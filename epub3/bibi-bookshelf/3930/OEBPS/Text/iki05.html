<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>BEŞİNCİ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Ben, Barbara ve Mark, gecenin çoğunu uyanık geçirmişler­di. Eşyalarını toparlamakla, olayları ve gelişmeleri birbirlerine anlatmakla ve ihtiyaçları olmayan şeyleri karnavaldaki diğer insanlarla takas etmekle uğraşmışlardı. Ardından, Barbara’nın henüz takasa sokmak istemediği tek şey olan arabasına binerek, gün doğumunda karnavaldan ayrıldılar. Tanakir, kendi gösterisiyle birleştireceğini söylediği Barbara’nın küçük ejde­riyle kafesine karşılık onlara bir miktar yiyecek ve biraz bozuk­luk vermişti. Kızın ve arkadaşlarının karnavalı terk etmekte ol­duğunu gördüğünde Tanakir kalmayı seçmişti. Viktor, tan ağa­rırken üçüne de güle güle diyerek el sallamış ve arkalarından gelecek sezonda onların geri döneceklerini umduğunu haykır­mıştı.</p>

  <p>Mark, bundan pek emin değildi. Öyle ya da böyle, diye düşündü, başka bir yerlerde olacaklarına emindi.</p>

  <p>Purkinje kasabası ve karnaval kampı şu anda birkaç saat arkalarında kalmıştı. Uzun süredir, düz ve genellikle ıssız top­raklara doğru yönelen uzun bir yol, önlerinde uzanıyordu ve artık görüş alanlarına giren uzaklardaki dağlara doğru yavaş yavaş ilerliyorlardı. Bir saat önce kahvaltı için kamp kurmuş­lardı ve eski günlerde olduğu gibi, Mark, yayını birkaç tavşan avlamak için kullanmıştı.</p>

  <p>Şimdi tekrar yola koyulmuşlardı ve üzerinde pek konuşul­mamış bir anlaşma içinde birlikte güneye doğru ilerliyorlardı.</p>

  <p>Yolculuk kararına, kampta, etrafları kulak misafirleriyle tama­men çevriliyken varılmıştı ve güneye gidiş nedenleri, şu ana dek tartışılmamıştı.</p>

  <p>Ben arabayı sürüyor ve Barbara konuşuyordu.</p>

  <p>"Ben, bize neler yaptığını anlatmadın. Mavi Tapınak’a ka­tıldığını söyledin, ama artık onlarla birlikte değilsin. Pekâlâ, ya­ni firar ettin. Ama artık etrafına dikkat edip kendini kollamak zorundasın. Şimdi ne yapmayı düşünüyorsun?"</p>

  <p>Ben hafifçe gülümsedi. "Seninle evlenmeyi düşünüyo­rum."</p>

  <p>Barbara öfkelenmiş görünüyordu. "Bütün bunları sen ay­rılmadan önce konuşmuştuk. Hiçbir şey değişmedi. Eğer biri­siyle evleneceksem, bu bir yerlerde gerçek bir insan gibi yaşa­yabileceğim anlamını taşımalı. Artık daha fazla-" Eliyle araba­yı ve yolu göstererek belli belirsiz bir işaret yaptı.</p>

  <p>"Benim için uygun," dedi Ben.</p>

  <p>Meraklandığı açıkça belli olan Barbara adama anlamlı bir bakış fırlattı. "Ceplerinde hiç para var mı?"</p>

  <p>"Ceplerimde değil. Yanımda da değil."</p>

  <p>"Yani bir yerlere mi sakladın?"</p>

  <p>"Henüz kazanmadım. Ama ..</p>

  <p>İki adamın arasında oturan Barbara arkasına yaslandı ve yüksek sesle içini çekip kollarını kavuşturdu. Bir hayali daha yıkılmıştı.</p>

  <p>Mark ikisini dinlemekten keyif alıyordu. Ben’in planlarının ne olduğunu o da merak ediyordu, ama araya girip konuşmayı kesmek istemiyordu. Gözlerini önünde uzanan yol boyunca uzaklara diken Ben, şimdiye kadar böylesine gizemli davran­maktan memnun görünüyordu.</p>

  <p>Bir süre aralarında hiçbir konuşma olmaksızın ilerlediler. Ardından Barbara, Ben ile konuştu: "Ne olduğunu biliyorum. Kılıç'ını geri almak istiyorsun ve sonra onu satmaya niyetleni­yorsun."</p>

  <p>"Onu geri almak istiyorum, evet. Satmak, hayır. İki Kılıç’ı saklamadan önce, onları satma düşüncesinden vazgeçmiştik. Kesinlikle kandırılabiliriz ya da öldürülebiliriz. Hayır, Ejderdoğrayan’ı kullanmaya ihtiyacım var."</p>

  <p>Bu kez Mark sordu: "Bir yerlerde ejder avı mı var? Nestor bile bu işi yaparak hiçbir zaman fazla para kazanamadı, hatırlı­yor musun?"</p>

  <p>Hepsi hatırlıyordu. Ben konuştu: "Nestor, bu işte yeteri ka­dar uzun süre kalmadı. Her neyse, aklımdaki özel bir av. Orta­dan kaldırılması gereken sadece bir ejder var."</p>

  <p>"Topraklarındaki ejderlerle başı derde giren herkes der ki," diye Barbara ona tavsiyede bulundu. "Ücretini peşin al." Bar­bara, şimdi iki adamı da görebilmek için kafasını bir o tarafa, bir bu tarafa çevirip duruyordu. "İkiniz de aniden ve aynı za­manda geliyorsunuz - arasında bir bağlantı var mı diye merak ediyorum?"</p>

  <p>"Ben de Kılıç'ımı geri istiyorum," dedi Mark. "Ama ejder avına gitmeyeceğim. Ve benim, Ben’in askerden kaçtığı ya da artık Ejderdoğrayan’ı geri istediği hakkında hiçbir bilgim yok."</p>

  <p>"Zaratan’a neden ihtiyacın var?" diye sordu Barbara. "Bil­mek zorunda olduğumdan değil. Senin için her durumda onu geri alırım."</p>

  <p>"Gizli bir şey yok. Sör Andrew'un ordusuna geri dönece­ğim."</p>

  <p>"Peki, bunu yapmayı niçin istiyorsun?" diye hızla sordu Ben.</p>

  <p>"Niçin istediğimi bilmiyorum. Sadece yapmam gerekiyor­muş gibi hissediyorum. Size anlattığım gibi bir süre onunla be­raber kaldım, sonra işler giderek ümitsiz bir hal almaya başladı ve yanından ayrıldım. Ardından ..."</p>

  <p>"Galiba onlar da ümitsiz." dedi Ben.</p>

  <p>"Ardından annemin ve kız kardeşimi bulabilir miyim diye eski köyüme, Arin-on-Aldan’a gittim. Orada... artık köy falan yoktu. Oradan ayrılışımdan bu yana beş yıl geçmiş. Onlara ne olduğunu belki de asla öğrenemeyeceğim." Mark sustu. "Ama şimdi Sör Andrew’ın yanına geri dönüyorum. Eğer yapabilir­sem, Zaratan'la beraber."</p>

  <p>"Niçin?" diye ısrar etti Ben.</p>

  <p>Mark, Barbara’nın önünden eğilerek Ben'le konuştu. "Bak, o, halkına yardım etmeye çalışıyor. Topraklarını kaybetmeden önce onun olan halkına. Onun geri dönmesini istediklerini dü­şünmüyor musun? Sadece topraklarını değil, servetini de yeni­den ele geçirmek istiyor." Duygular ve düşünceler Mark’ın içinde mücadele ediyorlardı, ama onları dışarıya dökecek söz­cükleri bulamadı. "O, Karanlık Kral ile olan savaşını sürdürü­yor," diye sözcüklerin ne kadar yetersiz olduğunu hissederek konuşmasını bitirdi.</p>

  <p>"Ümitsiz gözüküyor," dedi Ben, insafsız bir şekilde olayla­ra gerçekçi yaklaşıyordu.</p>

  <p>"Her şey ümitsizdir, insanlar denemedikleri sürece." Ve Mark aniden ekledi: "Senin ve Barbara’nın da benimle birlikte gelmenizi dilerdim."</p>

  <p>"Bir orduya katılmak mı?" Barbara güldü, ama yine de sert değildi.</p>

  <p>Ben sadece sessizce kafasını salladı.</p>

  <p>Mark gerçekten de başka bir yanıt beklemiyordu, ama yine de reddetmeleri, özellikle Ben’in reddetmesi onu sinirlendir­mişti. "Yani, bunun yerine ejder avlamaya mı gideceksin? Bu iş bir savaşa katılmak kadar zordur, Ejderdoğrayan’a sahip olsan bile."</p>

  <p>Ben ona doğru döndü. Sesinde yeniden arzu kıvılcımları titreşiyordu. "Size söyledim, avlanma bu işin sadece küçük bir parçası. Ejder başka bir şeye engel oluyor. İkinizin de benimle birlikte gelmesini dilerdim."</p>

  <p>"Bilmece çözmeyi pek beceremem," dedi Barbara.</p>

  <p>"Ne yapacağız?" diye sordu Mark.</p>

  <p>"Biraz para kazanacağız. Hatta çok daha fazlası. Zengin­lik."</p>

  <p>"Zengin olmak için yola çıkmadım," dedi Mark, ona.</p>

  <p>"Tamam. Sör Andrew'un topraklarını geri almak için yap­tığı mücadelesine yardım etmek için yola çıktın."</p>

  <p>"Ve halkı için."</p>

  <p>"Tamam, halkı için. Sör Andrew’a bir hâzineden payına düşeni götürerek çok daha fazla yardım etmiş olmaz mısın? Onun ordugâhında, ordusu için bir yıl yetecek kadar altın ve mücevherlerle ortaya çıktığını hayal etsene."</p>

  <p>"Bir orduyu, bir yıl için?"</p>

  <p>"Belki de on yıl"</p>

  <p>Meraklanan Barbara, adama bakmak için döndü. "Hasta mısın?" diye sordu. Sorusu, rahatsızlık verici derecede ciddi görünüyordu.</p>

  <p>Ve Mark sordu: "Böylesi bir zenginliği kim, nerede bulacak ki?"</p>

  <p>Ben sakindi. "Eğer benimle beraber olduğunuzu söylerse­niz ikinize de anlatacağım."</p>

  <p>Bu sefer konuşan pek Ben’e benzemiyordu, ama Mark bu durumu fark edemedi. "Bak, Sör Andrew'un gerçekten yardı­ma ihtiyacı var. Birtakım planlara değil... Zaratan’ı alacak ve ona götüreceğim. Eğer hâlâ Barbara’nın sakladığı yerdeyse."</p>

  <p>Ben, şu anda biraz inatçı görünüyordu ve belki de dargın. Mark ekledi: "Şimdi düşünüyorum da, onları öyle saklayarak hata ettik."</p>

  <p>Barbara konuştu: "Yani, Kılıçları taşımaktan üçümüzün de ne kadar bıkıp usandığımızı unutmuş görünüyorsun. Hatırlı­yor musunuz? Çalınacaklarından endişeleniyorduk. Ya da güç­lü birisi onlara sahip olduğumuzu öğrenecek ve bir ordu arka­mızdan gelecekti veya bir iblis ya da başa çıkmanın yolunu asla bulamayacağımız bir büyücü. Sonra onları satmaya çalışmayı düşündük ve fark ettik ki bunu yaptığımız zaman dolandırılabilir ya da sonrasında öldürülebilirdik. Daha sonra da Zaratan'ın kendiliğinden ortadan kaybolmasından endişelenmiştik . .. onun ortalıkta nasıl dolaştığını hatırlıyor musunuz? Onu ara­banın bir tarafında bir şeylerin altına saklıyor ve sonra başka bir şeylerin üstünde buluyorduk. Ya da tam dışarıda. Koydu­ğumuz yere baktığımızda onu bulacağımızdan bile emin deği­lim."</p>

  <p>"Yine de bakacağız," dedi Mark. Durdu. "İçinizden birisi, hiç Köykurtaran hakkında bir şeyler duydu mu?"</p>

  <p>Ama Mark'ın beklediği gibi ikisi de bu konuda hiçbir şey duymadıklarını belirttiler. Mark’ın babası olan demirci Jord, Vulcan’ın Kılıçları dövmek için göreve çağırdığı yarım düzine adam arasından hayatta kalan tek kişiydi. Ve iş bittiğinde, Tan­rı, Jord'un sağ kolunu almıştı - ve ardından dediğine göre ücret olarak, ona Öfkenin Kılıç'ını, Köykurtaran’ı vermişti. Bunların hepsi Mark doğmadan önce olmuştu.</p>

  <p>Ardından Jord ve Mark'ın ağabeyi Kenn, Köykurtaran’ın köylerini kurtardığı bir kavgada ölmüşlerdi - Mark’a göre bu gerçekten de anlamsız bir zaferdi...</p>

  <p>"... adamın yaraları iyileşti mi?" Barbara ona bir şeyler soruyordu.</p>

  <p>Düşüncelerinin arasından sıyrılmaya çabalayan Mark, bir yandan da kızın ne hakkında konuştuğunu anlamaya uğraştı.</p>

  <p>"Sör Andrew mu? Kalesi düşerken aldığı yaraları mı kast edi­yorsun? Bu beş yıl önceydi. O zamandan beri birçok yara aldı ve hepsinin üstesinden geldi - o yaşta bir adam için oldukça iyi gidiyor. Ya da yaşı ne olursa olsun herhangi bir adam için bu konuda çok iyi. Kendi küçük ordusunu yılın büyük bölümün­de savaş meydanında tutuyor. Prenses Rimac’ı ve onun genera­li Rostov'u destekliyor. Karanlık Kral’ı aralıksız saldırılarla ta­ciz ediyor. Ve elbette, Kraliçe Yambu ile de savaşıyor; Sör And­rew'un eski topraklarını şimdi o elinde bulunduruyor."</p>

  <p>"Dame Yoldi hâlâ onunla mı?"</p>

  <p>"Sanırım, Sör Andrew başka bir kâhine güvenemez. Dame Yoldi de, başka bir efendiye."</p>

  <p>Yük hayvanlarının ağır ayak sesleri ve arabanın gıcırtısı dı­şında yine bir süre sessizlik oldu. Üçü de birbirlerinden farklı ama bir şekilde alakalı anılarını gözden geçiriyorlardı. Ben bi­linçsizce elini yukarıya kaldırıp sol omzundan ve kolunun üst kısmından geçen bir yara izini kaşıdı. Sör Andrew'un kalesinin şiddetli savunulması sırasında alınmış bir yaraydı, beş yıl önce­sinde ...</p>

  <p>Ve bazen kâbuslarında olduğu gibi, Mark da şimdi o güne geri dönmüştü. Surlara dayanmış saldırı merdivenlerini ve tır­manmaya hazır bekleyen Gri Güruh'u görüyordu. Ve onların korkunç saflarının arkasına yığılmış olan Yambu'nun siyah ve gümüş renklerini, artık var olmayan Dük Fraktin’in ordusunun mavi ve beyazını. Bu, Mark’ın ilk gerçek savaşı olmuştu ve ay­nı zamanda da sonuncusu.</p>

  <p>Barbara konuştu: "Ne zaman o günü düşünsem, aklıma Nestor geliyor."</p>

  <p>"Evet," dedi Ben. Ve ardından üçü de yeniden sessizliğe büründüler. Nestor konusunda söylenebilecek daha fazla bir şey yoktu. Ejderdoğrayan, Nestor'undu, tıpkı bu araba gibi; ve Nestor, bir savunma noktasında, belki de Köykurtaran hâlâ elindeyken, ölmüş olmalıydı. Miras olarak ya da en azından Nestor'un dostları arasındaki konuşulmayan bir anlaşmayla, Ejderdoğrayan, Ben’e verilmişti.</p>

  <p>"Sör Andrew'un ordusunun şu anki büyüklüğü nedir?" di­ye Mark’a sordu Barbara.</p>

  <p>"Eğer sayılarım bilsem bile, söylemek doğru olmaz. Hatta ikinize bile... ama sayıları, bir şekilde şans ve mevsimlerle de­ğişiyor. Fakat yardıma ihtiyacı var." Sesinde kaba bir sıkıştırma çınlarken tekrarladı: "Umarım benimle birlikte gelirsiniz, ikiniz de."</p>

  <p>Barbara yeniden güldü. Bu alaycı bir ses değildi, çabuk ve tereddütsüz bir sesti. "Ordulardan ve savaşlardan sıkıldım. Bir süre için hayatın öbür tarafını denemek istiyorum. Huzurlu bir kasabada yaşamak, kendi evi ve yatağı olan sıradan bir vatan­daş olmak. Dört ayaklı sağlam bir yatak, yuvarlanmayan cin­sinden. Sonra da dünyanın, şehir surlarının ötesinde savaşma­sına izin vermek." Sağında ve solunda bulunan yoldaşlarına hızlı bir bakış daha attı. "En son üçümüz savaştayken, beni sa­vaşın dışına taşıyarak çıkarmak zorunda kaldınız - bu hepimiz için yeteri kadar uyarıcı olmalı."</p>

  <p>"Ben de," dedi Ben, "ordulardan yeteri kadar bıktım. Hiç­bir amaç olmaksızın muntazam adımlarla ileri, geri yürü, aptal emirler al, terle, don ve açlıktan öl. Üstelik bunlar iyi günleriniz sırasında yaptıklarınız. Ve arada sırada kötü günler de gelir. İkinizin de bildiği gibi." Yüzünü Mark’a döndü. "Sör Andrew'u takdir ediyorum, ama şunu söylemem gerekiyor ki, o ak­lını şaşırmış. Topraklarını ve insanlarını asla bir daha geri kaza­namayacak."</p>

  <p>"Yani, bunun yerine," diye konuştu Mark, "gidip güvenli ve keyif verici olan bir şeye dönüyorsun, ejderleri avlamak gibi - tamam, sadece tek bir ejder. Ve bu seni inanılmaz büyüklükte zengin yapacak. Söylediğin bu mu?"</p>

  <p>"Bunu söylemedim. Ama olacak."</p>

  <p>Barbara alaycı bir ses çıkardı. "Ejder bir hâzineyi mi koru­yor?" Bu, sadece eski fantastik öykülerde ortaya çıkan bir du­rumdu.</p>

  <p>"Bir anlamda evet, koruyor." Kızın alay etmesi Ben’in canı­nı bir iğne gibi acıtmıştı. "Ve size hâzineyle ilgili bir şey daha söyleyeceğim. İçinde Kılıçlardan en az biri daha var. Bunu bili­yorum. Onu oraya, toprağın altına yerleştirilirken bizzat ben gördüm."</p>

  <p>Mark'ın gözleri parladı ve birdenbire kendisini Ben’i çok daha ciddi bir şekilde dinlerken buldu. "Bir Kılıç daha mı? Hangisi?"</p>

  <p>"Bilmediğim bir tanesi," dedi Ben sakin bir şekilde. "Altı yük hayvanının taşıdığı hâzinenin bir bölümüyle birlikte Kılıç da çok iyi sarılıp sarmalanmıştı. Ama Kılıç’a bir kez sürtündüm ve sarmalandığı örtülerin altından dahi içindeki gücü hisset­tim. Burada, arabanın içinde onların ikisiyle birkaç yıl beraber yaşadıktan sonra, ne hissettiğimi biliyorum."</p>

  <p>Barbara’nın yüzü değişmişti. Ve yeniden konuşmaya baş­ladığında sesi de. Artık fısıltı halinde, neredeyse huşu içinde çı­kıyordu. "Sen Mavi Tapınak hizmetindeydin."</p>

  <p>"Elbette. İşte size anlatmaya çalıştığım şey de bu."</p>

  <p>Ama bütün bu imalar ve olasılıklar, o ana kadar kızın kafa­sına dank etmemişti.</p>

  <p>&nbsp;</p>

  <p>Günbatımında kamp kurdular. Tıpkı eski günlerde olduğu gibi, Ben ve Mark arabanın altında, Barbara da içinde uyudu. Sabah olduğunda, düzenli bir şekilde ve acele etmeden yeni­den yola koyuldular.</p>

  <p>Güneye giden yolculukları günlerce sürdü. Bahar, ülkenin yüksek bölümleri dışında çevrelerini yaza dönüştürmüştü. Ön­lerinde mütevazi dağ sıraları yükseliyordu ve ilerleyişlerini en­gelleyecekleri açıktı. Mark, daha önce en az bir sefer bu yoldan geçmiş olmasına rağmen bu dağların adını asla doğru dürüst öğrenememişti.</p>

  <p>Ertesi gün yol, yukarılara doğru kıvrılmaya başlamıştı. Bir dağ geçitine doğru yönelen bir yol için, ilerlemek hâlâ göreceli olarak daha kolaydı. Etraflarında, böylesine yüksek yerlerde, cesur bahar çiçeklerinin arasında varlığını sürdüren küçük kar yığınlarıyla birlikte kışın son günleri hâlâ sağda solda oyalan­mayı sürdürüyordu. Manzara giderek daha heybetli olmaya başlamıştı.</p>

  <p>"Burayı artık hatırlamaya başladım. Bu bölge geri döndü­ğümüz yerdi."</p>

  <p>Burada, ana yoldan yukarıya doğru kavislenerek geçiti bir yandan öbür tarafına aşan küçük bir kanyon vardı. Araba, kan­yon boyunca iki ya da üç yüz metre kadar ilerledi. Arabanın içinde yolculuk yapan üç kişinin karşısına birdenbire küçük bir tümseğin üstüne yapılmış yıkık bir sunak ya da tapmak kalıntı­ları çıkacaktı. Çok güzel bir görüntüydü, civardaki çimenlerin ve kır çiçeklerinin üzerinde bir sevimlilik, uzaklardaki manza­ranın üzerindeyse bir ihtişam vardı. Tapınağın hangi Tanrı ya da Tanrıça adına yapılmış olabileceğine karar vermek şu an için imkânsız görünüyordu. Kalıntılar kesinlikle çok eskiydi.</p>

  <p>Kalıntıların önünde durduklarında öğlen vakti gelmişti. Arabayı, daha fazla yukarıya çıkartamayacakları için yokuşun birkaç metre aşağısında bıraktılar.</p>

  <p>"Onları buraya mı sakladın? Kalıntıların içine?"</p>

  <p>Barbara başını sallayarak onayladı.</p>

  <p>"Niçin burayı seçtin?"</p>

  <p>"Beni buraya Zaratan yönlendirdi. Onun bana kılavuzluk ettiğini size anlattığımı sanıyorum."</p>

  <p>Rüzgâr, kadim zamanlardan kalma toprağın kabarmasıyla yükselmiş kayaların oluşturduğu kanyonun yıpranıp parçalan­mış duvarlarının üzerinde uğulduyordu. Uzaklarda, geçitin aşağılarında, yumuşak eğimli sırtlar baharın varlığıyla güzelleşmişlerdi. Mark, orada, uzaklarda, geçitin içine doğru yavaş­ça yaklaşan bir grup beyaz cüppeli hacıyı görebiliyordu. Eğer, göründüğü gibiyse Ardneh’e ilahiler söylüyorlardı ama bu ka­dar uzak mesafeden onları tam olarak duyamıyordu.</p>

  <p>"Burası, Ardneh’in türbelerinden birisi mi diye merak edi­yorum?"</p>

  <p>"Yerel halkın bunu bileceğini sanıyorum," dedi Barbara.</p>

  <p>"Eğer orada yerel halktan birileri varsa."</p>

  <p>Ama çatısız duvarların içine doğru ilerleyip etraflarına iyi­ce bakındıkları zaman, burasının bir türbe olduğuna dair güçlü kanıtlar bulacaklardı. Kurumuş çiçekler ve dondurularak kuru­tulmuş meyveler, başlangıçta bir sunağın parçası olan ya da belki de olmayan alçak, düz bir taşın üzerine yan yana sıralan­mıştı.</p>

  <p>İki yıl önce bir gece, Barbara, tepenin iki ya da üç yüz met­re aşağısına kurdukları kamplarından buraya tek başına tır­manmıştı. Elleri arasında titreyen Kılıç'ın seçtiği yolu ona gös­termesi için geceleyin ay ışığı altında tırmanmıştı.</p>

  <p>Daha önceden üçü kendi aralarında toplanarak Kılıçları saklamaya karar vermişlerdi ve Zaratan, onları tedirgin edici marifetlerini kullanarak, hangi yöntemi izlemeleri gerektiğini göstermişti.</p>

  <p>Mark ya da Ben, ne zaman o silahı ellerine alsalar ve onu kimin, nereye saklaması gerektiğini düşünseler, Kılıç'ın ucu da­ima Barbara’yı göstermişti.</p>

  <p>Ve ardından Zaratan’ı tutması için kıza verdiklerinde, kız Kılıç’ın içinde hiçbir güç hissedememişti. Sonrasında kız Ejderdoğrayan’ı da eline almıştı - Mark, bir sakarlık ya da sakarlık­tan daha beter bir şeylerin sonucu olarak iki Kılıç’ın birbirine teması sonucunda oluşacak şeyden endişelenmişti. Sonra Zaratan, Barbara’nın avucunun içinde şiddetle titreyerek kıza izle­mesi için bir yolu işaret etmişti. Ama adamlar ne zaman Barbara’nın peşinden gitmeye kalkışsalar, kılıç yol göstermeyi bırak­mıştı.</p>

  <p>Böylece kızın tek başına ilerlemesine izin vermişlerdi. Kı­zın bu tapınağa doğru yaptığı tırmanışın tek şahidi aydı. Yıkıl­mış yapı ana yoldaki geçitin içinden görülebilir durumda de­ğildi ve kadın Şans Kılıcı tarafından oraya götürülene kadar ka­lıntıların varlığından habersizdi.</p>

  <p>Son yer kendisine gösterildiğinde, kız Zaratan ve Ejderdoğrayan’ı oraya çok büyük bir ferahlama içinde saklamıştı. Geçen birkaç yıl boyunca onları saklamak ve yanlarında taşı­mak zorunda kalmaları yüzünden üçünün de sinirleri yıpran­mıştı. O günlerde, dostları Sör Andrew, peşine düşülmüş ve ne­rede saklandığını bilmedikleri bir firari konumundaydı; üstelik aralarından hiçbiri, Sör Andrew'un potansiyel müttefikleri olan Prenses Rimac ya da onun generali Rostov'u henüz duymamış bile.</p>

  <p>Barbara, yanında Kılıçlar olmadan kampa dönmüştü. Onu gördüklerinde açıkça içleri rahatlayan Mark ve Ben, peşpeşe sorular sormaya başlamıştı.</p>

  <p>Kız soruları yanıtlamayı reddetmişti. "Bitti," demişti kısa­ca. "Artık endişelenmeyi bırakabiliriz. Şimdi gidip biraz uyu­yacağım."</p>

  <p>&nbsp;</p>

  <p>Ve neredeyse iki yıl sonra, şimdi oraya geri dönmüşlerdi.</p>

  <p>Tapınağa bakarak, başlangıçta hangi tarzda inşa edilmiş ol­duğunu söylemek çok zordu. Zaman ve yıkım her şeyi sadeliğe doğru itmişti. Eğer taşlar, bir zamanlar boyanmışsa bile şu an­da hepsi tekrar beyazlaşmıştı ve civardaki birtakım kayalıkların yüzeyleriyle uyum içindeydiler. Eğer eskiden orada oyul­muş sanat eserleri var olmuşsa bile şu anda hepsi yıkılıp git­mişti. Mimari tamamen kaybolmuş ve geriye sadece ana hatları oluşturan yıkık duvarlar kalmıştı.</p>

  <p>Ben, düz sunak taşının üzerindeki yeni sunulmuş yiyecek­leri gördüğünde, içlerindeki ekmek parçalarını bulana kadar ceplerini didik didik etti. Sonra bu kırıntıları kurumuş meyve­lerin, çiçeklerin ve yiyeceklerin yanına koydu. Diğerlerinin kendisine baktığını görünce onlara şöyle açıkladı. "Bazı Tanrı'ların pek fazla kıymeti olmayabilir, ama Ardneh’in doğru yo­lunda devam etmek, size karşılığını gösterir. Ben bunu öğren­dim."</p>

  <p>Mark kafasını salladı. "Burasının onun tapınaklarından bi­ri olduğunu bilmiyoruz ki."</p>

  <p>"Olabilir."</p>

  <p>"Pekâlâ. Ama Sör Andrew, Ardneh’in öldüğünü söylüyor. Yaşadığını bildiğimiz tüm tanrıların arasında, benim dikkatini çekmek istediğim bir tanesi bile yok."</p>

  <p>Ben bir an için delikanlıya baktı ve ardından omuzlarını silkerek sunağın üzerine biraz daha ekmek kırıntısı silkeledi. "Eğer Ardneh ölmüşse - o zaman bu, bize iyi niyet besleyen bi­linmeyen bir Tanrı için, yani o her kimse. Ya da Tanrıça için. Bu­nun bize bir zararı olmaz, kesinlikle."</p>

  <p>"Sanırım olmaz," diye kabullendi Mark. Ardından Ben’in kendisini çok daha iyi hissedeceğini bildiği için ceplerinde kal­mış yiyecek kırıntılarını didik didik aradı ve bulduklarını taşın üzerine silkti.</p>

  <p>Barbara onları önemsemiyordu ve çoktan daha pratik ko­nularla uğraşmaya başlamıştı. "Daha önce geldiğimde, hava karanlıktı," diye kendi kendine mırıldanıyordu. "Ay ışığı, ama... Ve sonra kadim zamanlardan kalma duvar işçiliklerini dü­şünceli bir şekilde inceleyerek bir duvar köşesinden diğerine hareket edip duruyordu. Bir zamanlar, harç kullanılmaksızın kusursuzca üst üste yerleştirilmiş olan taş blokların büyük bö­lümü hâlâ yerlerinde duruyordu. Aralarından birkaçı daha ge­nişti.</p>

  <p>En sonunda eğildi ve bir pencere eşiğinin parçası gibi gö­rünen bir yere doğru hareket etti. "Gelin ve bana yardım edin. Aradığımız yer burası."</p>

  <p>Taşlar, hızla bir kenara kondu. Artık eski pencere eşiği or­tadan kaybolmuş ve buradaki alçak duvarın içinin boş olduğu ortaya çıkmıştı. Zemini oluşturan büyük taşların arasında dar bir boşluk görünüyordu.</p>

  <p>Barbara, adamların mallarını geri almaları için birkaç adım geriye çekildi. "Kolunuzu sokarak içini araştırın," diye onları yönlendirdi.</p>

  <p>Ben kalınlığı yüzünden neredeyse kütük gibi gözüken ko­lunu ortaya çıkaracak şekilde gömleğinin sağ kolunu kıvırdı. Kolunun tümünü omzunun üstüne kadar deliğin içine soktu ve hemen kılıç şeklinde bir bohçayı çekip çıkardı. Bohçanın üze­rindeki sargılar, altında sarılmış olduğu kumaş parçalarını orta­ya çıkararak anında açılmaya başlamıştı. Şimdi Mark, kumaşın desenini tanıyabiliyordu ve o bir zamanlar Barbara’nın araba­sında olan eski bir battaniyeydi.</p>

  <p>Ben, hissettiği güç duygusuyla ilgili bir şeyler mırıldana­rak bohçayı salladı ve toz içindeki kumaş yere düştü. Onların son gördüğünden bu yana üzerinde hiçbir değişiklik görünme­yen Ejderdoğrayan, bir metre uzunluğunda bir düzgünlük ve keskinlik içinde parlak bir ışıltı saçtı. Parlak çeliğin düz kısmı­nın içinde, pas tarafından donuklaştırılamamış benekli bir de­sen vardı. Ben, iki eliyle kavradığı Kılıç’ı yukarıya doğru tuttu­ğunda, Mark, mürekkep siyahı kabzanın üzerine işlenmiş olan küçük beyaz bir ejder deseninin ana hatlarını görebiliyordu.</p>

  <p>Ben duvarın yanından kenara çekildi ve ardından Mark dizlerinin üzerine çömelerek elleriyle deliğin içini araştırdı. Taşları ve tozu hissedebiliyordu ama ortada bir bohça ya da bir kılıç yoktu. Daha ilerilere doğru uzandı, Zaratan'ın keskin yü­züyle karşı karşıya gelebilir diye parmaklarını yavaşça ve ted­birli bir şekilde ileriye uzatıyordu - elbette ki Kılıçların son de­rece keskin olduklarını biliyordu. Ama hâlâ elinin ulaştığı bir şey yoktu - hayır, burada bir şey vardı. Küçük, sert ve yuvarlak bir nesne.</p>

  <p>Meraklı bir şekilde Mark, madeni nesneyi çekip dışarıya çıkarttı ve yukarıya doğru kaldırdığında bunun altın bir para olduğunu gördü. Üzerinde tanıyamadığı bir dilde yazılmış semboller vardı. Paranın tura tarafındaki yüz, Hermes'inkine benziyordu ve her zaman olduğu gibi yine başında şapkasıyla resmedilmişti.</p>

  <p>"Burada olmalıydı," diye söyleniyordu Barbara. "Eğer . . Mark’ın elinde tuttuğu şeyi gördüğünde birden susuvermişti.</p>

  <p>Mark, bakması için madeni parayı kıza uzattı. Sonra Ben ve Mark daha fazla taşın yerini değiştirerek duvarın içine doğ­ru daha derinlemesine baktılar. Artık boşluğun tümü görünür duruma gelmişti, ama Zaratan yoktu.</p>

  <p>Kimse Zaratan'ın mısralarını<a href="../Text/not.html#n2d" id="n2"><sup>(2)</sup></a> yüksek sesle söylemedi. Ama hepsinin akıllarından geçiriyordu.</p>

  <p>&nbsp;</p>

  <p style="text-align: center;">•••</p>

  <p>&nbsp;</p>

  <p>Şans Kılıcı’nın artık orada olmadığına emin olduklarında, yarı yıkık duvarı, eski haline ya da en azından oraya geldikleri zamankinden biraz daha iyi bir duruma getirdiler.</p>

  <p>Bunun da yapılmasının ardından Mark yeniden eski haline getirilmiş pencere eşiğinin üzerine oturup avucunun içindeki madeni paraya göz atarken, Ben ve Barbara da yanında ayakta dikilerek onu izliyorlardı.</p>

  <p>"Para senin," diye konuştu Barbara.</p>

  <p>"Elbette," diye ekledi Ben.</p>

  <p>"Değeri oldukça yüksek," dedi Mark, başparmağıyla para­yı havaya fırlatarak. "Ama bir Kılıç kadar değil. Sör Andrew’a bir Kılıç götürmek istiyorum."</p>

  <p>"Benimki oraya gitmez," dedi Ben. Sustu ve ardından ekle­di: "Ama en azından bir tanesinin daha nerede olduğunu bili­yorum."</p>

  <p>Bir süre için öbür hâzineyi unutmuş olan Mark, Ben’in tek­lifini zihninde evirip çevirdi. Sanki konuşacakmış gibi kafasını kaldırarak yukarı baktı ve ardından gökyüzünde beliren küçük bir gölgenin tuhaflığına takıldı. O anda tam bir şey söylemek üzere olan Barbara’yı, bir el hareketiyle susturdu ve ayakları­nın üzerine dikildi.</p>

  <p>Kafalarının üzerinde, gökyüzünün tersine koyu renkli kü­çük bir yaratık yükseklerde uçuyordu. Mark, onun bir keşişkuşu olduğunu gördü - yaratığın havada uçarken kanatlarını alı­şılmadık bir biçimde büktüğünü gören Mark’ın bu konuda yanılması çok zordu. Burada, bilinen yaşam ortamlarının uzağın­da kalan bu dağlık yaylalarda bir keşişkuşu görmek gerçekten şaşırtıcıydı.</p>

  <p>Yaratığın uçuş rotası, onları merkez alan geniş bir daire şeklindeydi, sanki yıkılmış tapınağı ve içindeki üç kişiyi amaçlı bir şekilde gözlüyor gibiydi.</p>

  <p>Barbara, aşağıya doğru inen yokuşu daha iyi görebilmek için yıkık duvarlardan birinin tepesine tırmanmıştı. "Kanyon­dan yukarıya doğru birkaç adam geliyor," diye bildirdi. "Sanı­rım altı kişiler."</p>

  <p>Ben ve Mark gelenleri görebilmek için gereken konumu al­dılar. Ana yoldan aşağıya doğru alçalan patikanın üzerinde bi­nek hayvanlarının üzerindeki iki kişinin yönettiği dört adam yürüyerek ilerliyordu. İçlerinden en azından birkaçı çok iyi si­lahlanmışlardı.</p>

  <p>"Arabamızın izlerini mi takip ediyorlar?"</p>

  <p>"Hayır - olmayabilir - sürücünün sıyrılmış kılıcını görü­yor musunuz? Sanırım onu yol göstermesi için kullanıyor."</p>

  <p>"Zaratan, o zaman!"</p>

  <p>"Yolbulan olabilir."</p>

  <p>Onlar adamları seyrederken, keşişkuşu üstlerinde daireler çizmeyi bıraktı ve yaklaşmakta olan topluluğa doğru uçtu. En arkada yürüyen adamın omzuna kondu ve tahminen, şu anda görmüş olduklarını anlatıyordu.</p>

  <p>Barbara duvardan aşağı zıpladı. "Ne yapacağız? Arabayla yokuş yukarı kaçamayız."</p>

  <p>Ben tükürdü. "Canım onlara kesinlikle bir çift yük hayvanı ve araba hibe etmek istemiyor. Altı, o kadar da fazla değil, bize zarar vermeyi düşündüklerini varsaysak bile." Böylece sırtları­nı sağlam kayalara vererek ve daha yüksekte olmanın avantajı­nı kullanarak üç arkadaş, yaklaşan topluluğu karşılamak için hazırlıklarını yapıp beklediler. Sıyrılmış kılıcını önünde tutarak bineğini sürmekte olan ve altı kişilik topluluğun lideri görünü­mündeki adam, üçünün beklemekte olduğunu gördüğünde yaklaşıp durdu. Uzun bıyıkları olan ufak tefek bir adamdı. Ha­reketleri zorba bir tavrı olduğunu gösteriyordu. Elinde tuttuğu, kesinlikle On İki Kılıç'tan biriydi, ama kabzasına hangi beyaz sembolün işlendiğini görmek şu an için imkânsızdı.</p>

  <p>İkinci sürücüyse uzun boylu ve gri sakallı bir adamdı - bir büyücü, diye düşündü Mark, çünkü daha önce bir tanesini gör­müştü. Diğer dört adam onların peşi sıra yürüyerek geliyorlar­dı, ama hiçbirisinin görünürde etkileyici bir özelliği yoktu.</p>

  <p>Lider, binek hayvanını yaklaşık olarak yirmi metre civarın­da bir mesafeye getirdiğinde, Ben - kendisine doğru savrulan Kılıç’a karşılık olarak - Ejderdoğrayan’ın sargılarının çözülüp ortaya çıkmasına izin verecekti. Mark'ın yayınaysa çoktan bir ok yerleştirilmişti ve Barbara sapanını kemerinden çıkartmış, küçük kesesinden aldığı düz bir taşı içine koymuştu. Kız artık silahını uzman bir bekleyiş tavrı içerisinde tutuyor, taşın ağırlı­ğının ince kösele şerit üzerinde yavaşça sallanmasına izin veri­yordu.</p>

  <p>Diğer gruptaki silahlı adamlar da silahlarını çekmeye baş­lamıştı ama bunu herhangi bir kızgınlık belirtisi göstermeden yapmışlardı. Büyücü olduğu açıkça belli olan adam, kaşlarını çatmış kafasını iki yana doğru sallıyordu. "Barış!" diye oldukça gür bir sesle haykırdı ve açık avuçlarını göstererek kollarını iki tarafa doğru kaldırdı.</p>

  <p>Ama ne Ben, Ejderdoğrayan’ı aşağıya doğru indiren bir ha­reket yaptı ne de Mark, yayını indirdi. Silahlarını düşmanına karşı ve saldırıya hazır olarak tutmak, büyücü olmayan kişiler için büyüleri savuşturmak adına belki de yapılabilecek en iyi hareketti.</p>

  <p>"Evet, barış içinde olacağım, eğer olabilirsem." Büyücünün sözlerini destekleyen bıyıklı adamın sesi, karşısında dikilenle­rin kolaylıkla duyabilecekleri kadar yüksekti. Sonrasında, Ben kendi Kılıç'ını yeniden salladığında, bıyıklı adam ona doğru dudaklarını büzdü ve ekledi: "Ama barış ya da savaş içinde, hâzinemi alacağım. Orada böylesine sakarca ve kötü bir şekilde kullandığın Kalkankıran değilse genç adam, onu elinden alabi­lirim, eğer bunu yapmayı istersem."</p>

  <p>Mark bunu yanıtlamayı seçti. "Ve eğer sizin o narin eliniz­deki Zaratan'sa, şunu bilseniz çok iyi olur, o bana aittir ve onu geri almaya niyetliyim. Eğer Köykurtaran'sa da bu durum ay­nen geçerlidir. O, miras yoluyla bana aittir."</p>

  <p>Sürücü, bineğini zaptetmeye çalıştı. "Ha, Hades adına, so­nunda iki Kılıç'ın sahibiyle tanıştık! Ama yazık ki, o şu anda, iki Kılıç'ın biri kendisinde olmayan birisi... Kılıçlar üzerine böylesine bilgili olduğunuz için size söyleyebilirim ki, burada elimde tuttuğum Yolbulan'dır. Beni bu yere o yönlendirdi ve şimdi neden bunu yaptığını anlamalıyım." Ardından sürücü, cesur hayvanını sakinleştirip yerinde tutmak için yeniden kısa bir çaba sarfetmek zorunda kaldı. Sonra ekledi: "Adım Baron Doon ve sağ tarafımda duran kişiyse büyücü Indosuaros. Peki sen kimsin?"</p>

  <p>"Mark," dedi serbest olan sağ eliyle göğsüne dokunarak Mark. Ardından yan tarafını işaret ederek ekledi: "Ben ve Bar­bara."</p>

  <p>"Hah, işte dikkate değer bir isim tasarrufu. Kalabalık ünvanlar yerine üç sade isim. Ama neden olmasın ki?" Ve sonra bıyıklı adam, binek hayvanı olarak eğitilmiş soluk renkli bir yük hayvanının üzerine binmiş olan büyücünün yanına yakla­şıp alçak sesle söylediği bir şeyleri dinlemeye başladı.</p>

  <p>Fısıldaşarak gerçekleşen kısa görüşmenin ardından kendi­sini Baron Doon olarak tanıtan adam yine yukarıya, onlara doğru baktı. "Pekâlâ. Orada elinizde olan Ejderdoğrayan. Şüp­hesiz ki, ikinci mühürü kırmak için ihtiyaç duyduğum çok önemli bir Kılıç." Kişisel planlarını açıklayan bir adam gibi yüksek sesle konuşmuştu.</p>

  <p>Bir an için uğursuz bir sessizlik oldu. Sonra Ben çok sakin bir sesle konuştu: "Evet, ben de bir şarkıda geçen bir ejder mühürü işitmiştim. Bir hazine hakkında çok eski bir şarkıydı, mü­hürlerin yediye kadar numaralandığı."</p>

  <p>Baron - tıpkı bir kral kadar gururlu gözüktüğü için Mark adamın böyle olabileceğine inanmaya başlamıştı - sakin bir ta­vırla karşısında dikilen üç kişiyi inceliyordu. "Evet, olabilir," diye konuştu en sonunda, Doon, "içinizden bazılarınızı kendi girişimimde kullanabilirim, tıpkı o Kılıç’ı kullanacak olmam gibi. Bu konuda konuşsak iyi olur."</p>

  <p>Barbara da en az onun kadar cesur bir şekilde konuştu. "Bizi hangi girişimin içinde kullanacaksınız? Ve bunun ücreti neyle ödenecek?"</p>

  <p>Baron bir an kıza takdir edercesine baktı. Ardından konuş­tu: "Benambra’nın Hâzinesi'ni ele geçirmeye niyetliyim. Şu es­ki şarkıyı bildiğinizi söylediniz; o halde, bir şarkıdan daha faz­lasını da bilebilirsiniz, bir hikâyeden çok daha fazlasını. Hazine gerçek ve onu ele geçirmek adına bana yardım etmek için seç­tiklerim de hâzinenin içinden cömertçe paylarını alacaklar."</p>

  <p>Yalnızca, yıkık tapınağın taşlarının üzerinde yas tutmak için yolunu geçitten aşağıya doğru yönelten rüzgâr tarafından bozulan bir sessizlik oluştu. Ve şimdi rüzgâr, yavaşça kendisiyle beraber, uzaklarda Ardneh’e ilahiler okuyan hacıların belirsiz seslerini de getiriyordu.</p>

  <p>Mark ve Ben birbirlerine baktılar. Ardından Mark, Doon’a seslendi: "Size katılmayı isteyebiliriz. Ama bu konuda daha fazla bilgi sahibi olmak zorundayız."</p>

  <p>Ve sonra Ben seslendi: "Bunu kabul etsek de, etmesek de, elimdeki benim Kılıç'ım ve benimle kalacak."</p>

  <p>Baron onlara cevap verdi: "Eğer içinizden birilerini yanıma almam gerekiyorsa, bunu Yolbulan’a danışmak istiyorum. Ya­nınıza onu sıyırmış olarak yaklaşırsam, beni bağışlar mısınız?"</p>

  <p>Ve Barbara konuştu: "Kendi silahlarımızı hazır olarak tut­mamızı bağışladığınız sürece."</p>

  <p>Grubunun geri kalanları oldukları yerde kalırlarken, Doon şimdi bineğini yavaşça ileri doğru sürüyordu. Üç ya da dört metreden daha fazla olmayan bir mesafede tekrar durdu, elin­deki Kılıç'ının sırayla Mark’a, Ben’e ve Barbara’ya doğru yö­neltti. Mark, kendine ve Ben’e nişan alındığında Kılıç'ın ucu­nun hafifçe ve hızla titrediğini gördü. Ama Doon onu Barba­ra’ya indirdiğinde sabit kaldı, diye düşündü.</p>

  <p>Doon, iki genç adama seslendi: "Oradaki genç kadın bi­zimle beraber gelmeyecek. Onun dilini tutabileceğine hayatları­nızı ortaya koyarak güvenebilir misiniz?"</p>

  <p>Ve Ben yeniden konuştu: "Yanımızdaki hanımla nazik bir şekilde konuşun yoksa Ejderdoğrayan’ı istemediğiniz bir yeri­nizde bulabilirsiniz."</p>

  <p>Doon bir kaşını kaldırdı, ki bu adamın giysilerine göre çok fazla nazik bir işaretti. "Afedersiniz, eminim ki, hanımefendi. Ben sadece bu girişimde yer almanız için sizi davet etmeyi red­dettiğimi ifade ettim. Ve size son derece ciddi bir şekilde, bu konu hakkında hiç kimseye bir şey söylememenizi tavsiye ediyorum."</p>

  <p>Kız korkusuz bir şekilde adama doğru ateş püskürdü. "Za­ten davetinizi reddedeceğim için sizin beni davet etmeyi dü­şünmemeniz çok uygun. Ve eğer iki arkadaşım davetinize uya­rak gideceklerse, benim dilim onların hayatını tehlikeye sok­mayacaktır." Tavırları birazcık yumuşadı. "Beni tanımıyorsu­nuz, yoksa bu konuda endişe etmezdiniz."</p>

  <p>Doon, Kılıç'ını yıpranmış kınına geri koydu. Hâlâ önemli ve şatafatlı görünse de artık biraz küçülmüş gibiydi. Birkaç da­kika boyunca, bineğinin üzerinde sessizce oturarak karşısında­ki üç kişiyi inceledi. Ani bir şekilde gülümsediğine göre, galiba onları gördüğü için memnun olmuştu; karşısında dikilen üç ki­şinin de beklediğinden çok daha iyi bir gülümsemeydi.</p>

  <p>"Eğer aranızda yapılması gereken bir ayrılış konuşması olacaksa," diye konuştu, "şimdi yapın. Adamlarım ve ben yo­kuşun biraz aşağısında, ikinizi bekliyor olacağız." Sonra arkası­nı döndü ve adamlarına silahlarını yerlerine koymalarını belir­ten bir işaret yaparak yavaşça aşağıya doğru ilerledi. Adamlar arkasında sıralanıp arkalarına bakmadan kanyonun aşağısına doğru yürüdüler.</p>

  <p>Geride kalan üç kişi birbirlerine baktılar.</p>

  <p>Ben derin bir nefes aldı ve Mark'la konuştu. "Tamam, o za­man. Sanırım gidiyoruz?"</p>

  <p>"Benambra’nın Hâzinesi," diye kafasını sallayan Mark, ha­fif bir şaşkınlık içindeydi.</p>

  <p>"Ve Kılıçlar," dedi Ben, "Sör Andrew için."</p>

  <p>"Evet, bana orada bir Kılıç olduğunu söylüyordun."</p>

  <p>"Belki de daha fazla olabilir"</p>

  <p>"O zaman gitmeliyim," dedi Mark. "Bunu göze almalıyım."</p>

  <p>"Ve senin de gideceğini biliyorum," dedi Barbara, Ben’e.</p>

  <p>Mark kıza doğru gitti ve altın parayı avucunun içine koy­du. "Gitmemiz konusunda," diye sordu, "söyleyeceğin bir şey var mı? Ben bundan başka yol göremiyorum."</p>

  <p>"Sanırım, ben de göremiyorum." Kız kendisini zorlayan bazı duygular içinde olsa bile onları iyice bastırıyordu. "Geçitin içinde yürüyen bazı hacılar var, en azından belli bir süre için yanlarına arabalı birinin katılmasından mutluluk duyacaklarını umuyorum." Madeni parayı havaya fırlatıp tuttu ve ardından elbisesinin içine yerleştirdi. "Bunu senin için saklayacağım ve senin gideceğin yere bakılırsa benim bu parayı kaybetme olası­lığını senden daha az."</p>

  <p>"Eğer ihtiyaç olursa harcayabilirsin - bunu biliyorsun. Sur­lar içindeki bir şehirde bir dükkân satın almaz, ama - Ben geri döndüğünde belki alabilirsiniz." Mark, Ben’in hoşça kal demek için sırasını beklediğinin farkında olarak sustu. "Yani, karnava­la geri mi döneceksin?"</p>

  <p>"Ayrılırken böyle düşünmemiştim. Ama şimdi - başka ne yapabilirim ki? Gerçi, ilk olarak, bir dorukta durup ikinizi bir çete soyup öldürmeye çalışıyor mu diye bakacağım."</p>

  <p>"Yardım için bağırırız," dedi Ben. Kızı kollarının arasına aldı ve ayaklarını yerden keserek sert bir şekilde öptü. "Seni karnavalda bulacağım, daha sonra, yanımda bir servetle dön­düğüm zaman. Ve dinle. O adaleli adama söyle, eğer hâlâ ora­daysa, onu -onu..."</p>

  <p>"Ben onu idare ederim. Şu ana kadar ettim."</p>

  <p>Mark, ikisi birbirlerine hoşça kal desinler diye onları yalnız bırakmak üzere başka bir tarafa doğru yürüdüğü için artık bir şey duyamıyordu. Sonra dönüp arkasına baktığında, Ben’in Barbara’yı binmesi için arabaya doğru kaldırdığını gördü. Kız bir kez daha Mark’a doğru elini salladı ve arabayı sürmeye baş­ladı.</p>

  <p>Anlaşılan, Ben, arabanın içine bir yere, Ejderdoğrayan’ı yerleştirmek için uyduruk eski bir kın koymuştu ve şimdi o kı­nı kemerine takıyordu.</p>

  <p>"Haydi gidip hâzinemizi alalım, yoldaş."</p>

  <p>Hızla tepeden aşağıya sürülen arabayı takip ederlerken, Barbara’nın Doon ve adamlarının aylakça dolaşarak yeni gelen üyelerini bekledikleri yeri geçişini izlediler. Kısa bir süre sonra, küçük bir tepenin üzerinde durduğunu ve söz vermiş olduğu gibi geriye bakarak onları izlediğini göreceklerdi.</p>
</body>
</html>
