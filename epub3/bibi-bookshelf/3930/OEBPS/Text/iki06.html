<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ALTINCI BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Doon, tepeden aşağıya kendisine doğru uzun adımlarla inen iki adamı canlı bir şekilde karşıladı ve çok oyalanmadan ana yola doğru birlikte yürümeye başladılar. Yürürlerken bir yandan da tanışıyorlardı.</p>

  <p>Kanyondan gelen patikanın, yeniden ana yola kavuştuğu noktaya geldiklerinde Doon Kılıç'ını sıyırdı ve ona bir kez daha danıştı. Barbara’nın arabası artık görüş alanlarının dışına çık­mıştı, ana yoldaki bir dönüşün yakınlarındaydı; ve o yönden gelen hacıların ilahilerini çok hafif bir şekilde duymak müm­kündü.</p>

  <p>Doon'un Kılıç’ı geriyi, kuzeyi, Ben, Barbara ve Mark'ın gelmiş olduğu yönü gösterdi. Artık bineğinden inmiş olan Do­on, hayvanını peşi sıra çekerek yürüyüşü o yöne doğru yönelt­mişti, Ben ve Mark’a kendisinin yanında yürümelerini belirten bir işaret yaptı.</p>

  <p>Doon, geçmişleriyle ilgili tedbirli sorular sorduğu bir soh­bete başlayarak onları şaşırtıyordu. Onların ejder avcıları ola­rak birtakım küçük deneyimler kazandıklarını iddia etmeleri adamı memnun etmiş görünüyordu. İddialarımız fazlasıyla se­ve seve kabul edildi, diye düşündü Mark, çünkü bunu oldukça mütevazi bir şekilde yapmışlardı.</p>

  <p>"Peki ya siz, Sör?" diye sordu Mark .</p>

  <p>"Ben, ne?"</p>

  <p>"Bu tehlikeli yolculuğun liderliğine nasıl geldiniz?" diye açıksözlülükle sordu Mark. "Bu durum, sıradanlığın ötesinde birtakım meziyetler gerektiriyor olmalı gibi geliyor."</p>

  <p>Doon bu şekilde sorgulanmaya pek itiraz ediyor gibi gö­rünmüyordu ve onlara zarifçe gülümsedi. "Doğru," diye onay­ladı, "ve meziyetlerim zaten şu ana kadar birçok şekilde denen­di. Ama bu, daha çok bir irade meselesi."</p>

  <p>"Nasıl oluyor?" Ben, bilmek istiyordu.</p>

  <p>Doon yeniden gülümsedi. "Bunu hemen anlayacaksınız, beyler," diye başladı, "dünyanın zenginlik dediği şeyden nere­deyse tamamen yoksun bir adamım. Sebebini bilmiyorum ama, evreni yöneten güçler, yoksulluğun benim kaderim olmasına karar vermişler. Ama ben, kendi adıma, bundan çok farklı bir karar aldım. Zenginliğe sahip olacağım." Bunu görkemli bir iç­tenlikle söylemişti.</p>

  <p>"Etkilendim," dedi Mark.</p>

  <p>"Etkilenmeksiniz, genç adam. Bir düşünün, eğer tanrılara, iblislere ve güçleri tahmin edilemeyenlere meydan okumak is­tiyorsam, sıradan insanlar tarafından engellenerek bu işten vazgeçirilmem ne kadar küçük bir olasılıktır."</p>

  <p>"Tanrılar seni bir şekilde kayırıyor olsalar gerek," diye ko­nuştu Ben, "yoksa bir Kılıç’a sahip olamazdınız."</p>

  <p>"Onlar asla herhangi bir konu üzerinde fikir birliğine vara­mazlar, öyle değil mi? Söyleyin</p>

  <p>"Evet."</p>

  <p>"İkiniz niçin, size Benambra’nın Hazinesi'nden söz etti­ğimde bana böylesine çabucak inandınız? Hangi düşünce yapı­sına sahip olursa olsun çoğu insan bundan çok daha şüpheci davranırdı."</p>

  <p>"Bir zamanlar ozandım," dedi Ben. "O eski şarkıyı biliyor­dum."</p>

  <p>"Bana kalırsa çok daha fazlasını biliyorsun."</p>

  <p>"Evet." Birlikte yorgun argın yürürlerken Ben, kararlı bir şekilde Doon’a bakıyordu. "Birkaç ay önce, onun bir kısmının gömülmesine yardım ettim. Kendi gözlerimle gördüm."</p>

  <p>"Ya. Tam olarak neler gördün?" Baron'un sorusu oldukça sakin ve yargılamaktan uzaktı.</p>

  <p>"Mavi Tapınak'ın hâzinesi, diyorum size. Altı yük hayvanı dolusu. Bohçaların içine sarmalanmıştı, ama ne olduğu hakkın­da yanılmıyorum."</p>

  <p>"Onun gömülmesine yardım ettiğini söyledin."</p>

  <p>"Bir mağaranın içine konulmasına yardım ettim ve mağa­ranın nerede olduğunu da biliyorum."</p>

  <p>"Duyduklarıma göre," dedi Doon, "bu işi yapan adamlar daima kılıçtan geçiriliyorlarmış, hemen sonrasında."</p>

  <p>"Orada altı kişiydik ve sanırım beşimiz öldü. Buna emin olmak için bekleyemezdim."</p>

  <p>"Ya."</p>

  <p>Büyücü, bineğini üçünün hemen arkasında sürüyor ve şüphesiz onları dinliyordu. Diğer dört adam da söylenen her kelimeyi duyabilecekleri kadar yakından yürüyorlardı.</p>

  <p>Doon konuştu: "Yolbulan elbette ki beni oraya yönlendire­bilir. Ama yerini sizden öğrenmem bize ciddi bir avantaj sağla­yabilir; böylece artık çok daha dikkatli planlar yapmaya başla­yabiliriz."</p>

  <p>Ben gözlerini kısarak güneşe doğru baktı ve gittikleri yönü hesapladı. "Şimdilik size şu kadarını söyleyebilirim. Kılıç'ınız sizi doğru yönde götürüyor."</p>

  <p>"Ah. Ama biliyorsunuz, geçen ay beni zigzaglar çizen bir yola yönlendirdi. Bunu ilk fark ettiğimde merak etmiştim, ama sebebi hızla açığa çıktı. Yolculuğa başladığımda tek başımaydım, gerekli aletlere ve yardımcılara ihtiyacım vardı. Kılıç beni farklı insanlara yönlendirdi - sizin gibi - ve diğer ihtiyaçlara doğru. Ama onları amacımda kullanmak için kazanmak, bir ta­kım nedenler yüzünden, tamamen bana bağlıydı."</p>

  <p>"Anlıyorum," dedi Mark. "Ve siz ne zaman hâzineye ulaş­mak için harekete geçmeye hazır olacaksınız?"</p>

  <p>"Belki de şu anda hazırım, bildiğim kadarıyla. Arkadaşı­nız, artık hâzineye doğru gittiğimizi söylüyor."</p>

  <p>"Birkaç şey daha var ki," diye aniden araya girdi büyücü, "umarım saklandığı yere ulaşıp kazmaya başlamadan önce sa­hip oluruz."</p>

  <p>Mark dönüp ona baktı. "Ne gibi?"</p>

  <p>"Siz - ya da arkadaşınız - yola çıkmadan önce mühürler­den bahsettiniz. Altısının da ne olduklarını tamamen biliyor musunuz?"</p>

  <p>"Şarkı, yedi tane, der - değil mi, Ben? Onlar hâzineyi koru­yan çeşitli şeyler olmalı."</p>

  <p>Doon bu arada etrafa bakıyor, artık sahip olduğu ve kendi­sini izleyen insan ve hayvan kervanının uzunluğunu düşünü­yordu. Bir oyuncunun sahnede söylediği sözler gibi, kendi ken­disine mırıldandı: "Birkaç şey daha, artık onları gruplara böl­mem ve nöbet listeleri yazmaya başlamam gerekecek... elbet­te ki kalabalığın içinde iyilik kadar kötülük de var. Orada ne kadar fazla kişi olursak, o kadar fazla hazine taşıyabiliriz. Hâzi­nenin yerini bildiğim zaman bu konu üzerine çok daha iyi planlar yapabileceğim. Tanrılar biliyor ki orada hepimiz için yeteri kadarı olacaktır. Açgözlülük kavgalarına gerek yok."</p>

  <p>"Hiç gerek yok," diye onayladı Ben. Ve Mark da benzeri bir şeyler mırıldandı. Sonra yeniden arkasına, uzun boylu, gri sakallı adama baktı. "Sayın büyücü, sahip olmamızı dilediğiniz diğer şeyler neler?"</p>

  <p>"Şarkıyı biliyor musun?" diye sordu büyücü.</p>

  <p>Cevap olarak Ben, şarkıyı hafifçe mırıldandı:</p>

  <div class="quote">
    <p><i>Benambra’nın hâzinesi</i></p>

    <p><i>Sahip yedi mühüre.. .</i></p>
  </div>

  <p>Sonrasını söylemedi.</p>

  <p>Doon kıkırdadı. “Sonraki mısraların ne olduğunu zaten bi­liyorum, onları söylersen korkmayacağım." Duraksamadan de­vam etti. "Indosuaros ve ben bildiklerimizi bir araya getirdik ve hâzineyi sadece altı mühürün koruduğunu anladık, yedi sa­yısı sanırım yalnızca şiirsel bir alışkanlık." Arkasındaki gri ada­ma bir göz attı.</p>

  <p>Indosuaros başını sallayarak onayladı. "Şarkı yedi ayrı en­gel olduğunu söylemiyor."</p>

  <p>"Hayır, söylemiyor," dedi Ben.</p>

  <p>"Peki, o zaman," diye sordu Mark, "altı engel nedir?"</p>

  <p>"Birincisi," dedi Doon, "hâzinenin yeri - eğer bunu bilmi­yorsan soymak imkânsız. Yerin sırrı uzun bir süredir ve inanıl­maz bir başarıyla korunuyor. Ama arkadaşınız nerede olduğu­nu bildiği ve yanımızda Yolbulan olduğu sürece bu bir sorun olmamalı." Ben’in hâzinenin yerini bildiği iddiasından şüpheleniyorsa bile bunu yansıtmıyordu.</p>

  <p>Mark konuştu: "Sanırım ikinci engel de mağaranın olduğu bölgenin etrafında bulunan bir tür çit veya devriye ya da her ikisi."</p>

  <p>"Çit," diye araya girdi Indosuaros, "bir ejderin dişlerinden oluşuyor."</p>

  <p>"Bir yerde-yürüyen," dedi Doon. "Sanırım siz, iri dostum, onu görmüş olabilirsiniz?"</p>

  <p>Ben sadece başını sallayarak onayladı. "Ejderdoğrayan’ı kullanarak onu aşabileceğimizi düşünüyorum. Yine de bu ko­lay olmayacak."</p>

  <p>"Deneyebileceğimiz birkaç numaramız daha var," diyerek onu temin etti Doon.</p>

  <p>Ben konuştu: "Ve üçüncü mühür de, sanırım, mağaranın içinde gördüğüm şey. Sadece bir an için karanlığın içinde dev beyaz eller gözüme ilişmişti. Bizim zeminin içine attığımız ha­zine çuvallarını yakalıyorlardı ve ölü elleri gibi görünüyorlardı, ama aynı zamanda çok güçlü ve etkileyiciydi. Şarkı onlara ben­zer bir şeylerden bahsetmiyor, ama vücudu bineğinin yürümesiyle aşağı yukarı hareket eden uzun boylu büyücü, buna katılmadığını belirtiyordu. "Hayır, sanmıyorum, sanmıyorum. O devasa, soluk renkli yaratıklar, işçiler ve kâtiplerden başka bir şey değil. Mavi Tapınak efendileri onlara güvenirler, çünkü asla gün ışığına çıkamazlar ve yu­karıdaki dünyayla olan tek ilişkilerini Mavi Tapınak'ın rahiple­ri aracılığıyla kurarlar."</p>

  <p>"Onlar çok büyük ve güçlüler," diye şüphe içinde tekrarla­dı Ben. "Onlara ne deniyor?"</p>

  <p>"Onlar hakkında bilgiye başka kaynaklardan ulaştım." Bü­yücü aniden omzunun üzerinden arkasına doğru baktı, sanki önemli birisi ya da bir şeyler onu izliyor olabilirmiş gibiydi. "Onlar için 'Beyaz eller' tanımı oldukça uygun bir isim," diye bitirdi sözlerini.</p>

  <p>Ben inatla tekrarladı: "Onlar her neyseler, elleri çok büyük­tü."</p>

  <p>"Evet, seninkiler gibi," dedi Doon. "Ve benim ellerim de, tıpkı yanınızda yürüyen arkadaşınızın elleri gibi, iyi silahlan­mış durumdalar. Ve inatçı bir grubumuz var."</p>

  <p>"Ben sadece karşılaşacağımız şey için açık olmak istiyo­rum."</p>

  <p>"Gerçekten takdire şayan bir plan. Hayır, üçüncü mühür başka bir şey. Buradaki bilgili arkadaşımın derin araştırmaları," büyücüye doğru ve oldukça resmi bir şekilde kafasını salladı "benim yaptığım küçük araştırmaları doğruluyor. Üçüncü mühür aslında bir yeraltı labirenti ve tahmin edilebileceği gibi tehlikesi ya da zorluğu hiç de az olmayanlardan. Ama yanımda onu açmak için uzun bir anahtar var." Yolbulan’ın kabzasını ye­niden okşadı.</p>

  <p>Sekiz adam bir süre boyunca konuşmadan zahmetli yürü­yüşlerini sürdürdüler. Uzaklarda, geçidin girişinin ilerisinde, çevreye kilometrelerce yayılan ovalık bir bölge, sağda solda kü­çük tepeler ve fışkıran bir yaz görüntüsüyle her tarafı yeşilliğe boğuyordu. Daha ötelerde, çok uzaklarda ve zar zor görülebi­len dağlar vardı.</p>

  <p>"Ve dördüncü mühür?" diye Mark, sonunda patladı.</p>

  <p>"Yine bir tür labirent," dedi Indosuaros. "Ama bu saf bü­yüden oluşuyor. Onu bozmak için bir yüzyıldan uzun bir süre­dir hazırlanıyorum, ama emin olabilirsiniz ki onun anahtarı da bizimle beraber."</p>

  <p>"Ve sonra, beşincisi?" diye sordu Ben.</p>

  <p>"Bir yeraltı garnizonu var," diye yanıtladı büyücü, "Benambra’nın servetini koruyorlar. İnsan askerler, ama yine de senin benim gibi insan değiller."</p>

  <p>"Bunun anlamı nedir?"</p>

  <p>"Bunun anlamının tam olarak ne olduğunu keşfetmemiz gerekecek. Ama geçebileceğimize eminim."</p>

  <p>Mark bir soru daha sordu: "Bu arada, Benambra kim?"</p>

  <p>Bir zamanlar katıldığı kurumun tarihinin öğretilmesi aşa­masından geçmiş olan Ben, bunu hemen yanıtladı. "O, Mavi Tapınak'ın ilk Yüce Rahibi'ydi. Zenginliğe tapanların hepsi hâ­lâ ondan esinlenirler."</p>

  <p>Doon, yanında yürüyen devasa adamı yakından inceliyor­du, onun hakkındaki ilk izlenimlerini yeniden gözden geçirdiği şüphesizdi.</p>

  <p>"Öyleyse," dedi Mark, "başladığımız bu listeyi bitirmeye çalışalım." Konuşmaya başladığında kendi davranışını çoktan değiştirmiş olduğunu hissetti. Bu konuşmaya Doon'un planla­rının ne olduğunu öğrenmek için başlamıştı, ama şimdi kendi­sini, çoktan içine girdiği bir maceranın bir parçası olarak bul­muştu. "Beşinci mühürü oluşturan bu muhafız askerler, her kimseler, yolumuzun üzerinde duruyorlar gibi. Onları aşmak için ne yapmalıyız?"</p>

  <p>Doon ateşli bir şekilde konuştu: "Yolbulan, zamanı geldi­ğinde bize bir çıkış gösterecektir. Elbette ki birtakım riskleri gö­ze alacağız; ama hangi ödül bundan daha büyük risklere değer ki?"</p>

  <p>"Böylece altıncı mühüre geliyoruz," diye üsteledi Ben. "Al­tı tane var demiştiniz."</p>

  <p>Indosuaros kısaca yanıtladı. "Altıncı - ve sonuncu - görü­nüşte bir tür iblis. Çok fazla kaygılanman gerekmez genç adam, sen sadece bizi diğer mühürlerden geçirerek kendi işini yap. Ben daha önce de iblislerle ilgilendim, tıpkı sen ve arka­daşlarının yerde-yürüyenlerle ilgilendiğiniz gibi."</p>

  <p>Ben, tamamen ikna olmuş görünmüyordu. "Bu özel iblisin yaşamını avucunuzun içinde tuttuğunuzu sanmıyorum? Hayır! Yani sizin, kesinlikle ona hükmedecek olan büyülü sözleriniz var mı?"</p>

  <p>Dinleyen adamlar arasında korku veren bir mırıldanış duyulabiliyordu. Büyücü, sinirlerine hakim olabilmek için büyük bir çaba sarf ediyor gibiydi. "Hayır, onun yaşamı iki elimin ara­sında değil. Onun ismiyse, evet, bunu şimdi söylememem gere­kir. Sahip olmamızı arzuladığım şeyler olduğunu söylemiştim. Ama sahip olduklarımız da yeterli. Yoksa benim burada olma­mam gerekirdi."</p>

  <p>"Gerçekten ihtiyacımız olabilecek herhangi bir şeyi," diye kesin bir tavırla konuştu Doon, "Yolbulan bize getirecektir."</p>

  <p>&nbsp;</p>

  <p>Yolbulan onları şimdi her nereye götürüyorsa, ilerleyişleri dört gün daha sürmüştü, üstelik hiçbirinin çok iyi bilmediği topraklara giriyorlardı.</p>

  <p>Ben önce özel olarak Mark’ı ve ardından diğer herkesi, Yolbulan'ın son birkaç kavşak seçimi sırasında, onları hâzinenin olduğu yerden uzağa, daha uzaklara götürdüğü konusunda uyardı. Doon bu konuyu tartışmadı ve sakin bir şekilde, daha önce ele geçirmeleri gereken başka şeylerin olabileceği konu­sunda ısrar etti. Hâzinenin yerini açıklaması için de Ben’e hiç­bir baskı yapmadı.</p>

  <p>Ben, zaten bu bilgiyi Mark’a özel olarak vermişti. İkisi, sık sık durumlarını değerlendirmek için diğerlerinden ayrı olarak bir araya gelmeyi sürdürüyorlardı. Bir gün, öğlenden sonra geç saatlerde, mevsime uygun olarak pembe, beyaz zarif çiçekler açıp sayısız arıyı üzerlerine çeken, neredeyse ağaca benzeyen çalılıklar ve uzun yabani meyve ağaçlarıyla kaplanmış bir dağ yamacında yeniden buluşmuşlardı.</p>

  <p>İkisi bir çimenliğin üzerinde oturmuş konuşuyorlardı; Mark sordu: "Sonuçta buradan şunu çıkarmıyor muyuz: Doon’a ne kadar güvenebiliriz?"</p>

  <p>"Bize ihtiyacı olduğu sürece. En azından, ejderi geçene ka­dar."</p>

  <p>"Ve elbette ki bu durumun ardından da diğer mühürleri geçebilmek için alabileceği bütün yardımı almaya hâlâ ihtiyacı olacak..</p>

  <p>"Ve ondan sonra eğer sonuca ulaşabilirsek, sekiz adam ye­rine seksen adam olsaydık, yanımızda taşıyabileceğimiz daha çok hazine olurdu. Yani benim görebildiğim şu ki, bu konuda kavga etmemize hiç gerek yok."</p>

  <p>Mark, sessizce bu konuyu düşünürken hâlâ garip bulmak­taydı. Eğer Sör Andrew’a iki Kılıç, hatta bir ihtimal, üçünü de götürebilseydi... "Sen, Mavi Tapınak’ın bölgeyi gözetlemedi­ğini mi düşünüyorsun? Buna inanmakta güçlük çekiyorum."</p>

  <p>"Eğer gözetliyorlarsa, oraya yaklaştığımız zaman bunu an­layacağız demektir. Sonrasında... Bilmiyorum. Ama onların gözetlediklerini düşünmüyorum. Büyük olasılıkla, sana anlattı­ğım gibi, öldüğümü düşünüyorlardır. Eğer bundan şüpheleni­yor olsalar bile, bu kadar kısa bir sürede, üstelik yanımda bir grupla, iyi örgütlenmiş bir ekiple geri dönebileceğime inan­mazlar."</p>

  <p>"Sanırım. Biliyorsun, Ben, Doon hakkında ..."</p>

  <p>"Evet?"</p>

  <p>"Eğer Doon ne yaptığını bilmeseydi, Indosuaros ona asla katılmazdı, değil mi? İçimde, büyücünün, <i>onun</i> ne yaptığını tam olarak bildiği hissi var."</p>

  <p>"Benim de. Önemli bir noktaya değindin." Ben kollarını açtı ve ardından gözlerini gökyüzüne dikerek çimenlerin üzeri­ne sırt üstü uzandı. "Umarım Barb karnavala sağ salim dönme­yi başarmıştır."</p>

  <p>"Büyücüden, güçlerinden birisini bunu anlamak için kul­lanmasını isteyebiliriz."</p>

  <p>Ben kafasını iki yana salladı. "Onun dikkatini Barb’ın üze­rine çekmek istemiyorum."</p>

  <p>"Hımm. Evet. Onun Mavi Tapınak'tan neden bu kadar nef­ret ettiğini merak ediyorum?"</p>

  <p>"Hah, niye etmesin?" Ben bir dirseğinin üstünde yükseldi. "Eğer onlardan nefret etmeyen birisiyle karşılaşırsam şaşırır ve neden diye sorarım?"</p>

  <p>Konuşmaları, gül benzeri çiçeklerin arasından onlara doğru fırlayan küçük, siyah bir gölge tarafından kesilmişti. Keşişkuşu onları gözetlemek için gelmemişti, ama diğerlerine yeniden ka­tılmaları için gönderilmiş olabilirdi. Yakındaki bir dalın üzerine ele benzeyen ayaklarıyla bir an için sıkıca sarıldı ve hafif aceleci bir tavırla onlara doğru ıslık gibi öttü. Bir an sonraysa, çalılıkla­rın tepesinden uçarak geldiği yönde kayboldu.</p>

  <p>Ben ve Mark, tek kelime bile etmeden silahlarını ellerine aldılar. Olabildiğince sessiz bir şekilde, habercinin peşinden hızla gittiler.</p>

  <p>Doon ve diğerleri bir yamacın kıyısında toplanmışlar ve yamacın aşağılarını, yüz metreden çok fazla ilerde olmayan bir yolu dalların arasından gözetliyorlardı. Baron onlara işaret etti. "Bakın."</p>

  <p>Bir köle kervanı yol boyunca sağdan sola doğru ilerliyor­du. Adamlar, kadınlar ve çocuklar ayrı gruplar halinde olmak üzere, aslında birbirine zincirlenmiş insanların kısa sıraların­dan oluşan bir kervandı. Kırmızı Tapınak’ın, kırmızı ve siyah giysilere bürünmüş mızraklı adamları tarafından gözetlenip dürtülerek ilerletilmekteydiler. Topluluğun arasında birkaçı er­kekler birkaç tanesi de yük hayvanları tarafından taşınan tahtı­revanlar vardı.</p>

  <p>Mark, Baron'un derin nefes alışını duyduğunda başını ona doğru çevirdi. Doon'un elleri arasındaki Yolbulan, yamacın aşağısını, doğrudan doğruya kervanı işaret ediyordu. Kılıç'ın ucunda şiddetli bir titreme vardı.</p>

  <p>Keşişkuşu bağırarak aniden adamların arasında, başlarının üzerinde uçmaya başladı. Ardından yamacın biraz ilerisindeki ağaç ve çalılıkların arasından yeni bir ses yükseldiğinde, sahi­binin omzunda sığınacak bir yer arayacaktı.</p>

  <p>Adamlar silahlarını çektiler ama Kırmızı Tapınak’ın binekli devriyeleri çalılıkların arasından üzerlerine süvari kılıçlarını havaya kaldırmış ve kızıl pelerinleri çevrelerinde uçuşurken haykırarak atıldıklarında, saldırıya hazırlıklı olmak adına ya­pılması gereken şeylerin gerçekleştirilmesi için çok az zaman vardı.</p>
</body>
</html>
