<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ÜÇÜNCÜ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Ben, uçurumun yüzeyinden aşağıya inebilmek için güçlük­le sürdürdüğü yöntemli çabasına karanlıkta devam etti. Yapa­bildiği her an, uçurum yüzeyindeki ilerleyişini güneye doğru da yöneltiyordu. Kafasında kurduğu plana göre güneye gitme­si gerekiyordu. Aslında, basit bir plandı. Aynı zamanda çılgınca ve tehlikeliydi - ya da o, böyle düşünüyordu, kendisini diğer her yolun intihar gibi gözüktüğü bir durumun içinde bulma­mış mıydı.</p>

  <p>Bir şekilde, artık planına göre harekete geçmişti. İsyan et­miş, bir subaya saldırmış, firar etmişti ve şimdi devam etmek dışında yapacak başka bir şey yoktu. Tuttuğu yerlerden ayak bastığı yerlere, yavaşça güneye doğru aşağıya indi.</p>

  <p>En sonunda, doğudaki denizin üzerinde yükselmeye baş­layan sivrilmiş Ay’ın sayesinde, etrafını biraz daha belirgin ola­rak görebiliyordu. Fırtınanın ardından, gökyüzü yavaş yavaş berraklaşıyordu, ama adamın aşağısında, korkutucu ve cesaret kırıcı bir uzaklıkta uzanan okyanus ve sahil hattı, hâlâ basık bir sisle örtülüydü. Kıyıya çarpan dalgaların sesi hâlâ ona ulaşı­yordu, artık daha zayıflamışlardı, şiddetini kaybeden rüzgâr­dan ayırt edilmeleri neredeyse olanaksızdı. Ben, birtakım kötü anlar yaşamıştı, ki bunların içinde, başka bir ses daha duyabile­ceğini düşündüğü bir an vardı - bir mağaranın içinde tuzağa düşüp uluyan altı adamın sesi. Altı adamdan birinin bir kılıcı vardı. Ama kocaman beyaz eller ona ulaşmak için yaklaşırken bu durum bir işe yarar mıydı?</p>

  <p>Ben hayal gücünün doğurduğu görüntülerle savaştı. Sonra kulaklarına başka bir ses ulaştı ve bu ses kapıldığı hayali deh­şetini uzaklaştırmaya yeterliydi. Ejderin adımlarını duymuştu. Onun için geri dönmüştü ve adamın metrelerce yukarısındaki düzlükte yürüyordu. Ben, çok yavaş olarak santim santim aşa­ğıya inmeye devam etti. Şu an için yapabileceği başka hiçbir şey yoktu.</p>

  <p>Ejder, varlığını sezmiş olmalıydı, çünkü anında uçurumun üzerine, adamın tam tepesine gelmişti. Başını yukarıya doğru kaldırıp baktığında, ejderin kafası bir an için Ben’in gözlerine ilişti, ay ışığı altında hoş bir gümüş rengiydi ve soluğunun kızıl ışıltısını gördü. Bundan sonra kafasını bir daha yukarıya kaldıramadı.</p>

  <p>Ejder, Ben’e böğürdü. Ya da, adamın bilgilerine göre, ejde­rin öfkesini arttıran şey sivrilmiş ay olabilirdi. Masa büyüklü­ğündeki ayağını uçurumun kıyısı boyunca yere vurarak, aşağı­ya taş ve toprak parçalarını düşürüyordu. Miğferi bir kez daha adamı sersemletici taş darbelerinden korumuştu. Ejder, gecenin içine doğru bir ateş fırlattı. Ben, etrafındaki kayaların üzerinde­ki parıltıyı gördü, sanki devasa bir fırının ağzı aniden açılmış gibi bir ısı serpintisi hissetti. Ama, yaratık ya uçurumun üstün­den doğrudan adamın üzerine soluyacak kadar öne eğileme­miş ya da bunu denemek için uğraşmamıştı. Ejder, kayaların üzerinden ateşini hafif hafif onun üstüne akıtmayı deneyemeyecek kadar zekâdan yoksun olduğu için Ben, şimdilik güven­deydi.</p>

  <p>Şu an için, aşağıya doğru inmeyi sürdürürken, üzerine ya­ğan taş ve toz dolusu azalmıştı. Ardından ejderin ayak vuruşla­rı uzaklaşmaya başladı, ta ki hissedilmeyene kadar. Ben, ahenk­li homurdanmayı bir kez duydu, ama bu sefer oldukça uzakta ve rüzgârın içinde neredeyse boğulup gitmiş durumdaydı.</p>

  <p>Sanki, hayatının başka hiçbir amacı yokmuş ya da başka bir şey hayal edilemezmiş gibi aşağıya doğru inmeyi sürdürdü. Mekanik olarak aşağıya ve güneye ilerledi. Ve artık, yamacın eskisi kadar dik olmaması sayesinde biraz rahatlamıştı. Hızlı bir şekilde hareket etmeye başlamıştı.</p>

  <p>Şu anda uçurumun üzerindeki geniş dışbükey bir bölgeye gelmişti ve rüzgârın büyük bölümünden korunuyordu. Sisin sarmaşık gibi kollarının biraz yukarısındaki bir seviyeden deni­ze doğru bakarken, denizin uzun ama belki de dar bir girinti­siyle karşılaştı, belirlenemez bir mesafede toprağın içlerine, ba­tıya doğru uzanan bir fiyorttu bu. Ben, suyun üzerinden yükse­len karayı artık fark edebiliyor, ama bu sisin ve kesintilerle or­taya çıkan ay ışığının altında, karanın uzaklığını ve yapısını sa­dece tahmin edebiliyordu.</p>

  <p>Yol göstermesi için güvendiği kafasının içindeki haritaya göre, eğer günışığından önce Mavi Tapınak’ın topraklarını ar­kasında bırakma ümidini taşımak istiyorsa, güneye doğru iler­lemeye devam etmeliydi. Ama şimdi güneye doğru ilermeye devam etmek demek, denizin bu girintisini bir şekilde aşmak anlamına geliyordu. Başka bir seçeneği yoktu. Kıyıya indiği za­man bir sandala rastlamadıkça - ve bunun olacağını düşünme­si için ortada hiçbir nedeni yoktu - derinliğin güçlerinin yazgı­sına güvenecek ve yüzerek geçecekti.</p>

  <p>Aşağıya, daha aşağılara, yamalı sisin içine doğru inmeye uğraşırken karşı taraftaki kayalığın mesafesini ve yüksekliğini tahmin etmeye çabalıyordu. Ama bu şartlar altında yapamıyor­du. Bir ada olup olmadığından bile emin değildi. Emin olduğu tek şey, eğer olduğu yerde sabaha kadar kalırsa, bütün güçle­riyle dışarı çıkacak olan Mavi Tapınak arayıcıları tarafından bu­lunacağıydı. Gündoğumuyla birlikte onu bulmaları için dışarı salacakları uçan yaratıklara sahip olduklarını da göz önünde bulundurmalıydı. Ve eğer onu bu kayalığın üzerinde yakalar­larsa, yapabileceği en iyi şey kendisini hızlı bir ölümün kucağı­na atmak olurdu ...</p>

  <p>Kayalığın eteğinde toprak iyice düzleşti. Ben, düşmüş ka­ya parçaları arasında ilerledi, artık görünmeyen dalgalardan yükselen serpintiyi hissedebiliyordu. Taşları kabaca yuvarlak­laşmış çakıllı bir sahile doğru ilerledi ve en sonunda denizin belirsiz bir görüntüsü ona bağışlanmıştı. Elbette ki, ortalıkta ne bir sandal ne de benzeri bir şey vardı. Hatta bir kütük parçası bile yoktu.</p>

  <p>Neptün’e sessiz yakarışlar mırıldanarak, ileriye doğru çı­kıntı yapan bir kayanın üzerinde ilerledi, deniz köpükleri ayak­larında baloncuklar bırakıyordu. Birkaç giysisini çıkardı, miğfe­rini çıkarıp sanki ona sunuyormuş gibi denize doğru fırlattı. Ardından kendisine düşünmek için zaman vermeden, cesur bir atlayışla suyun içine daldı.</p>

  <p>Tuzlu bir ürpertiyle soluk soluğa yüzeye çıktı ve cesaretle ilerledi. Burada gelgitin ve akıntıların nasıl olabileceği hakkın­da hiçbir fikri yoktu. Yazgısı deniz tanrılarının elindeydi, ama boğulmak, önündeki şu birkaç saat içinde karşısına çıkabilecek en kötü yazgıydı.</p>

  <p>Ben, aslında güçlü bir yüzücüydü ama soğuktan etkilenir­di. Su ılık değildi ve onu öldürebilecek kadar soğuk olduğun­dan şüpheleniyordu. Yüzmeyi sürdürürken bir yandan da, par­çalı bulutların arasından görünüp kaybolan sivrilmiş ayı solun­da tutmaya uğraşıyordu. Dalgalar, güçlü ve düzenliydi. Kıyı­dan bir parça uzaklaşmış olduğu için, dalgaların ilerleyişine yardım ettiğini ya da engellediğini söyleyebilmesi çok zordu. Bazen sis yoğunlaşarak ayı gizliyor ve Ben’i doğru yönde yüz­düğü konusunda şüpheye düşürüyordu. Ama ay daima yeniden görünecek ve Ben seçtiği rotasından asla çok fazla uzağa düş­meyecekti.</p>

  <p>Sonunda, ayın daha da yükselmiş olduğunu düşündü. Bir saatten beri mi yüzmekteydi ? Ya da iki? Çok uzun zaman geç­miş olamaz, dedi kendi kendine ya da gökyüzünde yaklaşmak­ta olan sabahın işaretleri vardı. ..</p>

  <p>Mavi Tapınak arayıcılarının onu aramak için geldiklerinde, bu işin onlar için ne kadar zor olacağı düşüncesini kafasında korumaya çalıştı. Eğer ejder, adamların hepsini yutmadıysa, pelerinini uçurumun hemen tepesinde bulacaklar ve ejderin onu yuttuğunu düşüneceklerdi... Böyle bir sisin içinde onu asla bulamazlardı.</p>

  <p>İlerisinde bir kara parçası belli belirsiz gözükmeye başladı­ğında ve aynı yönden gelen kayalara çarpan dalgaların sesini yeniden duyduğunda, bu işi becerip beceremeyeceğini ciddi olarak düşünüyordu.</p>

  <p>Şafak, Ben’i üstünde taşıyıp toprağın üzerine bırakan de­nizin üzerinden kurşuni bir renkte doğuyordu.</p>

  <p>Derin soluklar alarak ve hâlâ yaşıyor olduğunun farkına varmakta biraz güçlük çekerek dar bir kumsal şeritinin üzerin­de birkaç dakika boyunca sessizce yattı. Gücünün tükenmesi­ne, düşündüğünden çok daha yakındı. Ama Neptün’e bir te­şekkür duası mırıldanmayı unutmadı.</p>

  <p>Toprağın birkaç metre içerilerinde, tanımadığı bir kayalı­ğın etekleri adamın karşısında yükseliyordu. Yapabileceğini hissettiği anda ayağa kalkıp tırmanmaya başladı. Tırmanmayı sürdürdükçe, sanki şeytani bir gücün derinliklere kaçmayı istemesi gibi, sis de denizden onunla beraber yükseliyor gibiydi. Hâlâ sisin içinde hareket ediyor olmasına rağmen, bu hareket onu kurutup ısıtıyordu.</p>

  <p>Yeterli olduğunu düşündüğü bir yüksekliğe ulaştığında geriye bakmak ve biraz dinlenmek için durdu. Fiyordun karşı tarafındaki kaçmış olduğu burnun fark edilmesi zordu. Bulut­lar burnu sabah güneşinin ilk doğrudan ışınlarından gizliyorlardı. Belki de aranışı orada çoktan başlanmıştı, ama o bunu göremiyordu. Onların da kendisini göremediklerini ümit etmek­teydi.</p>

  <p>Artık yapması gereken şey, bu açıktaki kayalığı aşmak ve olabildiğince hızlı bir şekilde bölgenin içlerine doğru gitmekti. Tutturabildiği en yüksek hızda tırmanmayı sürdürürken, daya­nıklı ellerinin keskin kayalara karşı sürdürdüğü savaş yüzün­den artık kanamaya başladığını korku içinde gördü. Eğer Mavi Tapınak’ın uçan gözcüleri yoklamak için bu kayalığa dek gelir­lerse, bu minicik kan lekeleri sayesinde onu izleyebilirler miy­di?</p>

  <p>Eğer durum böyleyse de, bunun için endişelenmenin hiç­bir anlamı yoktu. Hayatta kalabilmek için yapabileceğim her şeyi yapıyorum, dedi kendi kendine. Ona son defa emredilmiş olduğu gibi uysalca mağaranın içine gitseydi, şu anda gayet uysal bir ölü olacaktı. Bu kadarından emindi. Kendisini diğer beş sürücünün şu anda ölmüş olduğuna inandırdı... eğer, di­ye aniden düşündü, entrika hakkında sorguya çekilmek için bir şekilde hayatta tutulmuyorlarsa. Yüksek rütbeliler, orada ke­sinlikle bir tür entrikanın çevrilmiş olduğunu düşüneceklerdir. Eğer hâlâ hayattaysa, büyük olasılıkla Radulescu bile sorgula­nıyordu</p>

  <p>Özür dilerim, efendim, orada bir entrika yoktu, efendim. Sadece Koca Ben, Yavaş Ben, hayatta kalabilmek için elinden gelenin en iyisi yaptı.</p>

  <p>Tırmanırken bir yandan da bu konu hakkında düşünüyor­du. Firar ettiği son geceden bu yana kafasında, hayatta kalabil­menin dışında kesinlikle başka hiçbir şey yoktu. Ve hâlâ hızla tırmanırken, bunun için uğraşmayı sürdürüyordu.</p>

  <p>Ama şimdi...</p>

  <p>Geçen her dakikayla birlikte kaçışının gerçekleşme olasılığı daha da güçlenirken, Ben’in düşüncelerinin içine başka düşün­celer de geliyordu. Doğru, herhangi önemli bir sırrı kendisiyle birlikte götürmeye <i>çalışmıyordu.</i> Ama, bir şekilde onu avlamaya çalıştıkları sürece ... bu durumdan bir fayda çıkararak bir şans yaratmaya çalışmaması budalalık olurdu, öldürülme şansı da cabası.</p>

  <p>Yirmi üç yılın tecrübesi, Ben’e, yoksul bir adamın hayatı­nın, çok değerli bir hayat olmadığını öğretmişti. Dünyanın böy­le olması çok kötüydü, ama böyleydi. En azından asgari güven­liğini sağlamaya yetecek kadar para ihtiyacı vardı. Her şeyden önce, bir adamın cebinde küçük bir altın olmalıydı ki onu her­hangi birisi yapabilsin ve iyi bir hayat için bir şans yaratabilsin. Ben, Mavi Tapınak'ın hizmetine bir yıl önce, sadece en azından mütevazı bir başarı ve güvenlik - tek kelimeyle biraz para ka­zanma - olasılığını gördüğü için katılmıştı. Bir adam şüphesiz ki en azından bu kadarına sahip olmalıydı. Uygun dengeler için kendi özlemleri olan bir kadını etkileyip elinde tutmak isti­yorsa, en azından bunu yapmalıydı.</p>

  <p>Ben askere alındığı zaman, sahip olduğu beden, güç ve di­ğer eğitim eksiklikleri yüzünden Tapınak’ın hangi hizmet dalı­na atanacağı konusunda şüpheleri vardı. Kolay masa başı işleri, Tapınak’ın bütün bölümlerinin varlığının hesap çetelesini tut­mak ve yeniden çetelelemek, kalan borçların faizlerini hesapla­mak gibi işler, onun için uygun değildi. İşi başından aşkın katip sıralarını, uzun masaların üzerine bir şeyler karalayışlarını gör­müştü. Bu rahat bir yaşam gibi gözüküyordu. Ama o Muhafız­ların arasına gönderilmişti.</p>

  <p>Oldukça zorlu, yoksul bir yaşama çoktan alışmış olan ve yeni kariyerinin başlangıcında çok fazla bir şey beklemeyen Ben için, askeri yaşam pek de tatsız gözükmemişti. Zaten gör­mek istediğinden çok daha fazla savaşın içinde yer almıştı ve bunlardan sağ çıkmayı başarmıştı; ve ilk atandığı huzurlu Mavi Tapınak garnizonunda, bundan daha fazlasını beklemiyordu. Yeterli yiyecek ve giysi düzenli olarak sağlanıyordu, kendisine söyleneni yapan bir adam, genellikle kendini beladan uzak tu­tabilirdi.</p>

  <p>Ama Ben’in kendisini de biraz şaşırtarak ortaya çıkan şey, onun aslında her zaman için kendisine her söylenileni yapmak isteyen bir adam olmadığıydı.</p>

  <p>Mavi Tapınak yerine diğer teşkilatlara da kayıt olabilirdi, başka yerlerde ve başka hizmet koşulları altında, kendisine iyi bir güvenlik şansı öneren başka işler de araştırabilirdi. Bunun farkına varmak şimdi kolaydı. Artık, Mavi Tapınak’ın fevkalede zenginliği hakkındaki düşüncenin onu cezbettiğini görebili­yordu. İmzayı atar atmaz, kişisel olarak zengin olduğunu dü­şünecek kadar aptalca bir düşüncenin içinde de değildi - asker­lerin bir şekilde hatıra getirmeyi başardığı gibi. Hayır. Ama Ben, tüm paranın, zenginliğin, Mavi Tapınak’ın altınlarının et­rafta olacağını hep bilmiş ve bu fikir onu daima cezbetmişti. O zamanlar kendi kendisine, Mavi Tapınak’a katılmayı, dünyada­ki diğer güçlerinin çoğunun yaptığı gibi şöhret kazanmak uğ­runa sebepsiz zulüm ve gaddarlıktan uzak durduğu için seçti­ğini ifade etmişti. Kara Kral gibi örneğin ya da Yambu'nun Gü­müş Kraliçesi ya da Dük Fraktin.</p>

  <p>Mavi Tapınak demek, zenginlik istifçileri, altın hasatçıları ve biriktiricileri demekti. Onlar ellerinin uzanabileceği bir yer­lere gelmiş herkesten, para çıkartmanın yolunu bir şekilde bu­lurlardı; zenginlerden ve yoksullardan, düşkünlerden ve kü­çümseyenlerden, ayırım yapmaksızın dostlardan ve ölümcül düşmanlardan. Bu yöntemle, dünya ticaretinin çoğunu finanse ettiler ve dolaylı olarak bir şekilde kontrol ettiler. Ben’in kara­koldaki duvara dayalı ranzası, finansal konuların ciddi bir şe­kilde görüşüldüğü iç odaların uzağındaydı, ama haberler, her zaman olduğu gibi, daima bir yolunu bulup duvarların içinden sızardı. Sabahları, Tapınak zengin bir adamın sunduğu şeyleri, onu korkunç bir felakete karşı sigortalayarak kabul ederdi; öğ­leden sonraysa, zavallı dul bir kadından vergi toplardı - gele­cek sene biraz daha vergi ödeyebilsin diye yaşamasına yetecek kadar bıraktıklarına emin olarak.</p>

  <p>Ve Tapınak, çok münasebetsiz bir şekilde yoksul olduğu, dünyanın mali tehlikelerine karşı nasıl da korkunç bir korunma ve barınma ihtiyacı içinde olduğu hakkında ardı arkası kesilmeksizin sızlanıp dururdu. Muhafızlara, her zaman, geride ka­lan son servet kırıntılarını korumaları için hayatlarını feda et­meye hazır olmaları nasihat edilirdi. Zenginliğin tamamen so­na erdiği hiçbir zaman gerçekten söylenmedi - saklanılmış hâ­zinenin yeri dışında her şey açıktı - ama yapılan genel ima, ser­vetin hızla azalmakta olduğuydu. Sürekli olarak, askerlere ye­tersiz ücretlerinin, silahlarının, yiyecek ve giyecek masrafları­nın tümünün yoksul efendilerine ne kadara mal olduğu hatırla­tılıp dururdu. Bu gerçekten çok önemliydi, bu yüzden askerle­rin - özellikle bir gün rütbelerinin yükselmesini umut edenle­rin ve sonunda emekliye ayrılmak isteyenlerin - ücretlerinin cömert bir bölümünü Tapınak’a sunma adına geri vermeleri de çok önemliydi.</p>

  <p>Eğer bir adam, ücretinin önemli bir bölümünü her yıl böy­le bir bağışla Tapınak’a geri vererek, yirmi yıl boyunca çalış­mışsa, bu durumda bir emekli aylığıyla emekliye ayrılabilirdi. Bu aylığının ne kadar küçük olacağı ise kesin olarak belli değil­di.</p>

  <p>Acemi askerler, Ben’e cömert emekli aylıklarından bahset­mişler, ama bir askerin buna hak kazanmak için ne yapması ge­rektiğini anlatmayı bir şekilde ihmal etmişlerdi.</p>

  <p>Yani, Ben’e göre, askerliğe girişinin beklediği kadar işe ya­ramamış olmasında, diğer sebeplerin yanında finansal sebepler de vardı. Hatta, dün geceki kriz durumunun öncesinde de ay­rılmaya hazırdı. Elbette ki, bunu yapabilecek parası olsaydı, as­kere olan kaydını istediği zaman sildirebilirdi ama o kadar parası olmuş olsaydı, askerliğe hiçbir zaman kayıt olmazdı ki. Barbara onunla evlenmeye razı olurdu ya da bir şekilde sürekli olarak onunla birlikte yaşamaya. O zaman, ikisi de gösteriler ve karnavallar arasında geçen, onlara dilencilerinkinden biraz daha iyi bir yaşam sunan, tehlikeli gezgin hayatlarına bir son verebilirlerdi. Yüksek duvarlarla çevrilmiş ve refah içindeki herhangi güçlü bir kentte, kendilerine küçük bir dükkân açabi­lirlerdi ...</p>

  <p>Barbara’yı son görüşünün üzerinden bir yıl geçmişti ve kı­zı düşündüğünden daha fazla özlemişti. Ama en sonunda, Barbara’nın kendisiyle paylaşmayı isteyeceği bir hayata başlayabi­lecekleri bir şeyleri kazanamadan ona geri dönmek istemiyor­du. Bir iki kez fırsat bulduğunda, garnizon merkezinden kıza mektuplar yollamıştı, ama kızdan hiçbir haber alamamıştı. Ben’in bütün bildiği, onun artık başka birisiyle dostluk kurmuş olabileceğiydi. Kurmayacağına dair hiçbir zaman ondan bir söz almamıştı.</p>

  <p>Ben’in tarikata kayıt olmasındaki sebep, elbette ki, kendisi­ni Barbara’ya mektuplarını götürmesi için yeteri kadar iyi bir ücret alabileceği Mavi Tapınak'ın posta servisine tayin ettirebi­leceğiydi... şimdi geriye dönüp baktığında, bu şey adama çok saçma bir umut olarak görünüyordu. Ama o zamanlar, kayıt ol­duğu günlerde, diğer bütün umutlar, adama çok daha saçma görünmüştü.</p>

  <p>Şimdi, giderek daha çok aydınlatan gün ışığının altında, Ben tırmanışını sürdürüyordu. Bu kayalık, karanlığın içinde in­mesi gereken kadar yalçın değil, diye düşündü. Ya da işleri böylesine kolaylaştıran şey, sadece ortalıkta biraz gün ışığının olmasıydı. Her neyse, güneş hızla yükseliyordu ve çok geçme­den, yukarıya doğru bakıp zirveye çıkan yolu tırmanabileceğine emin olduğunu sandığı bir noktaya ulaştı. Ama orada, tepe­de neyle karşılaşacağı hakkında, Mavi Tapınak topraklarının dışında olmayı bekleyip dilemek dışında, en ufak bir düşüncesi bile yoktu. Elbette, yanlış düşünüyor da olabilirdi...</p>

  <p>Biraz daha tırmandıktan sonra, yukarıya bakmak için yeni­den durdu. Evet, buradan itibaren eğim çok daha yumuşak gö­rünüyordu ve tırmanabileceğinden şüphesi yoktu. Hatta, zirve­nin hemen kıyısında uzanan ve gerçek bir patikaya benzeyen kısa uzantıyı görebiliyordu.</p>

  <p>Ben bir yüz adım daha tırmandı ve tepesindeki yolu hızla gözden geçirmek için yeniden durdu. Bu defa, bir tür şok yaşa­yacaktı. Yukarıdaki patikanın hemen sağındaki bir noktada, bi­raz önce hiç kimse yokken, şimdi karemsi bir taşın üzerinde oturarak denize doğru bakan bir adam vardı.</p>

  <p>Adam Ben’in farkına hiç varmamış gibi görünüyordu ve Ben’in anladığı kadarıyla silahlı değildi. Giymiş olabileceği başka bir şeyi, oldukça etkili bir şekilde saklayan düz gri bir pelerine sarılmıştı. Ama pelerin, en azından, Ben’in tanıdığı hiçbir asker ya da rahip üniformasına benzemiyordu. Belki de de­nizi izleyen bu adam, bir nöbetçi değildi, ama bir nöbetçinin se­çebileceği en iyi yerde duruyordu. Ve, bir nedenden dolayı Ben’in dik yamaçtaki ilerleyişini engellemeyi aklına koymuş olabilir miydi? Sahip olduğu konum, adama belirgin bir üstün­lük sağlıyordu.</p>

  <p>Adamın yakınına ulaştığında ona ne anlatması gerektiğini düşünürken, tırmanmaya devam etmekten başka yapabileceği hiçbir şey yoktu. Aklına, kendisini gemi kazazedesi bir denizci olarak tanıtabileceği geldi, bir enkaz parçasına günlerce sarıl­mış ve sonunda tam da kayalığın eteğindeki kıyının üzerine savrulmuştu. Nerede olduğu hakkında hiçbir fikri yoktu - evet, bu iyiydi. Bunun gibi bir hikâye çok rahatça kabul edilebilirdi; Tanrı'lar biliyordu ki, Ben, bu hikâyeye uygun olacak kadar ıs­lak ve yorgundu.</p>

  <p>Ben birkaç metre aşağısına ulaşana kadar, tek başına bir kayanın üzerine oturmuş olan adam, Ben’i görmedi. Ama aşa­ğıya bakıp onu gördüğünde, sanki ta en başından beri Ben’in orada olduğunu biliyormuş gibi, hiçbir şaşkınlık belirtisi gös­termedi.</p>

  <p>"Merhaba!" diye aşağıya doğru seslendi adam. Kolaylıkla tarif edilemeyecek bir görünüşe sahip, gülümseyen ve açıkça neşeli bir adamdı. Yakından bakıldığında, gri pelerini oldukça eski ve yıpranmış görünüyordu.</p>

  <p>"Merhaba!" diye seslenerek yanıtladı Ben. İçinden bir şey, diğerinin selamlayışının neşeliliğine bir defada cevap vermek istedi ve sesinin anlatması gereken felaket hikâyesi için çok ne­şeli duyulduğunu düşündü ama bununla beraber ikinci kez düşündüğünde, canlı olarak toprağa ulaşan her gemi kazaze­desi denizcinin sesinin neşeli çıkması için bir sebebi vardır, di­ye düşünecekti.</p>

  <p>Ben daha yakına tırmandı. Adam, gülümseyerek ona doğ­ru dikkatle bakmayı sürdürdü. Bir aptal gibi görünmüyor, diye düşündü Ben.</p>

  <p>Sonunda, adamla aynı seviyeye ulaştığında ve dik yama­cın dezavantajını tamamen ortadan kaldırdığında, Ben, durup nefesini yeniden düzenleyebilecek kadar kendisini güvende hissetti. Yavaş solumaların arasında sordu : "Kimin toprakları­na ulaştım, efendim?" Artık gemi kazası hakkında birtakım ay­rıntılar da hazırlamıştı ve onlara ihtiyaç duyabilirdi.</p>

  <p>Adamın gülümseyişi yerini dostça bir ciddiyete bırakarak yok oldu. "İmparatorun," dedi.</p>

  <p>Ben, adama bakarak orada dikiliyordu. Eğer yanıt ciddi bir şekilde verildiyse bile Ben bundan hiçbir anlam çıkaramıyordu. İmparator, herkesin bildiği gibi, alay etmek ve eğlenmek için yaratılan bir figürdü ve bundan daha başka bir şey olması ihti­mali çok azdı. Elbette ki, eğer Ben bu konu hakkında düşünseydi, dünyanın bir yerlerinde kendisine verilen bu ünvan yüzün­den kederlenen gerçek bir adamın hâlâ var olabileceğini farz edebilirdi. Ama... bir toprak sahibi? İmparator, hikâyelerin ve şakaların palyaço maskeli, hoplayıp zıplayıcısı, eşek şakaları­nın aktörü, şanssızların ve sefillerin ünlü babasıydı. O, sadece, herhangi bir toprak parçasına sahip olacağını düşünmeyeceği­niz biriydi.</p>

  <p>Kafasının küçük bir sarsıntısıyla birlikte Ben, kayalığın keskin kenarlarının üzerinden içerilere doğru uzanan toprağı görebilecek kadar, birkaç adım daha tırmandı. Tıpkı onun da yaptığı gibi, bir gözünü dikkatli bir şekilde arkadaşının üzerin­den ayırmıyordu.</p>

  <p>Tam olarak ne umduğunu bilmiyordu, ama içerilere uza­nan toprağın görünüşü onu şaşırtacaktı. Kayalığın çıplak kıyı­larının tam ucundan başlayan bereketli topraklara doğru alça­lan, diz boyuna yükselmiş, çiy ıslağı çimenler ve kır çiçekleriyle dolu bir çayır, yaklaşık yüz metre kadar daha içerilerde yarım bir çember halinde birdenbire yükselen heybetli bir orman ya da koruluğun başladığı yerde bitmekteydi. Ne çayırda ne de ormanda, insanların orasını kullandığı hakkında hiçbir iz gö­zükmüyordu.</p>

  <p>Ben dedi ki: "Buradaki kayalık, İmparator'un duvarları olarak kullanılabilecek kadar sefalet içinde. Ama bu çayıra ve ötesindeki ağaçlığa başka birileri sahip çıkıyor olmalı."</p>

  <p>Kayanın üstünde oturan adam, bunu duyduğunda birden oldukça ciddileşti. Geriye, Ben’e doğru baktı ama cevap verme­di. Serseri bir deliyle tartışmanın zorluğuna ihtiyacı olmadığına karar veren Ben, son birkaç tırmanma hareketi daha gerçekleş­tirerek yumuşak çimenlerin üzerinde memnuniyet içinde dikil­di. Artık, çayırın kaba bir üçgen oluşturduğunu ve kendisinin bu üçgenin denize en yakın noktasında dikilmekte olduğunu görüyordu. Kayalığın kıyısındaki böylesine açıktaki bir nokta­da durmaktan hoşlanmamıştı ve hemen içerilere yürüdü, ağaç­ların başladığı çizgiye doğru yönelmişti.</p>

  <p>Uzun ve zorlu bir tırmanışın hemen ardından neredeyse toprak seviyesindeki yumuşak çimlerin arasında hızlı adımlar atmak eğlenceliydi. Kayalığın ucundaki sis parçaları, sanki içe­rilere doğru Ben’e eşlik etmeye karar almışlar gibi, yuvarlanarak yukarılara doğru çıkıyorlardı. Çimenlerin arasına yuvalan­mış kuşlar, rahatsız edilmeye pek alışık değillermişçesine, nere­deyse ayaklarının altından havalanarak gürültüler çıkarıyorlar­dı.</p>

  <p>Hiçbir insan izi barındırmayan küçük koruya ulaştı ve içi­ne girdi. Etrafta küçük çalılar vardı ve Ben onların aralarından hızla hareket etti. Ve sonunda, tam da bu ağaçlığın nerelere ka­dar uzandığını düşünmeye başlayacakken, karşısına yontulma­mış gri taşlardan kaba bir bir şekilde örülmüş yüksek bir duvar çıktı.</p>

  <p>Ben’in görebildiği kadarıyla duvar, ağaçların içinde göz­den kaybolarak, soldan sağa doğru uzanıyordu. Oldukça kaba bir yüzeyi olduğu için üzerine tırmanması çok kolay gerçekleş­mişti. Gözlerini büyük bir dikkatle duvarın üzerinden ötelere yönelten Ben’in saptadığı kadarıyla, duvarın uzak tarafında orman neredeyse tükeniyor ve üzerinde tekerlek izleri olan dar, dönemeçli bir yolun soldan sağa doğru uzandığı, masum görü­nüşlü kırsal bir alan başlıyordu. Ben uzakta, beyaz uzun bir piramitin tepesini görebiliyordu. Bu, uzaklardaki iki üç kulübe­nin dışında, görüş alanındaki tek yapıydı.</p>

  <p>Ben, bu piramidi, Mavi Tapınak topraklarını ardında bırak­tığının bir kanıtı olarak iç rahatlığıyla inceledi - ya da, en kötü­sü, bu tam da şu anda yapmak üzere olduğu şeydi. Anında du­varın öbür tarafına geçmişti ve dönemeçli yola doğru hızlı adımlarla yürüyordu. Son ağaçların da arasından geçerken, sis parçaları hâlâ etraflarında gizemli bir hava bırakmak için onla­rın üzerlerine takılıyorlardı ve ağaçlığın, ilk bakışta, bir tür kut­sal yer gibi görünmesi Ben’i etkilemişti. Hangi tanrı için oldu­ğunu kestiremiyordu. Orasının çok uzakta görünen Ardneh Ta­pınağıyla ilgili olduğunu düşünmüyordu.</p>

  <p>Gerçekten de Ardneh’in tapınağında durmalıydı, diye mı­rıldandı kendi kendine ve son zamanlarda gerçekleşen duaları için birtakım teşekkür adaklarını sunmalıydı. Eğer üzerinde su­nulacak bir şeyleri kalmışsa, bunu kesinlikle yapacaktı, ama daha önce de olduğu gibi, hemen hemen çıplaktı. İkinci kez düşündüğünde, evet orada duracak ve biraz giysi için dilenecekti. Ayrıca, bunu şimdi düşünmüştü, biraz da yiyecek için. Evet, kesinlikle, yiyecek.</p>

  <p>Yaklaşık bir saat sonra, Ardneh’in beyaz cübbeli bir rahip yardımcısı, uzun beyaz basamakların üzerinde yukarı çıkarlar­ken Ben’e yol gösteriyordu.</p>

  <p>Ben, Ardneh’in tapınağından kısa bir süre sonra çıktığında, daha sıcak giysilere bürünmüştü. Bunlar üçüncü - ya da dör­düncü el hacı giysileriydi, yamalıydılar ama temiz ve kuruydu­lar. Ve adam artık bir kurt gibi aç değildi. Ama çok yorgundu, kaşları düşünceli bir şekilde çatılmıştı.</p>

  <p>Yeniden yol boyunca, hâlâ güneye doğru ilerleyerek uzun adımlarla yürümeye başlamıştı. Yakınlarda bir yerlerde durup uyuması gerekiyordu, ama o hâlâ yol almak istiyordu, Mavi Ta­pınak'tan olabildiğince uzaklaşabilmesi için. Artık nerede oldu­ğu hakkında çok daha fazla bilgisi vardı ve nereye doğru git­mesi gerektiğini de çok daha iyi biliyordu.</p>

  <p>Bu ayın içinde bir zaman, onun ve Barbara’nın birlikte ol­dukları panayırın, eğer eski planlara uyuyorlarsa, bahar için Purkinje Kasabası'na taşınmasını gerçekleştiriyor olması gere­kiyordu. Eğer kadın hâlâ o panayırdaysa, onu orada bulabilir­di.</p>

  <p>&nbsp;</p>

  <p>Ben, bu uzun yolculuğunu neredeyse tamamen yürüyerek gerçekleştirdi. Yolculuğu, yaklaşık olarak bir ay boyunca sür­müş ve böylece oraya ulaştığında, bahar o bölgelerde iyice iler­lemişti. Yolculuğu macerasız geçmemişti, ama bununla beraber eğer Mavi Tapınak hâlâ onun peşindeyse, ki şu ana dek adam­ların bu şekilde davranacağını düşünüyordu, etrafta onların izine hiç rastlamamıştı. Korkusu yavaş yavaş uzaklaşırken, adamların kendisinin ölmüş olduğunu düşündüklerine inan­maya başlamıştı.</p>

  <p>Ben, Purkinje Kasabası'na ya da daha doğrusu küçük pa­nayırın kasabanın harap olmuş duvarlarının dışında kamp kur­duğu yere ulaştığı zaman, hacı giysilerinin bir bölümünün ya­nında yıpranıp gitmiş sandaletlerini de değiştirmesi gerekmişti. Aynı zamanda, saçlarına uygun olarak donuk ve ağarmış kah­verengine dönmekte olan bir sakal da bırakmaya başlamıştı. Bunların yanında, artık bir çıkın ve yolculuğunun başlarında rastlamış olduğu küçük bir seyyar satıcının dış görünüşüne uy­gun bir şeyler elde etmişti. Ben tarafından kendisine bir zarar verilmeyeceğine ikna edilen seyyar satıcı, güçlü bir adamın eş­liğine sahip olduğu için sevinmiş, ona silah olarak taşıyacağı bir kadem boyunda bir sopa yontmuş, refakatim yiyecek ve gi­yecekle ödüllendirmişti.</p>

  <p>Ama yolları kilometrelerce geride ayrılmıştı. Ben, berrak ve ilerlemiş bir bahar gününde, akşama doğru, Purkinje’nin ya­rı yıkılmış duvarlarının dışına ulaştığında tek başınaydı. Bu duvarlar artık çok etkileyici bir korunma olarak görünmüyor­du. Şehir, açıkça orduları hâlâ bitmek tükenmek bilmez bir şe­kilde etraftan gelip geçen kavgacı yerel diktatörlere rağmen bir ölçüde bağımsızlığını devam ettirmeyi ve kendi turuncu, yeşil bayrağını dalgalandırmayı başarmıştı.</p>

  <p>Geçen sene Ben’in hatırladığından çok daha döküntü bir durumda olmasına rağmen, panayır da hâlâ bağımsız gözükü­yordu. Ben’in tanıyabildiği çadırlar ve arabalar, geçen bir sene­nin şartları altında, daha da aşınıp eskimişti ve üzerlerinde her­hangi bir tamirat, boya ya da yeni bir süsleme izine rastlama­nın da çok zor olduğunu da görüyordu. Ve arabaların içlerinde şu anda, daha önceden hatırlamadığı iki ya da üç tane farklı araba vardı.</p>

  <p>Bu araçların birinin bezinin üzerine çizilmiş kaba bir resim, Ben’in gözüne çarpmıştı ve incelemek için durdu. Büyük ve bi­raz dengesiz harflerden oluşan bir yazı Güçlü Tanakili ilan edi­yordu. Tanakili'nin resmiyse, adamı, açılıp kapanabilen bir köp­rüyü tutabilecek kadar kocaman demir zincirleri kırmak için pazularını ve göğsünü kabartırken gösteriyordu.</p>

  <p>Ben, resme bakarken sadece bir an için oyalandı. Ardın­dan, kendi göğsünün içindeki garip bir duyguyla birlikte, Barbara’nın bilindik küçük çadırına doğru yöneldi. Kız, her za­manki gibi, çadırını arabasının yanına kurmuştu. Eğer her zaman olduğu gibi arabasının içinde, kafeslenmiş küçük bir ejder barmdırıyorsa bile ejder bez örtülerin altına saklanmıştı ve Ben’in yaklaşmasına ses çıkarmadı.</p>

  <p>Kızın çadırının bez kapısı kapalıydı, ama Ben, kapının için­den bağlanmadığını görebiliyordu. Ben, seyyar satıcının kendi­sine vermiş olduğu sopayı fırlatıp attı. Ardından, geleneksel saygı kurallarına uyarak, boğazını temizledi ve çadırın kapısı­nın yanındaki kumaş duvarı kaşıyıp hışırdattı - elbette ki tık­latması için bir yol yoktu. Birkaç saniye boyunca nazik bir şe­kilde bekledi ve hiçbir yanıt gelmeyince bezi kibarca kaldırarak içeriye girdi.</p>

  <p>Barbara, çadırın ortasına yakın bir şekilde yerleştirilmiş küçük bir masanın yanında oturuyordu ve genellikle kamp sı­rasında giydiği bilindik, yıpranmış uzun kaftanının içindeydi. Çadırdaki zayıf ışığa rağmen elindeki tırnakları süsleyip güzel­leştirmek için bir şeyler yapmaya uğraşıyordu. Yapılan gereksiz işgale sertçe bakarken küçük, zayıf bedeni bir yay gibi kıvrıldı. İki siyah saç tutamının arasındaki yuvarlak, anlamlı yüzündeki kızgın ifade Ben’i tanıdığı anda şaşkınlığa dönüşüyordu - baş­ka birisi için kızgınlığını hazır tutmakta, diye düşündü adam.</p>

  <p>"Gözlerinde garip bir ifade var, Ben." İşte bir yıllık yoklu­ğun ardından gerilmiş bedenini biraz gevşeterek adamı böyle selamlamıştı. Adamın ağırlığının üçte birine sahip olmasına rağmen, Barbara, Ben'le neredeyse aynı yaştaydı. Birbirlerini birkaç yıldır tanıyorlardı. Adam, ayrılışının ardından Barbara’nın düz siyah saçlarını biraz uzatmış olduğunu fark etti. Bu­nun dışında kızın görünüşü tamamen aynıydı. Kız devam etti: "Çenende kıllar ve gözünde garip bir ifade. Ne haltlar karıştırı­yorsun? Buraya, altı beyaz gösteri-hayvanının çektiği altın bir faytonla geri döndüğünü sanmıyorum."</p>

  <p>"Düşünüyorum," diye yanıtladı adam, kızın söylediklerinin arasından biraz daha önemsiz bir soruyu seçip kalanların yitip gitmesine izin vererek. Adamın tarzı buydu. Bunun, kızın hoş­landığı özelliklerinden biri olduğunu düşünüyordu.</p>

  <p>"Ne hakkında düşünüyorsun?"</p>

  <p>"Anlayabildiğim birtakım şeyler hakkında." Ben, sırtında­ki seyyar satıcı bohçasını çıkardı, koyabileceği bir yer bakındı, ardından zemine bıraktı ve yerden tasarruf etmek için, küçük masanın altına tekmeledi.</p>

  <p>"Yaptığın diğer şeylerin yanında, aklını da bir şekilde yitir­meyi başarmış gibi görünüyorsun. Sanırım karnın da açtır?" Barbara, tırnaklarıyla ilgilenmeyi sürdürme bahanesini bir ke­nara bırakmıştı. Artık bütün dikkatini ve dostça ilgisini Ben’in üzerine yoğunlaştırıyordu.</p>

  <p>Ben yere çömelerek çıkınından bir şeyler almak için masa­nın altına ulaştı. Elleri bayatlamaya başlamış yarım bir ekmek somununu yerinde bırakarak güzel bir sucuğu yakalayıp dışa­rıya çıkardı. "Gerçekten aç değilim. Bu var, eğer istersen, sana biraz verebilirim."</p>

  <p>"Belki daha sonra, teşekkürler. Yapacağını söylediğin gibi, Mavi Tapınak’a gidip kayıt oldun mu?"</p>

  <p>"Mektuplarımın hiçbirini almadın mı?"</p>

  <p>"Hayır."</p>

  <p>Bu gerçekten şaşırtıcı, diye düşündü Ben. "Şey, sana iki ke­re yazmıştım. Ve kayıt da oldum." Sucuğun ucundan bir ısırık aldı ve kızın da yemesi için yeniden teklif etti. "Mark'tan bir haber var mı?"</p>

  <p>"Gittiğinden beri yok." Sucuk konusunda Barbara bu sefer o kadar isteksiz değildi. Çiğnerken, sessizlik içinde geçen kısa bir süre için, orada durup kendisini gülümseyerek izlemekten alıkoyamayan Ben’i dikkatle izledi. Ne olup bittiğinden emin olması çok güç olduğu halde, adam her zamanki gibi, kızın çeşitli düşüncelerin gelip gittiğini görebiliyordu. Basit görünen bu şey, kızın Ben’i büyüleyen hallerinden birisiydi.</p>

  <p>Sonunda Barbara konuştu: "Herhalde aklında Mark'tan ya da bana sucuk getirmekten daha fazlası vardır. Sanırım firar et­tin. Gözlerinin gerisinde görebildiğim büyük sırrın bu mu? Ma­vi Tapınak görevinin dört ya da beş yıl sürmesi gerekiyor, değil mi?"</p>

  <p>Ben’in gözleri, eski kopuzuna ilişti. Çadırın ana direğinin üzerinde, göze çarpan, yüksek bir noktaya bağlanmış sarkıyor­du. Çalgısının böyle onurlandırılmış olduğunu görmek adamı iyi hissettirmiş, onu görmesi anılarını canlandırmıştı. Yukarıya doğru uzanıp aldı.</p>

  <p>"Onu bir tür dekorasyon amacıyla saklıyorum."</p>

  <p>Adam çok yumuşak bir şekilde ve kısa bir süre için çalgısı­nı tıngırdattı. Tellerin kötü durumda olduğunu hemen anlamış­tı. Parmaklarının bir zamanlar sahip olduğu kıt yeteneğinin tü­münü kaybetme yolunda hızla ilerlediğini de anlamıştı. Yıllar boyunca, hayatının büyük bölümünde, bir müzisyen olabilme­nin şiddetli ve ateşli düşlerini kurmuştu. Bunları hatırladığın­da, yeni sakalının altındaki geniş ağzı çarpıldı.</p>

  <p>Şimdi parmaklarının arasında bir müzik şekillenmeye baş­lıyordu, o hazine, dehşet ve firar gecesinde düşüncelerinin ara­sında canlanan ve bir daha onu hiç yalnız bırakmayan bir şar­kıydı. Düşüncelerinin arasında müzik keyifli ve berrak bir şe­kilde akıyordu - aslında bütün şarkılar düşüncelerinin içinde ona doğru böyle akardı. Sadece onları parmaklarıyla ya da se­siyle dışarıya kusursuz bir şekilde çıkarmaya çalıştığında zor­luklar başlardı.</p>

  <p>Çok yumuşak şekilde, neredeyse kendi kendine, çıkmasın­dan korktuğu kadar yetersiz bir sesle, eski şarkıyı söylemeye başlamıştı.</p>

  <div class="quote">
    <p><i>Benambra’nın hâzinesi</i></p>

    <p><i>Soğuk soğuk parıldar ...</i></p>
  </div>

  <p>"Tanrılar ve iblisler adına, bu gürültü de nedir!" diye ho­murdandı, çadırın hemen dışında dikilen birinin kalın ve sert sesi. Bir saniye sonrasında, çadırın kapısı, bu sefer hiç de kibar olmayan bir el tarafından bir tarafa fırlatılarak açıldı. İçeri gir­mek için kafasını eğmek zorunda kalan adam, çadırın içinde Ben’in varlığıyla kapladığı alandan geriye kalan küçücük boş­luğu doldurmuş gibiydi.</p>

  <p>Arabasının yanındaki portresinde belki de tam adil dav­ranmamış olsa da, gelen Güçlü Tanakir'den başkası değildi. Evet, diye düşündü Ben, hiçbir insan bunu yapamazdı. Tanakir, Ben'den neredeyse bir baş daha uzundu ve bedeninin üst kısmı orantılı olarak daha genişti. Şüphesiz bir zamanlar pahalı oldu­ğu tartışma götürmeyen ama artık kötü bir şekilde solmuş olan gömleği, göğsündeki parçalara bölünmüş zırh benzeri kasları ortaya çıkarması için yarı açık olarak giyilmişti. Pazuları basit­çe büyük denilebilecekten çok daha iriydi ve çadırın içine doğ­ru ilerlerken hareketleri hantalcaydı, sanki kas ve kibir tarafın­dan eşit oranda yavaşlatılıyormuş gibiydi, ikinci bir kez bakıl­dığında Ben’e göre oldukça yaşlı bir adam olduğu görülüyor­du. Koyu renkli uzun saç örgülerinin içinde bu durumu göste­ren birkaç gri saç teli vardı.</p>

  <p>İçeri girmesinin ardından, Tanakir, rahatlıkla rolünün par­çası olan bir poza anında bürünüvermişti, yumruklarını kalça­larının üstüne koyup dikildi. Çadırın içindeki diğer iki insana, sanki bir açıklama yapmalarını talep edermişçesine sert sert baktı.</p>

  <p>"Artık adaleli bir adamımız var," diye Ben'le sohbet to­nunda konuştu Barbara. "Sen buradayken bu işi yapmayı hiç istemiyordun."</p>

  <p>Tanakir sahip olduğu yükseklikten aşağıya, elinde kopu­zuyla dikilip gözlerini kırpıştıran Ben’e doğru öfkeli bir bakış fırlattı. "Demek, bu Ben," diye gürledi adeleli adam. "Bu <i>işi</i> is­temedi? O mu? Bu tombul ozan mı?"</p>

  <p>Ben dönüp biraz uzaklaştı ve kopuzunu yeniden, kafa çarpma hizasının yukarısına, ana direğin yükseklerine dikkatli bir şekilde astı. Bu, yaşamı boyunca birisinin ona ozan diye ses­lendiği çok nadir zamanlardan biriydi ve kendini sebepsiz bir şekilde mutlu hissetti.</p>

  <p>Tanakir adama seslendi: "Burayı hemen terk ediyorsun."</p>

  <p>Ben, bir kez daha adama doğru gözlerini kırpıştırdı ve ar­dından dikkatle gerileyerek, üzerindeki yük yüzünden hafifçe gıcırdayan küçük bir sandığın üzerine oturdu. Ellerini ve ayak­larını ihtiyacı olursa diye hazır bir durumda tuttuğu bir konum almıştı. "Bu konuda henüz bir karar vermedim."</p>

  <p>"Ben senin yerine karar veriyorum."</p>

  <p>"Pekâlâ," dedi Ben yumuşak bir şekilde. "Birimiz bu gece burayı terk edecek, eğer böyle istiyorsan. Pekâlâ, belki de sa­bahleyin. Hiç kimse gece vakti yola koyulmak istemez," diye eklemeden önce, diğerinin zafer dolu rahatlayışını başlatacak bir galibiyete izin vermişti.</p>

  <p>Ben kısa bir süre durakladı ve ardından teklif etti: "Bunun için bilek güreşi yapmaya var mısın?" Diğerinin daha kalın gö­rünmeleri için bantlar ve bileziklerle donatılmış Tanrısal kolla­rının farkına varmamak mümkün değildi, kısa ve paçavralaşmış gömlek kolları, onların ne tür acılara katlandığını en iyi şe­kilde açığa çıkarıyordu. Hacı giysisinin uzun kollarının altında saklanmamış olsalardı, Ben’in kolları da tombullukları kadar güçlü de gözükürlerdi.</p>

  <p>Tanakir, düşüncelerinin dengesini kaybettiği kısa bir sürenin sonrasında, artık memnun görünüyordu. Bütün adaleli adam­lar, diye düşündü Ben, mutlaka zeki olmuyor. Ve özellikle böy­le birinin etrafta bulunması kronik bir acı olmalıydı.</p>

  <p>“Bilek güreşi," diye tekrarladı Tanakir, kafasını sallayarak. "Pekâlâ, yapalım. Evet."</p>

  <p>İkisini de tanıyan Barbara buna itiraz etmediğine göre, Ben’in teklifinden memnun olsa gerekti. Bu durumu kavrayan Ben’in yüreği yeniden kabarmaya cesaret etti. Müsabakaları için masayı temizlemek üzere hızlı bir şekilde hareket eden Barbara’ya gülümsedi ve kızın cevabı olarak gülümseyişlerin en kısasını alacaktı.</p>

  <p>Yarışmanın başlamasının öncesinde, çadırın dışından bir ta­kım fısıltılar patlak verdi. İlk önce, sanki birtakım suikastçıların yaptığı bir toplantı gibi gürültü giderek yükseldi; ve ardından, birdenbire, şaşkınlık içinde selamlama şekline dönüşüverdi.</p>

  <p>Derken, panayırı oy birliği ve ustalıkla yöneten, soğukkan­lı yaşlı Viktor, kafasını çadırdan içeriye soktu. Adamın yüzünde pek rastlanılmayan bir gülümseme vardı. Bir saniye sonra, Viktor'un kafasının üzerinden daha uzun ve genç bir kafa sırıtarak göründüğü zaman Ben adamın gülümseyişinin nedenini anla­yacaktı.</p>

  <p>Yine de tanıması, Ben için bir saniye daha sürecekti. Sonra ayaklarının üzerine zıplayarak bağırdı: "Mark!" İki yıl olmuştu. Ben ileri doğru atılacaktı ama Barbara çoktan önüne geçmişti. Kız, uzun boylu, genç adama kocaman bir kucaklama ve öpü­cük vermek için kapıya fırlamıştı bile.</p>

  <p>Tanakir, bir kez daha tamamen alt üst olmuştu. "Nedir bu?" diye onlara kükredi. "Haydi, bilek güreşi yapalım ya da hemen çık git."</p>

  <p>Barbara, adama doğru döndü. "Böylesine sabırsız olma; <i>be­nimle</i> bilek güreşi yapmayı hiçbir zaman başaramadın." Mark’a döndü. "Kendine bir bak, Ben'den daha uzunsun."</p>

  <p>"Ayrıldığım zamanda öyleydim. Ya da yaklaşık olarak."</p>

  <p>"Ve onun kadar güçlü-"</p>

  <p>Mark buna sırıtmak zorunda kaldı.</p>

  <p>"Haydi!" Seslenen yine Tanakir'di. "Bu palyaço kimse kim, sırasını bekleyebilir."</p>

  <p>Böylece, kavuşmanın geriye kalanı ertelenmek zorunda kaldı. Yaşlı Viktor, her zaman olduğu gibi, olayların sürüp git­mesini birkaç diplomatik sözcük ve hareketle sağladı. Mark, gülümseyerek arka plandaki yerini korudu. Ben’i selamlayan Viktor, Barbara’nın çadırının içinde nelerin geliştiğini gördü­ğünde bilgece bir tavırla kafasını salladı. Ardından karıların­dan birini bir işle görevlendirerek bir yerlere gönderirken, ken­disi de bu arada amirane bir edayla gri bıyıklarını burarak di­kildi.</p>

  <p>Karısı, yanında iki tane mum ve onları yakmak için tutuş­muş ince bir çubuk getirerek kararmaya başlamış çadırın içine çabucak dönmüştü. Ben, mantıksız bir ferahlamayla, altın sarısı alev dillerinin altındaki mumların mavi olmadıklarını fark etti. Yanan mumlar, küçük masanın üzerine, iki yarışmacının sol ve sağ taraflarına yerleştirildi.</p>

  <p>Barbara, sahip olduğu tek katlanan iskemlesini Tanakir'e verdi. Adam üzerine oturduğunda iskemle etkileyici bir şekilde gıcırdadı. Ben de küçük sandığı çekeleyerek getirdi ve üzerine oturdu, böylece masanın karşındaki rakibiyle yüz yüze gele­cekti. Mark ve Barbara’nın beraberce onun sucuğunu bitirmek­te olduklarını fark etti. Çok şükür ki kendisi, açlıktan güçsüz dönmemişti. Mark iyi görünüyordu ama şu anda, karşısında, dostlarının keyfini çıkarmadan önce, birincil olarak dikkat et­mesi gereken başka bir şey daha vardı.</p>

  <p>İki iri adam, burunları birbirlerinden bir metre uzakta, yüz yüze oturmuşlardı. Panayırın adeleli adamı, gömleğinin sağ kolunu biraz daha kıvırarak bir hazırlanma gösterisi yaptı. Yapmaya alışık olduğu gibi kolunun kaslarını etkileyici bir şe­kilde dalgalandırmayı başardı.</p>

  <p>"Alevden korkma," dedi Tanakir, dirseğini masanın üzeri­ne yerleştirmek için öne doğru eğilirken. Ben’in dirseği çoktan yerini almıştı. Adeleli adamın öfkeli kaş çatışı soğan doğrarmış gibiydi. "Seni çok fazla yakmayacağım. Bir kez bağır yeter, he­men bırakırım."</p>

  <p>"Alevden korkma," diye yanıtladı Ben, "çünkü, seni hiç yakmayacağım." Ve diğer adamın onun elini kapar kapmaz ke­sinlikle uygulamaya başlayacağı güç dalgasını karşılamaya ha­zır bir şekilde öne doğru uzandı.</p>

  <p>"Yen onu, Ben!" diye seslendi Mark.</p>

  <p>Birbirlerinin avuçlarını kavrayışları bir güç akımının içinde kilitlendi, dirseklerinin altındaki masa sallandı.</p>

  <p>Ve Barbara, sadece arkadaşlığın çok ötesinde bir ısrar taşı­yan sesiyle haykırdı: "Kazan, Ben! Kazan!"</p>

  <p>Tanakir bağırdı, ama ne zafer ne de mum yanığı yüzün- dendi. Alçalmakta olan elinin üstü daha kıllarını bile kavuramadan mumun alevini öldürdü. Alevi öldürdü ve altında pelte gibi dağılan mum eriyiğinin üstünde gümbürdedi.<br /></p>
</body>
</html>
