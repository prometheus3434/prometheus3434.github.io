<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON BEŞİNCİ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Yeniden silahlanılmıştı, kafa lambaları yanarken ve iki sa­vaş hayvanı yanlarında uzun, rahat adımlarla koşarken ilerle­meyi sürdürdüler. Şimdi Mark, daha önce yakalanmalarına se­bep olan yolun üzerinden geçtiklerine emindi. Oldukça hızlı hareket ediyorlardı. Mağaranın bu seviyesinde, en azından Benambra’nın ya da başka birisinin onların yeniden kaçmakta ol­duklarının farkına varmadan ayrılma dileğinde birleşerek kü­çük gruplara bölünmüşlerdi. Radulescu, aşağıdaki seviyeye gi­rişin hemen sonrasında, dinlenmek için uygun bir yer olduğu­nu söylemişti; kısa bir süre sonra oraya ulaşacaklardı ve ardın­dan iblisin genelde dolaştığı bölgeye gireceklerdi.</p>

  <p>Mark, Ben ve Ariane ile yaptığı hızlı bir konuşmanın ar­dından kısa süre içinde onların esaret deneyimlerinin de ço­ğunlukla kendisininki gibi olduğunu öğrenmişti: ilaç ve büyü sayesinde meydana gelen talim ve yürüyüşler. Yakalanış zamanlarını hatırladıklarında bu durumu önlemek için ne yapa­bilirlerdi, diye tartıştılar, ama akıllarına gerçekten iyi fikirler gelmeyecekti.</p>

  <p>"En azından bu sefer deneyimli bir kılavuzumuz var," di­ye mırıldandı Mark, yanında yürüyen Ben’e.</p>

  <p>"Evet. Ve güvenilir - en azından bizden almak istediği ve­rimi alana kadar!" Ben durakladı. "Beni geldiğim yerde bıraka­bilirdi." Diğer tarafında yürüyerek ilerleyen Ariane’e baktı. "Teşekkür ederim, ben serbest bırakılana kadar gitmeye itiraz ettiğin için. Olan buydu, değil mi?"</p>

  <p>"Benim için de aynısını yaptı," dedi Mark. "Ve ona şimdi yeniden teşekkür edeceğim. Ben, yolculuğun bu kısmı için iki­miz de gerçekten istenmemiştik - Doon'un kılıcı, Doon onu kaybetmeden önce, bizi tekrar işaret edene kadar ... her neyse, hâzineyi taşımak ve gerektiğinde silahlarımızı kullanmak ko­nusunda yararlı olacağız diye karar vermiş olmalılar. Ama bu­radaki genç bayanı kesinlikle istediler, o kadar fazla ki bizi sa­dece onu memnun etmemiz için yanlarında getirdiler. Onunla iş birliği yapmak için çok uğraşacaklar. Ve Mitspielerin büyüsü onun bakireliğini kaybetmediğine dair güvence verdiğinde çok daha rahatlamış göründüler."</p>

  <p>Ariane düşüncesini belirtti: "Hâlâ benim onlara yardım edebilecek güçlerim olduğunu düşünüyorlar." Sağına soluna bakındı. "Teşekkürden daha fazlasına ihtiyacım olabilir, ikiniz­den de, macera tamamlanmadan önce."</p>

  <p>"Alacaksın." Ve Ben kızın elini hafifçe sıktı.</p>

  <p>Bu sefer pusuya düşmeden kaya çıkıntılarının altından geçtiler. Geçitin yan duvarları, onların üstüne doğru daraldı ve zemin kıvrıldı. Şimdi Radulescu'nun dışında hepsine yabancı olan topraklara giriyorlardı. Doon, rahibin kılavuzluğunu kör bir şekilde izlerken sanki bazı şüpheleri varmış gibi artık Yolbulan’ı çekmişti ve burada yanlış yere gitmek uzak ihtimal ol­masına rağmen, doğru yolda olduğundan emin olmak için onu kullanıyordu.</p>

  <p>Geçitin alçalışı dikleşti ve zemin bir basamak haline geldi. Tünel burada, taş işçiliğiyle temiz bir şekilde tamamlanmış du­varları boyunca aralıklarla yerleştirilmiş gaz alevleri tarafından oldukça iyi aydınlatılmıştı. Yukarıdaki bir kalenin ya da askeri bir karakolun neredeyse tam içine giriyor olabileceklerini düşündü. Buradaki duvarlar, labirentten ya da mağaranın üst katlarındaki biçimden farklı bir işçilik gösteriyordu. Elbette ki, bölgenin ta­mamının bir defada veya sadece bir tasarımcının emriyle kazıl­dığını ya da bitirildiğini varsaymanın hiçbir anlamı yoktu.</p>

  <p>Büyük bölümü düzgün bir eğrinin üzerinde olan basamak­lar kırk ya da elli metre uzunluğundaydı. Merdivenlerin biti­minde geçitin zemini düzgün bir şekilde ilerliyor ve sonra ikiye ayrılmadan önce kırk ya da elli metre daha devam ediyordu. Burada, Radulescu küçük bir hareket yaparak onları sağa doğ­ru yönlendirdi.</p>

  <p>Doon'un Kılıcı diğer yönü göstermiş olmalıydı ki bir an için duraksadı ve diğerine sorgular bir şekilde baktı.</p>

  <p>"Dinlenme yeri," diye sabırla konuştu Radulescu. "Sizlere bakarak, hepinizin buna ihtiyacı olduğunu çok iyi anlayabiliyo­rum."</p>

  <p>Sağ taraftaki yol daraltılmış bir kapı ağzının ardından yak­laşık on metre genişliğinde, yirmi metre derinliğinde kaba bir mağara odasına yöneldi. Büyük kayalar yanlarda düzensiz bir­takım yığınlar oluşturmuştu; merkezinde, kumlu bir zemine sahip olan bir açıklık ve eğimli bir tavanı vardı. Mark, akan bir su sesi duyuyordu ve başındaki lambanın ışığını odanın arka taraflarına doğru yönelttiğinde havuzu gördü. Yukanlardaki kayaların arasındaki bir yarıktan süzülen ve çağıldayarak ma­ğaranın diğer taraflarına bir kanal sistemi oluşturmak için yö­nelen bir akıntı tarafından besleniyordu. Burada biraz durgun­laşmış olsa da muhtemelen mağara sisteminin yukarı katların­da daha önceden karşılaştıkları dereyle aynı akıntıydı.</p>

  <p>Savaş hayvanları hemen havuzun yanına gittiler ve suyu dilleriyle kana kana yalayıp yutmaya başladılar. Grubun insan üyelerinin çoğu gerileyerek beklediler ve Mitspieler’in suya doğru gidişini yorum yapmaksızın izlediler. Büyücü ilk önce suya dokundu, ardından tattı ve en sonunda biraz içti. Çok geçmeden, Radulescu dışında tüm grup suyu içiyor, matarala­rını dolduruyor ve yıkanmaya çabalıyordu. Mark, ağzından çalkalayıp atmayı ümit ettiği yemekhane pisliğinin lezzetinden sonunda kurtulmuş ve kendisini, yukarıdaki mağarada Doon'u ilk takip ettiğindeki haliyle hissetmeye başlamıştı.</p>

  <p>Suyu içmesinin ardından Mitspieler kendini asgari bir şe­kilde yıkadı. Birkaç dakika sonra, çıkınını kafasına yastık yapa­rak, derin bir uykuya daldı. Yüzünde, büyücü Indosuaros'un o son saatlerindeki yüzüne benzeyen birikmiş bir yorgunluk maskesi görünüyordu. Mark’ın hayal gücü, esir edilmiş bir bü­yücüye, garnizonda ne tür bir temel eğitim verilebileceği üzeri­ne biraz uğraştı ama hiçbir yere varamayıp ardından bunu dü­şünmekten vazgeçti.</p>

  <p>Herkes çıkınlarını açıyor ve yiyecek doğru dürüst bir şey­ler bulmaya uğraşıyordu. Çıkınların içindeki hiçbir şey çalın­mamış ve bozulmamış gibiydi. Çoğu günler, tutukluların yiye­cekleriyle geçinmiş olan insanlara, bu yiyecekler ziyafet gibi gelmişti. Daha önce bir çıkını olmayan Dmitry ise, sahibini ra­hatsız etmemeye büyük bir ustalıkla özen göstererek babasınınkini soyup soğana çevirdi. Yağmasını sadece talep üzerine ve biraz da huysuzlanarak Daghur ve Willem ile paylaştı.</p>

  <p>Bir dürtüye uyarak Mark, aniden subaya sordu: "Korudu­ğunuz şeyi soymaya ve güçlerinizi Doon ile birleştirmeye karar vermenize neden olan şey neydi?"</p>

  <p>Kendisine küstahlık gibi gelmiş olması gereken şeye Radu­lescu, galiba sadece şaşırmıştı. Ama hiç itiraz etmedi ve oldukça hızlı bir şekilde soruyu yanıtladı. "Benambra’yı gördün mü?"</p>

  <p>"Evet. Bizi esir alan Beyaz Eller”i yöneten oydu."</p>

  <p>"Güzel, onu ben de gördüm. Ve yaklaşık bir yıl kadar önce, senin de söylediğin gibi, koruduğum şeyi soymama karar verdi­ren şey ona ilk bakışımdı. İyi bir subay olarak gayretle çalışırsam, akıllı, sadık, fanatik ve Mavi Tapınak hiyerarşisinin en üstüne yükselecek kadar şanslı olursam, dört gözle beklemem gereken şeyi görmüştüm."</p>

  <p>&nbsp;</p>

  <p>Dinlenme arası, liderlerin aslında istediğinden çok daha fazla uzuyordu. Doon ve Radulescu derhal iç çekmeye ve yerlerinde duramaz bir şekilde etrafta sinirli bir şekilde dolaş­maya başlamışlardı. Ama Mitspieler derin uykusunu sürdürdü ve Doon, albayın ısrarları yüzünden yaptığı açıkça belli olması­na rağmen, büyücünün yüzüne bakınca onu uyandırmamaya karar verdi. Diğerleri bu sırada dinlenmek için bırakılan zaman her ne kadarsa bundan faydalanmaya hazırdılar.</p>

  <p>Mitspielerin uyanışı oldukça ani olacaktı. Ve belki de ken­diliğinden; durumu izlemekte olan Mark, sanki görünmez bir gücün büyücünün kulağına fısıldamış olduğunu düşündü. Adam oturdu ve anında tetikte olduğunu gösteren davranışlar sergiledi. İlk bakışı, gaddar bir bakış, oğluna çevrilmişti. Ardın­dan Ariane’e doğru, düşünceli bir bakış attı.</p>

  <p>Mitspieler ayağa kalkarken, Radulescu’ya sordu: "İblisi geçmemiz için ihtiyaç duyacağımız parolayı biliyor musun?"</p>

  <p>"Biliyorum, elbette. O olmadan buraya, mağaraların aşağı­sına gelmezdim."</p>

  <p>"Ve aşağı indiğinden beri değiştirilmediğine emin misin? Yukarıdaki Hyrcanus onu istediği zaman değiştirebilir, değil mi?"</p>

  <p>Radulescu bu sözcüklerin ardından kaşlarını çattı. "Şüphe­siz değiştirebilir. Ama değiştirmeyecek, burada aşağıda oldu­ğumu biliyor. Eğer benden kurtulmak istiyor olsaydı, bu yolla yapmazdı."</p>

  <p>"Emin değilim," Mitspieler, Radulescu’ya düşünceli bir şe­kilde baktı. "Beyaz Eller parolaya ihtiyaç duymayacaklardır, doğal olarak."</p>

  <p>"Doğal olarak hayır. İblis, büyü sayesinde onların geliş gi­dişlerini önemsememeye zorlanıyor. Parolaya ihtiyacı olanlar sadece insan ziyaretçiler." Radulescu gülümsedi. "Bizim gibi."</p>

  <p>Mitspieler iç çekti, şüpheleri her neyse onları uzaklaştır­maya çalışıyor gibiydi. "Peki, öyle olsun. Haydi gidelim."</p>

  <p>Bir dakika içinde herkes çıkınını toparladı ve grup, Radulescu'nun tam ileride olduğu hakkında uyardığı karanlığa doğ­ru başlarındaki lambaları yakarak ilerleyişlerine devam ettiler. Mark, Radulescu'nun büyüyle sağladığı korumaya rağmen, her an karşılarına çıkabilecek olan bir iblisle karşılaşma düşüncesi yüzünden kendisini huzursuz hissediyordu.</p>

  <p>Dinlenme mağarasını daha henüz terk etmişlerdi ve tüne­lin kollara ayrıldığı bölgeden geçerlerken çok uzaklardaki hay­kırma benzeri kısık bir ses yukardaki katlara yönelen tünelden sürüklenerek kulaklarına dek geldi.</p>

  <p>Liderler kısaca mırıldandılar ve ardından sesi önemseme­den ilerlemeye devam ettiler.</p>

  <p>Ben, Mark’a sordu: "Neydi o? Bir alarm mı?"</p>

  <p>"Eğer öyleyse bile, şu anda onu geçtik. Rahatça ilerlemeye devam edebiliriz."</p>

  <p>"Eğer orada, yukarıda bizi arıyorlarsa, geri dönerken başı­mız belaya girecek."</p>

  <p>Radulescu, bunu duymuştu ve kafasını güven tazeleyebi­lecek kadar yana çevirdi. "Orada çeşitli yollar olacak. Mağara­ları biliyorum, başını, sonunu, içini dışını."</p>

  <p>"Ama belki de sizin grubunuzdan birisi ejderin kayboldu­ğunu keşfetmiştir."</p>

  <p>Albayın, kaşları çatıldı. Birkaç adım geride kaldı. "Elbette, böyle şeyler olabilir. Sizi aşağılarda bir yerlerde bulacağıma bu yüzden emindim. Ama buraya yalnız geldim. Yüzeyde düzenli bir askeri devriye yok; Hyrcanus her zaman olduğu gibi, neşe dolu cehaletinin içinde uyuklamakta. Ve Benambra, eğer ona benim sizi aldığıma dair herhangi bir rapor verilmişse, sizi sor­guya çekmek için bir yerlerde yürüttüğümü düşünüyordur. Ol­dukça zekidir, ama bir süre daha, Mareşal’i ve neşeli adamları­nı cezalandırmakla ya da cezalandırmaya çalışmakla meşgul olacaktır. Bana güvenin, burada işlerin nasıl yürüdüğünü bili­yorum."</p>

  <p>Grup ilerledi, ama şimdi daha yavaştılar, liderler çok ted­birli ilerliyordu. Takip ettikleri tünel çok geçmeden tepesinden ve bir yanından, bir yer altı uçurumuna yönelen önemsiz, çı­kıntılı bir kaya tabakası oluşturmak için açıldı. Uçurumun düz­gün ön tarafı burada diklemesine yaklaşık on metre kadar yük­seliyor ve yol kademeli alçalışını sürdürürken kayalık daha da yükseliyordu.</p>

  <p>Dönerek alçalmakta olan yol, dış kenarlarına örülmüş diz yüksekliğindeki taş bir duvarla korunuyordu ve duvarın öte­sindeki yokuş oldukça dik bir şekilde, kurumuş, dar ve derin bir derenin kasvetli karanlığına iniyordu. Kurumuş derenin birkaç metre ötesindeyse başka bir uçurum çatıyla buluşmak için yükseliyordu. Yokuşlar düşmüş kayalar yüzünden karma­karışıktı. Mark, onların arasında daha fazla kemik görmeyi bekledi, ama başka bir şey keşfetti. Işığını tuhaf bir nesnenin üzerine tamamıyla çevirince, bunun ya çok büyük bir kukla ya da bir insan vücudu olduğunun farkına vardı; elbiseleri ve her şeyi çürümüş, bir çocuğun boyutlarına dönüşmüştü. Ama sa­kallıydı.</p>

  <p>"Dactylarthâ’nın kurbanlarından birisi," diye mırıldandı Ariane, kurbanın yanından yürürken. Kızın sesi korkudan çok düşsel tınılar taşıyordu.</p>

  <p>"Dactylartha?"</p>

  <p>"İblisin ismi bu."</p>

  <p>"Bunu nasıl biliyorsun?"</p>

  <p>Kız soruyu yanıtlamadı. Başlangıçta topluluğun önünde sinsi sinsi dolaşan iki savaş hayvanı artık huzursuzluk belirtile­ri gösteriyorlardı ve geride kalmaya başlamışlardı. Radulescu, hayvanları kendi yanında tutabilmek için sık sık çağırmak zo­runda kalıyordu.</p>

  <p>Burada hava çok garip kokuyor, diye düşündü Mark. Ha­yır, bir koku değil, daha çok bir duyguydu, sanki sıcaklık rahat­sız edici bir şekilde yükselmişti. Belki de düşmüştü ...</p>

  <p>"Kurbanlarını böyle mi bırakıyor?"</p>

  <p>"Bazı iblisler böyle bırakır. Diğerleri.. . başka şeyler yapar, galiba çok daha çirkin şeyler." Kızın dalgın sesi Mark’ı alt üst etmişti.</p>

  <p>"İblisler hakkında ne biliyorsun? Daha önce hiç karşılaştın mı?" Soru Ben'den gelmişti.</p>

  <p>Ariane yine yanıtlamadı. Yürümeye devam etti, düzenli ve oldukça hafif bir şekilde hareket ediyordu, sanki henüz büyü­lenmiş gibiydi. Mark ve Ben, kızın arkasından birbirlerine ümitsiz, anlık bir bakış attılar.</p>

  <p>Havadaki... yanlışlık... fazlalaştı. Mark, iblislerin yak­laştıklarını bazen böyle bildirdiklerini duymuş, ama bu etkiyi daha önce hissetmemişti. Diğerlerine bakarak, şu anda bu du­rumun hepsinin canını sıkmakta olduğunu düşündü. Buna alışmış olabilecek Radulescu ve belki de onurunun, tek bir ra­hatsızlık hissi göstermeyi bile kabul etmediği Doon hariç her­kesi. Tahminen bir yere kadar kendini koruyabilecek olan Mitspieler bile öncesine göre daha solgun gözüküyordu.</p>

  <p>Subay birden durdu ve döndü. Birkaç adım geriden onu takip eden diğerlerini tek bir hareketle durdurdu. "Büyücü, sen benimle ileri gel, eğer istiyorsan. Sadece, senin de dediğin gibi, parolayla ilgili bir zorluk olursa diye."</p>

  <p>"Niye böyle bir şey olsun?" diye sordu Doon.</p>

  <p>Radulescu, şüphesiz onu önemsememek isterdi, ama yanıtladı. "Bilmiyorum. Sadece olursa diye. Geri kalanınız bu­rada beklesin. Imp, benimle gel, dostum." Bu sonuncusuyla, verilen emre sızlanarak, isteksizce uyan savaş hayvanlarından daha gri ve büyük olanını kast ediyordu.</p>

  <p>Radulescu, Mitspieler ve Imp, uçurumun bir sonraki köşe­sini oluşturan çıkıntılı kaya tabakasının yanından ileriye git­mekteyken, yedi insan ve bir savaş hayvanı, onları bekledi. Mark bir sonra neyle karşılaşacaklarını bilmiyordu ama olan şey onu şaşırtacaktı. Olay, kurumuş derenin otuz metre kadar ilerisinde, rengârenk bir ışık gösterisinin mağaranın uzak du­varının üzerinde oynaşmasıyla başladı.</p>

  <p>Bir an için çok az şey duyulabildi. Sonra Radulescu'nun haykırdığı birbirinden ayırt edilemez bazı sözcükler. Ardından korkutucu bir kalın sesin sarsıntısı yükseldi, peşinden insan ve hayvan seslerinin attığı çığlıklar duyuldu.</p>

  <p>Hayvan yeniden gözükmedi, ama sarhoş gibi sendeleyen iki adam sersemlemiş bir şekilde yol boyunca geri dönerek gö­rüntüye girdi. Mitspieler, parmak uçlarından görünmez silah­lar fırlatıyor gibi davranarak bir kez arkasına döndü.</p>

  <p>Bekleyenler dönüp koşmak için dürtülmeye ya da hiçbir uyarı sözüne ihtiyaç duymayacaklardı. Ben, bir şeyler bağıran ve bir an için tereddüt eder gibi görünen Ariane’i kendisiyle birlikte sürükledi. Mark, kaçarken omzunun üstünden geri doğru son bir bakış attığında, yola büyülü bir sis bırakan ve ar­dından dönüp Radulescu'yla birlikte koşan Mitspieler'i gördü. Koşan iki adamın dışında Mark, koyu bir zırha bürünmüş uzun bir adam gibi iblisin suretini de görecekti. Bütün bunların en tuhafıysa oldukça kayalık olan yol, iblisin ayakları altında aşağı yukarı oynuyor gibiydi.</p>

  <p>Doon, utandırmayacak bir şekilde her zamanki gibi en ön­de koşuyor ve sıyırdığı Kılıç’ı önünde tutuyordu. Ama Mark emindi ki, Doon şimdi ondan bir hazine bulmasını değil sığı­nak bulmasını diliyordu.</p>

  <p>"Mağara!" diye haykırdı birisi. Mark, Doon'un sert bir şe­kilde soluna dönüp dinlendikleri boşluğa sıçrayarak girdiğini gördü. Diğerleri onun ardından paldır küldür uçuşarak gire­ceklerdi. Ben ve Ariane’in tam ardından koşan Mark, büyücülerin önünden içeriye giren sonuncu kişiydi. Girmeden hemen önce ayağını neredeyse, sürekli dalgalanıp duran kaya zeminin üzerinde delicesine koşmakta olan geriye kalmış tek savaş hay­vanına çarpıyordu.</p>

  <p>Nefes almak için hıçkırır gibi sesler çıkaran büyücüler bir şekilde kendilerini dar kapı ağzının tam içeriye fırlattılar. Giysi kollarından, ceplerinden ve Mitspielerin çıkınından büyü ge­reçleri çıkardılar. Bütün bunları kavrayan dört el, hızla özü ha­vanın içinden kendiliğinden oluşuyormuş gibi görünen iyi bir büyü ağını kapının ağzına dokudu. Ama bunu tamamlamaları biraz zaman alacaktı. Artık kapı ağzının tam dışında ağır ayak sesleri duyuluyordu ve iblisi müjdeleyen hastalık ve yanlışlık duygusu hepsini etkilemek için sinsice içeriye sızmıştı.</p>

  <p>Ama bu baskı dayanılabilir ölçüde kaldı. "Güvendeyiz, ama sadece şu an için," diye fısıldadı Mitspieler.</p>

  <p>"Parola," diye nefes nefese konuştu Radulescu, "değiştiril­miş olmalı." Ve sonra cebinden tekrar bir nesne daha çıkardı ve sanki sonradan aklına gelen bir fikirle harekete geçer gibi kapı ağzının korumasını güçlendirmek için kullandı. Kapı ağzını dolduran şey şu anda saydam bir kâğıdın veya incecik bir örtü­nün görünüşüne sahipti; ama göründüğünden daha kuvvetli olduğu açıktı. Dactylartha, dışarıdan ona bir şeyler yapmaya çalışıyordu, ama şu ana kadar bunun bir sonuç vereceğine dair bir işaret görünmüyordu.</p>

  <p>"Tabii ki değiştirilmişti," dedi sakin bir tavırla Doon. "Hyrcanus tüm bu olanların ardından seni öldürmek için dışa­rıda bekliyor olsa gerek. Bu durum, onun şu anda entrikadan haberi olduğu anlamına geliyor."</p>

  <p>Radulescu gözlerini ona dikti. "Öyleyse bile, hâlâ kaçabili­riz, eğer vaat ettiğiniz gemi gerçekten bizim için bekliyorsa."</p>

  <p>"Eğer bu odanın içinden yenilip yutulmadan çıkabilirsek. Söyle bakalım, mağaraların içini dışını biliyorsun, bunu nasıl yapacağız?"</p>

  <p>Albay, soruyu yanıtlamaktan kurtulacaktı, en azından şu an için. İblisin sesi şimdi kapının ötesinden, diğer tüm sesleri bastırarak gürlüyordu. "Dışarı çıkın, insanlar, dışarı çıkın. Bir çift savaş hayvanı da olur ama küçük bir yemek olur ve ben aç­lıktan ölüyorum. İnsan beyni ve bedeni için açlık çığlıkları atı­yorum."</p>

  <p>Mağaranın içinde kısa bir süre için herkes sessiz kaldı. Sonra Ariane küçük bir kız sesiyle konuşarak teklif etti: "Ben küçükken, bir kez bana eski beyaz bir büyü öğretilmişti." Kim­se kızı yanıtlamak için canını sıkmayacaktı. Bütün gözler büyü­cünün ve Mavi Tapınak rahibinin üzerine yoğunlaşmıştı. Mits­pieler hafif bir iç çekti. "Kapıyı mühürlemek için yapabileceği­miz her şeyi yaptık. Yeterli olacaktır, çok uzun bir süre için." Sonra Doon’a döndü ve kasten belirterek konuştu: "Sanırım şimdi onun zamanı."</p>

  <p>"Neyin zamanı?" diye bilmek istedi Mark.</p>

  <p>Ama Doon anladı, açıklama yapmaya hazırdı. Tavırları, kelimeleri gibi, diğerlerini yatıştırmak için yeterli oldu.</p>

  <p>"Bu parola hatası ölümcül olsa gerek. Mitspieler, ben - ve Indosuaros - daha mağaranın yakınına bile gelmeden önce, bu tür bir olayı göz önünde bulundurduk. İblisi geçmemiz için baş vurabileceğimiz başka bir yönteme ihtiyacımız olduğunu bili­yorduk. Ve Yolbulan bize gereken şeydi buldu."</p>

  <p>Baron'un gözleri şimdi Ariane’e çevrilmişti. Ama konuş­ması Mitspieler’e doğru yönelmişti. "Büyücü, hazır mısın? Bu­nu yapabilir miyiz?"</p>

  <p>Mitspielerin yanıtı değişmiş bir ses tonuyla geldi, daha sertleşmiş ve daha güçlü bir tonla konuştu. "Evet, yapabileceği­mize oldukça eminim. O sadece bakire değil, aynı zamanda bir kraliçe kızı. Bundan şu anda eminim. Ama hiç vakit kaybetme­meliyiz. Savunma hattımız kapı ağzını uzun süre tutamayacak­tır."</p>

  <p>Sanki bu noktanın altını çizermişçesine, iblisin boğuk sesi dışarıda yeniden öfkeyle yükseldi. Geçitten süzülen ışık değiş­ti, öfke, kin ve boğuk ses içeriye sızdı.</p>

  <p>Mağaranın içerisindeki sessiz duraklama uzuyordu. Bu, çoğu kişinin birbirine bakışlar fırlatması, düşünmesi, kaslarını ani bir şekilde germesi ve silahların çekilmesi için yeteri kadar uzun bir süreydi.</p>

  <p>Sonra Ariane ani bir çığlıkla ayağa fırladı. "Beni öldürme­ye niyetliler!" Şimdi sesindeki korku, tıpkı biraz önceki dalgın­lık gibi, küçük bir kıza aitti. Doon'un uzanan kolundan kurtu­lup mağaranın ortasından hızla koşarak Mark ile Ben’in arasına saklandı.</p>

  <p>"Nedir bu?" Ben ayaktaydı ve gürlüyordu. Ve Kılıç’ı da Doon'unki gibi çoktan kınından sıyrılmıştı.</p>

  <p>Doon, kum zeminin birkaç adım ötesinden gülümseyerek ona bakıyordu. Kılıçlar öfkeyle kınlarından çekilmişti ama Ba­ron fazlasıyla neşeli görünüyor, hatta rahat davranışlarını sür­dürüyordu.</p>

  <p>Saldırmak için aceleci davranmıyordu. "Seni öldürmeyi is­temiyorum, dostum," dedi Ben’e, sesi oldukça sakin ve mantık­lıydı. "Bana bak ve sen de, Mark, eğer onunla birliksen. Şu anda hepimizin sadece iki seçeneği var. Birincisi, burada kala­bilir ve iblisin içeri girmesini bekleriz. Bu çok geçmeden olacak ve hepimiz mahvolacağız - hayır, aslında mahvolmak bu du­rum için çok olumlu bir sözcük. Orada, dışarıda, Dactylartha’nın yakaladıklarına yapmaktan hoşlandığı şeyi hepiniz gör­dünüz. Ölmekten daha kötüsüyle karşılaşacağız eğer önce birbirimizi ya da kendimizi öldürmezsek.</p>

  <p>"Ama ikinci bir seçenek var ve o benim tercih edeceğim se­çenek. Tıpkı diğerlerimiz gibi. Birimizi şimdi kurban etmek. Bu sözlerin üzerine mağaranın karşı tarafından üç kişinin iti­razları yükseldi, ama Doon sadece kendi sesini yükselterek ko­nuşmasına devam etti. bir kraliçe kızını, bakire bir kızı. Onun ölümü uygun bir şekilde teklif edilirse, herhangi bir ibli­se bir süre için engel olacaktır - en azından bu iblise ve bu du­rum bize yeterli zamanı verecektir.</p>

  <p>"Ve sonrasında diğerlerimiz özgürce yola devam edebile­cek. Hâzineye doğru. Unuttunuz mu?"</p>

  <p>Baron yeniden sustu, mağaranın karşı tarafındaki sessizli­ğin sonunda kabullenecek somurtkan bir tereddütü değil, inat­çı bir karşı çıkışı temsil ettiğine emin olacak kadar uzun bir sü­re bekledi. "Ben, senin sevgilin dışarıda, unuttun mu? Seçimin ne olacak, onunla beraber bir yerlerde açacağın dükkânın mı, yoksa yüzyıl boyunca Dactylartha’nın midesinde çürümek mi?</p>

  <p>"Ve sen Mark. Sör Andrew'un böylesine ihtiyaç duyduğu Kılıç'lar aşağıda, bizi bekliyorlar. Onlar kaç insanının yaşamını kurtarabilir? Onları elde etmek için zaten adam öldürdün. Şim­di küçük bir hayat daha yolu kapatıyor. Çok fazla tanımadığın birinin hayatı... hey?"</p>

  <p>Doon yeniden durakladı. Devam ederken sesi hâlâ sakindi.</p>

  <p>"Sizi öldürmeye kalkışmadan önce bir şey daha söyleyeceğim. Bu iblis, karşılaşmamız gereken son mühür... doğru sayı altı ve eski şarkı yalan söylüyor. Doğru muyum, Radulescu?"</p>

  <p>Ama Albay, bir görevlinin otoritesini ispat etmeye kalkış­mak için çok yanlış bir şekilde bu anı seçecekti. "Siz üçünüz, si­lahlarınızı bırakın, hemen!"</p>

  <p>Adamın sözleri elbette ki önemsenmemişti. Mark yay kiri­şine okunu çoktan yerleştirmişti; onu gerip fırlatmak sadece bir göz kırpma zamanı alırdı. İlk atışla Doon'u vurmalıyım, dedi kendi kendine. Onu vurmalıyım, kesinlikle vurmalıyım, hiçbi­rimizin kılıç mesafesi kadar yakınına gelemeden. Hiçbirimiz onunla kılıç yarıştıramayız ve geri kalanların hiçbiri onun yarı­sı kadar bile tehlikeli değil.</p>

  <p>Mitspieler, onun önünde ellerini yarı kaldırmış bir şekilde dikiliyordu ve anlamsız bir ses çıkardı. Neredeyse yere yıkıla­cak gibiydi. Bu odanın içinde oluşabilecek fiziksel bir kavga sa­dece kapı ağzındaki engeli zayıflatır ve arkasındaki kudurmuş iblisi hepsinin üstüne saldırtabilirdi; bu yüzden eğer düzgün konuşma yetisini bulabilseydi yalvarabilirdi.</p>

  <p>İblis dışarıda yeniden harekete geçti. Mark, sanki kötü bir rüzgâr, huysuz bir köpek ya da geri gelen bir avcı gibi iblisin kapının ağzından geçişini duyup hissedebiliyordu.</p>

  <p>En sonunda Mitspieler kelimeleri bulup konuşabilmeyi ba­şardı. "Mark, yayını indir. Ve arkadaşının da durumu anlaması­nı sağla."</p>

  <p>Bu sırada Mark, bir şey fırlatabilecek düzgün bir silahı ol­mayan Dmitry’nin de sanki onu atmaya hazırlanıyormuş gibi, yerden küçük bir kaya parçası kaldırdığını fark etti. Mitspi­elerin oğlu mağaranın karşı tarafına, Mark’a doğru bakıyordu. Belki de çıkacak kavgada Mark'ın düşüncesini okuyacak kadar akıllıydı ve planı bir adım ileriye götürmüştü. Eğer üç isyankâr, güçlü tarafa fazla zarar veremeden etkisiz hale getirilmek iste­niyorsa, o zaman Mark'ın daha çarpışmanın ilk anlarında Doon'u vurması önlenmeliydi. Elinde tuttuğu küçük bir kayayla saldırmaya hazırlanan Dmitry, aynı zamanda büyük bir kayanın arkasına sığınarak bedeninin büyük bölümünü güven­ce altına alarak koruyordu ...</p>

  <p>Willem ve Daghur da ortalıktan yok olmuştu; ama Mark onların etraflarını sarma hareketi yapmaya kalkıştıklarından ve mağaranın biçiminin böylesi bir denemeye uygun olacağından kuşkulanıyordu.</p>

  <p>Mark, kavganın patlak vermesini kimin ani hareketinin tetiklediğini hiçbir zaman anlayamayacaktı. Bir saniye öncesinde, herkes farklı kafa lambalarının ışıklarıyla kısmen aydınlatılmış heykellerdi. Bir sonraki saniye içindeyse hepsi vahşi bir hareket içerisinde bulanıklaşmalardı.</p>

  <p>Mark, Doon’a nişan aldığı okunu saldı ama isabet ettire­medi. Dmitry’nin taşı beklenmedik bir hız ve ustalıkla fırlamış­tı, Mark’ı ıskaladı ama son anda elinde tuttuğu yaya çarpmayı başardı. Ok çarptığı kayanın üstünde kırılmak üzere adamın elinden uçup gidiyordu.</p>

  <p>Farklı insanlar farklı stratejiler denerken ışın demetleri ma­ğaranın etrafında çılgınca dans etti, bazı lambalar sönerken di­ğerleri parıldadı. Artık yayı bir kez daha denemeye çalışmak anlamsızdı, Mark onu sadağıyla beraber yere bıraktı; sırtındaki çıkınının bağlarını çoktan çözmüştü. Kafa lambasını kapatıp uzun bıçağını çıkardı ve yere çöküp bekledi.</p>

  <p>Bu strateji ortak bir yaklaşım haline gelirken, mağarayı ka­ranlık basıyordu. Mark, Ariane’in sapanını duyabildiğini dü­şündü, sağ tarafının çok yakınında hafifçe uğuldayarak, bir dö­nüş, İkincisi ve ardından silahın kendisini yüksek bir hızla boşaltışı. Mağaranın içindeki belirsiz, kısa ve kesik kesik itişip ka­kışma seslerinin ortasında bu atışın sonucunu ayırt etmek im­kânsızdı.</p>

  <p>Şimdi ortalık tamamen karanlıktı, kuşatılmış kapıdaki pa­rıltının dışında. Dışarıda, İblis hâlâ öfke içinde mırıldanıyor ve örülmüş büyülerin içinden pençeleriyle kendisine bir yol açma­ya çalışıyordu. Sinsi ayaklar ve emeklemekte olan dizler onları alt üst ederken mağaranın içindeki kayalar nazikçe çıtırdamaya devam etti. Diğerleri dinleyerek beklerken, bazıları kendilerini yeniden konumlandırıyordu. Diğer taraftakiler Ariane’e yakla­şıyor olmalıydılar. Kendisi kızın sağ tarafına bir muhafız gibi yerleşmişti, Mark da soluna. Ve sesi bazen çocukça olsa da, kız asla korkak ya da çaresiz değildi...</p>

  <p>Avazı çıktığı kadar bağıran Mitspielerin sesi, karanlığın içinden patladığında, Mark irkildi: "Kesin şunu, sizi ahmaklar, hepiniz!" Anlık bir duraklama oldu; sonra büyücünün sesi ye­niden duyuldu, birazcık daha alçaktı. "Ben, Mark, bir kişinin ölmesi daha iyi değil mi</p>

  <p>Tam bu noktada, birdenbire sustu. Sanki onu durduran bir şey duymuş ya da hissetmiş gibiydi. Ve Mark’a göre, küçük de­renin azalmış sesi dışında, şimdi herkes mağarada kesin bir sessizlik içindeydi. Mitspielerin hissetmiş olduğu her neyse, adama yapayalnız olduğunu göstermiş gibiydi.</p>

  <p>Şimdi karanlıkta sendeleyen ayak sesleri vardı, duyulması­na önem vermeksizin yürüyen birinin ayak sesleri. Ve artık Mitspieler, kavganın bittiğine karar vererek ya da hissederek başındaki lambayı kasten, yeniden açmıştı. Büyücünün ışığının yansıması, etraftaki bütün erkekler gibi dağınık sakallı, yaşlı ve şimdi korku ya da huşu içinde çenesi sarkmış yüzünü açığa çı­karmıştı.</p>

  <p>Mağaranın ortasında dikildi. Mühürlenmiş kapının ağzına, kendisinin diktiği yarı şeffaf engele doğru bakıyordu. Tekrar konuştuğunda sesi yeniden değişmişti.</p>

  <p>"Bekleyin. Bu hile değil. İblis gitmiş. Bir yerlere gitmiş... Ne kadar uzağa bilmiyorum, ama ..."</p>

  <p>Hâlâ narin görünüşlü büyü engeline bakmakta olan Mits­pieler, aniden dizlerinin üstüne çöktü.</p>

  <p>Mark, şimdi hemen dışarıda, İblisinkinden farklı, yeni bir tür hareket duyabiliyordu. Ve donuk ışıkta bir değişim vardı, tünelin içinde bir aydınlanma. Sonra engelin ortasında bir şey belirdi. Silahlı olmayan ve büyük olması dışında sıradan insan eli görünümünde bir el. Ama ne Beyaz Eller’in deformasyonuna ne de iblisin dev yumruğunun zırhına sahipti. El, her kime aitse, Mitspielerin engelleyici büyüsünü adeta bir insanın örümcek ağını bir kenara hafifçe itmesi gibi iterek önünden çekti.</p>

  <p>Elin sahibi, kendisine ait bir hava değişikliğini de yanında getirerek mağaranın içine girdi. Bu başına bir Frikya başlığı takmış ve bir elinde asa taşıyan devasa bir insan suretiydi, er­kek, genç görünüşlü ve yarı çıplak. Mark, hayatında ilk kez bir Tanrı’ya bakmakta olduğunu fark etti. Ve bir sonraki anda Tan­rı’nın Hermes olduğunu anladı.</p>

  <p>Mağaranın büyük bölümü şu anda - Hermes’in varlığıyla oluşana göre çok fazla aydınlık sayılmazdı. Mitspielerin başın­daki lambadan çıkan ışın demeti artık önemsiz bir hale gelmiş­ti. Mark'ın görüş alanı şimdi mağaranın uzak girintilerini göre­bilmeye uygundu ve ona, neredeyse kayaların arkasını görebi­lecekmiş gibi geliyordu. Hermes, buraya bir şeyler aramaya gelmişti ve bu araştıran yüzden herhangi bir insanın saklanma­sı imkânsız gibiydi.</p>

  <p>İnsanların hiçbiri konuşmadı, hareket bile etmedi. Hepsi olduğu yerde kalmıştı, oturarak, emekleyerek ya da çömelerek. Hermes, ilgisiz bir tavırla etrafa baktı. Sonra, yeni emeklemeye başlamış birkaç çocuğun kavgasını, kendi işi için kesen güçlü bir adamın rahat tavırlarıyla Ben’e doğru ilerledi.</p>

  <p>Tanrı ona yaklaşırken hâlâ yerde sırtüstü yatan ve Kılıç’ı sağ elinde tutan Ben titriyordu. Son anda gözlerini açık tutmayı başaramadı ve yüzünü kapamak için bir elini kaldırdı. Hermes, Ejderdoğrayan’ı elinden almak için uzandığında Ben’in koca vücudu, direnme olarak düşünülebilecek bir sinir kasılması içinde titredi ama artık çok geçti ve her durumda ümitsiz bir davranıştı.</p>

  <p>Tanrı, Ben’in önündeki kumun üzerine küçük bir şey bı­raktı - Mark bir altının parıldayışını yakaladı. Hermes, Kılıç’ı belindeki boş kınlardan birine yerleştirmesinin ardından başka bir tarafa yöneldi. Ve Mark ancak o zaman, Hermes’in belinden aşağıya doğru püskül püskül sarkan belki de bir düzine boş kın kuşandığını fark edecekti.</p>

  <p>Mark, birden ayağa kalkmakta olduğunu anladı, bunu ni­çin yaptığından emin değildi. Dizleri bu durumun korkusuyla titremesine rağmen dimdik ayakta duruyordu.</p>

  <p>Hermes bu hareketin farkına vardı. Mağaranın karşı tarafı­na doğru yürürken attığı adımın yarısında durdu. Kafasını çe­virip Mark’a baktı. Kısa bir bakıştı ama - Mark’ın bu bakışın tam olarak ne ifade ettiğini bilmemesine rağmen - etkileyiciydi. Tanınma gibi - <i>ne, sen burada mısın?</i> - bir bakıştı, anlaşılmaz zorluklar etrafta sürüklenirken.</p>

  <p>Ama duraklama ve bakış sadece bir an için sürdü. Hermes buraya kendi işi için gelmişti ve peşinde olduğu şey için şimdi Baron’a doğru uzanıyordu.</p>

  <p>Kendisini Tanrı’nın yolunun üzerinde bulan Doon, büyük bir çaba sarf ederek ayaklarının üzerine kalkmaya uğraştı. Sa­vunma pozisyonuna geçmek için Yolbulan’ı iki eliyle tutarak havaya kaldırdı.</p>

  <p>Hermes adamın önünde durdu ve ilk kez konuştu. Sesi de­vasa, yabancı ve soğuktu. "Onu bana ver. Elinde tuttuğun o Kılıç’ı."</p>

  <p>"Asla. Bu benim hakkım." Kelimeler zar zor anlaşılabilir durumdaydı, ama Doon onları ağzından çıkarmayı başarabil­mişti. Ben’in titrediği kadar şiddetli bir şekilde titriyordu, tıpkı Mark’ın dizlerinin hâlâ titrediği gibi. Korku olması gereken, as­lında kızgınlık ve çaresizlikle birleşmiş bir şekilde titriyordu.</p>

  <p>İlah, onunla konuşmaya bir kez daha tenezzül etti. "Sanı­rım, onu diğerlerinin bir bölümünün tersine hakkıyla kullandı­ğını savunacaksın. Oyuna uygun olarak. Pekâlâ, belki de hak­kıyla kullandın. Ama bunun artık bir önemi yok."</p>

  <p>"Ben varım. Ben sahibim. O benim, o benim."</p>

  <p>Tanrı, sabırsız bir tavırla öne doğru uzandı. Doon ona bir darbe indirdi. Darbe bir insana karşı öldürücü bir vuruş olabi­lirdi, ama şu anda bir çocuğun otoriteye karşı yaptığı huysuz bir itirazdan fazlası değildi. Bir an sonra Kılıç, küçük bir hare­ketten başka bir şey olmayan hafif bir asa itişiyle Doon'u mağa­ranın zeminine seren Haberci Hermes’in eline geçmişti. Doon, şiddetli bir ıstırap içinde, acı ve hedefine ulaşmamış öfkesi yü­zünden ağlayarak yerde yatıyordu.</p>

  <p>"Yakışıksız bir gurur," diye belirtti Tanrı, Yolbulan’ı bir kı­nın içine koyarken. "Senin gibi bir ölümlü için."</p>

  <p>Şu anda ayakta duran tek insan Mark'tı - ve kendisine çok pahalıya patlasa da niçin ayakta durduğu sadece kendisinin bildiği bir şeydi. Usta büyücü Mitspieler'in yüzükoyun kumun üzerinde, yerde yattığını gördü. Yere serilmiş olan Doon inildi­yordu. Ariane, görüş alanının dışında bir yerdeydi. Ben, dik bir durumda oturuyordu, ama yüzü hâlâ ellerinin içine gömülüy­dü. Ve Mark düşünüyordu: Bu, babamın karşı karşıya gelmesi gereken şeydi, Vulcan’ın, kılıçları yaratmak için onu aldığında katlandığı şeyin küçük bir parçasıydı. Şu ana dek, Babası hak­kında küçük ve belirsiz bir utanç duymuştu, Jord'un kendisinin kullanılmasına, sağ kolunun alınmasına izin verişini güçsüzlük olarak algılamıştı. Ama artık böyle düşünmüyordu. Artık Mark başka türlü hissediyordu, Jord'un hissetmiş olması gerekenler hakkında bir takdir duygusu algılıyordu.</p>

  <p>Hermes’in son konuşmasının üzerinden sadece bir saniye geçmişti. Ama şu anda başka bir şeyler oluyor, yeni bir varlık kendisini hissettiriyordu. Hermes’in girişiyle mağaranın içine ışıkların saçılması gibi şimdi de mağaranın üzerine karanlık bir örtü yayılmıştı. Varlığı hisseden Mitspieler, kafasını kaldırdı ve lambasından gelen ışın demeti, koruma engeli yok olmuş kapı­nın içine toplanan gölgenin şiddetiyle yutulup tanınmaz hale gelmişti.</p>

  <p>Mark, hâlâ ayaklarının üstünde duruyor ve yeni gelenin loş suretini görebiliyordu, karanlığın kasvetli havasının içinde ayakta duran, kaba bir şekilde insana benzeyen bir suret. Göl­gelenmiş insan yüzüne benzer şeyden çıkan ses tuhaf bir şekil­de yankılandı; kayaların havaya yükselerek kendiliğinden top­rağın dışına çıkması gibiydi.</p>

  <p>"Ölüler diyarı benim egemenliğimdedir. Burada ne yapı­yorsun, Haberci Hermes? Benim dünyamda değiştirmek için aradığın nedir?"</p>

  <p>Haberci Hermes durumdan rahatsız olmuş gözükmedi. "Kılıçlar'ı topluyorum. Senin de farkına varman gerektiği gibi, Hades. Tanrıların işi üzerinde çalışıyorum."</p>

  <p>"Hangi Tanrılar?"</p>

  <p>"Hangisi mi, hepimiz. Sen de. En azından neler olduğunu bilen hepimiz. Ben sadece Tanrıların ortak arzusunu yerine getiyorum."</p>

  <p>"Hah!" Ses, bir heceden çok, sert bir darbeye benziyordu.</p>

  <p>"Hepimizin herhangi bir şey hakkındaki gerçeğe katıldığımız­dan beri mi? Bunun yerine oyunda hile yapmaya kararlı oldu­ğunu söyle. İşte ben, davranışım böyle yorumluyorum."</p>

  <p>Hermes dikildiğinde boyu çok uzundu. Mark’a, Hermes’in kafasına yer açmak için tavanın birazcık yukarıya bükülüyor olması gerekiyor gibi gelmişti. "Oyun - durduruldu. En azın­dan şimdilik. Oyunun içinde başlangıçta tam olarak değerlendirilmemiş belirli tehlikeler var."</p>

  <p>"Oh, gerçekten değerlendirilmemiş mi? Kimin kararıyla?"</p>

  <p>Şimdi Tanrılar’ın ikisi de sanki ortaklaşa bir karar almışlar gibi, tartışmalarının dışarıda bir yere taşınması daha iyi olacak­mış gibi, alçak mağara çıkışına doğru ilerlemeye başlamışlardı. Hades, dışarı çıkmak için uzun suretini şimdiden eğiyordu.</p>

  <p>Ama Hermes, Doon'un hâlâ inleyen görüntüsüne bakarak durdu. Çaresiz varlığı kocaman asasıyla dürttü.</p>

  <p>"Pekâlâ, insan, gitmeden önce gururuna nasıl bir tedavi uygulamalıyım? Belki de şu andan itibaren taşıman için sana bir yük hayvanının kafasını verebilirim. Bu fikre ne dersin? Hey? Bana cevap ver!"</p>

  <p>Kapı ağzındaki Hades bu eğlenceden sıkılmıştı ve bitmesi­ni bekleyerek dikildi.</p>

  <p>"Hayır - hayır, yapmayın. Canımı bağışlayın... lütfen." Doon'un sesi neredeyse duyulmaz ve tanınamaz bir haldeydi.</p>

  <p>Hades, Mark'ın anlaması için çok alçak vurgulu kalın bir sesle sabırsızlık içinde bir şey homurdandı. Hermes bunu duy­masıyla birlikte insan oyuncağını unuttu ve iki Tanrı da mağa­radan dışarı çıktı. Tam dışarıdaki koridora çıktıkları anda Mark iblisin sesini yeniden duydu. Hades tekrar konuştu ve ardın­dan bir şeyler yaptı; ve Dactylartha bir sokak köpeği gibi havla­yıp kuyruğunu kıstırarak kaçtı.</p>

  <p>Ve böylece Tanrılar gitmişti, insanlar, mağaranın içinde sanki hepsi bir hastalıktan iyileşmeye çalışıyormuş gibi titreye­rek kımıldanıyorlardı.</p>

  <p>Diğerleri ayağa kalkarken Mark oturdu, bacakları öncekin­den daha fazla titremeye başlamıştı. İşte, diye farkına vardı, bi­raz önce Pluto'nun yüzüne baktım ... ve buradayım. Bir sefe­rinde Mitspieler ya da Indosuaros, hiçbir insanın bunu yapa­mayacağından ve yaparsa yaşayamayacağından bahsetmişti. Ama işte buradayım... Mekanik bir şekilde sadağını kaldırıp sırtına astı. Yayını kaldırdı. Artık yayıyla ne yapacaktı ki?</p>

  <p>Doon dikleşip oturduğu zaman yaptığı ilk şey etrafına şüpheli bir şekilde bakınmak ve zayıflığına kimlerin tanık ol­muş olabileceğini anlamak oldu. Mark bunu belli belirsiz fark etmişti ama kendi düşünceleri bambaşka yerlerdeydi. Dmitry saklandığı yerden çıkmış, tüm iblis ve tanrıların, Daghuhun öl­düğüne şahit olması için bağırıyordu.</p>

  <p>"Şuna bakın, bir kaya isabet etmiş gibi gözüküyor. Kim sa­pan kullanıyor?" Mark'ın, Daghuhudan görebildiği tek şey, Dmitry kaldırırken kendisini bırakan koluydu.</p>

  <p>Ben de haykırıyordu, Ariane’in üzerine eğilmiş bir şekilde yardım çığlıkları atıyordu. Mark onlara doğru fırladı. Kız otu­ruyordu, ama başında oluşmuş bir yara sayesinde yüzünün bir tarafından aşağıya kanlar akıyordu. Ya diğer taraftan bir taş çarpmıştı ya da karanlıktaki itiş kakış sırasında yere düşmüştü.</p>

  <p>Artık Mitspieler de ayağa kalkmıştı. Titreyen bir kolla, ma­ğaranın korumasız kapı ağzını işaret etti. "İblis!" dedi ve keli­melerin kalanını yuttu. "...sersemlemiş durumda. Koşun! Şimdi kaçın!"</p>

  <p>Ben, Mark'tan herhangi bir yardım istemeye tenezzül et­meden Ariane’i kucaklayıp kaldırdı. Koca adam mağaradan dı­şarıya koşarken Mark da bir muhafız gibi davranarak arkasını koruyordu. Hızlı hareket ettiler ama diğerleri çoktan önlerine geçmişlerdi. Dışarıda, kafalara takılı lambaların ışığının aşağı doğru yönelen yolun üzerinde dalgalanarak hareket ettiği gö­rülebiliyordu. Doon'un Kılıç’ı elinden alınmış olabilirdi, ama inadı hâlâ sürüyordu. Ve eğer mağaranın yukarılarına doğru geri kaçma tarzında bir düşüncesi olsaydı, bu düşünce muhtemelen o yönden gelen insan feryatları tarafından bastırılırdı. Verilen alarmlar artık öncekinden daha yüksek ve yakındı.</p>

  <p>İblis, dar ve derin kaya boşluğuna geri çekilmiş ya da düş­müş olabilirdi. Mark, karanlığın derinliklerinden çok renkli ışıkların şimşekler gibi çaktığını görebiliyor ve öfke dalgalarını hissedebiliyordu; tıpkı lanetler yağdırmak gibiydi.</p>

  <p>Doon, uzun adımlar atarak en önde koşuyordu. Onun ar­dındaysa, oğlunu bulmak için arkasına bakıp Dmitry ve Willem onu son hızla koşarak geçtiğinde hızını yeniden arttıran Mitspieler vardı. Güya emniyeti nerede arayacağını diğer her­kesten daha iyi bilen Radulescu da aynı yönde koşuyordu. Ben, Ariane kollarında, Mark da tam arkasında devam ederek, güç­lükle ama şaşılacak bir çabuklukta attığı adımlarla aynı yönde koşuyordu.</p>

  <p>İblisin onları ilk kez geri püskürtmüş olduğu yol kıvrımını geçtiler. Mark, ölen savaş hayvanının bedenine hızlı bir bakış attı. Yolun kenarında yükselen alçak duvarın üstüne yumuşak bir şekilde yayılmış, çiğnenmiş bir meyvenin kabuğu gibi oraya bırakılmıştı, büzülmüş bir halde üzerinden hâlâ buharlar çıkı­yor ya da dumanı tütüyordu.</p>

  <p>Hayvanların bir felaketten kaçışmaları gibi davranan in­sanlar, tıpkı kalabalık bir şehirde yabancıların yaptığı gibi di­ğerlerine dikkat bile etmeden yol boyunca koşarak sürekli bir­birlerini geçtiler.</p>

  <p>Ariane göreceli olarak bilincini yeniden kazanmıştı ve Ben’in kendisini yere bırakması için uğraşıyordu.</p>

  <p>Ve tanrılar ona, o geçerken her ne yapmışlarsa, iblis de şimdi iyileşmişti. İblisin ışıkları yeniden havada fırıldak gibi dönüp titreşti, gürültüsü ve keyifsizliği, ayak sesleriyle birlikte kovalamacanın içinde hızla peşlerinden geliyordu.</p>

  <p>Şimdi daha hızlı koşamayan Mitspieler, diğer insanların arasında en son sıraya düşmüştü ve artık daha fazla koşamaya­cak durumdaydı. Arkasına dönüp uçan şeyi ümitsiz bir büyüy­le vurdu. Adama yardım etme dileğinden fazlasını hissederek geriye doğru bakan Mark, havanın ortasında dalgalanarak ge­len ve Dactylartha’yı temsil eden ışıklara çarpması için büyücü­nün parmak uçlarından fırlayan ateşleri gördü. Ve ardından da­ha kuvvetli bir ateşin, ilkinin istikametinde geriye doğru çaka­rak aktığını ve ateş adamın içinde yutulup kaybolurken Mitspi­eler'e neler olduğunu gördü.</p>

  <p>Şimdi havanın içinden parıldayarak akan iblis, Mark’a, Ben’e ve artık diğerlerinin desteğiyle ayaklarının üzerinde du­ran Ariane’e kolayca yetişip geçti. Yolun son kısmından karan­lık bir kapı ağzına doğru kaçmakta olan insan grubunun lider­lerinin yolunu kesmeye çalıştığı açıkça belliydi. Bunu başara­madı. Öndeki grubun son üyesi de iblisin ulaşmasından hemen önce kapıdan içeri girip kaybolmuştu.</p>

  <p>İblis durdu ve geri döndü. Ona hâlâ geride üç tane canlı kurban kalmıştı.</p>

  <p>Keyifsizliğini onların üzerine kustu. Cisimsiz mavi alevler Ben’in çevresine boşandı; boğulup nefesi kesilen adam yere yı­ğıldı. Mark acıyı hissetti...</p>

  <p>Ariane, taş duvara doğru sırtını dayadı ve iblisi doğrudan karşısına aldı. Çocukluğunda öğrenmiş olması gereken büyüyü söylerken sesi havada genç bir kız gibi çınladı:</p>

  <p>"İmparator adına, bu oyunu bırak ve geçmemize izin ver!"</p>

  <p>Havada bir çalkantı ve çığlık vardı. Dactylartha’nın cismi kaynayıp fışkırdı. Uç insana doğru atıldı ama artık onlara ulaşamıyordu. Kırılmaz ve görünmez cam bir duvarın ana hatları, üzerine zararsız bir şekilde çarpan iblisin aleviyle havanın için­de bir yol boyunca görünür hale gelmişti. Sadece tek yöne doğ­ru yönelen yol, engelsizdi.</p>

  <p>Alevler, hiçbir fiziksel zarar bırakmadan Ben’in vücudun­dan yok oldu. Mark, bir gayretle koca adamı ayağa kaldırdı ve ileriye doğru itekledi. Ardından Ariane’in koluna girdi ve ya­nında sürükledi; ve farkına vardı ki ikisinden de daha iyi du­rumdaydı, ama bu duruma kendisi de şaşırıyordu.</p>

  <p>Birbirlerine ve kendilerine olabildikleri kadar destek olan üçlü, ileriye doğru topallayıp aksayarak iblisin öfke fırtınasının altında ilerlediler. Fırtına kulakları sağır etti, gözleri kamaştırdı ama onlara dokunamadı. Karanlık kapı ağzı yakınlaşmıştı, içeri girdiler ve şimdi, ani bir sessizlik şokuyla, iblisin egemenlik bölgesi geride bırakılmıştı.</p>

  <p>Sessiz bir bölgenin, taşların ve dostça gelen karanlığın için­de durdular; önlerinden, aşağılarda bir yerden birazcık ışık ge­liyordu.</p>

  <p>"Bir atık oluğuna benziyor," diye şaşkın bir şekilde mırıl­dandı Ben. "Ya da lağıma."</p>

  <p>Belki de öyledi, diye düşündü Mark. Ama orası gitmek is­tedikleri yere yönelen bir geçitti ve üstelik oldukça temizdi. İlerledikçe ve iniş dikleştikçe kullanmak için yapılan birtakım basamaklar ve tutma yerleri olduğunu gördüler.</p>

  <p>Ben yaşadığı karmaşasının dışına çıkmaya başlıyordu. "Orada, geride neler oldu?" sorusu ağzından çıkan bir sonraki şeydi. "Bizi bir an için yakaladı, diye düşündüm. Mitspieler onu defetebildi mi?"</p>

  <p>Ariane’in söyleyecek hiçbir şeyi yoktu. Bir ayağını diğeri­nin önüne koyarak yürümeye devam etti, kötü gözüküyordu, yara ve kurumuş kanın ardındaki yüzü ölü gibi beyazdı.</p>

  <p>Mark da bir yanıt vermedi. Henüz değil. Sonra, düşünme­ye vakti olduğunda, kendi soruları da olacaktı.</p>

  <p>"Bak," dedi Ben ve ardından bir saniye için durdu, ellerini açıp altın bir parayı gösterdi.</p>

  <p>"Evet," dedi Mark.</p>

  <p>Yürümeyi sürdürdüler. Tünel, artık alçalmaktan vazgeçi­yor gibiydi. Mark, tam ileride, tünelin bir düzlüğe, geniş, açık ve görünenden daha uzağa yayılan bir bölgeye açıldığını göre­biliyordu. Birtakım Eski Dünya ışıkları orada onları karşılamak üzere kendilerini yakmış gibiydiler. Ve tünelin içini aydınlatan ışık, altınların yansımasıyla sarı sarı ışıldıyordu.</p>
</body>
</html>
