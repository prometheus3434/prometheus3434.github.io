<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>DÖRDÜNCÜ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Güzel ama neredeyse açlıktan ölmek üzere olan bir binek hayvanını süren ufak tefek bir adam, bir zamanlar taş döşen­miş olan yolda ilerliyordu; belinde güzel bir kılıç kabzasının göründüğü kötü bir kın sallanmaktaydı. Uzun ve özenli bıyığı da dahil olmak üzere bazı şeyler, bu adamın bir şatoda doğmuş olabileceğini gösteriyordu. Ama giysilerinin çoğuna ve diğer işaretlere bakılırsa daha mütevazi bir kökenden geliyor olabilir­di. Başı açıktı, taranmış vahşi siyah saçlarının altındaki zarif ve ince yüzünde merhametsiz bir ifade vardı. Ilık bahar güneşinin altında hayvanını sürerken bir yandan da kendi kendine mırıl­danıyordu.</p>

  <p>Merhametsiz bir sakinliğe sahip kırların ortasında, terk edilmiş çiftliklerin ve tarıma elverişsiz tarlaların yanından ge­çerken mırıldanan binicinin yanında, onu yürüyerek takip eden iki adam daha vardı. Bu iki adamı da, birkaç adım arkalarından ayaklarını sürüyerek ilerleyen ve daha şimdiden uzun boylu olmasına rağmen henüz tam gelişmemiş bir delikanlı izliyordu. Bu gencin sağ omuzunun üzerine gözü kapatılmış bir nesne tü­nemişti ve yeşil örtüsünün altındaki bu nesne şu eğitilmiş uçan yaratıklardan - kuş ya da sürüngen - biri olmalıydı.</p>

  <p>Grup olarak bakıldığında, bu dört adam yenilgiye uğramış bir ordunun tiyatro sahnesi üzerinde sembolize edilişine benzi­yorlardı. Birbirlerinden farklı olan kostümlerinin tek ortak ya­nının yıpranmışlık ve yoksulluk olduğu görünüyordu; onlar gerçekten bir orduysa, başka üniformaları yokmuş gibi görü­nüyordu.</p>

  <p>Birlikte yürüyen iki adamdan biri, kemerine takılmış bir tür kılıfın içinde küçük bir savaş baltası ve sırtına asılmış bir yay taşıyordu. Daha uzun boylu olan arkadaşıysa kemerinin bir tarafına bir kılıç, diğer tarafınaysa bir sapan ve taş kesesi yerleştirmişti. Bu adamın kılıcının kabzası, liderlerinin tersine, donuk ve çatlak görünüyordu.</p>

  <p>Topluluğun üzerinde ilerlediği yolun yüzeyi, bir zamanlar taş döşenmiş ve bakımlı olmasına rağmen, artık onu kullanan­ların çoğu gibi zor zamanlar geçiriyordu. Yolun arasından geç­tiği topraklar bir zamanlar oldukça iyi işlenmiş gibi görünüyor­du. Yabani bir süt-hayvanı, zayıf ve ürkekti, sanki daha önce hiç insan görememiş gibi adamlara doğru baktı ve kırılmış bir çitten atlayarak sık çalıların içine kaçtı. Gözlerinde açlığın pa­rıldadığı yaylı adam sırtından silahını çıkarmaya çalıştı ama hareketini bitirmeden vazgeçti. Hayvan çoktan gözden kaybo­lup gitmişti.</p>

  <p>Topluluğun lideri, bütün bu olanlarla çok az ilgileniyor­muş gibiydi. Gözleri ileriye sabitlenmiş olarak hayvanını sürer­ken bir yandan da kendi kendine kelimeleri çiğneyerek mırıl­danmaya devam ediyordu. Onu izleyen iki adamdan biri, yaylı olanı, bu duruma diğerinden daha fazla ilgi gösteriyordu. Daha uzun olan arkadaşını dürterek liderlerinden birkaç adım geride kalmaları gerektiğini işaret etti.</p>

  <p>İki adam ve binici aralarındaki mesafe, duyulmamak için yetecek kadar açılır açılmaz, kısa boylu olanı fısıldadı: "Niye böyle mırıldanıyor?"</p>

  <p>Yıpranmış bir kılıç taşıyan uzun boylu adamın, kendisini asker gibi giyinmiş ağırbaşlı bir uşak olarak göstersin diye âdet olunduğu üzre ağırbaşlı bir ifadeye bürünmüş uzun bir yüzü vardı. Ve ciddi bir şekilde yanıtladı: "Üzüntülerinin onu hafif­ten delirttiğini düşünüyorum."</p>

  <p>"Ha. Kederler? Eğer buna üzüntüler neden oluyorsa, bizim de yürürken anlamsız sözler söyleyip köpekler gibi hırlıyor ol­mamız gerekirdi. Benim merak ettiğim şu...</p>

  <p>"Ne?"</p>

  <p>"Dün, onunla çalışmayı seçtiğim zaman akıllıca bir karar verip vermediğimi merak ediyorum." Daha kısa boylu adam, adı Hubert'ti ve tam bu noktada sanki arkadaşından bir yorum beklermişçesine durdu. Ama adamdan hemen bir yorum gel­meyince konuşmasına devam etti. "Benimle yeteri kadar dü­rüst konuştu - yani, sen de oradaydın, duydun. Ama buna rağ­men, bizi hangi teşebbüste kullanmayı planladığını daha yeni öğrendim. Ve şimdi bunu sana da anlatmadığını söylüyorsun. Tamam, ilk başta ben de bunu sormaya hiç gerek yok, diye dü­şünmüştüm. Hırsızlık dışında, bu yollarda yapılması gereken başka çok az iş vardır. Bu işi daha önce yapmadım, ama her şe­yi deneyebilecek kadar açtım ... ve <i>sen</i> de oradaydın, aklı ba­şında ve karnın oldukça tok görünüyordu, onunla birlikteydin. Nereye gittiğini bilen biri gibi görünüyordun. Ve şimdi de bana onun hafiften delirdiğini söylüyorsun."</p>

  <p>"Şşş!"</p>

  <p>"İlk sen dedin."</p>

  <p>"Ama bu kadar yüksek sesle değil." Daha uzun boylu, cid­di yüzlü ve adı Pu Chou olan adam, bir an için sıkılmış görü­nüyordu. Ve ardından düşünceli bir şekilde yanıtladı: "Onunla çalışıyordum, çünkü senin de söylediğin gibi, dürüstçe konuşu­yordu. Beni şu güne kadar doyurdu. Çok fazla değil, ama hiç yoktan iyidir. Ona katıldığım zaman zengin olacağımıza söz vermişti."</p>

  <p>"Zenginlik. Ve sen de ona inandın."</p>

  <p>"Seninle konuştuğu zaman ona inandığını söyledin. İnan­dırıcı bir şekilde konuşabiliyor."</p>

  <p>"Doğru. Tamam, kolay lokma olacaklarını düşündüğüm bazı yolcuların yanından geçtik ve onları soymaya çalışmadık. Onun aklında zengin olmanın başka anlamları olmalı. Kınının adi olmasına rağmen o kılıç kesinlikle para eder."</p>

  <p>Pu Chou, büsbütün korktu. "Sakın, kılıcı ondan almayı ak­lından bile geçirme. Daha önce bir kez onu kullanırken gör­müştüm."</p>

  <p>"Bir kez? Ne zaman bir kavşağa gelsek onu çıkarıyor. İçin­de bir tür büyü gücü var ya da en azından o öyle düşünüyor, çünkü yolunu seçmek için ona başvuruyor. İşe yarasa da yara­masa da."</p>

  <p>"Onu kılıç olarak kullanıyorken, demek istemiştim. Ben onun tek çalışanı ve hiçbir silahım yokken. Üç eşkiya kılıcı iste­mişti. Biri kaçıp gitti. Şimdi kuşanmış olduğum diğerlerinden birinin kılıcı."</p>

  <p>"Ya."</p>

  <p>Ve bunun ardından küçük topluluk bir süre daha konuş­madan sıkıntılı yürüyüşüne devam etti. Hubert, hâlâ sıranın sonunda olan delikanlıya bir göz attı, fısıldaşarak yapılan ko­nuşmaya kulak misafiri olmak için çok fazla gerideydi. Bu gen­cin adı Golok'tu ve Hubert, konuştuğunu nadiren duymuştu. Konuşmak yerine, hayatının çoğunu derin düşüncelere dalmış gibi önüne bakarak geçiriyor gibiydi. Omzundaki yaratık her neyse - Hubert şu ana kadar üzerinde örtüsü olmaksızın ona iyi bir göz atamamıştı - sanki uyuyormuş ya da ölmüş ve içi doldurulmuş gibi sessizdi. Hubert’in dün Pu Chou'dan öğren­diğine göre, bir zamanlar Golok, önemli bir şatoda, bir Hayvan Eğiticisi çırağı olarak çalışıyormuş; sonra bir çeşit problem or­taya çıkmış ve ayrılması gerekmiş. Omzunun üstüne tüneyen şeyin gerçek sahibinin o olup olmadığı şimdilik önemsiz bir şüpheydi. Hubert’in, bu yeni yoldaşlarını hayatlarındaki ayrın­tılar için sıkıştırmakta bir acelesi yoktu, hatta kendi geçmişinin de onlar için bilinmez olarak kalmasından hoşnuttu.</p>

  <p>Hubert artık gözlerini yeniden ileriye doğru dikmişti. O yöndeki gökyüzünün kararmakta olduğunu gözlemledi, sanki bir fırtına geliyormuş gibiydi. Özellikle önlerine ve sağ tarafla­rına doğru.</p>

  <p>Şu anda, kısa bir süre için önlerine daha önemli bir şey çık­mıştı, birkaç adım ilerilerinde yeni bir kavşak vardı. Bir zaman­lar önemli bir yol olan bu yıpranıp dağılmış taş döşeli yol, tam o noktada başka ve daha kaba yapılmış bir yolla kesişiyordu. Bu yeni yol, sıkıştırılmış sert toprak ve çakıldan yapılmıştı ve hafif inişli çıkışlı bölgenin ortasından sağa sola kıvrılarak gidi­yordu. Ticaretin azaldığı bu günlerde, çoğunda olduğu gibi, bu yol da yabani otlar ve çimenler tarafından kaplanmaya başla­mıştı.</p>

  <p>Bu kesişen yol, sola doğru, neredeyse monoton bir şekilde göreceli olarak daha fazla işlenmiş tarlalara doğru uzanıyordu. O yönde birkaç kilometre boyunca ilerisini görmek mümkün­dü, bu uzaklardaki tarlaların içindeki küçük işçi gruplarının dı­şında, düzgün evler ve ahırlar da görülebiliyordu. Belki, diye düşündü Hubert, Margrave’in iyi korunmakta olan toprakları­nın sınırına ulaşmışlardı. Bu durum Hubert’in aklına, kısa bir süre sonra Margrave’in askerleriyle karşılaşmalarının beklene­bilir olduğunu düşündürdü ve bu da geri dönmelerinin belki de iyi bir fikir olabileceğini doğurdu. Ama liderleri o değildi.</p>

  <p>Sağa tarafa doğru bakıldığındaysa koşullar çok farklıydı. Basit yol ağzı kısa bir süre içinde kasvetli, çamurlu ve fazlasıyla tekerlek izleriyle dolu, neredeyse çökmüş bir yola dönüşüyor­du. Yol, yapraksız sık çalılıkların, pusu kurmaya ideal yerler sağlamak dışında başka hiçbir işe yaramayan büyük devedike­ni kümelerinin arasında kaybolup gidiyordu. Hubert’in daha önce fark ettiği gibi gökyüzünün kararmakta olduğu bu yön­den soğuk bir rüzgâr yolcuların üzerine doğru esiyordu. Ufkun üzerinde, sağa doğru, bulutlar gerçekten de uğursuz görünü­yordu.</p>

  <p>Kavşağın tam ortasına geldiğinde topluluğun lideri, diz­ginlerini çekip durmuştu. Hubert, her zaman olduğu gibi kav­şağın ağzına ulaşır ulaşmaz, adamın güzel kılıcını sıyırmasını bekliyordu. Ama süravi henüz kılıcını çekmemişti. Sağdan sola doğru etrafına bakıyor ve ardından yeniden sağa bakıyordu, sanki düşünüyormuş gibiydi. En sonunda mırıldandığı mono­logunu kesmişti.</p>

  <p>Eliyle güneş ışığını gölgeleyen uzun boylu Pu Chou, gözle­rini kısarak sağ taraftaki ürkütücü gölgelere doğru bakıyordu. "Bu da nedir, acaba? Yaklaşık yarım kilometre kadar ileride uzun bir şey görüyorum. Şu ağaçların hemen kenarında, yolun yanında."</p>

  <p>Genç Golok, artık diğerlerinin yanına gelmişti ve sessizliği bozan şey onun hayret edilecek kadar boğuk sesiydi. "O bir darağcı," diye ahenkli bir şekilde konuşmuştu.</p>

  <p>Bineğinin üzerindeki lider ona doğru bakıp eliyle sert bir hareket yaptı. Golok itaatkâr bir şekilde adamın yanına gitti ve omzuna tünemiş olan yaratığın örtüsünü hızlı, hafif bir hareket­le kaldırdı. Bu bir keşişkuşu, diye düşündü Hubert, biraz şaşır­mıştı. Kendisi hayvanları terbiye etmekte uzman değildi ama bu küçük, uçan memelileri terbiye etmenin dillere düşmüş zor­luğunu ve çok az hayvan terbiyecisinin bunu başarabileceğini biliyordu. Koyu kahverengi kürküne karşın sarı renkli gözlerini kırpıştıran hayvana Golok, kısık sesle birtakım talimatlar şakı­dı. Hubert, birdenbire, yaratığın arka bacaklarının bitimindeki minicik ayaklarının ele çok benzediğini fark etti.</p>

  <p>"Git, Dart, uç," diye fısıldadı Golok. Hayvanla konuşurken sesi çok değişmişti.</p>

  <p>Keşişkuşu, hemen sahibinin omzundan havalandı. Zarımsı kanatlarıyla alçak bir daire çizerek kendisini doğuya yöneltir­miş gibi uçtu. Sonra sakince sağa doğru döndü ve yolun üze­rinden karanlığa giden bir istikameti izledi.</p>

  <p>Uzaklık ve gölgeler, keşişkuşunu Hubert’in hatırı sayılır görüş alanından çıkarmasının uzun zaman sonrasında bile, li­der gözlerini kanatlı gözcünün gittiği yöne dikerek eyerinin üzerinde kımıltısızca oturacaktı. Liderin eli, güzel kılıcının si­yah kabzasının üzerinde duruyordu. Sanki, diye düşündü Hu­bert, onu hemen sıyıracakmış gibiydi, ama bu hareketini olabil­diği kadar ertelenmesini diledi.</p>

  <p>Ve şimdi lider yeniden konuşuyordu. Hâlâ kendi kendine konuşuyordu ama Hubert artık söylediklerinin birkaç kelimesi­ni duyabilecek kadar yakınındaydı. "... lanet olası yoksulluk... bir sürü lanetten daha gerçek. Ya bir büyücü bunu başıma sardı ya da...</p>

  <p>Keşişkuşunun keşif uçuşu çok uzun sürmeyecekti. Gölgeli uzakların içinden yeniden belirmişti ve ön bacaklarının göste­rişli son bir hareketiyle kanatlarını açıp Golok'un omzuna otur­mak üzere hızla yaklaşıyordu. Ardından hafifçe titredi, sanki gökyüzünün o karanlık kısmının altında soğuk bir deneyim ge­çirmiş gibiydi.</p>

  <p>"Ağaçta bir adam?" diye sordu Golok, bunu anlayacağın­dan açıkça emin görünüyordu.</p>

  <p>"Çift-bacaklı meyve," diye yanıtladı keşişkuşu, bunlar Hu­bert’in ondan duyduğu anlaşılabilir ilk seslerdi. Sesi incecikti ama delici bir tona sahipti.</p>

  <p>"Çift-bacak yaşıyor mu?" diye sordu Golok.</p>

  <p>"Hayır." Bu, bir kuş ıslığının tek ve keskin bir notasıydı.</p>

  <p>Bineğinin üzerindeki lider, kendi kendine mırıldanılmış son bir emirle, kılıcını kırımdan bükerek vahşi bir hareketle sı­yırdı ve yukarıya doğru tuttu. Hubert’in daha önceden de göz­lemlemiş olduğu gibi, kılıç kumundan sıyrıldığında onu tutan adamın görünüşündeki bütün yoksulluğunu ortadan kaldırı­yordu. Kılıç’ın bıçak kısmı eksiksiz tam bir metre uzunluğun­da, hafif geniş, inanılmaz bir düzgünlük ve keskinlikteydi. Yü­zeyinin kusursuz parlatılmışlığının altında, düz yüzünde be­nekli bir doku vardı ve metalin içine doğru bıçağın kalınlığın­dan daha büyük bir derinliğe uzanıyor gibi görünüyordu. Kab­zası gösterişli ve pütür pütürdü, parlak siyah bir renge sahipti ve üzerine küçük beyaz bir desen işlenmişti. Hubert, bu deseni, ucu yukarıya, kabzanın topuzuna doğru yönelmiş küçük bir ok işareti olarak yorumladı.</p>

  <p>Bineğinin üzerindeki adamın zayıf sağ kolu, ağır kılıcı tit­remeden ileriye doğru uzattı. Kesişme noktasına uzanan dört yola doğru teker teker çevrildi Kılıç. Kılıç’ın ucu, tekerlek izle­riyle dolu yol boyunca, darağacının bulunduğu yöne çevrildi­ği zaman, Hubert, Kılıç’ın ucunun hafifçe titrediğini gördüğü­nü düşündü, sanki o kararlı kolda küçük bir iradesizlik izi oluşmuş gibiydi.</p>

  <p>"Buradan," diye emretti lider. Sesi, Kılıç'ını kınına sokar­ken çıkan tek çatırtı çınlayışından daha titrek değildi.</p>

  <p>Kararan gökyüzüne doğru, tekerlek izleriyle dolu yol bo­yunca ilerledi, eskisine göre ne daha hızlı, ne de daha yavaştı. Ama bu sefer, iki asker ve de genç delikanlı adamı çok daha ya­kından izliyordu. Ve de sessizce. Artık kavşaktan o tarafa doğ­ru yönelmişlerdi, çevreleri gereksiz konuşmaları engelliyordu.</p>

  <p>Bir gündüz baykuşu, sanki içinde bulduğu bir şeyden korkmuş gibi yol kıyısındaki bir çalılıktan havalanıp kaçtı. Yol artık, yolcuların herhangi bir yerde birkaç metre ötelerini gör­melerini imkânsızlaştıran çirkin sık çalılıkların arasından kıvrı­larak ilerlemeye başlamıştı. Darağacı - eğer gerçekten öyleyse - şimdilik görünürden yok olmuştu. Ama daha ileride, diye dü­şündü Hubert, onları bekliyordu.</p>

  <p>Sonunda uzun, iskeletsel yapı görüş alanına yeniden girdi­ğinde, artık onun ne olduğundan şüpheleri yoktu. Kaba saba yapılmış darağacı platformunun üzerinde üç ya da dört kurban yeri vardı, ama orada ikamet eden sadece tek bir kişiydi, bununla beraber diğer iplerin yıpranıp kopmuş olan uçları bir za­manlar onun yanında hoşça vakit geçirdiği bir grubun olduğu­nu gösteriyordu.</p>

  <p>Yapayalnız, zayıflamış insani bir biçim, hava şartlarından yıpranmış darağacına asılmış sallanıyordu. Suratının geriye ka­lan yarısıyla, boş bir göz çukuruyla, aşağıya yolculara doğru bakıyordu ve onların geleceğini acı bir şekilde gösteriyor gibiy­di. Onun yanından geçerlerken yürüyüşleri duraksamasa bile, Hubert, birkaç kere yukarıya, ona doğru bakmaktan kendini alamayacaktı. Yolun dolambaçları, darağacını sonunda, manza­ranın dışına, meyvasız ağaçlar paravanının arkasına attı. Etraf­taki bütün bitkiler, baharın oldukça ilerlemiş günlerinde olmalarına rağmen, garip bir şekilde yapraksızdı ve Hubert birden­bire bu durumun farkına varmıştı.</p>

  <p>Dikkatini önündeki yola, etrafı sarmış olan ağaçlıklara ve çalılara yoğunlaştıran lider hâlâ sessizce bineğini sürüyordu. Yapraksız olmalarına rağmen, yolun kıyısındaki bitkiler hâlâ bir tuzağı saklar gibi görünüyordu. Etrafta hiçbir kuş ötmüyor­du. Sanki birtakım düşmanlar uzun zamandan beri orada bek- liyormuş ve sadece biraz önce onları fark ederek sessizliğe bü­rünmüşler gibi çevrelerinde derin bir sessizlik hüküm sürüyor­du. Bineğinin üzerinde yoluna devam eden lider, aralıklarla, elini Kılıç'ının kabzasına götürüyordu. Ama Kılıç'ını çekme­di. Parmakları sanki o siyah kabzayı okşarcasına, dikkatle Kılıç'ın üzerinde duruyor ve ardından yine eski yerine dönüyor­du.</p>

  <p>Darağacını birkaç yüz metre geçtiklerinde, adam yavaşça iç çekti, yol kıyısından gelecek bir meydan okumanın pek ih­mal dahilinde olmadığına karar vermiş gibiydi. Eyerinin üze­rinde hafifçe rahatlayarak oturdu, bir gözüyle hâlâ çevresini dikkatle kontrol ederken biraz daha hızlı ve cesur bir şekilde ilerledi.</p>

  <p>Bu görüntünün sonucunda güveni tazelenen Hubert, gu­ruldayan karnının her zamankinden daha fazla bilincinde ola­rak ayaklarının hızını, adamın üzengilerine iyice yaklaşana ka­dar arttırdı. Sonra, önlerinde uzanan yol en azından küçük bir mesafe için bile açık gözüktüğünde, Hubert artık konuşmaya cesaret edebilecekti. "Sör? Kılıç bize nerede biraz yiyecek bula­bileceğimizi gösterecek mi? Midemin ve bohçamın ikisi de bomboş."</p>

  <p>Hemen bir tepki gelmedi. En azından, Hubert’in çekindiği türden bir öfke parlaması olmamıştı.</p>

  <p>Bundan cesaretlenen Hubert yeniden denedi. "Baron Do- on? Sör?"</p>

  <p>Sürücü, kafasını bir santimetre kadar bile adama doğru çe­virmedi, ama bu kez onu yanıtladı. "Eğer istediğim şey yiyecek olsaydı," diye dişlerinin arasından sürtünerek çıktı kısık bir ses, "bu Kılıç'ın sahibi ve efendisi olan benim, bu güzel evrenin içindeki her şeyden daha fazla arzuladığım şey bu olsaydı eğer, o zaman benim arzularıma uygun olarak, Yolbulan bizi büyük bir ziyafete doğru yönlendirirdi. Ama şu anda benim hasretini çektiğim şey yiyecek olmadığı için bunu yapmaz. Şimdi sessiz kal ve tetikte olarak beni takip et. Çünkü benim aradığım şey güvenlik değil."</p>

  <p>Yolbulan, diye kendi kendine düşündü Hubert. Yolbulan. Bunun hakkında bir hikâye duymuştum, bir tür büyülü Kılıçlar hikâyesi.. . Ama, kendisine sessiz kalması emredildiği için ses­siz kaldı.</p>

  <p>Dört adam ilerlemeyi sürdürdü - yeniden yavaşlamışlardı, çünkü artık binek hayvanı, iyi terbiye edilmiş olmasına rağmen ilerlemeye karşı isteksizlik işaretleri veriyordu. Baron Doon'dan gelen bir işaretin ardından Golok, şu ana kadar omzu­nun üstünde tutmayı sürdürdüğü keşişkuşunun başlığını yeni­den çıkardı.</p>

  <p>Yol, giderek kötüleşip bozulmaya devam ediyordu ve artık Kılıç'ın bu ismi ne kadar hakettiği şüpheli bir hale gelmişti. Şimdi, sanki kapris yapıyormuşçasına yeniden dallanıp budaklanmıştı. Ve kaşağın, yine en uğursuz şüpheleri doğuran kolu sağ taraftı, sol koluysa başka bir çirkin çalılığın içine doğru iler­liyordu, üstelik bu çalılık, yolu tamamen yutacak kadar aşırı bir şekilde büyümüştü.</p>

  <p>Ama yine de sağ tarafın daha kötü gözüktüğü şüphesizdi. Hatta orada - işte tam o anda, Hubert gözlerini ovuşturup kır­pıştırmış ve bir daha baktı - evet bir ev vardı ve yol oraya doğ­ru yöneliyordu. Evet, yolun sonunda terk edilmiş bir mesken vardı, sağda, oraya doğru uzanan bir bataklığın tam kıyısında. Büyük bir evdi ya da daha doğru bir şekilde söylenirse, bazı bölümleri yıkılmanın acısını çekmeden önce oldukça büyük­müş gibi görünüyordu. Bataklık, diye düşündü Hubert, temel­den yapının altını kazmaya başlamış olmalıydı.</p>

  <p>Ayakta kalan kısım, dayanıklı bir şekilde kereste ve taştan yapılmıştı, ama artık zayıflayıp direncini yitirmiş durumdaydı. Geriye kalan katları sayarak, orada hâlâ üzerinde çatısı duran ve kullanılabilir durumda üç ya da dört oda olabilir diye bir tahminde bulundu Hubert. Kullanılabilir durumdaydı, ama şüphesiz eğer içine birisi girer girmez her şey tepesine çökmez­se.</p>

  <p>Yol evin ötesine geçmiyordu, orada bitiyormuş gibiydi ya da daha doğrusu, tahta kapının birkaç metre önündeki dar bir köprüde. Yıkılacak gibi duran, tehlikeli görünümlü köprü, ba­taklığın ileriye uzanan bir kolunu oluşturan iğrenç kokulu bir hendeğin üzerinden geçiyordu. Köprü, rutubet ve yosunlar yü­zünden kayganlaşmış görünen iki ince, yuvarlak kütükten olu­şuyordu. Bir tarafında kaba bir parmaklık vardı ve kütüklerin arasına yürümek için kısa tahtalar çaprazlamasına serpiştiril­mişti. Zemindeki bu tahtaların bazıları çoktan kırılmış, aşağıya doğru sarkıyordu.</p>

  <p>Baron Doon, çareyi yeniden Kılıç'ında aradı. Ama bu sefer Hubert, şaşırmaktan yoksun kaderci bir bakışla, Kılıç’ın sadece, sahibi tarafından eve doğru yöneltildiğinde titreştiğini görecek­ti.</p>

  <p>Bu kez Kılıç'ını kınına sokmayan Doon onu Golok’a bir işaret göndermekte kullandı ve ardından dikkatli bir şekilde evi izlemeye koyuldu.</p>

  <p>Sahibiyle arasında geçen kısık mırıldanışlarla oluşan bir toplantının ardından uçan memeli, koyu renkli zarımsı kanatla­rını yeniden açtı. Önce evin çevresinde döndü. Ardından gölge­li bir pencerenin etrafında, fazla hareket etmeden kısa bir tur attı ama o karanlık, anlamsız boşluğa girmekten çekindi. Kısa bir sonra sahibinin omzuna geri dönüp titreyerek oturdu. Golok, onunla konuştuğunda yaratık bu sefer bir yanıt vermiyor­du.</p>

  <p>Doon, Kılıç'ını elinden bırakmadan bineğinden indi. Sonra bineğini ardından çekerek sessiz bir şekilde köprüye yaklaştı. Gerilmiş sinirleri yüzünden derisi titreyen binek hayvanı pek istekli olmasa da adamın onu yönlendirmesine izin verdi. Hubert, çapraz tahtaların olmadığı yerlerde kaygan kütükleri kav­ramaya çalışırken, hayvanın ayaklarının nasıl da kıvrıldığını görüyordu.</p>

  <p>Diğerlerinin hepsi tereddüt içindeydi. Hubert yutkundu ve ikinci olarak harekete geçti. Bir lideri izlemeye ve ona hiz­met etmeye karar verirse onu izler ve hizmet ederdi. Ta ki hep birlikte bırakmaya karar verecekleri zaman gelene kadar. Elbet­te ki eğer o zaman geldiğinde hâlâ yapılabilecek bir şey olursa.</p>

  <p>Böylesi düşünceleri kafasının içinden sert bir şekilde uzak­laştırdı. Bir korkak ol ve dünya senin için kolaylaşsın. Köprü­nün ayaklarının altında, göründüğünden daha sağlam olduğu­nu hissediyordu.</p>

  <p>Köprüyü geçmesinin ardından Hubert arkasına bir bakış attı ve diğer ikisinin geçmeye başlamakta olduğunu gördü. Ama onların arkasındaki görüntüye, en azından uzaklardan son derece davetkâr bir şekilde görünen kısımlara bakmadan da edemeyecekti. Arka planını berrak bir gökyüzünün oluştur­duğu bir taraftan diğer tarafa zarifçe uzanmış yeşil tepeler ve mutlu tarlalar ...</p>

  <p>Böylesi tatlı şeyler yolkesici maceraperestler için değildi. Hubert bu görüntüye sırtını döndü. Evin karanlık ve boş pen­cereleri artık sadece birkaç metre önündeydi. Pencereler, rahat­sız edici bir şekilde, kısa bir süre önce adama bakan boş göz çu­kurlarını hatırlatmıştı.</p>

  <p>Golok, son adam olarak köprünün karşısına geçer geçmez, Doon ona yeniden işaret etti. Golok, itaatkâr bir şekilde, keşişkuşunu yine ileriye doğru gönderdi. Ama kuş, yine o karanlık deliklerin herhangi birinin içine girmeyi reddetti, böylesine kasvetli bir günde bile pencereler olması gerekenden daha karanlıktı.</p>

  <p>Doon'un elindeki Kılıç hafif ve ısrarlı bir şekilde titriyordu. Onları binanın zemin seviyesinde bulunan tek, geniş kapıya doğru yönlendiriyordu. Doon, bineğini kapının önüne kadar götürdü ve Yolbulan'ın kabzasıyla kapıya vurdu. Sonra, açmak için kuvvetli bir şekilde çekti. Kapı kilitli değildi, sadece sıkışmıştı; ve en sonunda gürültülü bir şekilde açıldı.</p>

  <p>Ortaya çıkan iç kısımlar, pencerelerin arkasındaki üst kat­lar kadar karanlık değildi. Liderinin arkasından bakmakta olan Hubert, şaşkınlığa düşürücü derinlik ve genişlikte bir geçit fark etti. Ve geçitin sonunda - bu bir tür iç avlu olabilir miydi? Hu­bert binaya ne kadar yaklaşırsa, bir şekilde gözlerine o kadar büyük görünüyordu. Ama yine de, hiçbir doğaüstü değişimin farkına varabileceği bir bilinç noktasında değildi.</p>

  <p>Hubert, bu gerçek ve belirtileri hakkında fısıltılarla konuş­mak için diğerlerinin oyalanmasını istiyordu. Ama Doon, onla­rı çoktan ileriye, evin içine doğru yönlendirmişti. Geçitin tava­nı, bineğinin üzerindeki bir adamın rahatça içinde ilerleyebil­mesi için çok alçaktı ve Doon hayvanını, arkasından çekmeye devam etti.</p>

  <p>Hubert iyice içeri girdiğinde gözlerini yeniden kırpıştırdı. Niçin yeniden daha da büyüdü, diye düşündü. Yan tarafları penceresiz ve kapısız olan geçit, altı ya da sekiz metre boyunca dümdüz uzanıyordu; ve geçitin ucundaki, etrafı iki katlı binay­la tamamen çevrelenmiş olan iç avlu, yaklaşık on metre karey­di. Her duvarda bir tane olan dört kapı da zemin seviyesindey­di. Sadece avluya girdikleri kapı açık duruyordu. Duvarların üzerinde daha karanlık pencereler vardı.</p>

  <p>"Büyü," diye soludu arkasındaki Golok. Delikanlı, sanki silahlı adamların çok gerisinde kalmaktan korkarmışçasına ar­tık Hubert’i ve Po Chou'yu daha yakından izlemekteydi. Söyle­diği sözcük, herkesin çoktan farkına varmış olduğundan daha fazlasını anlatmıyordu. Artık içine girip dikildikleri bu avlu, kesinlikle, ilk kez yoldan baktıklarında gördükleri evin tama­mından daha büyüktü. Avlunun içinde neredeyse bakımsızlık­tan dağılmış yollar ve çatlamış kuru bir çeşme vardı. Uzun süre önce kuruyup gitmiş bir çift ağaç ve yassı tuğlalardan oluşmuş yer kaplamasının içinde, bir zamanlar çiçeklik olabilecek kil boşluklar bulunuyordu. Zeminin kaplama taşlarının büyük bö­lümü, uzun yılların içeri üflediği kurumuş yapraklar ve pislikle örtülmüştü.</p>

  <p>Golok tiz bir ses çıkararak nefes aldı. İçeri girdikleri kapı­nın tam karşısında bulunan kapı, gıcırdıyarak yavaşça açılıyor­du. Bir anda, kapının ağzında, siyah kürklü ve iki bacaklı deva­sa bir şekil beliriverdi. İnsan dışı bir genişlik ve güçte görünme­sine rağmen neredeyse insan biçiminde olan şekil, sallanarak ilerledi. Kürkünden daha farklı bir siyahlığa sahip olan parlak gözleri, davetsiz misafirlere doğru ışıldadı ve siyah bir ağızın içindeki keskin beyaz dişler göründü.</p>

  <p>O - en azından, belki de - bir hayvandan daha fazla bir şey değildi, kendileriyse silahlı ve hazır dört kişiydiler. Ama yine de dört adamın üçü gerilemişti.</p>

  <p>Doon, çoktan eyerinin üzerine, kendisine üstünlük sağla­yacağı eski yerine dönmüş ve Kılıç'ını sıyırarak yaratığın karşı­sına geçmişti. Bineği, sanki bir şekilde ürküntüsü hafiflemiş gi­bi kişnerek yerinde duruyordu.</p>

  <p>Doon, abonoz siyahı hayvana doğru bağırdı: "Eğer bir an­lama gücüne sahipsen, seni uyarıyorum! Ben, buraya, şeytani oyunlarla eğlendirilmek için gelmedim. Ve ihtiyacım olan şeyi almadan da buradan ayrılmayacağım. Yine uyarıyorum ki, bu kılıç elimde olduğu zaman iki misli büyülüdür!"</p>

  <p>Canavarımsı maymun geri çekildi. Hubert, onun manevra yapmayı nasıl başardığını hiç anlayamadı, sadece bir anda, bu iri geceyarısı varlığı sessizce kapıyı doldurmuş ve bir sonraki anda yok olup gitmişti.</p>

  <p>Sağdaki kapalı kapının arkasından kısık bir ses duyuldu. Sanki birisi, o tarafa doğru hızla gidiyor gibiydi, geniş kapının gıcırdıyarak açılmasını seyrettiler ...</p>

  <p>... bir iskelet el tarafından itilerek. Darağacındaki asılmış adam tam önlerinde dikiliyordu. Hubert bu yüz hakkında ya­nılmış olamazdı.</p>

  <p>Pu Chou, konuşma olarak tanımlanamayacak bir ses çıkar­dı. Ama Doon, hayvanını döndürerek, bu hayaleti de diğerine yaptığı gibi soğukkanlılıkla karşıladı. Sanki aynı varlığa hitap edermişçesine konuşmasını sürdürdü. "Sana söylüyorum, hile­ler beni ne tahrik eder ne de korkutur. Şimdi, istediğin şey, be­nimle kavga etmek mi yoksa beni dinlemek mi?"</p>

  <p>Karşıladığı şey yine ortadan yok oluvermişti.</p>

  <p>Artık dört adamın hepsi de etraflarında dönüp duruyor ve boyunlarını çevirerek dört kapı ağzını da aynı anda gözlem al­tında tutmaya çalışıyorlardı. Aralarından hiçbiri, uzun bir süre boyunca boş kalan kapı ağzındaki bir sonraki görüntüye şaşır­mayacaktı. Uzun boyu ve zengin görünümlü cüppesiyle orada dikilen şahıs, şu kırlaşmış ve güçlü yaşlı adamlardan biriydi. Ağır, sade tacı, sakalına uyan, uzun, gri perçemlerle çevrilmişti. İçlerinde masum, çocuksu bir ifade taşıyan kocaman mavi göz­ler, gür beyaz kaşlarının altından onlara bakıyordu.</p>

  <p>Doon'un karşısına gelen adam, kısık ve etkileyici bir sesle sordu: "Burada ne arıyorsun?"</p>

  <p>Doon, Kılıç'ını yavaşça aşağıya indirdi. Konuşmaya başla­madan önce dönüp bineğine doğru baktı. Hayvan aniden ra­hatlamış görünüyordu.</p>

  <p>Baron derin bir iç çekti, sanki o da sonunda kendisini yor­gunluğun lüksüne bırakmış gibiydi. Konuşmaya başladığında sesi artık kurulmuş bir yay kirişi gibi gergin çıkmıyordu. "Ara­dığım şey basit bir şekilde zenginlik. Hayır, sizinki değil; sanı­rım sizin hâzineniz de oldukça fazla, ama böyle olsa bile bu be­nim için yeterli değil ve onu almak niyetinde değilim. İstedi­ğim hâzinenin başka bir yerde olduğuna inanıyorum. Ama her nedense ona giden yol sizin kapınızdan geçiyor."</p>

  <p>Doon'un binek hayvanı birdenbire uzun ve zayıf boynunu bir tarafa çevirerek yere yakın bir şeylerle otlamaya başlamıştı. Hubert, bulanmış gözleriyle, çiçekliklerin her şeye rağmen hâlâ canlı olduğunu gördü, gerçekten de içleri çiçekler ve yapraklar­la doluydu. Biraz önce çatlak ve tozlu gördüğü çeşmeden bir su şırıltısı sesi geliyordu. Doon, kafasını bu yeni sese hafif bir sersemleyişle çevirdi ve ardından omuzlarını silkerek hayvanını otlamaya bırakmak için üzerinden indi. Ama Kılıç'ını hâlâ sağ elinde bulundurmayı sürdürüyordu.</p>

  <p>Görüş alanında bir gölge titredi ve Hubert, ne olup bittiği­ni görmek için kafasını kaldırdığında, her şeye rağmen çürü­memiş bir ağacın yapraklarla dolu bir dalının bulutsuz gökyüzündeki parlak güneşi engellendiğini görecekti.</p>

  <p>Kapı ağzındaki uzun boylu yaşlı adam sordu: "Adın ne?"</p>

  <p>"Adım, Baron Doon." Sözcükler gururun sessiz damıtımıydı.</p>

  <p>Yaşlı adam başını sallayarak onayladı. "Ve ben de, şu an için Indosuaros olarak biliniyorum. Mesleğimi sormaya ihtiyaç duyuyor musun?"</p>

  <p>"Sanırım, hayır."</p>

  <p>"Ben de seninkini. İyi." Ağaçların birinin içinden bir kuş cıvıldadı ve keşişkuşu, Dart, Golok'un omzunun üstünden mutlu bir maskaralıkla yanıtladı. Indosuaros ekledi: "Size ve adamlarınıza konukseverliğimi sunmaktan mutluluk duyuyo­rum. Ama aslında, şimdiye kadar şüphesiz sizin de anladığınız gibi, benim genel alışkanlığını konukların gözünü korkutmak­tır."</p>

  <p>Doon'un, bu konuyu düşünmesi sadece bir saniye sürdü. "Ve bizler de, teşekkürlerimizi sunarak bunu kabul etmekten mutluluk duyuyoruz." Kılıç'ını kınına soktu.</p>

  <p>Artık Hubert, evin daha önce olduğundan çok daha süratli bir şekilde değiştiğini fark ediyordu. Avlunun üzerindeki toz ve çürümüş yapraklar tıpkı kemerli yolların ve duvarların üze­rindeki çatlaklar gibi yok olup gitmişti. Fıkırdayan çeşmenin yanında, etrafında iskemleler ve sıralar bulunan, kar gibi beyaz masa örtüleriyle örtülmüş bir masa belirdi. Hubert, hareket eden şekilleri yarım yamalak görebiliyordu ama onların insan olup olmadıklarını söyleyemezdi, masanın etrafında havada dolaşıyor, tabak çanaklarla hokkabazlık yaparak sofrayı kurup düzenliyorlardı. Hava, aniden leziz bir yemek kokusuyla dol­muş ve açlık duygusuyla neredeyse bir kat daha sersemlemiş- lerdi. Nefes kesen bir an içinde, Hubert, ayartıcı bir şekilde gi­yinmiş genç bir hizmetçi kızın zarif şeklini gördüğüne emindi. Bir dakika sonraysa, kızın olduğu yerde sadece önemsiz güçle­rin havada girdaplar oluşturarak dalgalandığını görecekti.</p>

  <p>Kasvetli görüntüsü yeteri kadar gerçek görünen oldukça yaşlı bir hizmetkâr, dışarıya çıkmıştı ve Indosuaros'un yanında, başı öne eğik bir şekilde dikiliyordu. Uzun boylu büyücü, onunla fısıldaşarak görüştü ve ardından sanki ona izin verirmiş gibi bir hareket yaptı. Şimdi masanın yanına koyulmuş olan sı­ralar, yerlerine hızla oymalı sandalyeler konulmak üzere orta­dan kaldırılmıştı. Tabak ve çanaklar dolusu zengin çeşitli ye­mekler, büyük şişelerde şaraplar ortaya çıkmaya başlamıştı. Masanın üzeri çatal bıçak takımları ve değerli taşlardan yapıl­mış kadehlerle zenginleşmişti.</p>

  <p>"Dua edip oturunuz," diye nazikçe konuştu, Indosuaros.</p>

  <p>"Hepiniz."</p>

  <p>"Bir saniye müsade ediniz," diye aynı kibarlıkla yanıtladı, Doon. Büyücüye doğru başını öne eğdi - bu, aslında hiç de izin isteyen bir hareket değil, diye düşündü Hubert - sonrasında Baron büyülü kılıcını sıyırıp yeniden ona baş vuracaktı. Kılıç doğrudan doğruya bir sandalyeyi işaret etti. Adam onu çekti. Bunlar gerçekleşirken, diğer adamlar da küçük bir resmiyet ha­vasına bürünerek oturmak için harekete geçtiler.</p>

  <p>Indosuaros, üzerine yılanlar oyulmuş bir sandalyeye otu­rarak masanın başındaki yerini almıştı. Hubert bu oyulmuş yı­lanların ara sıra hareket ettiğini düşünüyordu. Büyücü, sandal­yesinin üzerine tembelce yayılarak ziyafet sırasında birkaç üzüm atıştırarak konuklarının açlık ve susuzluklarını giderişlerini izliyordu. Avlunun arkasındaki bir yerden keyif verici yu­muşak bir müzik duyuluyordu. Avlu, masayı gölgelemesi için tam sağlarına yerleştirilmiş olan ağaçlarla birlikte artık kesin­likle güzel bir yer haline gelmişti.</p>

  <p>Doon azıcık rahatlamıştı. İntizamlı bir şekilde hareket ede­rek bir tabak yemeğin ve bir kadeh şarabın hakkından geldi ve ardından kibar bir hareketle yemeğini bitirdiğini ifade etti. Hiz­metçi kızın biçimi yeniden ortaya çıktı ve tabaklar seçilerek gözden kaybolmaya başladı. Doon, kıza güç bela bir göz atabildi. Büyük bir dikkatle ev sahibini izliyordu.</p>

  <p>Indosuaros, kendisine bir üzüm servisi daha yaptı. Sonra öne doğru, en önemli konuğuna eğilerek uzandı; alçak ve hoş bir sesle, açık sözlü bir sorgulamaya varan konuşmasına başla­dı.</p>

  <p>"Hepimiz altın istiyoruz, öyle değil mi? Ama sana, söyledi­ğin gibi, zenginliğe giden yolun kapımdan geçtiğini düşündü­ren şey ne? Açıkça konuş, lütfen - inandığım kadarıyla şu ana kadar zaten böyle davrandın."</p>

  <p>"Elbette ve böyle yapmaya da niyetliyim." diye soğukkan­lılıkla yanıtladı Doon. "Ama, öncelikle bu mükemmel ziyafet için yeniden teşekkür ederim."</p>

  <p>"Rica ederim. Bu arada, ben ciddiyim, Baron. Herhangi bir tereddüt veya şüphe belirtisi göstermeden yediniz ve içtiniz. Ama aklınızdan hiç mi geçmedi, hatta belki de bir olasılık ola­rak, şu ...?"</p>

  <p>Tam o anda bir lokma yumuşak beyaz ekmekle, et suyunu silip süpürmekte olan Hubert, yutmakta anlık bir güçlük yaşa­dı.</p>

  <p>Ama Baron sadece kahkaha attı. Küçük bedeninden bekle­nildiğinden daha güçlü bir kahkaha attı. "Sayın Büyücü, elbette ki, sizin gibi yetenekli olduğu açık birisi bana zehirle zarar ver­meye karar verseydi, bunu önlemek için çok az umudum olur­du. Üstelik Kılıç'ım beni sizin masanıza doğru yönlendirdi ve beni doğru yerlere yönlendirme konusunda ona çok güveni­rim."</p>

  <p>"Kılıç'ınız, diyorsunuz." Yaşlı adamın sesinde bir şüphe hissediliyordu.</p>

  <p>"Indosuaros, eğer bir büyü sayfasının onda birini okuyabiliyorsanız ki, bunu yapabildiğinize inanıyorum, hangi kılıcı ku­şandığımı çoktan biliyorsunuzdur. Yolbulan. Bilgelik Kılıcı. Hiçbiri Tanrı Vulcan'ın kendisinden daha küçük olmayan on bir adamı tarafından dövülmüş olan."</p>

  <p>Hubert, yutmayı tamamen unutmuştu.</p>

  <p>Doon, sandalyesini birkaç santim geriye itti. İki elini de masanın kenarına koydu, kendisini daha da geriye iterek ayağa kalkmak için hazır görünüyordu. "Tanrı tarafından dövüldü, o. Ve sizin güçleriniz bile, Sör Büyücü, sanırım, onu sahibine doğ­ru hizmet etmekten geri çeviremezler. Hatta, sıradan insanların kontrol edebildiği hiçbir büyü bunu yapamaz."</p>

  <p>"Ve sizi emrettiğiniz yere doğru yönlendiriyor?"</p>

  <p>"Arzularım nereyi emrederse. Muhakkak. Zenginliğe doğ­ru."</p>

  <p>"Ve sizi ölümden muaf tutuyor?"</p>

  <p>"Hayır. Yo, hayır. Ona, güvenliğimi sağlamasını emretme­dim. Ama, biliyorsunuz ki, beni zehirlemeye çalışmış olsaydı­nız, bunun sonucu kesinlikle ölüm olacaktı ve kesinlikle zen­ginlik olmayacaktı. Hayır, Bilgelik Kılıcı beni buna doğru yönlendirmezdi."</p>

  <p>Yaşlı büyücü, bütün bu söylenenleri en derin düşünme gü­cüyle tartıyor gibi görünüyordu. "Kabul ediyorum," dedi so­nunda, yumuşak bir şekilde, "ki, Yolbulan’ı hemen tanımıştım. Ama başlangıçta, sizin ne taşıdığınızı bildiğinizden emin değildim... Bununla beraber, Sayın Baron, Bilgelik Kılıcının sizi ne tür bir zenginliğe doğru yönlendirdiğini biliyor musunuz?"</p>

  <p>"Dünyadaki en büyük zenginlikten," diye konuştu Baron, "daha az olmayan bir zenginliğe. Ben, Mavi Tapınak'ın asıl hâ­zinesinden bahsediyorum. Ve emin olabilirsiniz ki, Sayın Büyü­cü, bundan bahsederken ne tür bir düşünce taşıdığımı da bili­yorum."</p>

  <p>Hubert, kendi yüzündeki şaşkınlığın Pu Chou ve Golok'un yüzlerinde bir ayna gibi yansıdığını görebiliyordu. <i>Mavi Tapı­nak’ı Soymak? İmkânsız!</i> suskunluk içinde verdiği ilk tepkisiydi, ikinci kez düşündüğündeyse, kendisini bu büyü ortamında tu­tabilen ve bütün bu büyünün yaratıcısıyla sakince oturup pa­zarlık yapabilen bir liderle birlikte dünyadaki her şeyin olanak­lı olabileceğini kabul edecekti.</p>

  <p>"...yani sizin," diye büyücüyle konuşmasını sürdürüyor­du Doon, "benim planıma hiçbir itirazınız olmamalı. Eğer be­nim, Kılıç’ın bulmam için beni buraya getirdiği şeye ulaşmamı sağlarsanız, o zaman hâzineyi sizinle paylaşmaktan mutluluk duyacağım. Ya da yapabileceksem size başka bir şekilde yar­dım ederim."</p>

  <p>"Eğer yapmazsam," diye yumuşak bir şekilde sordu büyü­cü, "size bu yardımı sağlamayı seçmezsem?"</p>

  <p>Doon, sanki aklından daha önce böyle bir fikir geçmemiş gibi masanın üzerinde parmaklarıyla sert bir ritm tutarak dü­şündü. "O zaman, tüm Tanrılar adına," diye konuştu, "sizi en­gellemek için bir yol bulurum."</p>

  <p>Bu kararlı sesi dinlerken, Hubert, bundan daha gerçekçi ve tehditkâr bir sesi daha önce hiç duymadığını düşündü.</p>

  <p>Etkilenmiş gibi gözüken masanın başındaki yaşlı adam kı­sa bir süre için sessiz kaldı. Sonra büyük, yamru yumru ve par­makları şatafatlı yüzükler sayesinde ağırlaşmış eliyle bir hare­ket yaptığında kendisini izleyen Hubert içinde büyük bir korku sancısı hissetti. Ama bu hareket, efendisiyle başka bir fısıltılı konuşmayı sürdürmek için yaşlı hizmetkârı çağırmaktan başka bir amaca yönelik değildi. Ve artık masanın temizlenmesi çok daha hızlı ilerliyordu.</p>

  <p>İskemlesini masanın biraz daha yakınına çeken büyücü, Baron'la konuştu: "Haydi, konuşalım. Mavi Tapınak’ı soymak­tan bahsediyorum dediğiniz zaman, onu saçma bir yoldan soy­mayı belirtmediğini düşünüyorum."</p>

  <p>"Dilediğiniz gibi, açık bir şekilde konuşmuştum."</p>

  <p>"Elbette... sanırım, bütün yerel Mavi Tapınak'larda bulu­nan ve günlük işler için kullanılan küçük kasalardan bahsetmi­yorsunuz-"</p>

  <p>"Neden bahsettiğimi size, yapabildiğim kadar açık bir şe­kilde anlattım, büyücü. Ne konuştuğumu biliyorum."</p>

  <p>"Elbette." Hâlâ şüpheli görünmesini sürdüren Indosuaros, yeniden iskemlesine yayıldı. "Pekâlâ, ama size sadece şunu söyleyebilirim ki, sizden daha zayıf silahlandırılmış ve daha az kararlı birisinden gelseydi eğer, böylesi bir açıklama biraz alay edilmeyi hakederdi."</p>

  <p>"Ama benden geliyor," diye sakin bir şekilde yanıtladı Do- on, "ve bu açıklama çok ciddi olarak değerlendirilmeli. Bu te­mel noktayı böylesine hızlı bir şekilde kavradığınız için mem­nunum."</p>

  <p>"Sanırım öyle yaptım. Ama izin verin konuyu bir kez daha belirteyim ki ortada hiçbir belirsizlik kalmasın. Benambra’nın Hâzinesi’nin önemli bir bölümünü kaçırmaya niyetlisiniz."</p>

  <p>"Önemli bir kısmını," diye başını nezaketle eğerek onayla­dı Doon. "Evet, bu tanımlama iyi. Eğer benim ve adamlarımın taşıyabileceği gibi bir şans olduğunu düşünürsem hepsini al­maya çalışacağım, anlıyorsunuz ya."</p>

  <p>"Peki," diye sordu, Indosauros, "Benambra’nın Hâzine­si’nin nerede korunduğunu biliyor musunuz?"</p>

  <p>"Yolbulan, beni ona yönlendirecek," diye basit bir yanıt verdi Doon. "Şu anda benim planımı açık hatlarıyla biliyorsu­nuz. Herhangi bir ayrıntıya girmeden önce eğer itiraz ediyorsa­nız, bunu bilmeliyim."</p>

  <p>Saçları kırlaşmış olan hizmetkâr hâlâ efendisinin iskemlesi­nin yakınında dikiliyordu ve şimdi ikisi de birbirlerine baktılar. Yaşlı büyücü, aniden tuhaf bir gürültü çıkararak iskemlesinin üzerinde sendeleyip debelenmeye başlamıştı. Evsahiplerinin güldüğünü anlaması, Hubert için biraz zaman alacaktı.</p>

  <p>Indosuaros en sonunda konuştu: "Ben mi? Mavi Tapı- nak’ın soyulacak olmasına karşı çıkmak mı?" Ve yine güldü, ve etrafa, herkesi kapsayacak bir hareketle, el salladı. "Kendimi bu dünyadan sadece tek bir neden için soyutladım: Mavi Tapınak’a ve onun liderlerine, mümkün olabilecek en korkunç inti­kamı planlayabilmek için. Bütün bu süre boyunca... kaç yıl geçtiğini boş verin, bütün enerjimi sadece bu hedefe adadım. Ve <i>onlar</i> için, yaşamın kendisinden daha değerli tuttukları şey­den onları mahrum bırakmaktan daha kötü bir intikam ne ola­bilir ki... Hey, Mitspieler? Sence onların bu mahzenlerini aça­cak mıyız yoksa açmayacak mıyız?" Ve bir şekilde kişiliğinin dışında gözüken bir hareketle, elini hizmetkârının koluna güm güm vuruyordu.</p>

  <p>Efendisi kadar yaşlı görünmeyen Mitspieler adındaki hiz­metkâr, her nasılsa biraz daha yıpranmıştı. Bir işçinin suratına sahipti, sakalsız ve kırışmış. Oldukça ufak tefek görünen bede­ni güçlüydü, sırım gibi kolları, kısa gömleğinin kollarından dı­şarıya çıkıyordu. Saçları kısa, kıvırcık ve koyu renkliydi, griyle bol bol karışmıştı.</p>

  <p>Koyu gözleri, soruyu yanıtlarken uzaklara dalıp gitmişti. "O mahzenlerin içinde yatar hazine, gerçekten de değer biçme­nin ve karşılaştırılabilmenin ötesindedir... evet, onları açabili­riz. Hazır olduğumuz zaman. İhtiyacımız olan yardımı bekli­yorduk."</p>

  <p>"Dokuduğum büyülerim vardı," dedi Indosuaros, "ihtiyaç duyduğumuz yardımı bana getirebilecek büyüler ve yardım gelene kadar, gereken boyutta bir soygun neredeyse imkânsız gözüküyordu." Doon’a gülümsedi. "Ve siz buraya gelişinizi, hâlâ kendi seçiminiz olarak mı görüyorsunuz?"</p>

  <p>"Ne olduğunu size anlattım - Kılıç’ın yol göstericiliği. Ama şu ilgimi çekti. Niçin hayatınızı sadece para çantalarını geri almaya adıyorsunuz? Neden intikam istiyorsunuz?"</p>

  <p>"Bu uzun bir hikâyedir."</p>

  <p>"Dinliyebilirim, eğer gerekliyse."</p>

  <p>"Sonra," diye belli belirsiz bir şekilde konuştu Indosuaros. "Baron, rica etsem Kılıç'ınızı bir kez daha sıyırabilir misiniz? Ve benim görmem için biraz yukarıda tutar mısınız?"</p>

  <p>Doon iskemlesini geriye itti, hareketini kolaylaştırması için ayağa kalktı. Ve Yolbulan’ı bir kez daha kınından dışarı çıkardı. Büyücü ilk kez bütün dikkatini Kılıç'ın üstünde yoğunlaştırmış gibiydi; ve onun iskemlesinin yanında dikilen hizmetkârın göz­leri de Kılıç'ın üstündeydi.</p>

  <p>Diğer herkes sessiz bir şekilde dikkatle Indosuaros'u izli­yordu.</p>

  <p>En sonunda yaşlı büyücü, kaşları hafifçe çatılmış bir şekil­de uzaklara baktı. "Kabul ediyorum," diye konuştu, "Kılıç ger­çek. Orada, elinizin içinde dikkate değer bir güç duruyor."</p>

  <p><i>"Dikkate değer?"</i> Doon, öfkeden patlamanın eşiğine gelmiş­ti. "Bu, onun için bulabildiğiniz en iyi tanımlama mı?"</p>

  <p>Indosuaros, sakinliğini korudu. "Benim kendi güçlerim de ... dikkate değerdir. Ve size söylediğim gibi, çok uzun bir süre­dir Mavi Tapınak’a saldırmanın yaratacağı sorunları çözmek için uğraşıyorlardı. Onları, buraya bu konuda bana yardım edecek - iyi niteliklere sahip birisini - belki de sizi - getirmeye yöneltmiştim. Yani, sizin buradaki varlığınız gerçekten de ya Kılıç yüzünden ya da-"</p>

  <p>Doon, Yolbulan’ı havada bir kez daha savurmasının ardın­dan sanki onu saygısız bakışlardan kurtarmak istermişçesine kınına geri koydu. Baron haykırdı: "Bir Tanrı tarafından dövül­müş! Vulcan’ın kendisi tarafından!" Böylece diğerinin tavırları­na aldırmadığını gösteriyordu. İskemlesini taş zemin kaplama­sının üzerine hızla vurarak yeniden oturdu.</p>

  <p>"Kılıç'ınızın değerli olduğunu kabul ediyorum." Indosuaros, artık konuğuna daha sert bir şekilde bakıyordu. "Benim şu andaki ana sorum, siz, kendiniz, bu girişim için ne getirdi­niz? Su götürmez açgözlülüğünüz ve cesaretinizin - ya da belki aptallığınızın - dışında. Yardımına ihtiyaç duyduğum adam siz misiniz? Bu soruya çok pratik yollarla bir yanıt aramalıyım."</p>

  <p>"Arayın o zaman."</p>

  <p>Farkında olmadan uyarıyı yapan büyük olasılıkla Hubert’in kendisiydi. Doon, kendi iskemlesinin arkasında ters bir şeylerin geliştiğini, Hubert’in yüzüne yansımış olarak görmüş olmalıydı.</p>

  <p>Avlunun o duvarında bulunan kapı, arkasında birikmiş olan karanlığı her zaman olduğu gibi göstermek için açılmıştı. Abanoz siyahlığındaki maymun, önceden olduğu kadar sessiz bir şekilde yine kapının önündeydi. Gözleri, Doon'un üzerine gelir gelmez, ona doğru hızla atılarak fırladı. Saldırı, çok çabuk ve sessiz bir biçimde, birer kütük boyutunda yukarı kaldırılmış kollarla adamı yakalamak ya da ezici bir darbeyle işini bitir­mek için yapılmıştı.</p>

  <p>Hubert, ayağa fırlamıştı. Ama çok geç kaldığını biliyordu, çok yavaş olduğunu biliyordu, altından iskemlesi devrilmek­teyken, kendi silahı yarı yarıya çekilmişken bile bunu biliyor­du. Bu arada Doon da iskemlesinden yana doğru yuvarlandı, koca maymunun yumrukları adamın iskemlesinin arkasını eze­rek parçalamasına rağmen bir şekilde bu hareketten kurtulmayı başarmıştı. Hubert, Yolbulan'ın yeniden kınından çekilişini gör­memişti, ama şimdi sahibinin elinde, hızlı bir yılanın gümüş di­li gibi titreşiyordu.</p>

  <p>Maymun kükreyerek döndü, ama geç kalmıştı. Siyah kürk, beyaz masa örtüsünün üstüne şarap olmayan bir kızıllığı fış­kırttı, kızıllık geride kalan şarap kadehlerinin arasına doğru ya­yıldı. Maymun ölümü çağıldayarak yavaşça masanın üzerine doğru eğildi, ardından gürültü içinde kırılması için kadehleri ve masa örtüsünü de kendisiyle beraber sürükleyerek yere yı­ğılıyordu.</p>

  <p>Dört adam silahlarım hazırlamış ve bir sonraki tehditi bek­leyerek masanın etrafında dikiliyordu - ama ortada bir tehdit yoktu. Bir adam gülümseyerek masanın başında oturuyordu.</p>

  <p>Indosuaros'un gözlerinde beğeni ışıltısının dışında hiçbir şey yoktu.</p>

  <p>Doon, bir kez daha Kılıç’ı salladı. "Sana söyledim, büyü­cü!" diye zafer içinde kükredi. "Sana söyledim! <i>Benim</i> ellerim­de, iki misli büyülüdür!"</p>
</body>
</html>
