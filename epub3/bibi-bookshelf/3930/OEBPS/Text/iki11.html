<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON BİRİNCİ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Yuvarlak mekânın göbeğinin yakınında dikilen Doon, vü­cudunu yavaşça çevirerek, elindeki Yolbulan’ı hangi karanlık tüneli takip etmeliler diye karar vermesi için tünellere doğrul­tuyordu. Baron'un yüzünü seyretmekte olan Mark, kılavuzu­nun kendisine anlattığı bazı şeyler yüzünden adamın kaşları­nın çatıklığını gördü.</p>

  <p>Doon'un omzunun üstünden gelişmeleri izleyen Indosuaros, onu dürttü. "Ortada bir şüphe gözükmüyor, değil mi? Kı­lıç orasının olduğunu söylüyor." Büyücü uzun, yıpranmış işa­ret parmağıyla bir tüneli işaret etti.</p>

  <p>Bu tavsiye yüzünden daha da çok sinirlenen Doon, Kılıç'ını çevirdi. "Ama ilk olarak, bir saniye önce, tam oradaki, şu di­ğer geçiti işaret etmişti. Bundan eminim. Ve şimdi onu göster­miyor."</p>

  <p>"Kesinlikle göstermiyor," diye onayladı Indosuaros. Dur­du ve ardından ekledi: "Elleriniz titremiş olabilir, bayım. Ya da belki, ışık bir an için titredi."</p>

  <p>"Elim titremedi! Ve Kılıç'ın içindeki titreşimi hissetmem için ışığa ihtiyacım yok."</p>

  <p>Ben, konuşmayı kesip araya girdi: "Kılıç'ın ilk işaret ettiği tünelin sonunda daha küçük bir hazine ve buradaki tüneldeyse daha büyük bir hazine olabilir. İşareti bu şekilde düşünebili­riz."</p>

  <p>"Ya da," diye fikir yürüttü Ariane, "yerinden oynatılmakta olan bir hazine vardı, hem de tam siz Kılıç’ı onun üzerine doğ­rultmaya çalıştığınız anda?" Kızın sesinde, Doon ateş püsküren gözleriyle ona bakarken bile zayıflamayan neşeli bir ifade var­dı.</p>

  <p>"Henüz, herhangi bir hâzineye çok yakın olduğumuzdan şüpheliyim," diye homurdandı Baron.</p>

  <p>Ve büyücü yeniden konuştu: "Ya güvenin Kılıç'ınıza ya da güvenmeyin, size tavsiye edebileceğim tek şey budur. Eğer ona bir daha güvenmeyecekseniz, yolumuzu başka bir şekilde bulmayı denemeye başlayacağım." Indosuaros, Kılıç’ı niçin kıskanıyor diye düşündü, Mark.</p>

  <p>Açıkçası, Baron da aynı şekilde düşünmüştü. "Denemeye mi başlayacaksın? Niyeymiş, bir tanrı tarafından dövülmüş bu metale sanırım bir süre daha güveneceğiz. Ve bana ilk gösterdi­ği yolu seçeceğiz." Bir an için iki adam birbirine baktı.</p>

  <p>"Bazılarımız bu yolu, bazılarımız başka birini deneyebilir," diye bunun güzel bir fikir olduğunu gerçekten düşünmemesi­ne rağmen teklif etti Hubert.</p>

  <p>Doon ona da kısa ve sert bir bakış attı. "Hayır, güçlerimi bölmeyeceğim. Ne olursa olsun daha değil. Yolbulan’ın bana gösterdiği ilk yola gireceğiz."</p>

  <p>Zaratan’ı kılavuzluk için kullandığı dönemden bazı tecrü­beleri olan Mark, bu konunun birazcık daha tartışılması gerek­tiğini biliyordu. Ama bunun da tehlikeleri vardı ve sessiz kaldı, Ben’in gözlerinde de aynı kabullenmeyi okudu. Ariane ile de bakıştı ve o bakışta artık gerçek bir endişenin başladığını gör­düğünü düşündü. Ariane’in gözlerinde yorumlanması bu ka­dar kolay olmayan başka şeyler de vardı.</p>

  <p>Doon'un seçtiği tünele girdiler. Şimdi, daha önceden oldu­ğu gibi tek sıra halindeydiler; Mark bir kez daha kendisini en sonda yürüyen sakin Mitspieler’in önünde, Hubert’in arkasında buldu. Mark ilerledikçe, kafasındaki lambanın geçidin tavanına sürtmemesi için, sürekli olarak sırtını ya da boynunu eğmek zorunda kalıyordu. Eğer bu daha fazla sürerse, diye düşündü Mark, lambayı çıkartıp elimde taşımam gerekecek. Ya da ışığını söndürüp diğerlerinin ışığına bağlı olarak ilerleyecekti - bu ge­çit, daha öncekinden en azından biraz daha geniş olmasına rağmen, iki kişinin rahatça yan yana gidebileceği genişlikten yok­sundu.</p>

  <p>Tünel durmaksızın aşağıya doğru inerken, soldan sağa ve sonra yeniden tersine keskin kavislerle kıvrılıp duruyordu. Ama buradaki inişlerinin eğimi hiçbir zaman bir önceki tünel­de olduğu kadar dik değildi ve tünelin taşlık zemini güvenli bir yürüyüş sağlayabilmek için yeterliydi. Kafasındaki lambayı yol boyunca yukarıya sürterek yürürken Mark'ın aklına tava­nın üzerindeki meşale isi lekelerine bakmak geldi. Elbette ki bu labirentin içinde hâzineye ulaşmak için hareket eden Mavi Tapınak görevlilerinin tümü Eski Dünya meşaleleri kullanmamış­lardı ve doğru yolda yaptıkları gidiş gelişler sırasında tavana birtakım lekeler bırakmış olmalıydılar. Emin olmanın güçlüğü­ne rağmen, Mark karanlık taşların üzerinde gerçekten de bir takım karartılar görebiliyordu.</p>

  <p>"Şuna bakın," diye sakince yükseldi, birkaç metre ilerdeki Ben’in sesi. İlerleyiş durmadı. Birkaç adım daha atan Mark, Ben’in ne demek istediğini anladı. Bir zamanlar başka bir tü­nelin kesişme noktası olan, ama şimdi bir çöküş sayesinde ta­vandan düşen parçalarla girişi tamamen kapanıp dolmuş bir kavşak ağzına ulaşmışlardı. Bir taş ve toprak yığınının altın­dan, zemine yakın bir yerde, bir iskelete ait bir çift el çıkıyor­du. Mark kendisini, bunların normal insan boyutundan as­lında hiç farklı olmadığına dikkat ederken buldu. Bir şekilde bu sessiz ikâz, onlara fazlasıyla etkileyici görünüyordu, çünkü aslında davetsiz misafirleri yollarından caydırıcı olarak plan­lanmış gibi bir görüntüsü yoktu.</p>

  <p>Mark, Ariane’in yanlarından yürüyüp geçerken kemiklere doğru baktığını gördü. Kız herhangi bir iğrenme ya da korku belirtisi göstermedi. Acaba ne tür bir çocukluk geçirmiş olma­lıydı? diye merak etti Mark. Benimki kadar tuhaf olabilir miydi ya da çok daha tuhaf? Belki de güçleri, eğer gerçekten varsa, beni bu yüzden ağabeyi olarak tanıdı.</p>

  <p>Artık etrafta daha fazla kesişen geçit ağızları yoktu. Hangi yoldan gideceği konusunda hiçbir seçeneği olmayan Doon, ar­tık Yolbulan’a danışmıyordu. Şu anda tünelin dümdüz bir uzantısına ulaşmışlardı ve Mark, alayın başındaki Doon'un ışığının aşağı yukarı hareket ederek mağara duvarlarını açığa çı­kardığını görüyordu.</p>

  <p>Geçitin duvarları, çok ileride olmayan, karanlık bir daire çizerek bitiyordu. Geçit, bu noktada sanki geniş bir mağaraya açılıyor gibiydi. Işıklarıyla oranın yakınına doğru ilerlediklerin­de, uzaktaki sivri uçlu kayaların belli belirsiz şekilleri deliğin ağzında görünmüştü.</p>

  <p>"'Bu da nedir, tüm iblisler adına?"</p>

  <p>Tünel, ağzının yakınlarında biraz genişliyordu ve ne tür bir yere ulaştıklarını anlamalarının yapılabilecek en iyi şey ol­duğunu fark eden davetsiz misafirler hızla içeriye doluştular. Artık önlerinde gerçekten de geniş bir mağara vardı ve nere­deyse geçilemez görünüyordu. Zemini, eğer zemin denilebilir­se, üzerinde durdukları yerin biraz aşağısındaydı ve etrafta noktacıklar halinde parıldaşan ama aynı zamanda bir tür mantarsı bitkilerle yer yer lekelenmiş diken gibi sipsivri kaya çıkın­tılarıyla kaplanmıştı.</p>

  <p>Ve Mark, sipsivri yükselen bir kaya çıkıntısının ardında in­san kemiklerinin beyazlığını gördüğünde yeniden irkildi. İç içe geçmiş ve kırılmışlardı ama en azından kemik oldukları kesindi; ama Mark, bunların insan kemikleri olduğuna emin olamı­yordu.</p>

  <p>Bu ölümcül gözüken oda, yirmi ya da otuz metre derinliğindeydi ve başka hiçbir görünür giriş ya da çıkışa sahip değil­di. Odanın duvarları sağ ve sol tarafa doğru, tünelin çıktığı noktayla birleşene dek birkaç metre boyunca uzanıyordu; her iki tarafta da arada kalan boşluk, insanlara sıkışarak geçebilme ümidini verebilmek için çok dardı. Tünel ağzından sarkarak bakabildiğince yukarılara bakmaya çalışan Mark, sadece tüne­lin çıktığı yuvarlaklaştırılmış duvarın düzgün, önemsiz şişkin­liğini görebiliyordu ve onun üzerinde birkaç metre daha ileride dikenli bir çatı vardı. Aşağılara doğru baktığındaysa manzara çok daha cesaret kırıcıydı, yukarılara çıkıntı yapan taşların sivri uçları göz korkutucu bir derinlikte görünen gölgelerin arasında bekliyordu. Hiçbir yönde, yollarının kullanılabilir devamı ola­bilecek uygunlukta bir şey göremiyordu.</p>

  <p>Doon'un ısrarları sonucunda, Ariane keşişkuşunu önlerin­deki mağaranın içlerine doğru kısa bir keşif uçuşu yapmaya ik­na etti. Kafalarına taktıkları lambaların ışıltıları kuşun yolunu aydınlatıyordu ama yine de etrafta tereddütle kanat çırpan ya­ratığın biraz cesaretlendirilmesi gerekiyordu. Sonunda kısa bir mesafe boyunca uçarak uzaklaştı ve yanındaki mantarsı bitki­den ani bir patlama sesi yükselip etrafını bir toz bulutu sardı­ğında, güvenilmez, uzak bir kaya çıkıntısının yanına ulaşmıştı. Keşişkuşu, bir kez daha korku içinde sıkıca tutunduğu Ariane’in omzuna hızla geri döndü. Beraberinde boğucu bir toz ta­dı ve aynı zamanda mağaranın derinliklerinden insanların bu­run deliklerine doğru sürüklenen acı, zehirli bir koku getirmiş­ti.</p>

  <p>Ani öksürük nöbetleri içinde kalan Doon, şeytani küfürler mırıldanırken Kılıç'ını sıyırmış ve mağaranın çeşitli noktalarına doğru yöneltmişti. Ama grubun henüz gelmiş olduğu tünelin içine geri çevirene dek hiçbir sonuç alamadı. Doon, bu durama öylesine çok sinirlenmiş görünüyordu ki, Indosuaros bile şu an için bir yorum yapmamanın daha akıllıca olacağını düşüne­cekti.</p>

  <p>Bu arada Mark, yeniden mağaranın içine doğra bakmaya başlamıştı ve içeride gördüğü bir şey aklında yeni bir fikir uyandırdı. Kafasındaki lambayı çıkardı ve eğilerek lambayı ye­re koydu, ince bir ışık demetini yirmi ya da otuz metre ilerideki bazı kayalara odakladı.</p>

  <p>"Tüm ışıkları kapatın sadece bu kalsın," diye diğerlerine seslendi. "Bir şey görmeye çalışıyorum."</p>

  <p>Yeni emirler vermenin eşiğindeki Baron bir tereddüt geçir­di ama kendisine söyleneni yaptı. Diğerleriyse, öksürüklerin ve hapşırıkların arasında soru ve itirazlarını mırıldanacaklardı. Ama kısa bir süre sonra ortalığı aydınlatan şey sadece Mark'ın ışığı olacaktı.</p>

  <p>Işığını yeniden düzeltti. "Bakın. Lambam hiç hareket etmi­yor ve zeminin üstünde duruyor. Işığı izleyin."</p>

  <p>Uzakta bir kayanın üzerindeki birtakım yüzeylerden, in­sanların yüzüne, tünelin duvarlarına ve tavana, duman içinde parıldayan göz alıcı ışık noktacıkları yansıyordu.</p>

  <p>"Bakın."</p>

  <p>Bütün ışık noktacıkları hareket halindeydi. Bu yavaş, de­vamlı ve ahenkli bir hareketti. Sabit kayanın ve mağaranın tü­münün kademeli ve değişmeyen bir hareketle tünelin ağzına doğru hareket ettiği ortaya çıkmıştı. Mağaranın önünde dikil­dikleri şu kısa süre içinde, yakından bakıldığında perspektifin değiştiği açıktı.</p>

  <p>Etkisini yavaş yavaş yitiren zehir zerrecikleri yüzünden öksüren insanlar şaşkınlık içindeydiler.</p>

  <p>"Bu doğru olamaz."</p>

  <p>"Ama bu hareket ediyor."</p>

  <p>"Sanırım," diye konuştu dedi Mark, "neler olduğunu anla­dım. Tünelden geriye ilerleyerek bu tozun içinden çıkalım. Size orada anlatacağım."</p>

  <p>Diğerleri gitmek için hazırlandı ve Doon yolu göstermek için öne geçti. Kısa bir süre içinde dönemeçlerle dolu tünelden yukarıya tırmanmış ve büyük, silindirik odanın içine yeniden girmişlerdi.</p>

  <p>Mark açıklamasını orada yaptı. "Aşağıda hareket eden şey mağara değil, biziz. Bu on iki tünelin tümünden ve içinde bu­lunduğumuz odadan bahsediyorum. Burada bir tekerlek göbe­ği gibi gözüken bu şey" - ve elini dairesel platformun üzerine vurdu - "aslında onun ta kendisi. Ve aşağıya indiğimiz sütu­nun bitiminin kenarlarına, yukarıya bakın. Orada taş işçiliğiyle yapılmış gevşek mafsallara benzeyen şeyleri görüyorsunuz. İki parça birbirine geçerek dönmek için serbest bırakılmış. Indosuaros, yukarıda hâlâ gün ışığındayken, sen bize burada, aşağıda devasa bir şeyi hissedebildiğini söylemiştin, Eski Dünya'dan kalma bir şeyler."</p>

  <p>"Evet böyle hissettim." Büyücü kafasını geriye doğru ya­tırıp gözlerini kapattı. "Ve şimdi yeniden hissediyorum. Tekno­loji." Ve daha önce olduğu gibi, bu sözcüğü hor gören bir tavır­la dudaklarını büktü.</p>

  <p>Doon kuşkuluydu. "Sarp kayalıkların bütün bu bölümü, içinden tekerlek parmakları gibi geçen on iki tünelle birlikte ha­reket ediyor? Üzerinde bir köy kurulabilecek kadar devasa olsa gerek."</p>

  <p>Hubert lafa atıldı: "Bu boyutta ve durmaksızın dönen ka­lın bir dilim? Ses bile çıkarmadan ya da - böyle bir şeyi kimse inşa edemez. Kimse..." Ama lafını orada yavaşça yarım bırak­tı. Baron ve diğer herkes gibi o da, Eski Dünya’nın bunun ben­zeri binlerce devasa harikalar yarattığını biliyordu.</p>

  <p>Mark, Doon’a dedi ki: "Bunun anlamı şu, ki Kılıç her iki seferde de doğruydu. Seçmiş olduğu birinci tüneli takip edebi­lecek kadar hızlı olabilseydik, doğru noktaya çıkacaktık ... an­lamıyor musunuz, durmaksızın dönen tüneller, ya sabit bir tü­nel ya da sağlam bir kayanın içinde bir yerde açılmış bir çıkış noktasıyla birleşmek zorunda. Bu on iki tünelin ağızları, sanı­rım birbiri ardından bu noktayı dönerek geçiyor. En azından tünellerin bazıları geçiyor olmalı."</p>

  <p>"Aslında," diye atıldı Ben, "tekerleğin içinde nasıl dallan­dığına bağlı olarak on ikiden fazla tünel ağzı da olabilir."</p>

  <p>Doon, sanki durumu açıklığa kavuştururmuş gibi kafasını salladı. "Haydi, şimdi Yolbulan’ın bize neyi gösterebileceğini görelim."</p>

  <p>Kılıç bu sefer, duvarın çevresindeki sıraya uygun olmayan tamamen farklı bir tüneli işaret etti.</p>

  <p>"Anlıyorum," dedi Ben. "Gördüğümüz gibi tüneller kıvrı­lıp bükülüyorlar ve galiba tekerleğin içinde bazıları birbirleri­nin üstlerinden ve altlarından geçiyorlar."</p>

  <p>"O zaman merak ediyorum," diye sordu Hubert. "Buraya gelen papazlar içeriye girip ve ardından dışarıya çıkmayı sü­rekli olarak nasıl başarabiliyorlar? Tekerleği durdurabilecek bir büyüleri mi var?"</p>

  <p>"Teknoloji, büyülerle durmaz ya da başlamaz. Dışarıdan içeri girdikleri zamanki günün saatine bakarak aşağıya indikle­ri zaman hangi tünelin doğru olarak çıkışla aynı hizaya geldiği­ni biliyor olabilirler."</p>

  <p>"Bu çılgın fikri henüz ispatlamadık," diye kükredi Baron. "Bu sefer Yolbulan’ı önümüzde tutarak yürüyoruz. Haydi!"</p>

  <p>"Evet, Yolbulan’ı kullansak iyi olur." diye mırıldandı Mark. "Ben sadece düşünmüştüm ki - tekerleğin etrafındaki sabit kayanın içinde bizi, yeni geldiğimiz o mağaradan bile da­ha kötü şeylere götürecek tünel çıkışları olabilir."</p>

  <p>Grup bir kez daha seçilen bir tünelin içinde tek sıra halin­de ilerliyordu. Bu sefer Hubert, bu belirsizlik içinde Doon’a ya­kın durmaya çalışıyordu ve onun tam arkasına geçmeyi başara­bildi.</p>

  <p>Tünel yeniden kıvrılıp aşağıya doğru yöneldi. Ve gezginler tekrar bir kavşağa ulaştılar ama bu sefer diğer yol kapanma­mıştı. Kılıç sağa doğru işaret edip seçimini yaptı. Biraz daha ilerlemelerinin ardından içinde bulundukları tünel düzleşti - ama bu sefer tünelin sonunda, önlerinde farklı bir şey görünü­yordu.</p>

  <p>Mark’ın tahmin ettiği kadarıyla, tünelin sonu gösterişsiz bir boşluğun ötesinde kendi çıkışına uygun bir delikle hemen hemen aynı hizaya girmişti. Burada, devasa sistemin rotoru ve statoru sadece birkaç metre uzaklarındayken, ana tekerleğin ağır ve ihtiyatlı hareketinin anlaşılması çok daha kolaydı.</p>

  <p>İçinde ilerlemiş oldukları tünel tam sonuna doğru ulaşıldı­ğında oldukça genişlemişti. Tünel ağzının karşısında yer alan delik, boyut ve şekil olarak aynıydı ve sanki aralarında uzun bir adımdan fazla olmayan basit geçişi kolaylaştırmak için her ikisinin de önüne taş bir basamak yerleştirilmişti. Aradaki boş­luk, saçtıkları ışıkları neredeyse yutabilecek kadar derindi ama genişliği iki metreden azdı. Diğer girişin ağzıysa, her iki tara­fında taşların içine oyularak yerleştirilmiş elle tutma oyuklarıy­la donatılmıştı.</p>

  <p>Kılıç onları tam ileriye doğru, yavaşça deliğin hizasından çıkmakta olan boşluğun karşına yöneltiyordu. İlk önce Doon atladı ve diğer basamağın üzerine yumuşakça indi. Hızla başka bir basamağa basarak, girişin içinden çok dik eğimli gözüken diğer tünele geçti. Kılıç’ı tutmadığı eliyle diğerlerine, kendisini izlemeleri için zaman kaybetmemelerini emreden bir hareket yaptı.</p>

  <p>Ben ileriye doğru bir adım attı, bunun peşinden bir zıpla­yış gelecekti ama Ariane’in elinin, gömleğin kolunu aniden çe­ktiğini hissetti. Ben, Ariane ile göz göze gelmek için durdu ve kızın gözlerinin bir an için kendisinden geçmiş bir şekilde nere­deyse boş boş baktığını gördü.</p>

  <p>Ben’in oyalandığı bu an içinde sırtında arbaleti hafifçe sal­lanan Hubert, öne geçip atladı ve indi. Hubert’in ayakları altındaki ilk taş basamağın ucu bir tu­zak gibi serbest kalarak hızla aşağıya düşerek duvara çarpmış­tı. Adamın elleri refleks olarak tutunacak herhangi bir şeyi, de­mir çıkıntıları kavramak için uzanırken düz ve kaygan taşın üzerine tutunmaya çalıştı. Bir ucu serbest kalmış taşla uyum içinde davranan metal çıkıntılar da kendi deliklerinin içine doğru çekilerek ortadan kaybolmuşlardı. Parmakları umutsuz bir şekilde düzgün yüzeyin üzerinde şaplayan Hubert, duvar­ların arasındaki boşluğun içine düşerken çıldırmışçasına bağırı­yordu.</p>

  <p>Doon onu tutmak için ileriye uzanıp yakalamaya çalışmış­tı, ama hiç kimse o kadar hızlı hareket edemezdi. Hâlâ karşıda yavaş yavaş dönmekte olan duvarın üstünde olanlar da zama­nında müdahale edemezlerdi. Dar ve derin uçurumdan aşağıya bakan Mark, Hubert’in Eski Dünya lambasının dönüp sektiği­ni, sonra yeniden sekip dönerek üzerine takılı olduğu bedenle birlikte hızla uzaklaştığını görebiliyordu. Adamın çığlıkları çoktan kesilmişti. Havanın içinde fırıl fırıl dönerek aşağıya inen ışık, bir an için fantastik kaya oluşumlarını ortaya çıkarıp hızla yeniden karanlığa saplanırken titreşmeye devam ediyordu.</p>

  <p>Işık bir defa daha sekti ve durdu. Her zamankinden çok daha parlak olan ışıltı, şimdi keskin kayaların ve oraya düşen­lerin kemiklerinin oluşturduğu mezarlığın içinde, uzakta, da­ğılmış beyaz küçük parçacıkların ve yuvarlak olanlarının kafa­tası olabileceği düşünülen kemik yığınlarının üzerinde parıldı­yordu.</p>

  <p>İç duvarın acımasızca dönerek, tünelin ağzını ayırmayı sürdürdüğü bu zamanda hayatta kalanların Hubert’in yazgısı­nı düşünerek harcayacak bir anları bile yoktu. Bir mekanizma karşıdaki tuzak kapısını çoktan, eski, masum ve yükseltilmiş görünüşüne kavuşturmuştu. Boşluğun karşı tarafındaki Doon, Ben’e atmak için bir ip çıkardı ve kendini, alçalan tünelin içine sıkıca bağladı. Ben’in ipin diğer ucunu tutmasının ardından Mitspieler, bu sefer onu sağlamca taşıyan basamağa basarak ipin güvencesi altında karşıya geçen ilk kişiydi. Mitspieler, ora­dan Doon'un durduğu yere sıçradı ve ipin diğer ucunu tutma­sına yardım etti.</p>

  <p>"Kılıç bizi uyarmadı!" diye sızlandı Ariane, sanki bir dos­tun ihanetine şaşırmış gibiydi. Ve bu arada, kendi sırasını, karşı tarafa güvenle ayak basarak savmıştı.</p>

  <p>"Bu onun işi değil!" diyerek kalp kırıcı bir tarzla konuştu Baron, kız yanında ipi tutmasına yardım ederken. Ve hemen ar­dından Mark da sağ salim karşı tarafa ulaştı.</p>

  <p>Bir sonraki Indosuaros'tu. Ve ardından gelen Ben, ipin ken­di tarafındaki ucunu tutup başının üstünde konuşmadan ka­natlarını çırpan keşişkuşuyla birlikte karşıya geçen son kişiydi. Destek basamağı, Ben’in cüssesini de Hubert dışında herkese yaptığı gibi sağlam bir şekilde taşımıştı.</p>

  <p>Hayatta kalan altı kişi, boşluğun, hâzineye doğru olduğu­nu ümit ettikleri diğer tarafında toplanmışlardı ve yavaşça dö­nerek bir kaya çıkıntısının ardında gözden kaybolan geldikleri tünelin ağzını izlemek için geriye doğru baktılar.</p>

  <p>"Geri döndüğümüzde bir geçitin açılması için çok bekle­meyeceğiz." diye konuştu Doon. Sanki Mark’ın dönen tüneller fikri tamamen kendisine aitmiş gibi sesinde büyük bir güven vardı; daha da fazlası, sanki o, Doon, tüm şüpheli ihtimallerin ötesinde bunun doğru olduğunu kanıtlamış gibiydi. "Bu dö­nüp duran tünellerden on iki tane ya da daha fazla var, bunu hesapladık. Yani buna göre, eğer oradaki devasa tekerlek, gün­de sadece iki kez dönerse, tünellerin hizalanması için bir saat­ten fazla beklememiz gerekmiyor. Buna emin olabiliriz."</p>

  <p>Hepsi bundan emindi ya da değildi, ama hiçbiri bu konu­da bir şey söylemedi. Şu anda Ben’in aklında sadece tek bir şey vardı: diğer tünelin hilal gibi kalmış şeklinin de yok olmasıyla birlikte geri dönmelerinin şimdilik imkânsız olduğu.</p>

  <p>Baron konuşmasına devam etti: "Geri döndüğümüzde, acele içinde olabiliriz. Bunun için, gitmeden önce bu lanet olası tuzak basamağın tam olarak nasıl çalıştığını anlamaya çalışma­lıyız." Ardından dikkatli bir şekilde etrafı incelemeye başladı­lar. Ve sonunda, tam üstteki basamakta - Doon'un, Hubert, ölümcül atlayışını yaparken durmuş olduğu yerde - hiç kimse durmadığı sürece bu basamağın sağlam bir kaya gibi durduğu­nu gösteren ihtiyatlı deneylere başladılar, ikinci basamağın, önemli bir ağırlık üzerine çullanıldığı anda serbest kalan giz­lenmiş bir mandalla birinci basamağı aşağı sallandırmasına izin verdiği açıktı.</p>

  <p>"Sanırım papazlar ve Beyaz Eller, bu küçük oyunu ezberle­mişlerdir - ya da buraya iki kez geldiklerinde bir seferden fazla unutmuyorlardır. Pekâlâ, şimdi bunu biliyoruz. Haydi, yolu­muza devam edelim."</p>

  <p>Buradan ilerlenilmesi mümkün tek bir yol olmasına rağ­men Doon, Kılıç’ı kullandı. Kılıç da ileriye, aşağı doğru alçalan tüneli işaret etti ve ilerlediler. Bu kısa, dik inişin ardından bir tüneller labirentine dalmışlardı, birbirine sıradan kapı ağızla­rıyla olduğu kadar, bazen zeminlerinden ve bazen de tavanlarındaki deliklerle bağlanan bir sürü geçitten oluşan bir labirent­ti. Bazıları kapalı, bazıları açık duran kapılar vardı. Kapıların ve duvarların üzerinde oyulup boyanmış, birbirine benzeyen semboller vardı.</p>

  <p>Yolbulan, birbirine benzeyen sembolleri ve kapıları umur­samadan açık bir yol seçti. Yine ve her zaman olduğu gibi, Doon, elinde Kılıç'ıyla en önde ilerliyerek yol gösteriyordu. Ayak basmadan önce taş zeminin üzerine daha dikkatli bir şekilde baktı ve arkasındakiler de sırayla taş zemine bakacaktı.</p>

  <p>Doon, labirentin içinde birkaç defa durdu ve Ariane’e, keşişkuşunu ileri göndermesini emretti. Her seferinde kuş hemen geri dönüyor ve çok az şey söylüyordu. Kız kuşun söyledikleri­ni yorumlamakta güçlük çekiyordu ve sonunda şimdilik onu kullanmayı bırakmayı seçeceklerdi.</p>

  <p>Yol, artık yeniden tek bir tünel haline dönüşmüştü. Tünel, keskin bir şekilde önce sağa sonra tekrar sola doğru kıvrıldı. Bu son kıvrılışının ardından Ben’e güzel bir gün ışığı gibi görünen bir ışık belirmeye başlıyordu. İlerlemeyi sürdürdükçe akan su­yu duyabilecekti, ardından da kuş cıvıltılarını.</p>
</body>
</html>
