<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON YEDİNCİ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Hareket etmekte olan sis bulutlarıyla mücadele eden nazik güneş ışığının altında gözlerini kırpıştırıp kısarak, önlerindeki deniz manzarasını seyrettiler. Mark, henüz sabahın erken saat­leri olduğunu fark etti. Hava sıcaktı ve açıkça anlaşıldığı kada­rıyla yaz henüz bitmemişti. Suyun ötesinde, karşılarında yük­selen gri ve gölgeli mavi taştan oluşmuş burunun yarısı gölge­de yarısı güneşliydi.</p>

  <p>"O ne?" diye sordu Ben, başını yana çevirerek. Uzaklarda bir çeşit bağırış ve çarpışma sesi duymuştu.</p>

  <p>"Bir savaşa benziyor. Ama arkamızdan, yani mağaradan gelmiyor."</p>

  <p>"Hayır. Belki de uçurumun tepesinden?"</p>

  <p>Ses tekrarlanmadı. "Her neyse, aşağıya inelim. Sahile gide­lim ve sonra Indosuaros'un gemisini çağırmak için büyülü söz­lerimizi deneyelim."</p>

  <p>Dikkatli hareket ederek aşağıya doğru güçlükle inmeye başladılar. Uçurumun bir tümseğinin etrafından dolaşırken, ge­nişçe raf gibi düz bir çıkıntıyla karşı karşıya gelip durdular. Önlerinde bir mermer yatıyordu, yarı yarıya sisle kaplıydı.</p>

  <p>Dev beden, yüzükoyun yere uzanmıştı. Kayanın üstünde bükülüp kalmıştı ve Mark'ın gördüğü bütün cesetler kadar ölüydü. Frikya başlığı düşmüş, kocaman kafası bir tarafa doğru çevrilmiş ve anlamsız bakışları sadece santimetrelerce uzaklık­ta olan bir kayanın yüzeyine sabitlenmişti.</p>

  <p>"Bu Hermes," diye fısıldadı Ben.</p>

  <p>Mark fısıldayarak konuşmadan önce uzun bir süre sustu: "Evet."</p>

  <p>"Ama... ölmüş."</p>

  <p>"Evet."</p>

  <p>Yaşayan iki adam, buldukları sanki ölmüş bir arkadaşlarıy­mış gibi birbirlerine delice, daha doğrusu korkuyla baktılar.</p>

  <p>"Doon, bir Tanrı’yı kılıçtan geçirmekle övünüyordu."</p>

  <p>"Ama - eğer bir Tanrı ölümlüyse - bu ne anlama gelir?"</p>

  <p>Birbirlerine baktılar ama verilecek bir cevap bulamadılar.</p>

  <p>Uzanmış bedenin üzerinden duman ya da buharlar yükse­liyordu, sanki onu yıkamaya gelmiş deniz sisinin içinde çözül­meye başlıyormuş gibiydi. Çıplak sırtının ortasında kaba ve ta­ze bir yara vardı. Bu tam da geniş bir Kılıç’ın saplanmasıyla açılmış bir yara boyutunda, diye düşündü Mark.</p>

  <p>Yüksek sesle konuştu: "Kılıçlar"ın eski Şarkısı'ndaki tılsımı kullanarak Doon'un fırlattığı Kılıç, Uzaktanöldüren'di. Bunu o Kılıç yapmış olmalı. Ama şimdi nerede?"</p>

  <p>"Ve Hermes’in bizden aldığı diğer iki Kılıç, Ejderdoğrayan ve Yolbulan nerede?"</p>

  <p>Yere yığılmış devin belinden püskül gibi sarkan boş kınları saydılar. Bir önceki sayı her neyse, şu anda sadece on tane kın vardı ve hepsi de boştu.</p>

  <p>Mark, eliyle olayı tamamen kabullenmediğini belirten vah­şi bir hareket yaptı. "Haydi, bırakalım bunu. Tanrılar'ın ölümü .</p>

  <p>.. haydi aşağıya inmeye devam edelim, burada bizim yapabile­ceğimiz hiçbir şey yok."</p>

  <p>"Sahip olduğumuz Kılıçlar"ı almak için Hermes’in artık ar­kamızdan gelemeyeceği dışında."</p>

  <p>Kayalıktan aşağıya doğru inmeye devam ettiler. Bu çok zor bir inişti ama imkânsız değildi.</p>

  <p>Bir Mavi Tapınak piyade devriyesi, gölgelerin, mağaraların ve sisin içinden sıçrayarak kurdukları pusudan üzerlerine fırla­dığında yamacın eğiminin yumuşamaya başladığı yere inmiş­lerdi. Ben’in sadece bir ikaz haykıracak zamanı oldu; Kalkankıran aniden yumruğunun içinde canlanıvermişti. Yüksek sesle gümbürdedi ve savaş hayvanı üzerine atıldığında, bir darbede hayvanın yaşamını kesip attı.</p>

  <p>Eğitilmiş hayvanlardan bir diğerinin saldırısı Mark’ı yere sermişti; elindeki Taşkesen hayvanı sadece yaralamıştı ve Kalkankıran’ın bulanıklığı üzerinden geçip hayvanı öldürmeden önce yaşamından ümidini kesmiş durumdaydı. Hâlâ yarı sersemlemiş bir durumda, mavi ve sarı renkli adamların sayıları­nın giderek artmakta olduğunu bilerek yerde yatıyordu. Kalkankıran sesini yükseltti, Vulcan’ın ocağının çekiç sesi gibi bir ses çıkardı ve darmadağın olmuş askerlerin üzerine yüklendi.</p>

  <p>Ardından siyah ve turuncu renklerde savaşçılardan oluşan yeni bir yardım dalgası ulaştı; dağılan düşman, yardım çığlıkla­rı haykırarak kaçışmaya başlamıştı. Mark kendisini kurtaran­lardan birinin üzerine eğilen miğferli kafasını gördü, miğfer, geniş, güçlü tanıdık bir yüzü ortaya çıkarmak için yukarıya kaldırıldı. Bıyık ve sakalları kum grisi rengindeydi. Sör Andrew'un güçlü ve ağır sesi Mark’a nasıl olduğunu soruyordu.</p>

  <p>Oturmasına yardım edilen Mark hızlı bir raporu sunacak kadar iyileşmişti. Mavi Tapınak hâzinesini yağmalayışlarının ana hatlarını çizmesinin ardından biraz önceki kaçışlarını anlat­tı. Toparladı: "Orada bulunan bütün kılıçları yanımızda getir­dik - biri dışında. Ve şimdi hazine yığınına geri dönmeyi dene­menizin bir yararı yok - eğer tüm ordunuzu yanınızda getirmediyseniz." Sör Andrew'un neden burada olduğunu anlaya­madığı için duraklayıp sustu.</p>

  <p>"Hım, ah, evet. Hyrcanus'un işine benziyor." Sör Andrew, başını geriye atarak gözlerini kayalığın üzerine dikti. "Belki de Başkan, büyük sırrının açığa çıktığından şüphelenmiştir. Pekâ­lâ, açgözlülüğün kurbanı olmayalım. Oradan gerçekten almayı umduğumuz her şey sizde." Şövalye, bekleyen bir subaya doğ­ru döndü. "Boynuzu çal, gemilerimizi çağır."</p>

  <p>Ayağa kalkmasına yardım edilen Mark, sadece hafif yara­larını hissederek yardımsız hareket edebiliyordu. Başka bir ta­nıdık yüz, Dame Yoldi’nin yüzü, uzaklardan bir hayal gibi gö­rünerek görüş sahasına girdi. Kadının güçlü vücudu, kayalık tırmanışı ve çarpışma için hazır olmak adına erkek giysileri içindeydi. Mark, kadına Hermes’in katledilişinin hikâyesini hiç düşünmeksizin anlatmaya başladı. Daha ilk kelimelerde büyü­cü kadın tarafından susturuldu, ardından Ben’in ve Sör Andrew'un oluşturduğu küçük grubun yakınına çekildi, böylece Dame ve Şövalye, yokuşun geri kalan kısmını inerken olayları özel olarak dinleyebileceklerdi.</p>

  <p>Mark, Hermes’e olanları anlatırken uzaklardaki üç uzun gemiyi görebiliyordu, direk uçlarındaki portakal ve siyah renk­ler dalgalanarak sisin içinden beliriyordu. Kürekçiler hafif kö­püklü dalgaların içinde sertçe kürek çekiyordu; ve gemilerin pruvaları topluluk suya ulaşmadan önce kumlara sürtünmeye başlamıştı.</p>

  <p>Mark konuşuyordu: "Uzaktanöldüren’in ve diğer Kılıç­lar'ın güçlü olduklarını biliyordum, elbette. Ama asla ummu­yordum ki..." Tam bu noktada sustu.</p>

  <p>"Hiçbirimiz ummuyordu," dedi Dame Yoldi. Sarsılmış gö­züküyordu ve tekrarladı: "Hiçbirimiz ummuyordu."</p>

  <p>Sör Andrew, iki adama sordu: "Ve siz onu daha önce gör­dünüz? Ejderdoğrayan’ı aldı, sonra Kılıç tekrar kayboldu."</p>

  <p>Ben ve Mark, başlarını sallayarak onayladılar.</p>

  <p>Şimdi tartışmak için çok fazla zaman yoktu. Sahile inen devriyenin geri kalanıyla birlikte hafif dalgaların içine girdiler ve ellerini gemilerin bordalarına uzattılar.</p>

  <p>Barbara bir gemiden, suyun içine atladı ve koşarak kolları­nı Ben’e doladı. Panayıra dönmek yerine nasıl Sör Andrew’a Mark’ın altın parasını götürmüş olduğunu ve hazine yığını hi­kâyesiyle birlikte her şeyi anlattığını hızla açıkladı. Ben ona hoşça kal derken, hâzinenin konumundan bahsetmişti.</p>

  <p>Uzun gemiler denize doğru ilerlerken karşıdaki burunun üzerinde parlak bir güneş ışığı vardı. Ben o tarafa bakıyordu.</p>

  <p>"Ne görüyorsun?" diye sordu Barbara.</p>

  <p>"Şey ... hiçbir şey."</p>

  <p>Mark baktı. Orada birisi duruyordu, galiba? Ama izlenim zayıftı. Emin olmak için çok fazla uzaktı.</p>

  <p>Kadının gözleri onu sorgularken, Ben ceplerinden mutsuz bir şekilde çıkardığı mücevherleri Barbara’nın uzanmış ellerine döküyordu.</p>

  <p>Mark izleyerek dikilmeydi. Bir an için kendisini yapayal­nız hissetti.</p>
</body>
</html>
