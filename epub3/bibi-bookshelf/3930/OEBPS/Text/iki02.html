<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>İKİNCİ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Uzun boylu genç adam, çamurlu, küçük bir akıntının kıyısında dikiliyor ve parlak güneş ışığının altında tereddütlü göz­lerle etrafına bakınıyordu. Gündüz olmasına ve doğu tarafında uzaklarda yükselen dağların ona bir kerteriz sağlamasına rağ­men, aradığı köyün bir zamanlar, burada var olduğuna bir tür­lü emin olamıyordu.</p>

  <p>Yine de emin gibiydi.</p>

  <p>Etrafındaki bölgenin büyük bölümünün, bir zamanlar el­verişli tarım alanları ve otlak olduğunu hatırlayabiliyordu. Ar­tık değildi. Çevresi büyük oranda terk edilmişti. Ve burada, bir zamanlar Aldan'ın güzel ve berrak olarak aktığı yerde, şimdi bu kirli ve tanınmaz akıntı, garip bir şekilde değişmiş yatağı boyunca, keder verici bir şekilde değişmiş kırların içinde akı­yordu. Hatta uzaklardaki dağların üzerinde bile yeni çıplak ka­yalar yükselmişti. Her şey öylesine çok değişmişti ki, genç ada­mın gözleri, hatırladığı değirmen çarkının bir bölümünü, geçen senenin yabani otlarının kurumuş sapları arasında toprağın kı­yısına saplanıp kalmış olarak keşfedene dek, nerede olduğu ko­nusunda kararsız kalmıştı.</p>

  <p>Sadece, geniş ahşap pervanenin bir köşesi görülebiliyordu ve genç adam onun aslında ne olduğunu bir bakışta anlamıştı. Gözlerini çatlayıp ayrılmış tahtaya diken adam, hemen yanın­daki toprağın üzerine çöktü. Genç adam, en fazla yirmisinin bi­raz üstünde olabilir gibi gözükse de, bu oturuş yaşlı bir adamın ağır hareketi gibiydi. Yüzüne yerleşen ifadeden orada birtakım çizgiler olmalı gibi gözükmesine rağmen düzensiz büyümüş sakalının altındaki güneş yanığı esmer yüzü çizgisizdi; ve gri mavi gözleri çoktan yaşlanmıştı.</p>

  <p>Genç adamın geniş sırtına yerleştirdiği ok ve sadağı, tıpkı yan tarafında, kınında duran uzun kılıcı gibi, çok kullanılmış gözüküyordu. Avcı, korucu ya da bir askeri izci olabilirdi. Gi­ysilerinin ve ekipmanının bir bölümü deriydi ve bunlar eski as­keri bir üniformanın parçaları olabilirdi. Eğer öyleyse, uzun sü­re önce kesildikleri ya da ağardıkları için renkleri birbirlerinden ayrılamıyordu. Genç adamın saçları orta kısalıktaydı, sanki as­keri ya da rahip kesiminden yeni çıkmış ve uzuyor gibiydi.</p>

  <p>Yüzü gibi güneşten iyice yanıp esmerleşmiş ve giysileri gibi aşınmış büyük elini kaldırdı. Onunla, değirmen pervanesinin çürümekte olan görünürdeki köşesine dokundu. Ahşabın içinde bir şeyler hissedecekmiş gibi, elini eski tahtanın üzerin­de biraz tuttu. Bu arada, gözlerini doğudaki dağlara dikmişti.</p>

  <p>Genç adamın arkasından, birisi ya da bir şey batıdaki sık çalılıkların arasında hareket ediyormuş gibi bir ses geldi. Ayağa kalkmadan hızla arkasına döndü, sonra sık çalılığı dikkatle iz­leyerek kımıldamadan oturdu. Konum itibarıyla toprak kıyının yüksekliği sayesinde hafifçe gizlenmişti.</p>

  <p>Çalılıkların bodur tarafından, paçavralaşmış ev örgüsü giysiler içinde genç bir çocuk çıktı. Oğlan, ağaç kabuklarından kaba bir şekilde yapılmış bir kova taşıyordu ve su için dereye geldiği açıktı. Kımıldamayan genç adamın onu izlediğini gör­düğünde neredeyse akıntının kıyısına ulaşmıştı, belli belirsiz bir korkuyla durdu.</p>

  <p>Kesinlikle bir İmparator çocuğu, diye düşündü genç adam, parçalanmış giysilerin içindeki küçük kirli oğlana bakarken. "Merhaba küçük," diye seslendi.</p>

  <p>Çocuk yanıt vermedi. Elinde hâlâ boş kovayı tutarak, kaçmak ya da işine devam etmek arasında kararsız kalmış gibi ağırlığını çıplak ayağından diğer çıplak ayağına aktararak dikilmeyi sürdürdü.</p>

  <p>"Merhaba, dedim. Buralarda uzun zamandan beri mi yaşıyorsun? "</p>

  <p>Hâlâ bir yanıt yoktu.</p>

  <p>"Benim adım Mark. Sana bir zarar vermem. Buraya yakın bir yerlerde yaşamıştım."</p>

  <p>Çocuk yeniden hareket etti. Hâlâ gözünün birini dikkatli bir şekilde Mark’ın üzerinde tutarak, akıntının içine doğru girdi. Kovayı doldurmak için eğildi ve ardından yağlı, uzun saçla­rını geriye atarak yukarıya doğru baktı. "Biz bir yıldan beri bu­radayız," dedi.</p>

  <p>Mark cesaretlendirici bir şekilde başını salladı. "Beş yıl ön­ce," dedi, "burada koca bir köy vardı. Şu anda oturduğum bu yerde bir değirmen duruyordu." Ve eliyle, köyün sokağını gös­teren belli belirsiz bir hareket yaptı. Sadece beş yıl önceydi, di­ye sessizce hayret etti. İmkânsız gibi görünüyordu. Bu çocuğu, köyün o zamanki çocuklarından biri olarak gözünde canlandır­maya çalıştı ama başaramadı.</p>

  <p>"Olabilir," dedi çocuk. "Biz buraya sonradan geldik. Dağların yarılmasından ve Tanrıların savaşmasından sonra."</p>

  <p>"Dağların yarılması, pekâla," diye onayladı Mark. "Ve tanrıların da savaştığına şüphem yok... senin adın ne?"</p>

  <p>"Virgil."</p>

  <p>"Güzel bir isim. Ben de senin yaşlarındayken bu akıntı bo­yunca oynardım. Ama şimdikinden çok farklıydı." Mark, ani­den akıntının eskiden nasıl da farklı olduğunu anlatmak ihtiya­cına kapılmıştı. "Ben burada yüzdüm, balık avladım ..</p>

  <p>Sustu. Çalılığın içinden başka birisi daha geliyordu.</p>

  <p>Çocuk kadar kirli ve yırtık pırtık elbiseli bir kadın ortaya çıktı. Yürüyüşü bir yaşlının yürüyüşüydü ve dağınık saçların­da çok fazla grilik gözüküyordu. Pis bir sargı, her iki gözünü de örtüyordu. Mark kadının giysilerinin kenarlarından geçmişi yansıtan yaraları görebiliyordu.</p>

  <p>Kör kadın, çalılığın tam kıyısında durakladı, sanki onların konumundan bir güven duyuyormuş gibi bir eliyle çalılara do­kunuyordu. "Virgil?" diye seslendi. Şaşılacak derecede genç bir sesti ve korku taşıyordu. "Kim var orada?"</p>

  <p>"Yalnız bir gezgin, madam," diye yanıtladı Mark. Çocuk da adamı destekleyici bir şeyler söyleyerek dolu kovasıyla bir­likte sudan dışarı çıktı.</p>

  <p>Kadın, yüzünü Mark’ın bulunduğu tarafa doğru çevirdi. Yüzünde hâlâ genç olduğuna dair belirtiler vardı, hatta bir za­manlar güzel olarak nitelendirilmiş olabileceğine dair bazı izler taşıyordu. Mark’a doğru sert bir şekilde seslendi: "Bizim fazla bir şeyimiz yok."</p>

  <p>"Sahip olduğunuz herhangi bir şeyi istemiyorum. Ben sa­dece bu genç adama bir zamanlar bu civarda yaşadığımı anlatı­yordum."</p>

  <p>Virgil araya girdi: "Beş yıl önce burada olduğunu söylüyor. Dağların yarılmasından önce."</p>

  <p>Mark, artık ayağa kalkmıştı, kadına doğru biraz yaklaştı. "Yoluma devam edeceğim, madam. Ama daha önce, belki bana bir şey söyleyebilirsiniz? Değirmenci Jord ve ailesi hakkında herhangi bir şeyler duydunuz mu? Tek kollu, iri bir adamdı. Mâlâ adında bir karısı ve Marian adında mavi gözlü ve zarif bir kızı vardı. Kızın şu anda yirmi yaşlarında olması gerekiyor. Onlar, beş yıl önce, Dük Fraktin sağken ve bu toprakları yöneti­rken, tam bu noktada yaşıyorlardı."</p>

  <p>"Hiçbiri hakkında bir şey duymadım," diye genç sesiyle konuştu kadın. "Beş yıl önce burada değildik."</p>

  <p>"Siz geldiğinizde eski köylülerin hiçbiri burada yok muy­du?"</p>

  <p>"Hayır, hiçbiri. Burada köy falan yoktu."</p>

  <p>Ve Virgil, sanki öğrenilmiş bir dersi tekrarlarmış gibi, ko­nuştu: "Artık bu topraklar üzerinde Gümüş Kraliçe hüküm sürüyor."</p>

  <p>"Evet," dedi Mark. "Bunu iddia ettiğini biliyorum. Ama sanırım onun askerlerinin yolu pek sık buralara düşmüyor­dun"</p>

  <p>"Onları hiç görmüyorum." Kadının sesi öncekinden daha sert değildi. "Onları en son beni kör etttikleri zaman görmüş­tüm. Göçebeliğimizi o zaman bıraktık."</p>

  <p>"Özür dilerim," dedi Mark. Tüm askerleri yürekten lanet­ledi; şu anda kendini hiç onlardan biri gibi hissetmiyordu.</p>

  <p>"Sen de onun ordusundan mısın? Ya da bir firari?"</p>

  <p>"İkisi de değil, madam."</p>

  <p>Virgil, beklenmedik bir şekilde Mark’a sordu: "Tanrılar kendi aralarında savaşırken, siz burada mıydınız? Onları gör­dün mü?"</p>

  <p>Mark yanıt vermedi. Kör kadının sargılı yüzünü, köyün­den hatırlayabildiği kızların yüzlerinden çıkartmaya çalışıyor­du. Ama bu faydasızdı.</p>

  <p>Genç Virgil, kendisini açıkça daha cesur hissediyordu ve ısrar etti. "Tanrıları daha önce hiç gördün mü?"</p>

  <p>Mark çocuğa baktı. "Babam gördü. Ama ben, onları sadece görüntüler halinde gördüm, bir iki kez." Kendi kendine gülüm­sedi. "Rüyalarımda, bunun dışında görmedim." Sonra, kadının ona arkasını döndüğünü ve çalılığın içine geri çekilmekte oldu­ğunu gördüğünde seslendi: "İzin verirseniz tepenin arkasına dek sizinle yürümek istiyorum, eğer yolunuz oradan geçiyorsa. Sizi rahatsız etmem. Orada bir zamanlar bir malikâne vardı, ondan geriye bir şeyler kalıp kalmadığını görmek istiyorum."</p>

  <p>Kadın bunu yanıtlamadı, bildiği bir yol olsa gerek, adımla­rını çalıdan çalıya atarak yürümeye devam etti. Çocuk, bir kova suyu taşıyarak sessizce kadının arkasından gidiyordu. Onun arkasından da Mark. Üçü bozuk patikanın üzerinden çalılıklar boyunca yamaca tırmandılar.</p>

  <p>Küçük tepenin zirvesine ulaştıklarında, Mark, Sör Sharfa’nın malikânesinden geriye ne kadar da az şeyin kaldığını gö­rebiliyordu. Büyük taş şömine ve bacası dışında geriye nere­deyse hiçbir şey kalmamıştı. Oraya, bacaya dayanan, ufak tahta parçalarından, damı meyilli, incelik ve zerafetten yoksun bir barınak inşa edilmişti. Barınağın içinden homurdayan bir ses yükseldi, çamurlu kapı aralığından bir adamın kemikli eliyle birlikte bileği gözüküyordu ve elin sahibi içeride, zeminin üs­tünde yatıyordu. Duyulan homurdama oldukça sağlıksızdı, sanki bu sesi çıkaran ya sarhoş ya da ölüyordu. Belki de her iki­si, diye düşündü Mark.</p>

  <p>Artık kovasını yere koymuş olan çocuk, Tanrılar konusunu kapatmaya niyetli değildi. "Mars ve Draffut, kavgalarını tam o dağların üstünde yaptılar," diye doğuya doğru işaret ederek konuşmasını sürdürdü. "Ve on iki büyülü kılıç, tam orada dö­vülmüştü. Vulcan, köyün birinden bir demirci ve altı adamı, kı­lıçları dövmekte kendisine yardım etmeleri için kaçırdı. Daha sonra o altı adamı öldürdü ve demircinin de kolunu aldı... Virgil, birdenbire sustu. Aniden bir şeyleri anımsamış bir çocu­ğun yüz ifadesiyle Mark’a bakıyordu.</p>

  <p>"Orada kaç tane Kılıç olduğunu nasıl biliyorsun?" diye sordu Mark. Bilginin böylesine hızlı yayılışı Mark’ı hayrete dü­şürmüştü - oysa bir zamanlar, sır olarak saklanmasına karar verilmişti. Onun bilgisine göre, on iki kılıcın dövülmesinden bu yana neredeyse yirmi yıl geçmişti ve altı yıl öncesine kadar, bü­tün dünya üzerinde bu bilgiye sadece birkaç insan sahipti. Ve şimdi, bunu sanki bütün dünya biliyormuş gibiydi.</p>

  <p>Çocuk, Mark sanki ona, bir yük hayvanının dört ayağı ol­duğunu nasıl bildiğini sormuş gibi bakıyordu. "Orada on iki kılıç vardı. Bunu herkes bilir."</p>

  <p>"Ya."</p>

  <p>Virgil’in gözleri gerginleşmişti, sesinde telaş vardı. "Ama Hermes, tüm diğer tanrılar üzerinde bir oyun oynadı. Kılıçları sadece ölümlülere verdi ve dünyanın dört bir yanına dağıttı. Başlangıçta her kılıç farklı adam ya da kadınlara gitti ve onların hiçbiri bir Tanrının eline geçmedi. Ve her kılıç, ona sahip olana farklı bir tür güç kazandırdı."</p>

  <p>"Ya." Çocuğun anlattıklarının büyük bölümü, bir şekilde doğruydu. Mark, daha geniş bilgiye sahip olduğunu göstermek istemedi ve tam olarak ne söylemesi gerektiğini de bilemiyor­du. "Hermes, neden böyle bir şey yapmış."</p>

  <p>"Tanrıların birbirlerine oynadıkları oyunun bir parçası. Evet, o hepsini dağıttı ve insanlara verdi. Keşke bir tanesine sa­hip olabilseydim."</p>

  <p>Mark, bir elini barınağa dayamış, onları dinleyerek ayakta dikilen kadına baktı. İçerideki adam homurdamaya devam etti. Aniden Mark, bu insanlar adına bir şeyler yapmak için büyük bir ihtiyaç duydu; belki de ayrılmadan önce, onlar için en azın­dan bir iki tavşan vurabilirdi. Ve sonra evet, artık kararını vermişti. Onlar için ve onlar gibi olan binlerce kişi için yapacağı çok daha önemli bir şey vardı.</p>

  <p>Virgil, ona sordu: "Değirmencinin bir kolu mu var demiştin? O - senin baban mıydı?"</p>

  <p>Mark, çocuğu bir an inceledi ve ardından yanıtlaması için bir soru daha sordu. "Eğer o kılıçlardan birine sahip olsaydın, onunla ne yapardın? Onu bir yerlere mi saklardın?"</p>

  <p>Çocuğun yüzündeki ifade bu soruyu çok anlamsız buldu­ğunu gösteriyordu. "Kim kılıçların tümüne sahip olursa, dün­yaya hükmeder."</p>

  <p>"Elbette," dedi Mark. "Ama bir tanesine sahip olsaydın? Belki de, Zaratan. O zaman ne olurdu? O zaman ne yapardın? Dünyanın on ikide birine mi hükmetmeye çalışırdın ya da ne?"</p>

  <p>Dinleyenlerinin hiçbiri onu yanıtlamadı. Onları korkutmuş olabilirdi. Ama bir kere başlamıştı ve duramıyordu. "Bu kılıç­lardan birinin nerede saklandığını bilen bir adama ne dersin? Belki de Ejderdoğrayan... gidip onu alabilecek olan ama sade­ce saklı kalmasına izin veren bir adam. Dünyada bu kadar yan­lış olan şey varken.. . düzeltilmeye ihtiyacı olan çok fazla şey varken."</p>

  <p>Kadının korku içindeki kör yüzü yavaşça ileri geri döndü. Kafasını sallıyordu. "Dünyanın yanlışlarını sen mi düzeltecek­sin, genç adam? Sen İmparatora hizmet etmeye de kalkışabilir­sin."</p>
</body>
</html>
