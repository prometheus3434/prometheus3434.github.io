<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>eksenkaymasi</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_30">ABD, İsrail, Ankara Üçgeni ve Erdoğan’ın Ziyareti</h2>
				<p class="normal1">İsrail, Amerika’nın bölgedeki tek stratejik ortağı. Ancak son dönemde ABD çevrelerinden Tel Aviv’e karşı sert tepkiler gelmeye başladı. Üstelik Obama yönetiminin Ortadoğu politikasını yürüten kadronun yarıdan fazlası İsrail’e çok yakın kişilerden oluşuyor, Biden’dan Holbrooke’a kadar. </p>
				<p class="normal1">O halde Obama yönetiminin Tel Aviv’e karşı tavrı neden giderek sertleşmeye başladı? Konunun küresel uzmanları, “ABD-İsrail stratejik ortaklığının” artık yavaş yavaş değişmesi gerektiğini ifade etmeye başladılar.</p>
				<p class="normal1">Washington’un yeni tavrının nedenlerini bulmaya çalışalım:</p>
				<p class="normal1">1) İsrail’deki aşırı sağcı yönetimin Filistin ve yeni yerleşimler konusundaki radikal tutumunun, “ABD’nin belirlediği kırmızı çizgileri aşmaya başlaması mı?” Tel Aviv yönetiminin bu tutumu yüzünden ABD’nin bölgedeki stratejik çıkarlarının zarar görmesi mi?</p>
				<p class="normal1">2) ABD’nin Soğuk Savaş sonrası W. Bush ile başlayan ve halen sürmekte olan, “Ortadoğu’da ılımlı İslam yapılanması modelinin”, İsrail yönetiminin Filistin’deki sert tutumu yüzünden aksaması mı?</p>
				<p class="normal1">Öyle ya; özellikle 2003’te Irak’ın işgalinden sonra ABD’nin hızlandırdığı “Ilımlı İslam modeli” yapılanması Tel Aviv’in radikal çıkışları sonucu zarar görmeye başladı. İsrail, ABD’nin Irak’a ve Arap Ortadoğu’suna daha fazla nüfuz etmesinden yararlanıp, Filistin konusundaki salam politikasını, küçük dilimlerden büyük parçalara dönüştürmeye başlayınca bölgedeki faturayı ABD öder oldu.</p>
				<p class="normal1">ABD zaten Irak işgali sonucu Ortadoğu’da ve dünyada, “Amerika karşıtı hareketlenmelere” daha fazla muhatap oluyor. Tam bu sırada İsrail’in Filistin (ve İran) konusunda çıtayı yükselten tutumu, Tel Aviv üzerinden Washington’a ödetilen faturayı kabarttı.</p>
				<p class="normal1">İşte bütün sıkıntı burada; Irak’ta ağır bedel ödeyen ABD’ye bir de Tel Aviv’in faturası ekleniyor. Washington; Irak, İran, Afganistan ve Pakistan konularında zaten sıkışmış durumda. Bütün bunların üzerine yüklenen ek bedeli, Washington artık ödemek istemiyor.</p>
				<p class="normal1">Ayrıca ABD, ılımlı İslam yapılanmasına dayalı olarak, yeni ortaklıklar kuruyor.</p>
				<p class="normal1">İsrail’in tutumu, bu ortaklıklara zarar veriyor.</p>
				<p class="normal1">Yeni dostlar ve Türkiye</p>
				<p class="normal1">ABD ılımlı İslam üzerinden bölgede yeni stratejik ortaklar edinmek isterken, bunların başında Türkiye geliyor. Yakın ilişki kurduğu Ankara, Arap dünyası dışındaki tek Müslüman ülke. Afganistan ve Pakistan’dan umut yok, büyük kaos yaşanıyor, İran’la zaten gergin durumda.</p>
				<p class="normal1">Ortadoğu’daki Sünni Araplar ve Türkiye, Washington’ın bel bağladığı ülkeler. Türkiye’den S.Arabistan’a kadar bütün ülkelerde “Ilımlı İslam modeli”nin zemini, İsrail ile örtüşemiyor. Buna bir de Tel Aviv’in Filistin konusundaki radikal tutumu eklenince Washington çok zor durumda kalıyor ve İsrail karşıtı görüşler Washington’da ve ABD medyasında yükselmeye başlıyor.</p>
				<p class="normal1">Erdoğan hükümetinin Tel Aviv yönetimi ile son bir buçuk yıldır yaşamakta olduğu sorunlar, “Ortadoğu’da ABD çıkarları ile Tel Aviv yönetimlerinin çıkarlarının çatışmaya başlamasının sonucudur.” “Aslında Tel Aviv yönetiminin Washington ile yaşamakta olduğu yeni sorunlar, asimetrik olarak AKP yönetimi için de söz konusu.”</p>
				<p class="normal1">Ancak işin ilginç tarafı, Ankara ve Tel Aviv yönetimlerinde bulunan ortak zemindedir; her ikisi de “dini referansa ağırlık veren özellikler gösteriyor.” Tel Aviv, 3000 yıllık inanca (dine) dayalı olarak “Vaat edilmiş topraklar” üzerinden siyaset yürütebiliyor.</p>
				<p class="normal1">- İsrail bütün sorunlara rağmen hâlâ, ABD’nin Ortadoğu’daki en önemli ve tek stratejik ortağı,</p>
				<p class="normal1">- Ankara hükümeti, ABD ile çok güçlü ilişkiler içinde, “Washington’ın Ortadoğu politikasına her türlü desteği vermeye çalışan” bir konumda.</p>
				<p class="normal1">Yarın Tel Aviv’de yeni yönetimler işbaşına gelirse İsrail-ABD ilişkilerindeki sorunlar çözülür.</p>
				<p class="normal1">Aynı şey biraz farklı bir biçimde, Türkiye için de söz konusudur. Ilımlı İslam üzerine oturtulmak istenen Ankara-Washington ilişkileri, yarın bu zeminden tamamen çıkabilir.</p>
				<p class="normal1">Bu sadece Türkiye’nin iç dinamiklerine değil, küresel ve bölgesel dengelere de bağlı olan bir hadisedir. Bu arada, Başbakan Erdoğan’ın enerji konferansı dolayısıyla yapacağı Amerika ziyaretinde yalnız Türkiye-ABD ilişkileri konuşulmayacaktır; Ankara-Tel Aviv ilişkileri de en önemli gündem maddesi olmak durumunda.</p>
				<p class="normal1">Washington açısından Tel Aviv ve Ankara bağları, birbirlerinin ayrılmaz parçalarıdır. Aralarında kavga eder görünseler de işbirliği yapmak zorundalar.</p>
				<p class="normal1">Ancak sorun, Türkiye’deki tabanda (zeminde) yatmaktadır. Taban, yönetimler üzerinde etkinliğini arttırdığı oranda, “siyasiler mutlak bağımsızlıklarını kaybedeceklerdir.” Ilımlı İslam ve demokrasi arasındaki çelişkiler, burada su yüzüne çıkmaktadır.</p>
				<p class="normal1">Türkiye’de gerçek demokratik açılımı, “tabana (zemine) açılım” olarak görürsek, çok farklı bir manzara ile yüz yüze geliriz.</p>
				<p class="normal1">Katılımcı demokrasinin erdemi de bundan kaynaklanıyor; tabii, çağdaş toplumsal örgütlenmelere dayalı bir zemin üzerinde kurulduğunda...</p>
				</body>
</html>