<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>eksenkaymasi</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_10">Teori ve Uygulamadaki Ayrışmanın Getirdiği Çelişkiler</h2>
				<p class="normal1">Dünyada 1990 sonrasındaki fiili gelişmeler, Batı kapitalizminin küresel egemenliğinin yaygınlaşmakta olduğunu gösteriyor.</p>
				<p class="normal1">Çin, Hindistan ve Rusya gibi, “Batı kapitalizmi dışındaki” büyük güç odakları, “küresel sistemin ve onun kurallarının” bir parçası haline gelerek, sistemle yavaş yavaş bütünleşiyorlar.</p>
				<p class="normal1">ABD ve AB’nin göreceli olarak, dünyadaki iktisadi paylarının küçülmesine karşın, Batı kapitalizminin kuralları, “fiili küresel sistemde egemenliğini arttırıyor.” Çin’i ziyaretimde dış ilişkilerden sorumlu üst düzey bir yetkiliye sormuştum: “Kendinizi bugün, ne oranda bir sosyalist ülke olarak kabul ediyorsunuz?.” Verdiği yanıt şaşırtıcıydı: “İçerde sosyalist dışarıda ise serbest piyasa ekonomisinin kurallarını uyguluyoruz.”</p>
				<p class="normal1">Çin’in dış ticari ve ekonomik ilişkilerinde, “küresel sistemin bir parçası olma zorunluluğunu”, bir anlamda itiraf ediyordu. Üstelik, “içerde sosyalist, dış ilişkilerde serbest piyasacı olmak” çifte standarda dayalı bir mekanizmanın (sistemin) ortaya konmasıydı. Kurumsal olarak tutarsız olmasına karşın bana Keynes’in durumunu (ve çelişkisini) anımsattı; İngiltere’nin içinde “müdahaleci politikayı önerirken, uluslararası alanda kapitalizmi ve serbest ticareti savunuyordu.”</p>
				<p class="normal1">Bugün dünyada, bütün yanlışlarıyla birlikte, küresel iktisadi sistem” fiilen yaygınlaşmakta ve yerleşmektedir.” Birey, firma, siyasi parti, sivil toplum örgütü, sendika, bürokrasi bu küresel fiili sisteme (düzene) giderek daha bağımlı hale geliyorlar.</p>
				<p class="normal1">Buna karşın “düşünce ortamında” ise sağ, sol, sosyal devlet, sosyal demokrasi, demokrasi, sosyalizm, liberalizm gibi fikirsel hareketler bütün sıcaklığı ile varlıklarını sürdürüyorlar.</p>
				<p class="normal1">Çelişki nerede?</p>
				<p class="normal1">Ancak ortada büyük bir ayrışma ve çelişki de bunun paralelinde ortaya çıkıyor.</p>
				<p class="normal1">Düşünce ortamında sanki hiçbir şey olmamış gibi akımlar, teoriler sürüp giderken, sistem fiilen, yaşayan dünyada daha da yerleşik hale gelmektedir.</p>
				<p class="normal1">Sanki gerçek ve sanal iki dünya varmış gibi bir durumla karşı karşıyayız.</p>
				<p class="normal1">Uluslararası iktisadi, sosyal, kültürel, siyasi ve askeri güç dağılımındaki dengesizliklerin giderek büyüdüğünü görüyoruz. Dünyanın büyük devletleri ve büyük şirketleri yeni bir “küresel oligarşi düzeni” oluşturmaya başladılar.</p>
				<p class="normal1">20 yıl sonrasının projeksiyonlarına baktığımızda, yerleşen ve herkesi bağlayan fiili oluşumların daha büyük “dengesizlikleri ve bölüşüm bozukluklarını yaratacağını” araştırmalar ve raporlar ciddi bir biçimle ortaya koyuyor.</p>
				<p class="normal1">Fiili sistem ile kuramlar ve düşünceler arasındaki ayrışma ve birbirinden uzaklaşmalar artmaktadır. Gerçek ve yaşayan dünya fiilen kendi küresel koşullarını bireye, sivil toplum örgütüne, diğer kurumlara, şirketlere ve süper güçler dışındaki devletlere “dayatarak kabul ettirmektedir.”</p>
				<p class="normal1">Düşünceler ve kuramlar, “sistem dışı ve etkinliği olmayan öğeler haline dönüşmektedir.” Bu acı (ve karamsar) bir tespittir.</p>
				<p class="normal1">Türkiye sistemin neresinde?</p>
				<p class="normal1">Türkiye’de bir yandan düşünce temelinde akademik çalışmalardan uluslararası kuramlara kadar düşünürlerin (yazarların) yayınları ortalığı doldururken, öte yandan, “sistem fiilen kendi kurallarını dayatmaktadır.”</p>
				<p class="normal1">Reklam dilinde yeni sözcüklere, kullanılan tüketim araçlarına bağımlılığın getirdiği dayatmalara, spor sunucusunun “devre” yerine “period” ifadesini yerleştirmesine kadar ilginç bir dönüştürmeyi farkında olmadan, adeta otomatiğe bağlanmış gibi yaşıyoruz. Bir yandan dil uzmanları akılcı düşüncelerini ortaya koyuyorlar, öte yandan bozulma, fiilen egemenliğini genişletmektedir.</p>
				<p class="normal1">Nazım Hikmet sağ, sol, İslamcı bütün siyasilerin ve yazarların dillerine dolayıp kullandıkları bir malzeme olarak çekiciliğini arttırırken, “sistem Türkiye’ye dayatmalarını bir bir uygulamaktadır.”</p>
				<p class="normal1">Nazım Hikmet adeta, onun hayatı boyunca savunduğu fikirlerin karşı tezlerinin, bir örtü ve dengeleme aracı olarak kullanılmaktadır.</p>
				<p class="normal1">Giderek sistemle bütünleşmekte olan Türkiye, karşı uçtaki Nazım’ı yücelterek fiili gidişini asimetrik yönde sürdürüyor.</p>
				<p class="normal1">Söylevler ve uygulama arasında 180 derecelik bir makas söz konusudur. Karşı düşünceler bile asimetrik bir biçimde kullanılıyor. Nazım örneğinde olduğu gibi “demokrasi kavramı (ve sözcüğü) de, karşıt gelişmelerin bir kaldıracı haline getirilebilmektedir.”</p>
				<p class="normal1">Dünyadaki gelişmeler, fikirler ve söylevlerin sistemdeki etkinliğinin giderek azalmasına yol açar niteliktedir. Sistemin adeta otomatik bir mekanizma gibi, kendisini kurgulayarak fiilen egemen hale gelmeye başlaması, düşünce dünyasının, sonuçlar bakımından marjinalleşmesine yol açıyor.</p>
				<p class="normal1">Bu da insanlığın karşılaşmakta olduğu en büyük tehlikedir. Yeni fiili küresel gelişmeler, karşıt fikri gelişmeleri bile bir kaldıraç olarak kendi yararına kullanabilmektedir.</p>
				<p class="normal1">Büyük devletlerin kurmaya başladığı yeni oligarşik küresel düzen, reel sistemdeki otonom gelişmelerin en önemli nedenidir. Sistemi oluşturan reel politiğin gücü bundan kaynaklanıyor.</p>
				</body>
</html>