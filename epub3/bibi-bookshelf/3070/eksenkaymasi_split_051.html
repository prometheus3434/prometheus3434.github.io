<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>eksenkaymasi</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_49">Avrupa’nın Yaptığını Yap Ama Dediğini Yapma</h2>
				<p class="normal1">Türkiye’den Avrupa’ya nasıl bakıyoruz?</p>
				<p class="normal1">Türkiye’den Avrupa’ya bakarken değişik çevreler olarak kafalarımızda apayrı fotoğraflar görürüz.</p>
				<p class="normal1">- Kimimizin gözünde Avrupa’da çağdaş uygarlık düzeni vardır. Hukuk devletinden sosyal haklara ve bireysel özgürlüklere; katılımcı demokrasiden işçinin, memurun, çiftçinin, sanayicinin çıkarlarının korunduğu “akılcı bir düzene kadar” geniş bir ufuk görürüz.</p>
				<p class="normal1">Bütün bunlar özellikle, geleneksel Batı Avrupa ülkeleri için büyük ölçüde doğrudur. Fransa, Belçika, Hollanda, İskandinav ülkeleri, Almanya, İngiltere bu genel resimde başı çekerler.</p>
				<p class="normal1">Türkiye-Avrupa ilişkileri sorulduğunda, “tabii ki uygarlık, tabii ki Avrupa” derler ve bunda da haklıdırlar.</p>
				<p class="normal1">- Kimilerimiz için Avrupa, “bireysel özgürlükler ve hukukun üstünlüğü” başta olmak üzere, her şeyin serbestçe yapıldığı bir düzen ve anlayışı temsil eder.</p>
				<p class="normal1">İnanç özgürlüğünden, liberal ekonomik anlayışa kadar her şey Avrupa’nın içinde yaşamaktadır, öyle düşünürler. Papa’nın Türkiye’de yaptığı “inanç özgürlüğüne yönelik açıklamalar” kimilerine göre Avrupalılığı temsil eder.</p>
				<p class="normal1">- İş çevreleri için Avrupa, “beraber ve iç içe yaşanması gereken dev bir pazardır. Öyle ya, aynı coğrafyada (ve bölgede) bulunduğumuza göre, bunda da yadırganacak bir şey olmaması gerekir.</p>
				<p class="normal1">Ancak iş çevreleri, son 10-12 yıl içinde ikiye ayrılmaya başladılar. Bu iç içe (ve tek yanlı) ilişkilerden fazlaca kazık yiyen ve fabrikalarını kapatarak “ithalatçı” olmaya başlayanlar oldu.</p>
				<p class="normal1">- AB üzerinden Çin, Hindistan ve Brezilya gibi ülkelerde “haksız rekabet koşullarına giren” bu çevreler için AB ile mevcut ilişkiler bir kabusa dönmeye başlamıştır.</p>
				<p class="normal1">- Siyasal partilerimiz için Avrupa’ya bakış “türlü çeşitli” özellikler gösterir; kimi siyasal partiler için Avrupa (ve AB) vazgeçilemeyecek bir destek unsurudur. Arkaya alınması gerekir.</p>
				<p class="normal1">Kimileri için ise en hafif deyimi ile “karşı çıkılmaması gereken bir fenomendir.” Karşı çıkılması, “yanlış anlamalara neden olabilir korkusu vardır.”</p>
				<p class="normal1">- Sokaktaki insan için Avrupa (ve AB) bir hayaldir. İşsizin gidip çalışmayı umduğu, memurun sendikal haklarda benzemeye uğraştığı ve hiçbir zaman başaramadığı, üniversite öğrencisinin “yaşam tarzına özendiği” bir ütopyadır.</p>
				<p class="normal1">Ya Avrupa penceresinden?</p>
				<p class="normal1">Bir de Avrupa penceresinden görünen Türkiye var.</p>
				<p class="normal1">- Camilerin minareleri yasaklandığı zaman ya da Danimarka’da kışkırtıcı karikatürler çıktığı zaman duygusal tepki gösterdiğimiz Avrupa.</p>
				<p class="normal1">Ya da Kıbrıs’ta Türklere ve Rumlara farklı gözle bakıldığı, çifte standart uygulandığı zaman gözümüze kısa bir süre takılan Avrupa.</p>
				<p class="normal1">Prof. Fritz Neumark Köln’de yıllar önce yan yana oturduğumuz bir akademik panelde bana şunları söylemişti: “Avrupalılar bin yıla yakın bir süre Asya’nın ve Türklerin tehdidi altında kalmış ve savaşmışlar. Türkleri (ve Müslümanları) hep ‘öteki’ olarak görmüşler. Bu stratejik derinliğin ve toplumsal dokuya işlemiş tarihsel birikimin birkaç nesil içinde değişeceğini sanmak hiç de gerçekçi olmaz.”</p>
				<p class="normal1">Fritz Neumark da Türkiye’nin AB’ye “normal bir üye yapılmayacağını” düşünenler arasındaydı.</p>
				<p class="normal1">Gerçekçi olmak</p>
				<p class="normal1">Türkiye’nin Avrupa konusunda gerçekçi olması gerekir.</p>
				<p class="normal1">- Avrupa’da sosyal hukuk düzeni mi egemen, akılcılık mı üstün tutuluyor, gelin biz de bunu uygulayalım...</p>
				<p class="normal1">- Bireysel ve toplumsal haklar ve özgürlükler birlikte mi gelişmiş? Biz de aynını yapalım. İşçinin, memurun, çiftçinin örgütlenmesi ve sendikal hakları bizde de Avrupa’daki gibi olsun. Zaten gerçek demokrasi, katılımcı demokrasi bunlar üzerine oturmuyor mu?</p>
				<p class="normal1">- Avrupa, sanayisini, enerji sektörünü, tarımını nasıl koruyorsa biz de koruyalım.</p>
				<p class="normal1">- Kamusal yararı öne çıkaran uygulamaları eğitimden teknolojiye, sağlıktan işsizlik sigortasına kadar biz de geliştirelim.</p>
				<p class="normal1">Kısacası, Avrupa’nın “bizden yapmamızı istediğini değil onun yaptığını yapalım.” Akılcı, uygar, hukukun üstünlüğüne dayalı bir yapının egemen olduğu bir düzen kuralım.</p>
				<p class="normal1">Avrupa’nın istediğini değil uyguladığını biz de yaptığımız zaman, AB’ye alınmasak da onun standardına zaten ulaşmış oluruz. Norveç ve İsviçre AB’nin üyesi değiller. Ama en az AB üyeleri kadar Avrupalı değiller mi?</p>
				</body>
</html>