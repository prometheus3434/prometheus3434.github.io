<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>eksenkaymasi</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_43">AB’nin Gözünde Ankara, Neden “Ehveni Şer”?</h2>
				<p class="normal1">Öğrencilik yıllarımdan, Londra’da tanıdığım ve 45 yıl boyunca ilişkilerimizin devam ettiği Dr. Andrew Mango ile 2010 yılının ilk aylarında İstanbul’da yeniden bir araya geldik. Başıma gelenleri o da izlemişti ve geçmiş olsun dileklerini ifade etti.</p>
				<p class="normal1">Bana göre Andrew son 50 yılda İngiltere’nin yetiştirdiği en iyi Türkolog ve Orientalist’tir. Philip Robins, Geoffrey Lewis, William Halle ve diğer bazı bölge uzmanlarını da birinci elden tanıma fırsatım olduğu için Andrew’yu yerli yerine oturtabilecek durumda olduğumu sanıyorum.</p>
				<p class="normal1">Zarif Türkçesi ve engin deneyimleri bana her karşılaştığımızda yeni bir şeyler düşünme fırsatı yaratmıştır.</p>
				<p class="normal1">2010 yılındaki son karşılaşmamızda Türkiye-Avrupa ilişkilerini konuştuk, fikir alış verişinde bulunduk. Konuşmanın sonunda konuyu, Ankara hükümetine getirdim ve bir soru sordum: “Avrupa’nın gözünde bugün Ankara hükümeti nasıl algılanıyor”?</p>
				<p class="normal1">Kendi değerlendirmelerimle Andrew’nunkileri karşılaştırmak istiyordum. “Genel desteği ve nedenlerini” biliyordum, bunları defalarca da yazmıştım. Ama Andrew gibi istisnai bir Avrupalı (ve İngiliz) uzmanının o pencereden yapacağı değerlendirme ayrı bir önem taşır.</p>
				<p class="normal1">Zarif Türkçesine biraz da Osmanlıca katarak, “Erol, sizin hükümet Avrupa’nın gözünde ehven-i şer!” deyiverdi. Bunu, “kötüler içinde en iyisi” olarak Türkçeleştirirsem herhalde büyük bir hata yapmış sayılmam.</p>
				<p class="normal1">Sonra Andrew’nun “ehven-i şer” ifadesi üzerinde düşündüm. Andrew söylediği çok kısa bir cümle ile olağanüstü bir tespit yapmış ve Avrupa’nın Türkiye projeksiyonunu bir karelik fotoğrafta bütün çıplaklığı ile ortaya koymuştu.</p>
				<p class="normal1">Bir iltifat mı?</p>
				<p class="normal1">Andrew’nun tanımlaması AKP çevrelerinde bir iltifat olarak değerlendirilirse, bunun haklılık payı düşük olmaz. Avrupa’nın gözünde, kötüler arasında en iyisi olmak yine de bir başarı olmalı.</p>
				<p class="normal1">Ama Andrew’yu 45 yıldır yakından tanıdığım için onun sözcükleri arasına gizlenmiş değerlendirmelerini de cımbızla çekip çıkarabilecek bir durumdayım. Sohbetimizin diğer bölümleri ile birleştirdiğim zaman bana göre Andrew ehven-i şer ile şunları ifade ediyordu:</p>
				<p class="normal1">Hükümet Avrupa’nın gözünde, “Alternatifler arasında en iyisi olarak algılanıyor.” Çünkü iktisadi, siyasi ve kültürel konularda hükümet Avrupa’ya çok cömert ve hoşgörülü davranıyor. Bugünkü hükümet döneminde Avrupa’nın ve AB’nin talepleri çok daha iyi karşılanıyor. “Ehven” sözcüğünün arkasındaki esas neden bu.</p>
				<p class="normal1">Ancak Avrupa için potansiyel riskler de var. Öyle ya Avrupa (ve AB), Amerika gibi Okyanus ötesinde değil. Türkiye ile iç içe, kucak kucağa. İktisadi, siyasi ve kültürel olarak bütün kurumlar, hatta insanlar iç içe geçmiş. Tırların geçişinden futbola, turizmden gümrük birliği bağımlılığına kadar her şey bütünleşmiş; çoğu tek taraflı olsa bile...</p>
				<p class="normal1">Avrupa’da neredeys , bir Danimarka kadar Türk nüfus yaşıyor. Ayrıca coğrafi olarak iç içeyiz. Yani? Yani Türkiye’de İslami ağırlıklı bir yeniden yapılanma iyice derinleşirse Avrupa bundan doğrudan doğruya etkilenecektir. Türkiye’deki değişim, Avrupa’nın içinde olmuş gibi sosyal, politik ve ekonomik sonuçlar doğuracaktır.</p>
				<p class="normal1">Adeta birleşik kaplar örneği bu sonuçlar, eş zamanlı olarak yaşlı Avrupa’nın sırtına binecektir. Bu da “ehven-i şer” ifadesinin Avrupa açısından olumsuz boyutu.</p>
				<p class="normal1">Ankara hükümeti ile “işbirliği ve ona katlanma arasında sıkışmış bir durum, Avrupa penceresinden net olarak görülüyor.” Ve Avrupa ciddi ciddi fayda-maliyet analizi yapmak durumundadır. “Ehven-i şer” bunu da kapsıyor.</p>
				<p class="normal1">Andrew’nun tespiti çok gerçekçi ve işlemekte olan sürecin niteliğini de gösteriyor. O pencereden Türkiye ile ilişkiler “ucu açık” bir süreç değil, Türkiye-AB ilişkilerine hiç benzemiyor. Orada fayda maliyet hesapları Avrupa’ya çalışıyor, ama burada durum farklı.</p>
				<p class="normal1">Avrupa’nın hesabında, “bugün alınmakta olanlar yanında, yarın verilecek olası faturanın tahminleri yapılıyor.”</p>
				<p class="normal1">Tabii Ankara’daki iktidar da Avrupa ilişkileri ve desteğinde kendi hesabını yapıyor. Bugün verdikleri karşısında aldıkları var, en başta da onun desteği.</p>
				<p class="normal1">Bu alış veriş şimdilik yürüyor. Nereye kadar sorusunun yanıtı bugün Ankara’dan çok Avrupa’yı telaşlandırıyor. Türkiye’deki “değişim sorunlarının” yarın Avrupa’ya ne oranda yansıyacağı değerlendiriliyor.</p>
				<p class="normal1">Dr. Andrew Mango’nun “Ehven-i şer” ifadesi bütün bunları tek bir kare içine sığdıran çok önemli bir tespit.</p>
				</body>
</html>