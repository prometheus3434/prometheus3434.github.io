<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>eksenkaymasi</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="solbaslik" id="calibre_toc_50">İsviçre, Bartın ve Perdenin İki Yüzü</h2>
				<p class="normal1">Eski bir öğrencim olan Ayşe ilk anlattığında önce çok şaşırmıştım. Belçika’da görevli bir İngiliz ile evlenmiş ve oraya yerleşmişler. Yaşadıkları kentte evlerine perde alacakları zaman, perdenin “dışarıdan görünen renklerinin” kent belediyesi tarafından belirlendiğini görmüşler. Dolayısıyla “uygun görülen renklerden birini seçmişler.”</p>
				<p class="normal1">Herkes aklına estiği gibi sarı, mavi, kırmızı, allı güllü şeyler koyup “kent estetiğini” bozmasın diye getirilmiş bir kural bu. Ben yadırgamadım, hatta takdir ettim diyebilirim.</p>
				<p class="normal1">Bu anlayış Avrupa geleneğine (ve uygarlığına) uyar. Avrupa’nın tarihi ve kültürel derinliğine ve geçmişine baktığımızda mimariden müziğine, çeşmesinden üniversitelerinin yerleşke felsefesine kadar “belirli bir kimliğin” bulunduğu görülür.</p>
				<p class="normal1">Hıristiyanlık bu kültürel ve sanatsal doku ve kimlikle bütünleşmiştir. Avrupa’nın ateisti bile bir yönü ile bu kimlikten kendisini “bütünüyle soyutlayamaz.” Kant’ta Hıristiyanlık ve akılcılık konusunda çelişkili görünen bu “uyum ve bütünleşmeyi” algılamıyor muyuz?</p>
				<p class="normal1">Bartın’dan sevgilerle...</p>
				<p class="normal1">Şimdi sen kalk, Bartın’da kendi zevkine göre yaptırdığın minareyi parça parça kamyonlara yükle, Bartın’dan Zonguldak’a taşır gibi götür ve Avrupa’nın göbeğinde yolun kenarına yerleştir.</p>
				<p class="normal1">Adam seni Cengiz Han’ın Asya’dan gelen atlıları gibi görmez mi? O zaman atlarla, şimdi Bartın’dan gelen kamyonlarla...</p>
				<p class="normal1">İsviçreli (ve Avrupalı) bunu kendi yaşam tarzına, beş yüz yıllık kent geleneğine, 2000 yıllık (Miladi) felsefesine ve inancına aykırı buluyor.</p>
				<p class="normal1">- Siz Bartın’da, “yahu buradaki manastıra güzel bir kilise yapsak ne de güzel olur; yurt dışından papazlar buraya ayin yapmaya gelirler; turizm canlanır, Avrupa Birliği’nden kilise için para yardımı bile alabiliriz” diye düşünebilirsiniz.</p>
				<p class="normal1">- “Madem biz böyle düşünüyoruz”, dinler arası, kültürlerarası diyalog da günün geçer akçesi. “İsviçreliler de neden bizim gibi düşünmesinler” mantığı ile Avrupa’ya bakıp, minareleri oraya gönderdiğinizde işin hiç de öyle olmadığını anlarsınız.</p>
				<p class="normal1">Bartınlılar ya da Alanyalılar için “Avrupalılar öteki değildir.” Ama İsviçre’de minareyi dikmeye çalıştığınız kentin yerel halkı için Bartın (ve Türkiye) ötekidir.</p>
				<p class="normal1">- Dışarıdan, Türkiye’den Avro ve Dolar gelsin, hoş geldi sefa geldi diye kucak açarlar. Ama minaresi asla gelmesin diye diretirler.</p>
				<p class="normal1">Siz, “minare yoksa para da yok” diye birkaç medyatik söz edersiniz. Onlar bunu da, bir “ara formül” bularak geçiştirirler, sonra yollarına devam ederler.</p>
				<p class="normal1">Haklı değiller mi?</p>
				<p class="normal1">Kendinizi onların yerine koyun. 500-1000 yılda oturttukları bir kültür, sanat, uygarlık ve yaşam tarzı var. Kendilerinin takacakları perdenin bile dış görüntüsünü “estetik anlayışının sınırları içine alan” bir mantığa sahipler.</p>
				<p class="normal1">Evinizi o kentin mimari özelliklerine (ve kısıtlamalarına) uygun olarak yapmak zorundasınız, hem de milimi milimine. Bizdeki gibi gecekondularla dolduramazsınız.</p>
				<p class="normal1">Şimdi sen kalk Bartın’da kendi zevkine göre yaptığın ve renklendirdiğin minareyi kamyona yükle ve İsviçre’ye gönder.</p>
				<p class="normal1">İsviçre’de inanç özgürlüğü vardır ama mimari (ve yapı) özgürlüğü ve anarşisi yoktur. Düşünce özgürlüğü mü? O da kendi tarihsel ve kültürel değerlerinin ve çıkarlarının öngörüleri ile sınırlanmıştır. Aynen evin penceresinin, dışarıdan görünen yüzünde olduğu gibi.</p>
				</body>
</html>