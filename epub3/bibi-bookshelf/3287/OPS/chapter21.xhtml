<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>GIDIGIDI</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter" id="chapter-21">
		<section>
			<h1><st c="0">Bir İyiliksever</st></h1>
			<p><span><st c="16">S</st></span><st c="18">abah saat dokuzda onunla buluşacaktım. </st><st c="57">O kim? </st><st c="64">Onun kim olduğunu söylemesem olmaz mı? </st><st c="103">Kesinlikle buluşmam gereken biri. </st><st c="137">Saat dokuzda iskelede buluşup dokuzu çeyrek geçe vapura binecek ve Adalar’a gidecektik. </st><st c="225">Ne denli aydın olduğumu göstermek için, hiç de bir yazar müzesine benzemeyen Sait Faik müzesini gezdirecektim. </st><st c="336">Sonra onu Kalpazankaya’ya götürecektim. </st><st c="376">Orada denize girecektik. </st><st c="401">Öğle yemeğini ikindiye doğru yeriz diye düşünmüştüm. </st><st c="454">Yemekten sonra vapurla Büyükada’ya geçerdik. </st><st c="499">Âşıklaryolu’nda kol kola gezerken, fısıl fısıl konuşarak kırk yıl sonraki yaşamımızı tasarlardık. </st><st c="597">Viranbağ’da güneşin batışını seyrederek akşam içkimizi içer, sonra da at arabasıyla iskeleye dönerdik.</st></p>
			<p><st c="699">Benim bu izlencem, her evlenmeyi kurduğum kadınla geçen aynı serüvenimdi. </st><st c="774">Bu kadınların sayısını bile anımsayamam... </st><st c="817">Hiçbir girişimimde başarılı olamamış, hiçbirisiyle mutlu bir yuva kuramamıştım. </st><st c="897">Bu kez evleneceğimize kesin gözüyle bakıyordum. </st><st c="945">Çünkü ilk kez boyu boyuma, suyu suyuma, huyu huyuma uygun bir kadın bulmuştum. </st><st c="1024">Bunu olsun elden kaçırmak istemiyordum.</st></p>
			<p><st c="1063">O gece, coşkumdan hemen hemen hiç uyumadım gibi bişey. </st><st c="1119">Dokuzda iskelede olacağıma göre, evden iskeleye taksiyle ençok yirmi dakika ancak sürer. </st><st c="1208">Ama, ben yerimde duramıyorum. </st><st c="1238">Saat yedide ayaktaydım. </st><st c="1262">Yıkanması, tıraş olması, giyinip kuşanması, saat sekizde sokağa çıkmıştım. </st><st c="1337">Taksi durağına geldim, hazır taksi yok. </st><st c="1377">Terslik işte... </st><st c="1393">Oysa her sabah sırayla taksi bulunur. </st><st c="1431">Yoldan geçen bir taksiyi durdurur, binerim umuduyla beklemeye başladım. </st><st c="1503">Bekle, bekle, boş taksi geçmiyordu. </st><st c="1539">Dolmuş da olsa olur, ama boş dolmuş da yok. </st><st c="1583">Boyuna kol saatime bakıyorum. </st><st c="1613">Saat sekizi çeyrek... </st><st c="1635">Şu tersliğe bakın. </st><st c="1654">Hâlâ görünürlerde boş taksi yok. </st><st c="1687">Yolcusu olan bir arabayı durdursam da, beni lütfen iskeleye götürür müsünüz diye rica etsem diyorum içimden. </st><st c="1796">Saat dokuza yirmi kala bunu da denedim. </st><st c="1836">Bir özel arabanın önüne çıktım. </st><st c="1868">İçinde sürücüden başka kimse yoktu. </st><st c="1904">Elimi havaya kaldırınca araba zınk diye durdu. </st><st c="1951">Sürücüsüne yalvardım. </st><st c="1973">Boş araba bulamıyordum, çok ivedi işim vardı, beni de iskeleye götürür müydü? </st><st c="2051">Hayır, götüremezdi: Çünkü yolu oradan geçmiyormuş ve onun da çok acelesi varmış. </st><st c="2132">Gazlayıp uçtu.</st></p>
			<p><st c="2146">Bütün yaşamımda o gün olduğum kadar sosyal adaletçi olmamıştım. </st><st c="2211">Önümden vızır vızır geçip giden özel arabaların çoğunun içinde bir yada iki kişi vardı. </st><st c="2299">Bir kişiye bir araba, bu ne sosyal adaletsizlikti! </st><st c="2350">Bunlarda acıma duygusu yok muydu, biri olsun beni arabasına alamaz mıydı? </st><st c="2424">Saat sekizbuçuk... </st><st c="2443">İnsan hiçbir zaman taksi bulurum diye güvenmemeli. </st><st c="2494">Evden çıkar çıkmaz hafif hafif koşarak, hatta hızlı hızlı yürüyerek gitmiş olsaydım, şimdiye dek çoktan iskelede olurdum.</st></p>
			<p><st c="2615">Benim gibi, orada taksi, dolmuş bekleyenlerle, boş araba aranır dururken birdenbire bir yaz yağmuru boşandı. </st><st c="2725">Bekleyenler kaçıştı, korunacak bir saçak altına sığındılar. </st><st c="2785">Ama ben, randevumu kaçırırım diye hiçbiyere gidemezdim. </st><st c="2841">Biriki dakika içinde, saçımdan tırnağıma sırılsıklam olmuştum.</st></p>
			<p><st c="2903">Çok iyi anımsıyorum. </st><st c="2925">Saat dokuza on kala, ben hiçbir işaret yapmadan bir özel araba tam önümde fren yaptı. </st><st c="3011">Arabanın kapısı açıldı. </st><st c="3035">Sürücü eliyle de gir işareti yaparak,</st></p>
			<p><st c="3072">– Atla! </st><st c="3081">dedi.</st></p>
			<p><st c="3086">Atladım arabaya, sürücünün yanına oturdum. </st><st c="3130">Kimdi bu iyiliksever adam? </st><st c="3157">Adamı tanışlarımın hiçbirine benzetemedim. </st><st c="3200">Arabasını hızlı sürerse, hayır hızlı değil, çok hızlı sürerse, belki saat dokuzda iskelede olabilirdim. </st><st c="3304">Oysa arabayı hızlı sürmek şöyle dursun, açık radyosundan duyulan ağır aksak bir şarkıya uyarak fıstıki makam sürüyordu.</st></p>
			<p><st c="3423">Arabasına aldığı için teşekkür ederek, belki anlar da hızlı sürer diye, tam birbuçuk saat taksi beklediğimi, saat dokuzda iskelede çok önemli bir randevum olduğunu söyledim. </st><st c="3598">Adam hızlı sürsün diye arabayı, birbuçuk saattir araba beklediğim yalanını söylemiştim. </st><st c="3686">Oysa taksi bekleyeli ancak kırkbeş dakika olmuştu. </st></p>
			<p><st c="3737">Beni arabasına alan iyiliksever adam,</st></p>
			<p><st c="3774">– Bu zamanda iyilik yapmaya da gelmiyor... </st><st c="3818">dedi.</st></p>
			<p><st c="3823">Adama dalkavukluk yapıp yaranayım da arabasını hızlı sürsün diye,</st></p>
			<p><st c="3889">– Çok haklısınız beyefendi, dedim, kimseye iyilik yapmaya gelmez bu zamanda.</st></p>
			<p><st c="3966">– Ama huyum kurusun işte, dedi, ben de iyilik yapmadan duramıyorum... </st><st c="4037">Seni orada sırılsıklam olmuş garip garip araba beklerken görünce, içim elvermedi, dayanamadım, yazıktır zavallıya diyerekten arabama aldım. </st><st c="4177">Adama bikez daha teşekkür ettim. </st><st c="4210">Ama gelgelelim, dedi, bu zamanda insanlara gel de iyilik yap... </st><st c="4274">Geceleyin bekleye bekleye ağaç olmuş bir herifi, acıyıp alıyorsun arabana, çekiyor tabancasını, dayıyor namluyu ensene, sökül ulan paraları diyor. </st><st c="4421">Hatta gündüzleri bile göz göre göre insanı soyuyorlar.</st></p>
			<p><st c="4475">İyiliksever adamın hoşuna gitmek için yılışık yılışık sırıtarak,</st></p>
			<p><st c="4540">– Aman beyefendi, dedim, bende hiç böyle bir adam soyacak surat görüyor musunuz?</st></p>
			<p><st c="4621">– İnsanoğlu belli mi olur, dedi, kavun değilsin ki dibini koklayayım. </st><st c="4692">Beni kaç kez arabamda soydular. </st><st c="4724">Onların suratının senin suratından farkı yoktu ki...</st></p>
			<p><st c="4776">Herife, “Durdur ulan arabayı!” deyip arabadan ineceğim ama yağmur da öyle şiddetlendi ki, sileceğin durmadan işlemesine karşın önümüzü zor görüyorduk.</st></p>
			<p><st c="4927">Herifi nezakete çağırmak için, ben yine,</st></p>
			<p><st c="4968">– Çok haklısınız beyefendi, dedim, beş parmak bir değil... </st></p>
			<p><st c="5028">Herif direksiyonu bırakıp sağ elini bana uzatarak,</st></p>
			<p><st c="5078">– Ben nerden bileyim, dedi, senin itin uğursuzun biri olmadığını...</st></p>
			<p><st c="5146">Dişlerimi gıcırdatarak,</st></p>
			<p><st c="5170">– Doğru, çok doğru, dedim, siz nerden bileceksiniz...</st></p>
			<p><st c="5224">– Geçende yine böyle yağmurlu bir havada genç ve güzel bir karıyı arabama almıştım. </st><st c="5309">Arabada güzel güzel laflıyoruz ; nerelisin, nerde oturuyorsun, evli misin gibilerden... </st><st c="5397">Derken, bu güzel ve genç karı birden çantasından çıkardığı tabancasını şakağıma dayayıp çıkar ulan paraları, demez mi! </st><st c="5516">Cüzdanı, saatimi, yüzüğümü bile aldı, bir cıgara parası bile bırakmadı.</st></p>
			<p><st c="5587">Hâlâ evleneceğim kadına yetişmek umudu içinde olduğumdan,</st></p>
			<p><st c="5645">– Vay alçak vay... </st><st c="5665">dedim.</st></p>
			<p><st c="5671">– Bu daha bişey değil, dedi, geçen kış sokakta titreyen bir oğlan çocuğunu arabama almıştım. </st><st c="5765">Nereye gideceğini sordum. </st><st c="5791">Nereye olursa olsun giderim dedi. </st><st c="5825">Bir yerin, yurdun yok mu diye sordum. </st><st c="5863">Sıcak biyer olsun da, neresi olursa olsun dedi. </st><st c="5911">Tenha bir sokağa sapınca o da, sökül ulan paraları, demez mi!..</st></p>
			<p><st c="5974">Bikez daha bağırdım:</st></p>
			<p><st c="5995">– Vay alçak vay!..</st></p>
			<p><st c="6014">– Ama ben bunca felaketten ders almadım, bak yine acıdım da seni arabama aldım.</st></p>
			<p><st c="6094">“Durdur ulan şu arabayı, ineceğim,” diye bağırmak geliyor içimden, ama iskelede yolumu bekleyen kadını düşünüp dilimi tutuyorum.</st></p>
			<p><st c="6223">– Bağışlayın beyefendi, dedim, acaba arabayı daha hızlı süremez misiniz?</st></p>
			<p><st c="6296">– Ne o, tabakhaneye bok mu yetiştireceksin... </st><st c="6343">dedi.</st></p>
			<p><st c="6348">– Vapura yetişeceğim de...</st></p>
			<p><st c="6375">– Her yirmi dakikada bir, bir vapur var.</st></p>
			<p><st c="6416">Evet, her yirmi dakikada bir, bir vapur var ama, her yirmi dakikada bir benimle evlenecek bir kadın bulamam ki. </st></p>
			<p><st c="6529">Kararım kesindi.</st></p>
			<p><st c="6545">– Teşekkür ederim, burada ineceğim.</st></p>
			<p><st c="6581">– Yooo... </st><st c="6592">İskelede demiştin, iskelede indireceğim. </st><st c="6633">“Madem yaptın bir hayır, tut bacağından ayır” demişler. </st><st c="6689">İyilik yapınca tam yapmalı...</st></p>
			<p><st c="6718">Arabasını, bayır bir sokağa sürdü. </st><st c="6754">İskelenin tam tersindeydik. </st><st c="6782">Buradan gelip geçen taşıt da yoktu.</st></p>
			<p><st c="6817">– İskele aşağıda kaldı, galiba yanlış gidiyoruz... </st><st c="6869">dedim.</st></p>
			<p><st c="6875">– Yanlış değil, dedi, şurada iki dakika biyere uğrayacağım da...</st></p>
			<p><st c="6940">Arabasını bir apartmanın önünde durdurdu, apartmanın dış kapı zilini çaldı.</st></p>
			<p><st c="7016">Saatime baktım, dokuzu yedi geçiyor. </st><st c="7054">Eyvah!..</st></p>
			<p><st c="7062">Beni bekleyecek olan hanım salt genç ve güzel değil, akıllı da bir kadındı, Istanbul’da insanın söz verdiği zamanda, söz verdiği yerde olamayacağını elbet hesaplar, onbeş yirmi dakika daha beni beklerdi. </st><st c="7267">Gelgelelim, iyiliksever adam girdiği yerden çıkmıyordu bitürlü... </st><st c="7333">On dakika bekledim, gelen giden yok, ben de apartmana girmeye karar verdim. </st><st c="7409">Apartmanın önüne gidince anımsadım ki, bu iyiliksever adamın kaçıncı kata girdiğini, adını bile bilmiyordum. </st><st c="7518">Kapıcının zilini çaldım. </st><st c="7543">Apartmanın kapısı otomatik olarak açıldı. </st><st c="7585">İçeri girdim. </st><st c="7599">Asansöre binsem, kaçıncı kata çıkacağım, bilmiyorum. </st><st c="7652">En doğrusu dönüp gitmek, ama burdan iskeleye nasıl gidileceğini bilmiyordum. </st><st c="7729">Üstelik yağmur daha da hızlanmıştı.</st></p>
			<p><st c="7764">Neyse çıktı apartmandan, direksiyona geçti. </st><st c="7809">Başladı konuşmaya.</st></p>
			<p><st c="7827">– Berbere gidecektim ama, seni yetiştirmek için vazgeçtim. </st><st c="7887">Şurdan temizlemeciye verdiğim giysimi alıp doğru iskeleye gideriz. </st><st c="7954">Ençok beş dakika sürer.</st></p>
			<p><st c="7977">– Yola çıksak da, ben bir taksiye binsem daha iyi olur... </st><st c="8036">dedim.</st></p>
			<p><st c="8042">– Senin gibilere de iyilik yaramaz, dedi, bu yağmurda seni hangi şoför arabasına alır. </st><st c="8130">Herkesi benim gibi iyiliksever mi sanıyorsun?</st></p>
			<p><st c="8175">Durmadan yaptığı iyiliği yüzüme vuruyordu. </st><st c="8219">Lanet olsun senin yaptığın iyiliğe demek istiyor, ama hâlâ beni iskelede beklediğini sandığım kadına yetiştirir umuduyla diyemiyordum. </st><st c="8354">Yağmur öyle hızlanmıştı ki, bu sağanakta burnu havada şoförler, salt keyiflerini getirmek için beni arabalarına almayıp nasıl ıslandığımı seyrederlerdi.</st></p>
			<p><st c="8506">Öyle bozuk bir yola girmiştik ki, araba su dolu çukurlara girip çıktıkça başımız arabanın tavanına çarpıyordu.</st></p>
			<p><st c="8617">– Kestirmeden gidiyoruz, temizlemeciye çabuk varalım diye... </st><st c="8679">dedi. </st></p>
			<p><st c="8685">Biraz sonra prostatı olduğunu, iznim olursa şurada bir çiş edip geleceğini söyleyerek arabayı durdurdu. </st><st c="8789">İşe bakın ki, iyiliksever adam çiş etmeye gidince yağmur da dinmişti. </st><st c="8859">Saate bakmadım ama prostatlı iyiliksever çişini edip geldiğinde saat dokuzbuçuktu. </st></p>
			<p><st c="8942">– Sana bu yağmurda yaptığım iyiliği babanın oğlu olsa yapmazdı, dedi. </st><st c="9012">Hiç tanımadığı birisini böyle zamanda arabasına alacak, ho ho hooo... </st><st c="9082">Sahi ben senin hangi partiden olduğunu, hangi takımı tuttuğunu bile sormadım daha... </st><st c="9167">Sakın bana parti tutmadığını filan söyleme. </st><st c="9211">Bir iyilik yapıp seni arabama aldım diye beni memnun etmek için bizim takımı tutuyorum diye sakın yalan da söyleme. </st><st c="9327">Söyle bakalım hangi partiyi, hangi takımı tutuyorsun? </st></p>
			<p><st c="9381">İçlerinde yabancı oyuncular millî oyunculardan daha çok bulunsa bile, yine de bütün takımlarımızın Türk takımı olduğunu ve bütün partilerin Türk partileri olduğunu, bu nedenle bütün partileri ve takımları tuttuğumu, ama ençok millî takımı tutmakta olduğumu söyledim. </st><st c="9648">Bu yuvarlak ve millî laflarımla iyiliksever adamı uyutacağımı sanıyordum.</st></p>
			<p><st c="9721">– Bırak ulan bu ağızları da hangi takımı tuttuğunu erkekçe söyle, dedi.</st></p>
			<p><st c="9793">Bir takım ve bir parti tutmak zorunda kaldığımı anlayınca,</st></p>
			<p><st c="9852">– Hamdolsun Galatasaraylıyım ve Hakkaniyet Partisindenim.</st></p>
			<p><st c="9910">– İn ulan aşağı, diye bağırdı. </st><st c="9942">Benim partimden değilsin, benim takımımı tutmazsın. </st><st c="9994">Yoksa solcu musun, nesin? </st><st c="10020">Ne diye bindin arabama... </st><st c="10046">İyilik yapacak başka adam mı bulamadım? </st><st c="10086">İn çabuk...</st></p>
			<p><st c="10097">Arabadan indim. </st><st c="10114">Yağmur bulutlarının arkasından güneş bile görünüyordu. </st><st c="10169">İskeleye nerden gidileceğini sormak için yoldan gelip geçen biri bile yoktu. </st><st c="10246">Bir küçük mahalle bakkalı gördüm. </st><st c="10280">İskeleye nasıl gideceğimi sordum.</st></p>
			<p><st c="10313">Bakkal,</st></p>
			<p><st c="10321">– İskeleye mi? </st><st c="10337">dedi.</st></p>
			<p><st c="10342">– Evet, iskeleye... </st><st c="10363">dedim.</st></p>
			<p><st c="10369">– Ne iskelesi? </st><st c="10385">dedi.</st></p>
			<p><st c="10390">– Vapur iskelesi... </st><st c="10411">dedim.</st></p>
			<p><st c="10417">– Siz yanlış gelmişsiniz, dedi, iskele burdan çok uzak, yaya gidemezsiniz. </st><st c="10493">Şurdan bir arabaya binin, şoför sizi yarım saatte götürür.</st></p>
			<p><st c="10551">Bakkalın dediğini yaptım. </st><st c="10578">İskeleye vardığımda saat onbire beş vardı. </st><st c="10621">Arandım, bakındım. </st><st c="10640">Saat dokuzda buluşacağımız hanım yoktu. </st><st c="10680">Beklemiş beklemiş, çoktan dönmüş olmalıydı, işte kırk yılda bir, huyu huyuma, suyu suyuma, boyu boyuma uygun bir yaşam arkadaşı bulmuş, yuvamı yapacak bu dişi kuşu da bir iyiliksever herif yüzünden elimden kaçırmıştım. </st><st c="10899">Yaşam bu, belli olmaz ki... </st><st c="10927">Belki de o acayip iyiliksever adamın, bana büyük bir iyiliği olmuştu da, benim bundan haberim bile olmamıştı.</st></p>
			<p><st c="11036">Unkel am Rhein </st><br /><st c="11052">
			Rheinhotel Schulz, 16-17 Ağustos 1993</st></p>
			<p><em><st c="11089">Bu öykü</st></em><st c="11097"> Gıdıgıdı</st><em><st c="11106">’nın 1994’te yapılan</st></em> <br />
			<em><st c="11127">9. </st><st c="11131">basımına eklenmiştir.</st></em></p>
		</section>
	<div id="charCountTotal" value="11152"></div></body>
</html>
