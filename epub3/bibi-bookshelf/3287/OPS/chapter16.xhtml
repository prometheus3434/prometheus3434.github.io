<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>GIDIGIDI</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter" id="chapter-16">
		<section>
			<h1><st c="0">Bendegörsün Asım Bey</st></h1>
			<p><span><st c="21">B</st></span><st c="23">ir ilçede, genç bir memur olarak ilk göreve başladığım dairenin müdürü, Asım Bey adında, babacan, iyi yürekli, güleç yüzlü, dünyaya boş vermiş, çok görmüş geçirmiş görünüşlü yaşlıca biriydi. </st><st c="214">Memurların kimisi ona, yüzüne karşı, beyefendi der, kimisi de Asım Bey derdi, ama hepsi de arkasından, “Bendegörsün Asım Bey,” diye ondan söz ediyordu. </st><st c="366">Bendegörsün lakabına kızıp kızmadığını bilmiyordum.</st></p>
			<p><st c="417">İlçelerdeki memurlar arasında, büyük kentlerde olduğu kadar üstlük, astlık ayrımı çok değildir. </st><st c="514">Küçük yerlerde herkes birbirini daha yakından tanıdığından üstler, astlarına tepeden bakıp pek öyle kasılmazlar.</st></p>
			<p><st c="626">Genellikle cumartesi geceleri, yarı kumarhane, yarı meyhane olan Şehir Kulübüne gidiyorduk. </st><st c="719">Bir akşam Şehir Kulübündeydik. </st><st c="750">İçki sofrasında, bizim kısmın şefiyle iki de eski memur vardı. </st><st c="813">Söz Bendegörsün Asım Beyden açılınca, şefe, neden bizim müdüre Bendegörsün denildiğini sordum. </st><st c="908">Bilmem gereken, herkesin bildiği bişeyi bilmiyormuşum gibi, sofradakiler benim soruma şaştılar. </st></p>
			<p><st c="1004">Şef,</st></p>
			<p><st c="1008">– Onu sen Asım Beyin kendi ağzından dinlemelisin... </st><st c="1061">dedi. </st></p>
			<p><st c="1067">Memur arkadaşlardan biri de,</st></p>
			<p><st c="1095">– O olayı kimse onun kadar tatlı anlatamaz... </st><st c="1142">dedi.</st></p>
			<p><st c="1147">Asım Beyin bir büyük kentte çok önemli bir görevi varken, o kentte durmak istemeyip kendi isteğiyle bu küçük, kıyı ilçedeki bir küçük dairenin müdürlüğüne geldiğini anlatıp o konuyu kapadılar.</st></p>
			<p><st c="1340">İlk memurluğum olan o dairedeki görevime başlayalı bir yıl oluyordu. </st><st c="1410">Bir kızla evlenmek üzereydim. </st><st c="1440">Kızın ailesi nişanı, nikâhı, düğünü hep birarada yapmak istiyordu. </st><st c="1507">Oralarda bir kızla bir erkeğin arkadaşlığı çok kınandığından, ben evleneceğim kızla arkadaşlık edememiş, onu yakından tanıyamamıştım.</st></p>
			<p><st c="1640">Bigün dairede bir yazıyı imzalatmak için müdürün odasındaydım. </st><st c="1704">Bendegörsün Asım Bey, masasına koyduğum kâğıttan başını kaldırmadan,</st></p>
			<p><st c="1772">– Evleniyormuşsunuz diye duydum, öyle mi? </st><st c="1815">dedi.</st></p>
			<p><st c="1820">Ben bir küçük memurdum. </st><st c="1845">Müdürle de o kadar az karşılaşıyorduk ki, böyleyken benim evleneceğimi duymuş olmasına, benimle ilgilenmesine şaştım.</st></p>
			<p><st c="1962">– Daha kesin değil Müdür Bey, ama düşünüyorum... </st><st c="2012">dedim. </st></p>
			<p><st c="2019">Gözlük camlarının üstünden bana bakarak,</st></p>
			<p><st c="2059">– Kız kimin nesi? </st><st c="2078">diye sordu.</st></p>
			<p><st c="2089">– Tanımazsınız efendim, dedim, buralı bir ailenin kızı. </st></p>
			<p><st c="2146">Gözlüğünü çıkardı. </st><st c="2165">Önce bir, “Yaaa...” dedikten sonra ekledi:</st></p>
			<p><st c="2207">– Bu akşam vaktin varsa yemeği birlikte yiyelim. </st></p>
			<p><st c="2257">İltifatına teşekkür ettim,</st></p>
			<p><st c="2283">– Emredersiniz, dedim.</st></p>
			<p><st c="2306">– Rica ederim, dedi, akşam Şehir Kulübünde buluşalım. </st></p>
			<p><st c="2361">Akşam Şehir Kulübünde buluştuk. </st><st c="2393">Kalabalıktan uzak, salonun köşesinde bir masa seçti.</st></p>
			<p><st c="2445">– Rakı içeriz, değil mi? </st><st c="2471">dedi.</st></p>
			<p><st c="2476">– Evet, dedim.</st></p>
			<p><st c="2491">Bendegörsün Asım Beyi tanıyan garson mezelerle donattı. </st><st c="2548">İçmeye başladık. </st></p>
			<p><st c="2565">Asım Bey,</st></p>
			<p><st c="2574">– Uzaktan seni izliyorum, iyi bir delikanlıya benziyorsun, dedi. </st><st c="2640">Dilimin döndüğünce, iltifatına layık olmaya çalıştığımı söyledim. </st><st c="2706">Bana neden Bendegörsün Asım Bey dediklerini biliyorsun, değil mi? </st><st c="2772">diye sordu.</st></p>
			<p><st c="2783">– Bilmiyorum, dedim.</st></p>
			<p><st c="2804">– Gerçekten bilmiyor musun, yoksa alınmayayım diye bilmezden mi geliyorsun?</st></p>
			<p><st c="2880">– Gerçekten bilmiyorum efendim.</st></p>
			<p><st c="2912">– Öyleyse anlatayım da dinle... </st><st c="2945">Ama önce sen anlat. </st><st c="2965">Evleneceğin kız nasıl bişey?</st></p>
			<p><st c="2993">Cevabı verilmeyecek bir soruydu bu. </st><st c="3030">Ben susunca,</st></p>
			<p><st c="3042">– Oldukça sıkıntı çeken bir ailenin kızıymış? </st><st c="3089">dedi.</st></p>
			<p><st c="3094">– Evet, dedim, ben küçük bir memurum... </st></p>
			<p><st c="3135">Sözümü kesip,</st></p>
			<p><st c="3148">– Gözü yükseklerde olmasın diye düşündün, dedi.</st></p>
			<p><st c="3196">– Evet, dedim.</st></p>
			<p><st c="3211">– Sende olanla yetinsin, dedin.</st></p>
			<p><st c="3243">– Evet efendim.</st></p>
			<p><st c="3259">– Gözü açılmamış olsun, dedin.</st></p>
			<p><st c="3290">– Evet efendim.</st></p>
			<p><st c="3306">Bikaç kez pek şaşmış gibi, “Allah Allah...” dedikten sonra,</st></p>
			<p><st c="3366">– Tıpkı bir zamanlar benim düşündüğüm gibi... </st><st c="3413">Yalnız aramızda bir fark var: Ben oldukça geç evlenmiştim, sen erken davranıyorsun. </st><st c="3497">Çok iyi... </st><st c="3508">dedi.</st></p>
			<p><st c="3513">Boşalan kadehlerimizi doldurdu.</st></p>
			<p><st c="3545">– Hadi bakalım, mutluluğunuz için. </st><st c="3581">Bak, şimdi sana vereceğim öğüt, kulağına küpe olsun. </st><st c="3634">Alacağın kız, babasının evinde hangi cins, kaç paralık çorap giyiyorsa, babasının evinden senin evine nasıl bir çorapla gelmişse, sen de ona öyle çorap al. </st><st c="3790">Sakın değiştirme. </st><st c="3808">Aman bende görsün, memnun olsun diye sakın daha iyisini, daha pahalısını alma... </st><st c="3889">Sonra benim gibi yanarsın.</st></p>
			<p><st c="3915">Ne demek istediğini anlamamıştım ama, müdürün karşısındaki küçük memur alışkanlığıyla,</st></p>
			<p><st c="4002">– Başüstüne efendim, dedim.</st></p>
			<p><st c="4030">– Biliyorum, sen şimdi içinden, “Ne münasebet!” dersin. </st><st c="4087">“Ne diye karıma daha iyi çorap almayayım,” dersin. </st><st c="4138">Sakın haaa, alma! </st><st c="4156">Bir çorap deyip geçme oğlum, herşey çoraptan başlıyor çünkü. </st><st c="4217">Çorap derken iskarpin, iskarpin derken eşarp... </st><st c="4265">Eşarp derken bluz... </st><st c="4286">Bir de bakıyorsun karı elden gitmiş. </st><st c="4323">Yaaa! </st><st c="4329">Ben de küçük bir memurdum, böyle senin gibi, gencecik... </st><st c="4386">Ama ben, dar gelirli aylığımla kendime güvenip de evlenmedim, karımı mutlu edemem diye yıllarca bekâr kaldım. </st><st c="4496">Eh, yıllar geçti aradan, yükseldim, aylığım arttı. </st><st c="4547">Bir de küçük apartman dairesi satın aldım, kendime göre döşedim. </st><st c="4612">Yaşım da oldu otuz sekiz. </st><st c="4638">Sıra geldi evlenmeye... </st><st c="4662">O zamana kadar bilmezdim, meğer evlenmek için koca bekleyen o kadar çok kız, kadın varmış ki... </st><st c="4758">Şaştım kaldım. </st><st c="4773">Her yaşta, her başta, her boyda, her huyda... </st><st c="4819">Kimisi liseyi bitirmiş, kimisi üniversiteyi... </st><st c="4866">İstersen okumamış yada az okumuş ev kızı al. </st><st c="4911">Sarışını, esmeri, beyazı, kumralı... </st><st c="4948">Şişmanı, zayıfı, balıketlisi, tombulu, tombulcası... </st><st c="5001">İçlerinde zengini de, zenginceleri de vardı. </st><st c="5046">Hatta birinin sekiz daireli bir apartmanı bile vardı. </st><st c="5100">Neyse uzatmayalım... </st><st c="5121">Hele doldur kadehlerimizi... </st><st c="5150">Mutluluğun için! </st><st c="5167">İnsan bir konuyla ilgilenmeyince, o konuyla ilgilenenleri bilemiyor. </st><st c="5236">Ben de bu kadar çok kızın evlenmek için beklediğini, ancak evlenmeye karar verdiğim zaman anlayıp şaştım. </st><st c="5342">O zamanki kafamla şöyle düşündüm: Öyle bir kız alayım ki, yoksulca olsun, bende olanla yetinsin, gözü yükseklerde olmasın, herşeyi bende bulsun, bende görsün, gözü açılmamış olsun... </st><st c="5525">Böylesini bulursam, gözü dışarda olmaz, bana bağlı olur diye düşündüm. </st><st c="5596">Benimle evlenmeye istekli onca kız içinden arayıp tarayıp Sabiha adında, böyle birini seçtim. </st><st c="5690">Yaşı yirmibir. </st><st c="5705">Ortaokulu bitirebilmiş. </st><st c="5729">Öyle albenili, çarpıcı güzel değil, ama çirkin de sayılmaz, yüzüne bakılır, akça pakça... </st><st c="5819">Biz bununla evlendik. </st><st c="5841">Çeyiz meyiz de getirmedi. </st><st c="5867">Buna daha çok sevindim. </st><st c="5891">“Sana şunu alayım Sabiha,” diyorum. </st><st c="5927">“Benim herşeyim var,” diyor. </st><st c="5956">“Yahu etme Sabiha, bak, bunu alayım sana...” “İstemem,” diyor. </st><st c="6019">Bir mendil, bir çorap bile aldırmıyor. </st><st c="6058">“Benim öyle giyimde kuşamda gözüm yoktur ; insanlık giyimle kuşamla değil,” diyor... </st><st c="6143">İşte kadın diye ben böylesine derim. </st><st c="6180">Ben artık mutluluktan uçacağım. </st><st c="6212">Sabiha öyle ruj, rimel bilmez. </st><st c="6243">Ojeymiş, losyonmuş, pudraymış, onları da bilmez. </st><st c="6292">Böyle bişey almaya kalksam, “Neden erkekler kendileri boyanıp süslenmiyor da, kadınlar makyaj yapıyor ; demek, erkekler kadınları süslü bebek olarak görmek istiyor,” diye öyle akıllı akıllı konuşuyor ki, şaşar kalırsın... </st><st c="6514">Hele incik boncuktan, küpeden kolyeden, yüzükten bilezikten hiç hoşlanmaz. </st><st c="6589">“Ben yamyam mıyım?” der, küpe filan takmaz. </st><st c="6633">Öyle pek okumamış ama, okumuş yazmışlara taş çıkartır, sağduyusu var. </st><st c="6703">Evet bunca yıl bekâr bekledim, bekledim, ama en sonunda işte turnayı gözünden vurdum. </st></p>
			<p><st c="6789">Altı ay kadar böyle geçti. </st><st c="6816">Bigün onunla sokaktayız. </st><st c="6841">Hiç olmazsa karıma bir çorap olsun alayım, şöyle iyi, pahalı, incecik bir çorap olsun dedim. </st><st c="6934">Yine istemem diye tutturdu. </st><st c="6962">“Benim iki çift çorabım var,” diyor. </st><st c="6999">Yahu iki çift çorap da çorap var mı sayılır. </st><st c="7044">Benim bile, erkekken, sekiz on çift çorabım var... </st><st c="7095">Sabiha’nın ayağındaki çorap da, en ucuzundan, kalın, koyu renk bişey... </st><st c="7167">“Şu çoraptan alayım sana...” Neyse, ben buna en pahalısından, incecik, ten rengi iki çift çorap aldım. </st><st c="7270">Almamı istemedi ama, bir görsen, aldım diye de teşekkür teşekkür üstüne... </st><st c="7345">Eh, o sevindi diye ben de daha çok sevindim. </st><st c="7390">Gelgelelim, aradan bir ay geçti, iki ay geçti, yeni aldığım çorapları bitürlü giymiyor. </st><st c="7478">Sanki atla deve almışım gibi, “Yeni aldığım çorapları giy!” de diyemiyorum. </st><st c="7554">Kendi kendime, herhalde böyle çoraba alışmamıştır da ondan, diyorum. </st><st c="7623">Sonunda bigün,</st></p>
			<p><st c="7637">– Neden yeni çoraplarını giymiyorsun Sabiha? </st><st c="7683">dedim.</st></p>
			<p><st c="7689">– Giyeceğim, giyeceğim ama... </st><st c="7720">dedi, sözün sonunu getirmedi.</st></p>
			<p><st c="7749">Ben üsteleyince söyledi. </st><st c="7775">İki çift ayakkabısı varmış, biri hergünlükmüş, öbürü yabanlıkmış. </st><st c="7841">Ama ikisi de iyi değilmiş. </st><st c="7868">Yeni aldığım o incecik, ten rengi çorapla o eski ayakkabılar giyilemezmiş, uygun düşmezmiş.</st></p>
			<p><st c="7959">– Öyle söylesene Sabiha’cığım, hemen çorabına uyan bir ayakkabı alalım.</st></p>
			<p><st c="8031">İstemez falan diye mırın kırın etti ama, hemen o gün götürüp kadın ayakkabıcılarının en büyüğünden Sabiha’ya en pahalı olan bir çift iskarpin aldım. </st><st c="8181">Bir tanıdığımıza ziyarete gideceğimiz bigün, bitek gün. </st><st c="8237">İşte o iskarpinle yeni çorabı giydi, bir daha giymedi. </st><st c="8292">Nedenini sordum, utana sıkıla,</st></p>
			<p><st c="8322">– Elbiselerim, yeni ayakkabımla çorabıma uymuyor da ondan... </st><st c="8384">dedi.</st></p>
			<p><st c="8389">Haa, anlaşıldı.</st></p>
			<p><st c="8405">– Elbet, hakkın var Sabiha’cığım.</st></p>
			<p><st c="8439">Hemen o gün buna en iyisinden hazır bir takım elbise aldım, ayrıca bir elbiselik de çok güzel bir kumaş... </st><st c="8547">Kumaşı da terziye verdik.</st></p>
			<p><st c="8572">Elbise yeni, iskarpin yeni, çorap yeni... </st><st c="8615">Benim Sabiha bir oldu, bir oldu. </st><st c="8648">Ama yine herzaman yenilerini giymiyor. </st><st c="8687">Nedenmiş?</st></p>
			<p><st c="8696">– Herşeyin yaraşığı var şekerim, dedi, bu eski bluzla olmuyor ki...</st></p>
			<p><st c="8764">Doğru. </st><st c="8772">Sabiha’ya biriki de bluz aldık. </st><st c="8804">Bu kez,</st></p>
			<p><st c="8811">– Eşarp, dedi, bu güzel takımıma uyan eşarp olmalı ki...</st></p>
			<p><st c="8868">– İstediğin eşarp olsun Sabiha...</st></p>
			<p><st c="8902">Eşarpları da alınca, artık herşey tamam ya ; Sabiha’da bir can sıkıntısı, bir can sıkıntısı...</st></p>
			<p><st c="8997">– Neyin var Sabiha’cığım?</st></p>
			<p><st c="9023">– Vallahi söylemeye utanıyorum şekerim. </st><st c="9064">Ben istemeden sen bana herşeyi aldın... </st><st c="9104">Yalnız... </st><st c="9114">Nasıl söyleyeyim, bilmem ki... </st><st c="9145">Dışı seni, içi beni yakar derler ya, işte ben öyle oldum. </st><st c="9203">İç çamaşırlarım, üstümdekilere hiç uymuyor.</st></p>
			<p><st c="9246">– Üzüntün bundan mıydı Sabiha’cığım... </st><st c="9286">Hay Allah, söylesene canım...</st></p>
			<p><st c="9315">Bunca kadının kızın içinde ben neden Sabiha’yı seçip de aldım ; herşeyi bende görsün, gözü başkalarında olmasın diye...</st></p>
			<p><st c="9435">Hemen o gün işten çıkınca, Sabiha’cığımla doğru mağazalara... </st><st c="9498">Belki bilirsin, belki bilmezsin ; kadın iç çamaşırı deyip de geçme haaa... </st><st c="9573">Sabahlığı varmış, geceliği varmış, kombinezonu, külotu, şusu busu, korsesi, sutyeni... </st><st c="9660">Allah Allah... </st><st c="9675">Yahu, bu benim Sabiha eskiden sutyen kullanmazdı. </st><st c="9725">Ama şimdi o elbisenin, o çamaşırın içinde göğüsleri sutyensiz durmaz, hakkı var... </st><st c="9808">Bunları almakla iş bitmiyor elbet. </st><st c="9843">Çünkü aldığın eskiyor. </st><st c="9866">Haydi yenisini alıyoruz. </st><st c="9891">Yenisini almakla iş bitiyor mu? </st><st c="9923">Modası geçiyor. </st><st c="9939">Haydi yeni moda olanını alıyoruz. </st><st c="9973">Öyle ya, ben bu Sabiha’yı neden kendime eş diye seçtim, onca kızın, kadının içinden? </st><st c="10058">Bende görsün diye... </st><st c="10079">Elbet alacağım.</st></p>
			<p><st c="10094">Bir akşam Sabiha,</st></p>
			<p><st c="10112">– Benim bişey istediğim yok şekerim, hep sen istiyorsun diye giyinip kuşanıyorum, ama bu saçlarım, giyinip kuşanmama uymuyor... </st><st c="10241">deyince şaşırıp kaldım. </st></p>
			<p><st c="10265">Yahu, kadına saç alacak değiliz ya...</st></p>
			<p><st c="10302">– Peki ne olacak Sabiha?</st></p>
			<p><st c="10327">– Her kadın berbere gidiyor... </st><st c="10359">dedi. </st><st c="10365">Benim Sabiha, kadın berberine gitmeye de başladı. </st><st c="10415">Ama doğrusu, beni de çok düşünüyor. </st><st c="10451">Sık sık, ben öyle her kadın gibi, iki üç günde bir berbere gitmiyorum ki... </st><st c="10527">Haftada on günde bir... </st><st c="10551">diyor.</st></p>
			<p><st c="10557">Herşeyin yaraşığı değil mi? </st><st c="10586">Bunca giyim kuşam, eh elbet oje de ister, ruj da ister, derken rimel de, pudra da, şu da, bu da... </st><st c="10685">Ne dedik biz baştan ; kadın bende görsün dedik...</st></p>
			<p><st c="10734">Gel zaman git zaman, Sabiha’yı bir kara kara düşüncedir aldı.</st></p>
			<p><st c="10796">– Nedir Sabiha’cığım, senin bir derdin var? </st></p>
			<p><st c="10841">Sabiha,</st></p>
			<p><st c="10848">– Şekerim, dedi, biliyorsun ki, ben senden bişey istememiştim. </st><st c="10912">Sen bana herşeyi zorlayarak aldın. </st><st c="10947">Doğru, Sabiha’nın daha başta çorap morap istediği yoktu benden, ben zorlaya zorlaya aldım. </st><st c="11038">Eksik olma bana herşeyi aldın...</st></p>
			<p><st c="11070">– Peki, şimdi neyin eksik Sabiha’cığım?</st></p>
			<p><st c="11110">– Çok şükür bişeyim eksik değil ama, şu benim giyinip kuşanmama bak, bir de evimizin eski püskü eşyasına bak... </st><st c="11223">Bu giyim kuşamla, bu eski eşya arasında oturmak hiç uygun düşmüyor.</st></p>
			<p><st c="11290">Siz söyleyin haklı değil mi? </st><st c="11320">Hadi içelim efendim... </st><st c="11343">Mutluluğunuza!.. </st><st c="11360">Evin eşyasını yenilemek kolay iş değil. </st><st c="11400">Ama ne yapacaksın, Sabiha her ne görecekse bende görecek... </st><st c="11460">Önce koltuk takımını değiştirdik. </st><st c="11494">Onları değiştirince, onlara uygun perde almak gerekti. </st><st c="11549">Koltuklarla perdeler, eski yemek masasına uymadı, ister istemez, onlara uygun düşsün diye yeni bir yemek takımı aldık. </st><st c="11668">Yemek takımıyla iş bitiyor mu? </st><st c="11699">İşte böyle evin bütün eşyasını değiştirdik.</st></p>
			<p><st c="11742">– Şekerim, bu eşyanın bir eksiği var...</st></p>
			<p><st c="11782">– Nedir?</st></p>
			<p><st c="11791">– Televizyon da ister, yoksa eksik kalıyor. </st><st c="11836">Vallahi ben istemiyorum ama, uygunu bu...</st></p>
			<p><st c="11877">Babasının evinde radyo bile olmayan Sabiha, haklı olarak, evin eşyası eksik kalmasın diye televizyon istiyordu. </st><st c="11990">Eh, bir kadın nerde görür ; kocasının evinde... </st><st c="12038">Televizyonu da aldım... </st><st c="12062">Aradan uzun zaman geçmedi, Sabiha’cığım yine üzgün... </st><st c="12116">Nedir, neyin var? </st><st c="12134">Efendim, kadın haklı... </st><st c="12158">Diyor ki, giyimi kuşamı, eşyası, herşeyi yerinde... </st><st c="12210">İyi ama, güzelim eşya, bu giyim kuşamlı kadın, bu kıyı mahalledeki bu eski, bu küçük eve hiç yaraşıyor mu? </st><st c="12317">Herşeyin bir yaraşığı var... </st><st c="12346">Yoksa onun bişey istediği yok, ama yeni, güzel eşya, kendine uygun ev istiyor.</st></p>
			<p><st c="12424">Daha iyi bir semtte pahalı bir apartman dairesine eşyalarımız uygun düşmedi. </st><st c="12502">Herşeyin bir yaraşığı var... </st><st c="12531">Eskilerini satıp yeni eşya aldık. </st><st c="12565">Eşyayı, oturduğumuz eve uygun alamamışız. </st><st c="12607">Giderimiz arttıkça, geçim zorluğu da başladı. </st><st c="12653">İyi ki, terfi ediyorum da aylığım yükseliyor. </st><st c="12699">Eskiden biriktirdiğim parayla yeni aldığımız eşyamıza uygun iyi bir apartman dairesi satın aldık. </st><st c="12797">Herşeyi bende görsün istediğimden, elbet apartman tapusunu Sabiha’nın üstüne yaptım.</st></p>
			<p><st c="12881">Sabiha’da yine bir surat, bir surat... </st><st c="12921">Sabiha mı dedim, aman efendim, herşeyin bir yaraşığı, bir uygunu var, öyle değil mi? </st><st c="13006">Bu giyim kuşam, bu süs püs, bu eşya, bu ev... </st><st c="13052">Herşey değişir de Sabiha’nın adı değişmez mi? </st><st c="13098">Benim Sabiha, oldu Sabiş... </st><st c="13126">Sabiş aşağı, Sabiş yukarı...</st></p>
			<p><st c="13154">– Sabiş, yine ne üzüntün var canım?</st></p>
			<p><st c="13190">Sabiş’in bişey istediği yokmuş ama, onaltı daireli bu apartmanda oturanların bizden başka hepsinin özel arabaları varmış. </st><st c="13313">Neden? </st><st c="13320">Böyle biyerde oturmanın da bir yaraşığı, bir gereği, bir uygunu varmış... </st><st c="13394">Araba olmayınca ev de, eşya da, giyim kuşam da eksik kalırmış.</st></p>
			<p><st c="13456">Haklı olmasına haklı, ama ben artık dayanamadım,</st></p>
			<p><st c="13505">– Ulan Sabiş, suç senin değil benim! </st><st c="13543">diye bağırdım, hani sana o ilk çorabı almıştım ya, hani o ince, pahalı çorabı... </st><st c="13624">Hay ellerim kırılsaydı da alamaz olaydım... </st><st c="13668">Ulan, o fitilli kara kalın çoraplar senin neyine yetmezdi? </st><st c="13727">Senin dünyadan haberin mi vardı?</st></p>
			<p><st c="13759">Neye yarar, iş işten geçmiş artık... </st><st c="13797">Bikez o güzel, ten rengi, ince çorabı almışım. </st><st c="13844">Çoraba uygun ayakkabı, ayakkabıya uygun entari, entariye uygun manto... </st><st c="13916">Derken derken, özel arabaya kadar geldik. </st><st c="13958">Hadi içelim efendim... </st><st c="13981">Sağlığınıza! </st><st c="13994">Sizin de... </st><st c="14006">Derken... </st><st c="14016">Eh, biz bu Sabiha’yı, yani uygun yeni adıyla Sabiş’i, neden bunca kadının kızın içinden seçip aldık, herşeyi bende görsün diye... </st><st c="14146">Şimdi arabayı da alacağız. </st><st c="14173">Birikmiş biraz param vardı. </st><st c="14201">Epiyce de borca girdim, arabayı aldım. </st><st c="14240">Arabayla bitiyor mu? </st><st c="14261">Özel arabaya uygun, Sabiş’e deri eldiven... </st><st c="14305">Spor kılık.</st></p>
			<p><st c="14316">Tek bende görsün, gözü başkasında olmasın diye ne isterse alıyorum, ama borç gırtlağa geldi dayandı...</st></p>
			<p><st c="14419">Sabiş’in suratından düşen bin parça oluyor. </st><st c="14464">Ne alsam, mutlu değil yine...</st></p>
			<p><st c="14493">– Neyin var Sabiş’çiğim? </st><st c="14519">diyorum.</st></p>
			<p><st c="14527">– Herşeyin yaraşığı, herşeyin uygunu... </st><st c="14568">diyor. </st></p>
			<p><st c="14575">Peki ama, yaraşığı dediği ne? </st><st c="14605">Anlayabilirsen anla...</st></p>
			<p><st c="14627">Bira içemeyen Sabiş, herşeyin yaraşığı diyerek, oturduğumuz çevrenin yaraşığı olarak içkiye de başladı ; viski, rakı, konyak, ne olsa... </st><st c="14765">Fosur fosur cıgara içiyor, hem de filtreli kaçak Amerikan cıgarası...</st></p>
			<p><st c="14834">– İçmek istediğimden değil, diyor, ama içki içince, içkinin yaraşığı...</st></p>
			<p><st c="14906">Derken konken, bezik, daha adlarını bilmediğim bilmem ne kumarları...</st></p>
			<p><st c="14976">Sabiş’in suçu yok, eşeklik bende ki, kadına zorla ince, ipekli, pahalı çorabı aldım...</st></p>
			<p><st c="15063">Herşeye razıyım, tek mutlu olsun, tek bende görsün herşeyi...</st></p>
			<p><st c="15125">– Niye üzgünsün Sabiş’çiğim?..</st></p>
			<p><st c="15156">– Herşeyin bir uygunu, bir yaraşığı var...</st></p>
			<p><st c="15199">Derken oğlum... </st><st c="15216">İçelim hadi. </st><st c="15229">Başarılarınız için... </st><st c="15251">Afiyet olsun... </st><st c="15267">Bizim eve gelenler gidenler çoğalmaya başladı. </st><st c="15314">Partiler veriyor Sabiş, çaylar veriyor... </st><st c="15356">Ama mutlu değil.</st></p>
			<p><st c="15372">– Sabiş’çiğim derdin ne?</st></p>
			<p><st c="15397">– Herşeyin bir yaraşığı olmalı öyle değil mi?</st></p>
			<p><st c="15443">Anlıyorum ne demek istediğini ama, anlamazdan geliyorum. </st><st c="15501">Çünkü, Sabiş’in hayatında herşey birbirine uygun, yaraşmış, evi, eşyası, giyimi, süsü, arkadaşları, çevresi, yaşayışı, arabası... </st><st c="15631">Yalnız uygun olmayan yaraşık almayan bişey var ; o da ben... </st><st c="15692">Sabiş’in yaşayışına para yetiştirmek için ben eskisinden de beter olmuşum. </st><st c="15767">Evimizin semtine yakışmıyorum, eve yakışmıyorum, eşyaya yakışmıyorum, komşulara, arabaya, konuklara, hepsinden önemlisi eskiden Sabiha olan Sabiş’e yakışmıyorum... </st><st c="15931">Fitilli kara kalın çorabını değiştirdikten sonra, uygunu olsun, yaraşığı olsun diye değiştire değiştire, şimdi de beni değiştirecek... </st><st c="16066">Yahu işe bak sen. </st><st c="16084">Bende görsün, aman bende görsün derken, şu başıma gelenlere bak...</st></p>
			<p><st c="16150">Ben istediğim kadar anlamazdan geleyim, neye yarar... </st><st c="16205">Sabiş boşanma davası açtı... </st><st c="16234">Eh, zorla güzellik olmaz ya, boşandık. </st><st c="16273">Boşanmakla bitiyor mu? </st><st c="16296">Ev onun üstüne, eşya onun, araba onun... </st><st c="16337">Üstelik adım da çıktı Bendegörsün Asım Beye...</st></p>
			<p><st c="16383">İşte böyle evlat... </st><st c="16404">Ben de herşeyi bırakıp bu ilçeye geldim kendi isteğimle... </st><st c="16463">Yahu, bende görsün, aman Sabiha’cığım bende görsün derken, Sabiş benden başka herkeste gördü... </st><st c="16559">Hay ellerim kırılaydı da o çorabı alamaz olsaydım. </st><st c="16610">Şimdi söyle bakayım, alacağın kız nasıl çorap giyiyor?</st></p>
			<p><st c="16664">Evlenmek istediğim kızı, o da başkalarının yanında, ancak üç kez görmüştüm. </st><st c="16741">Bendegörsün Asım Bey böyle sorunca, kızın karşımda oturuşu gözümün önüne geldi. </st><st c="16821">Bacaklarında kalın, en ucuzundan, koyu pembe renkli çorap vardı. </st><st c="16886">Ama Asım Beyin sorusuna,</st></p>
			<p><st c="16910">– Hatırlamıyorum, dedim. </st></p>
			<p><st c="16936">Bendegörsün Asım Bey,</st></p>
			<p><st c="16957">– Benden sana baba öğüdü oğlum, dedi, sen sen ol, aman bende görsün diye, sakın karına pahalı, ince, güzel çoraplardan alma. </st><st c="17083">Herşey o çorapla başlıyor. </st><st c="17110">Hadi içelim efendim... </st><st c="17133">Mutluluğumuza!.. </st><st c="17150">Ya işte böyle, bende görsün, bende görsün derken... </st><st c="17202">Karı benden başka herkeste gördü...</st></p>
			<p><st c="17237">Bendegörsün Asım Bey böyle söylerken, sanki geçmişinden acı bir olayı değil de, gülünçlü bir anısını anlatır gibi, tatlı tatlı gülüyordu.</st></p>
		</section>
	<div id="charCountTotal" value="17375"></div></body>
</html>
