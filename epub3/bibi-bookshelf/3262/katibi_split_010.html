<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>katibi</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<p class="normal">13 Mayıs 1917</p>
				<p class="normal">30 – Hava son derece güzel ise de hariçte kumdan gezmek mümkün değildir.</p>
				<p class="normal">14 Mayıs 1917</p>
				<p class="normal">1 Mayıs – Hava güzel, rüzgârlıdır. Kum pek ziyadedir. Havadis: Alman tahte’l-bahirleri bir Fransız drednotu batırmış ve yirmi beş adet İngiliz sefinesi gark etmiş. Rus efradı mahiye beş ruble maaş istiyorlar. Bugün silâh altında beş-altı milyon asker var imiş. Mahiye beş-altı milyon ruble efrat maaşı eder. Ne müthiş yekûndur! </p>
				<p class="normal">15 Mayıs 1917</p>
				<p class="normal">2 – Hava güzeldir. Havadis yoktur.</p>
				<p class="normal">16 Mayıs 1917</p>
				<p class="normal">3 – Hıfzı’ya bir kart yazdım. 13 Şubat tarihli kartına cevaptır. Bir kart da Dauria’da Osman Bey’e, bir kart da İkbal gazetesi idaresine yazdım. Üç aylık abone için dört ruble gönderdim, havadis yoktur. Maatteessüf, gospodin olan Rus neferleri postaya gitmediklerinden, yazdığım kartlar Cumartesi gününe kaldı. Dün hastanede fevt olan bir Avusturya zabitinin cenaze merasimine iştirak etmek üzere bizim Türk zabitanından iki efendi talep ettiler. Mezaristan uzak ve toz çok olduğundan kimse gitmeye cesaret edemiyor. Gençlerden Zühtü Efendi namındaki ihtiyat zabiti gitti.</p>
				<p class="normal">17 Mayıs 1917</p>
				<p class="normal">4 – Bu gece o kadar müthiş bir rüzgâr esiyor idi ki adeta dehşetli bir fırtına demek idi. Sabaha kadar devam etti. Havadis: Tahte’l-bahirler tarafından bir Fransız transport gark edilmiş. İçindeki efrat ve kumandan kâmilen gark olmuş.</p>
				<p class="normal">18 Mayıs 1917</p>
				<p class="normal">5 – Bugün asla havadis yoktur.</p>
				<p class="normal">19 Mayıs 1917</p>
				<p class="normal">6 – Hıfzı’nın kartını ancak bugün postaya verebildim. Havadis: Rusya Harbiye Nazırı ordunun adem-i intizamı ve erzakın ve cephanenin fıkdanı hasebiyle, bu gibi bir gayr-ı muntazam kuvvet ile harbe devam edilemeyeceği ve kendisinin mesuliyeti kabul edemeyeceğinden bahis ile istifa etmiş. Akşam Hariciye Nazırı Milyukov, en büyük harp taraftarı olan bu herif, istifa etmiş. Yerine Amele Parti ve Sosyalist Reisi olan Kerensky, Hariciye Nazırı olmuş.</p>
				<p class="normal">20 Mayıs 1917</p>
				<p class="normal">7 – Hava güzeldir. Bir seneye yakındır ki Saim Bey bir fotoğraf istemiş idi. Bugün Mustafa Kaptan ve diğer beş efendi, birlikte olarak gidip altı adet fotoğraf çıkarttım. Beş rubleyedir. Bir hafta sonra alacağız. Havadis: Burada bizim muhafazamıza memur olan Rus efradı bütün bütün nizam ve intizamdan ârî [yoksun] bir hâlde olduğundan, kendi zabitanını bile tanımıyor. Gerek postaya ve gerek hamama gidecek zabitanı daima miktar-ı kâfi süngülü ile gönderiyorlar idi. Lâkin şimdi Rus zabitleri bir türlü efradı bu gibi hizmetlere sevk edemiyor. Yalnız nöbet bekliyor, başka bir iş tanımıyor. Bugünkü havadise göre, birkaç gün sonra nöbet mahallerini terk edecekleri söyleniyor. Fakat bu bizim için iyi bir havadis değildir. Zira onlar bizi her hususta muhafaza ediyor. Yarın cahil ahali sarhoş olarak gece barakaları basar ise, o vakit hayatımız tehlikede kalacaktır. Her ne hâl ise, bakalım ileride daha neler olacak?</p>
				<p class="normal">21 Mayıs 1917</p>
				<p class="normal">8 – Hava sıcaktır. Her taraf sis içinde, pek ziyade sıkıntılıdır. Bir haftadır ki et yoktur. Yemeklerimiz fasulye, lapadan ibarettir. Havadis yoktur. </p>
				<p class="normal">22 Mayıs 1917</p>
				<p class="normal">9 – Hava sislidir. Havadis: Gazze civarında edilen bir harpte İngilizler üç bin telefat ve on iki makineli tüfek terk ederek geri çekilmiş. Bağdat tarafında İngiliz, Rus kuvvetleri ile olan bir harpte dört bin telefat ile Rus, İngiliz kuvvetleri münhezimen [hezimete uğrayarak] Diyala Nehri’nin öbür sahiline geçmişler. Buradaki rivayete göre, Japonya Vladivostok limanını işgal etmiş. Rusya top ve asker gönderiyor imiş. Fakat biz bu habere pek inanamıyoruz. </p>
				<p class="normal">23 Mayıs 1917</p>
				<p class="normal">10 – Hava sislidir. Bugün Hıfzı’ya bir kart yazdım. Havadis yoktur. Posta geldi, arkadaşlardan bazıları mektup aldılar.</p>
				<p class="normal">24 Mayıs 1917</p>
				<p class="normal">11 – Hava bir derece kadar güzeldir. Havadis yoktur.</p>
				<p class="normal">25 Mayıs 1917</p>
				<p class="normal">12 – Hava bir derece güzeldir. Tercüman gazetesinden: Cezayir ’de Fransızlara karşı Araplar isyan etmiş.</p>
				<p class="normal">26 Mayıs 1917</p>
				<p class="normal">13 – Berlin’de Kayzer Willhelm’e üç el tabanca endaht edilmiş ise de, tesadüf ettiremeyerek cani yakalanmış. Adriyatik’te İngiliz’in hafif filosu Avusturya filosu tarafından bastırılarak on dört parça gark ediliyor. Avusturya’nın yalnız bir teknesi yaralanmış. Rusya’nın Süleymaniye tarafında bizim ile ettiği ufak bir müsademede bir miktar esir ile makineli tüfek vermiş. Rusya’nın Kafkas hattında bir istasyonda bir miktar Rus askeri bir treni soymuşlar imiş.</p>
				<p class="normal">Avusturya Salib-i Ahmer’inin [Kızılhaç’ının] buradaki esir efrada muavenet olmak üzere göndermiş olduğu eşya bugün tevzi edildi. Türk, Alman, Avusturya efradına kâmilen verdiler. Eşyanın miktarı pek çoktur. Efrat başına dört adet keten mendil, iki adet havlu, iki çift fanila, maa-don [don ile birlikte] bir adet büyük hırka ve aynı bezden ve pamuklu pantolon, bir çift fotin. Bizim Park’taki Doktor Rıfat Efendi Tien-Çin’den muavenet akçesi namıyla her ay mühim miktarda gelen paradan bizim Türk efradına haki renkte ince bir kumaştan bir pantolon ve bir adet ceket tevzi etti. Orada bulunan terzilere diktirmiş. Oldukça, efradın kıyafeti düzeldi.</p>
				<p class="normal">27 Mayıs 1917</p>
				<p class="normal">14 – Birkaç gündür hava son derece sislidir. Her taraf sis içinde, dumanlı olup son derece sıkıntılıdır. Rüzgâr ara sıra estiğinden bir yandan da onun kaldırdığı kumdan ne gezilebilir, ne hariçte oturulabilir. Böyle bir sıkıntı ile gün geçirmeye uğraşıyoruz. Posta geldi. Arkadaşlardan bazıları mektup aldılar.</p>
				<p class="normal">28 Mayıs 1917</p>
				<p class="normal">15 – Keza, havanın sis, dumanı devam ediyor. Fazla olarak sert bir rüzgâr esiyor. Buradaki Rus efradı pek ziyade şımardı. Ne zabit dinliyor, ne vazifesine bakıyor. Yalnız nöbet bekleyip, kendi keyfine göre hareket ediyor. Üç gündür üsera zabitan için bakkala gelen ekmek arabasını çevirdiler. “Biz siyah ekmek yiyoruz, onlar neden beyaz ekmek yesinler?” diyorlar. Bugün de süt arabasını çevirdiler. “Üsera zabitana süt ve beyaz ekmek ve şeker vermeyeceğiz” diyorlar. Kendi zabitleri her ne kadar ibrâm [ısrar] ettiler ise de dinletemediler. Bakalım bu gidişle ne olacak?</p>
				<p class="normal">29 Mayıs 1917</p>
				<p class="normal">16 – Hava bir miktar serindir. Rüzgâr esiyor, bir miktar sislidir. Havadis yoktur.</p>
				<p class="normal">30 Mayıs 1917</p>
				<p class="normal">17 – Posta günüdür. Bugün bir kart Hıfzı’ya, bir tane de Cevdet’e yazdım. Havadis yoktur. Bugün postada iki adet mektup geldi, arkadaşlar aldılar. Hava ziyadece soğuktur.</p>
				<p class="normal">31 Mayıs 1917</p>
				<p class="normal">18 – Sabah yoklamasına çıktığımız zaman Rus zabiti yanında birkaç Rus neferi ile on üçüncü Avusturya zabitlerinin barakasından bir Rus karısı bulup çıkarmışlar. Kadını biz de gördük. On sekiz, nihayet yirmi yaşlarında oldukça güzel idi. İki süngülü ile posta edip gönderdiler. Avusturyalılar Rus neferlerine para ile her işlerini gördürüyorlar. Başka havadis yoktur. Akşam posta geldi. Dört adet kart aldım. Bir adedi kayınvalideden, 3 Şubat tarihli idi. Safiye’den ve çocuğundan malûmat aldım. Üç adet de Hıfzı’dan aldım. Bir adedi Kânunusani beş, bir adedi Şubat 1 ve bir adedi Şubat 3 tarihli idi. Pek ziyade memnun oldum. Cenab-ı Hak evladıma uzun ve hayırlı ömür versin. O geldi, ben de kendimin kimsesiz olmadığımı anladım.</p>
				<p class="normal">1 Haziran 1917</p>
				<p class="normal">19 – Bugün asla bir havadis alamadık. Bugün Şubat 10 tarihli iki kart Hıfzı’dan aldım.</p>
				<p class="normal">2 Haziran 1917</p>
				<p class="normal">20 – Başka havadis yoktur.</p>
				<p class="normal">3 Haziran 1917</p>
				<p class="normal">21 – Havadis yoktur.</p>
				<p class="normal">4 Haziran 1917</p>
				<p class="normal">22 – Bugün iki kart yazdım. Bir tane Hıfzı’ya ve bir adet de Hüseyin Kaptan’a yazdım ve bir adet de biraderim Asım Efendi’ye yazdım. Zira bir seneden ziyade oluyor ki ne Cevdet’ten ve ne de kendisinden mektup alamıyorum. Akşam postasında Saffet Kaptan’dan bir kart aldım. Havadis yoktur.</p>
				<p class="normal">5 Haziran 1917</p>
				<p class="normal">23 – Can sıkıntısı bizim için en müthiş bir hastalıktır. Üç seneye karîbdir [yakındır] ki daimi bir mahbusiyyet içinde bulunuyoruz. Dünyadan kat-ı alaka etmiş bir hâldeyiz. Üst, baş yok. Gıda yok. Sütün kıyyesi yedi buçuk kuruş. Tütün en adisinden, hatta bizim otuz paralık tütünden pek aşağı olmak şartıyla yüz otuz dirhem bir liraya. Şeker yok, sebze asla yoktur. Bir sigara kâğıdı beş kuruş. Her gün, her gece bir muhit dâhilinde birbirimizi göre göre artık kendi kendimizden usandık. Harice çıkar isek kumdan, rüzgârdan yarım saat ancak dolaşabiliyoruz. İçeri giriyoruz, orada oturamıyoruz. Efrat her hâlde bizden pek ziyade serbesttir. Biz on üç zabitan, barakası etrafı süngülü ile muhat [çevrili] bir daire dâhilinde mahbus olarak bulunuyoruz. Pek ağır bir hayat geçirmekteyiz. Her sabah köyden arabalar ile ekmek ve süt vesaire burada Rus kumandanı tarafından açılan askeri bakkala geliyor ve mevcut bine karîb üsera zabitan o bakkaldan alıyor idik. Bugün gelen süt arabasını Rus efradı bırakmadığından, Rus zabitleri geldi ise de efrada bir türlü sözleri kâr-gîr olmadığından [işe yaramadığından] araba geriye avdet etti. Bugün dört gündür ki ekmek gelmiyor. Şimdi yirmi kadar ekmek geldi. Nihayet üsera muhafazasına memur olan Rus, dört-beş kadar Rus zabitinin, “efradın bu hareketine karşı bizim burada mevcut esir ecnebi bin kadar zabitana karşı haysiyetimizin pây-mâl edilmesine [ayakaltında çiğnenmesine] ve efrada terbiyeden aciz olmamıza karşı bu hizmeti ifada devam edemeyeceğimizden” istifa ettiklerini haber aldık.</p>
				<p class="normal">6 Haziran 1917</p>
				<p class="normal">24 – Felâketimizin otuz birinci ayı bugün hitam buldu. Daha ne miktar devam edeceğini ati gösterecektir. Bugün posta günüdür. Saim Bey’in bir seneden beri talep ettiği fotoğrafı bugün postaya verdim. Bir kart kayınvalideye yazdım. Havadis yoktur.</p>
				<p class="normal">7 Haziran 1917</p>
				<p class="normal">25 – Bu sabah gelen süt ve ekmek arabalarını Rus askerleri çevirdi. Her ne kadar Rus zabiti kendilerini men etti ise de dinlemediler. Bir-iki saat sonra komiteden bir nefer geldiğinden bıraktılar. On beş gün vardır ki et ve yağ yoktur. Akşam yemek zamanı bir Rus kaymakamı beş, altı zabit ve bir iki nefer birlikte geldiler. Karşımızdaki ikinci barakaya girdiler. Oradan dördüncü barakaya gittiler. Yemeklere bakmışlar. Avusturya zabitanının yediği yemeği görerek başka barakalara uğramadan gittiler. Avusturyalıların yediği sade suda haşlanmış patates ve bir miktar bozulmuş makarna olduğunu görerek inanmışlar ki erzak yoktur. Tam gece on bir de, yatacağımız zaman üç araba erzak bakkala geldi. Daha maaş alamadık, para yok imiş. İrkuç’tan gelene kadar bakkal defter verecek, para gelene kadar veresiye alacağız.</p>
				<p class="normal">8 Haziran 1917</p>
				<p class="normal">26 – Bugün gayet ince bir yağmur yağıyor. Kış kadar soğuktur. Arkadaşlardan birçoğu mektup aldılar. Havadis yoktur. Yalnız buradaki şayiata göre, buradan tekmil üseranın başka bir mahalle nakledileceği söyleniyor.</p>
				<p class="normal">9 Haziran 1917</p>
				<p class="normal">27 – Bugün beş aylık bir Times gazetesi okudular. Bizim Türkiye’de bulunan İngiliz üserasından bahsediyor. Beş adet general, bir tanesi Büyükada’da, diğerleri Bursa’da oturuyor imiş. Yüz kadar zabit Anadolu’da, 66 kadar İslam zabit Eskişehir’de imiş. Son derece rahat ve hâllerinden hoşnut imiş. Yalnız her gün şehre kadar gidip gelmeğe müsaade talep ediyor, başka bir gûne [çeşit] rahatsızlıkları yok imiş. Ne garip bir dava, biz burada kâmilen mahbus bir hâldeyiz! Daha bir gün bir şehre değil, bir köye bile gidemedik. Barbar dedikleri Türkler ile medeni Rusların hâlini düşünmeli. Bugün posta geldi, arkadaşların bazıları mektup aldılar. </p>
				<p class="normal">10 Haziran 1917</p>
				<p class="normal">28 – Hava yağmurludur. Bu gece rüyamda Vedia ile birçok uğraştım. Bir Rus gazetesinden tercüme: Kronstadht ilân-ı istiklâliyet [bağımsızlık ilân] etmiş. O gazeteden: “Bizdeki üseranın hâli” diye yazıyor imiş. “Almanya ve Avusturya ve Türkiye’de bizim üsera fevkalade istirahat içinde oldukları hâlde, onların esirleri bizim memleketimizde ne gibi bir hayat geçiriyor? Samara İstasyonu’nda beş gün katar içinde aç kalan on beş kadar Türk esiri ile beş-altı Avusturyalının karın tifosuna tutulduklarından dolayı, marazın başkalarına sirayet etmemek üzere yakıldığını öğrendik. Acaba medeniyet namı tahtındaki bu vahşet neden icabetti?” diye yazmış. Artık Rusların hâl-i medeniyeti anlaşılmalıdır.</p>
				<p class="normal">11 Haziran 1917</p>
				<p class="normal">29 – Hava gayet güzeldir. İki gündür şeker bulamıyoruz. Ne kahve ve ne çay var. Can sıkıntısı son derecede. Ne yapacağımızı şaşırdık. Tütün yok, peynir yok, et yok, maaş da daha alamadık. Akşam, şimdi maaşımız geldi, aldık. Ve istarcadan bir fond şeker bulup, bir ruble yirmi kapiğe aldım. Bizim hesapça, yüz otuz dirhem şeker on beş kuruş ediyor. </p>
				<p class="normal">12 Haziran 1917</p>
				<p class="normal">30 – Hava son derece latiftir. Bir Rus gazetesinden: Almanlar senede iki yüz elli kadar tahte’l-bahir inşa ediyor imiş. Amerika sahiline beş bin ton hacminde ve zırhla mücehhez ve yirmi beş santimetrelik topu hamil bir tahte’l-bahir gelmiş. Amerikalılar bundan pek büyük endişe ediyor imiş. Bizim Türk ordusu İran’da Kirmanşah üstüne yeniden tecavüz ediyor imiş. </p>
				<p class="normal">13 Haziran 1917</p>
				<p class="normal">31 – Bugün bir kart Hıfzı’ya yazdım ve bir fotoğraf biraderim Sabri Efendi’ye gönderdim. Hava serindir. Oldukça sert bir rüzgâr esiyor.</p>
				<p class="normal">14 Haziran 1917</p>
				<p class="normal">1 Haziran – Bu sabah doktora müracaat ederek hastaneye gitmek üzere bir kâğıt aldım. Mülâzım Necati Efendi on beş gündür hastanededir. Boynundaki, birkaç aydır zuhur eden, bir ufak şişe ameliyat yaptırmış idi. Onu görmeye gittim. Havadis: Her tarafta Rus rublelerin kıymeti tenzil ediyor ve her tarafta intizam-ı idare bozulmuş ve birçok şehirlerde yangın yapıyorlar imiş. Sözde Budapeşte’de ahali bir nümayiş yapmış. Avusturya kuvve-i askeriye sevk ederek ahalinin üzerine ateş emri vermiş ise de asker emri ifa etmiyor. Bunun üzerine Alman kuvveti sevk ediliyor. Onlar da emrin ifasında tereddüt ediyor. Nihayet Türk taburları sevk ediliyor, ilk emirde ahalinin üzerine şedit bir ateş açıyorlar ve ahali külli zayiat ile dağılıyor. Fakat sıhhati ne derecede olduğu bizce malûm değildir.</p>
				<p class="normal">15 Haziran 1917</p>
				<p class="normal">2 – Burada vefat eden üseranın ve gerek Rus efradının defnedilegeldiği bir mezarlık var imiş. Bir saate karîb bizim mevkiimizden uzaktır. Geçen sene hepimizden toplanılan bir para ile oraya bir abide yaptılar. Bundan on gün evvel Avusturyalıların müracaatı üzerine, Ruslar her gün otuz efendinin oraya gidip mezarlığın tanzimi için müsaade ettiler. Bizden yevmiye iki Türk gidecek. Bizim Türk efradından yüz on kadar mezar var. Şimdiye kadar bizim efradın mezarları perişan bir hâlde kalmış. Avusturyalıların birkaç defa tanzim edilmiş. Bizim gençlerden on iki efendi intihap edildi [seçildi], sıra ile gidecekler. Lâkin biz yalnız emretmeye ve nümayişe ve gösterişe mağlup bir kavim olduğumuzdan, “sen gideceksin” gürültüsü başladı. Oraya giden Avusturyalılar bile bizim mezarlara yardım ettikleri hâlde bizim efendiler gitmek istemiyor. Bugün için herkes itiraz ettiğinden, ben her ne kadar ihtiyar isem de, “zararı yok, bugün de ben gideyim” dedim. Saat onda gideceğiz.</p>
				<p class="normal">Şimdi kabristandan geldim. Son derece yorgunum. Zira otura otura artık yol yürümeye yahut çalışmaya iktidarım kalmamış. Bizim Türk Mezarlığı pek haraptır. Avusturya zabitlerinin yardımı sayesinde tesviye olunuyor. Hakikaten Avusturyalıların çalışma hususunda pek ziyade faydaları var. Çünkü iş yapmasını biliyorlar. Burası Sibirya’nın en müthiş bir mevkii olduğu hâlde, aman Yarabbi, ne güzel bir manzaraya maliktir! Kâmilen gözün görebildiği kadar çam ormanı, aralarında binlerce yabani gülfidanları, ya o bülbüllerin sedası? Ufak bir bayırın altında latif ufak bir dere akıyor. Derenin etrafını kâmilen zümürrüd-âsâ [zümrüt gibi] ağaçlar ihata etmiş. O kadar latif bir manzara ki belki müddet-i ömrümde bu kadar şairane bir mevki görmedim. Yalnız bir kusuru var ise, gider iken tuğla harmanından gidiliyor. Oraların ağaçları kesilmiş. Kum olanca dehşetiyle meydana çıkmış. Bir miktar yokuş da var. Oranın tozu pek fenadır. Akşam postasından idarede Saim Bey’den bir kart aldım. Havadis: Yunan Kralı’nı tahttan indirmişler.</p>
				<p class="normal">16 Haziran 1917</p>
				<p class="normal">3 – Posta günüdür. Bir kart Hıfzı’ya yazdım ve bir kart Saim Bey’e yazdım. Havadis; Kafkasya’da İslam ahali hükümet-i muvakkateye [geçici hükümete] karşı isyan etmiş. Beserabya’da bulunan kıtaat isyan ederek kendi zabitlerinden iki zabit öldürmüşler. Onları terbiye etmek üzere sevk olunan kıtaat ile harp ediyorlarmış.</p>
				<p class="normal">17 Haziran 1917</p>
				<p class="normal">4 – Bugün çıkan havadise göre, Ruskoslav gazetesi yazmış ki iki Avusturya generali, yirmi erkân-ı harp zabiti [kurmay subayı] ile beş-altı kadar büyük rütbeli Rus zabitanı birlikte olarak Petersburg’a Romanya cephesinden gelmişler. Fazla malûmat yoktur.</p>
				<p class="normal">18 Haziran 1917</p>
				<p class="normal">5 – Bugün havadis yoktur.</p>
				<p class="normal">19 Haziran 1917</p>
				<p class="normal">6 – Havadis: Gelen Avusturya heyet-i askeriyesi Ruslar tarafından esir edilmiş. Kafkasya’da bizim ordu tarafından iki zabit geçerek bazı yerlere ilân yapıştırıp propaganda etmek istemiş iseler de onlar da esir edilmiş. Muharebe hakkında havadis yoktur. Bizim ahvalimize gelince, artık yevmiye [günlük] vukuatını, birçok zamandır yazmaya üşeniyorum. Her gün aynı hayat, aynı mahbusiyet. Pencerenin önünde oturup, saatlerce karşıdaki dağa bakmak, önümüzdeki kum çölünü seyretmekle geçti. Vakit oluyor ki bir odada üç kişi olduğumuz hâlde, saatlerce birbirimize lakırdı söylemiyoruz. Herkes kendi düşüncesiyle meşgul oluyor. Böylece bu ağır hayatı taşımaya uğraşıyoruz. Bakalım ne kadar zaman tahammül edeceğiz, yahut bu hayat ne zaman hitam bulacak?</p>
				<p class="normal">20 Haziran 1917</p>
				<p class="normal">7 – Posta günüdür. Bir kart Hıfzı’ya yazdım, bir fotoğraf Şahende’ye gönderdim. Bir kart da Bakü’ye Emir Timur nam kitabın irsali için yazdım. Yarın Ramazan-ı Şerif olduğu bildirildi. Bunun üzerine Rus zabitine müracaat edilerek gece nöbetçilerin lamba yanmasına muhalefet etmemeleri hususunda emir verilmesi istirham olundu. Zira iki aydan beridir Rus neferleri nöbette akşam saat ondan sonra lambaları söndürmek için bağırıyorlar. Buna kanaat etmeyerek birkaç defalar pencerelere kurşun endaht ediyorlar. Rus zabiti, “emir verdim” cevabını verdi. </p>
				<p class="normal">21 Haziran 1917</p>
				<p class="normal">8 – Gece saat on birde bizim kazarma nöbetçisi bir-iki defa bağırdı ise de, “kendisine emir verilmiştir” diye aldırmadık. Birde elindeki tüfeği ateş etti. Kurşun duvara vurdu. Çâr-nâ-çâr [ister istemez] lambaları söndürdük. Oruç tutacak efendiler koridorda yemek yediler. Sabahleyin Rus zabitine tekrar müracaat edildi ise de, efrada zaten Rus zabitanı da emir vermekten aciz olduklarını görüyoruz. “Yanlış olmuş, ben şimdi emir vereceğim” dedi. Bakalım ne olacak?</p>
				<p class="normal">24 Haziran 1917</p>
				<p class="normal">11 – Pazar. Bugün bir tabur kadar Rus askeri, yanlarında bin kadar Avusturya efradı beraber olarak önlerinde mızıka ile mezarlığa gittiler. Bilahare haber aldığımıza göre, bundan beş-altı ay evvel bir Rus neferi tarafından balta ile öldürülen Berezovka kumandanı Miralay Nikigerof mezarını kâmilen tahrip ediyorlar ve o Rus neferi kabristanın yanında bir ağaca bağlanarak kurşuna dizilmiş idi. Ben mezarlığa gittiğim gün görmüş idim. O ağacı kesmişler ve yakmışlar idi. Rusların âdetleri iktizasından [gereğinden] imiş. Ve kurşuna dizilen o nefer orada gömülmüş. O neferin enkazını oradan çıkararak mezarlığa götürüp muhteşem bir mezar yapıp gömüyorlar. Ve şimdiki hükümet-i muvakkateden o nefere mülâzım rütbesi verilmiş. Mezarına Budboraçik unvanı yazıyorlar. </p>
				<p class="normal">27 Haziran 1917</p>
				<p class="normal">14 – Bugün posta günüdür. Bir fotoğraf sevgili Vedia’ma gönderdim. Bir kart da Cevdet’e yazdım.</p>
				<p class="normal">30 Haziran 1917</p>
				<p class="normal">17 – Moskova Salib-i Ahmer’i vasıtasıyla bir mektup Hıfzı’ya yazdım. Bir kart da idarede Saim Bey’e yazdım. </p>
				<p class="normal">4 Temmuz 1917</p>
				<p class="normal">21 – Bugün Hıfzı’ya bir kart yazdım.</p>
				<p class="normal">5 Temmuz 1917</p>
				<p class="normal">22 – Tarihi 13.13.32, bu yolda na-malûm [belirsiz] Hıfzı’dan bir kart aldım. Bundan birkaç gün evvel Ruslar tarafından umum esir zabitana bir beyanname verilmiş idi. Meali: “Türk, Alman ve Avusturya zabitanı hükümetlerinize yazınız. Orada bulunan Rus esirlerine hükümetiniz güzel baksın. Olmadığı takdirde burada biz de size karşı pek fena muamele edeceğiz” tehdidini bildiriyor. Yani bundan ziyade bize ne gibi fena muamele edeceklerini anlamıyoruz. Daimi bir mahbusiyet ve yoksulluk içinde bulunuyoruz. Şehirde kendileri için kırk yahut elli kapik olan bir eşya bize bir rubleye geliyor. Şeker katiyen yok, tütün, peynir buna mümasil kâmilen yoktur. Daha ne yapabilecektir.</p>
				<p class="normal">6 Temmuz 1917</p>
				<p class="normal">23 – Şimdiye kadar beyaz ekmek geliyor idi. İlk tehdidât [tehditlerden] olarak bugün beyaz ekmeği kestiler. Siyah ekmek geldi ve bundan sonra asla beyaz ekmek verilemeyeceğini bildirdiler. Daha bakalım, ne gibi müşkülata ve sefalete duçar olacağız [uğrayacağız]? Cenab-ı Hak muinimiz olsun.</p>
				<p class="normal">7 Temmuz 1917</p>
				<p class="normal">24 – Bugün otuz ikinci ayı esarette ikmal ettik. Hava gayet mağmûm [sıkıntılı]. Ara sıra ince bir yağmur dökülüyor. Bizim ile beraber hava da bu uzun felâketimize müştereken ağlıyor. Akşam posta geldi. Hıfzı’dan 14 Nisan tarihli bir kart aldım. </p>
				<p class="normal">8 Temmuz 1917</p>
				<p class="normal">25 – Dün gece yağmur sabaha kadar devam etti. Bugün elan yağıyor. Hava bir derece soğuktur. Bizim taraflarda ancak Kasım ibtidalarında [başlarında] bu kadar soğuk olabilir. Tuhaftır, burada bir miktar yağmur yağıp da güneş görünmez ise, o anda kış içerisindeki kadar soğuk devama başlıyor. Akşam elan yağmur devam ediyor. Şimdi postadan Orhan Bey geldi, bana dört adet kart getirdi. Kânunuevvel ve Kânunusani tarihli, beş-altı aylık kartlardır. Demek yolda bir yerde ilişip kalmış. İki adedi Vedia’nın ve iki adedi de Hıfzı’nın imzası iledir. Her ne ise, Cenab-ı Hakk’a hamd ü sena olsun! Çocuklarım berhayat ve afiyettedir. İnşallah bir gün kendilerine kavuşma saadetine nail olurum. Şimdi bir adet kart daha getirdiler. Kânunusani 13 tarihli Ulviye Hanım’dan idi. Memnun oldum, geçen sene istemiş olduğum bir adet hasırlı fesin cemiyete teslim edildiğini Hıfzı yazıyor ise de, demek oda yolda kayboldu. </p>
				<p class="normal">9 Temmuz 1917</p>
				<p class="normal">26 – Elan yağmur devam ediyor. Akşam postası geldi. Hıfzı’dan 12 Kânunusani tarihli bir kart aldım.</p>
				<p class="normal">12 Temmuz 1917</p>
				<p class="normal">29 – Posta günüdür. Bir kart Hıfzı’ya ve bir fotoğraf Ulviye’ye gönderdim. Dauria’da Vehbi Efendi’ye bir kart ile yirmi iki ruble, borcuma mukabil gönderdim. Yağmur elan gayet ince olarak ara sıra, sis içinde dökülüyor. </p>
				<p class="normal">16 Temmuz 1917</p>
				<p class="normal">3 Temmuz – Bugün Hıfzı’ya bir kart yazdım ve Hamit’in büyüdüğünden bahisle kendisinin sünnet edilmesi için Asım Efendi ile görüşerek bir an evvel çaresine bakmasını bildirdim. </p>
				<p class="normal">Burada bizim iaşemiz günden güne pek müşkül oluyor. Siyah ekmek veriyorlar. Bunu da bizden birçok efendiler yiyemiyor. Ekseriya bir sancı ve mide ağrısı veriyor. İçerisi son derece hamurdur. Adeta bir çamur parçasına benziyor. Et yoktur. Haftada otuz efendi olduğumuz hâlde otuz dört fond kadar et veriyorlar. Şeker bulamıyoruz. Peynir asla yoktur. Hülâsa, yiyecek hususunda pek ziyade bir sıkıntı içindeyiz. Bakalım, ileride daha neler göreceğiz?</p>
				<p class="normal">Bugünkü havadis: Rus gazetesinden tercüme edildiğine göre, Rusların Galiçya’da yaptıkları taarruz üzerine Avusturyalılar ricat etmişler ve Lemberg’e otuz kilometre kalmış. Budapeşte’de, Macar ahali tarafında nîm [yarı] isyan var imiş ve birçok mağazalar yağma edilmiş ve Macarlar istiklâliyet istiyor imiş. Hülâsa, Avusturya’nın dâhili pek karışık. Galiçya’da bulunan bizim Türk askeri İstanbul’a azimet ediyor imiş. Şu havadisten biz son derece müteessir olduğumuz hâlde buradaki Avusturya zabitanı katiyen müteessir değiller. Hepsi zevk ü sefasında. Bugün bu havadis çıktığı zaman müteessir olmayan bir Türk yoktur. Hâlbuki Avusturyalılar pek mükemmel bir konser veriyorlar. Çalgı, zevk ü sefa içinde bulunuyorlar. İhtimal ki bu hâl böyle devam eder ise, bu Avusturyalıların hareketi mağlubiyetimize sebep olacak. Dün haber aldığımıza göre, Avusturya efradından yetmiş kadar Çek neferi Rus efradı ile talim ediyor imiş. Kendilerinin arzusu üzerine Avusturya ordusunun üzerine harbe gidecekler imiş. Bu gibi bir milletten ne gibi fazilet beklemeli! Bakalım, şu beliyeden ne vasıta ile kurtulacağız?</p>
				<p class="normal">17 Temmuz 1917</p>
				<p class="normal">4 – Bugünkü postadan dört adet kart aldım. İki adedi Mart ve bir adedi Nisan on tarihli ve Hıfzı’nın imzasıyladır. Ve bir adet de biraderim Asım Efendi’den, Mayıs on sekiz tarihlidir. Yazıyor ki “Hıfzı nizamiyeye geçti ve mektepte tahsildedir.” Demek ihtiyat zabiti olacak. Ve Emin Efendi için de “Fabrikada tahsilde olup her vakit kendisinden mektup alıyoruz” diyor. Zavallı valideleri pek yalnız kaldı! Cenab-ı Hak ona sabır ve çocuklarıma işlerinde muvaffakıyet, vücutlarına sıhhat ihsan etsin.</p>
				<p class="normal">20 Temmuz 1917</p>
				<p class="normal">7 – Posta günüdür. İki adet kart yazdım. Bir Hıfzı’ya ve bir tane de biraderim Asım Efendi’ye. Emin’in hangi fabrikada olduğunu ve Hamit’in sünneti hakkında malûmat vermelerini talep ettim.</p>
				<p class="normal">21 Temmuz 1917</p>
				<p class="normal">8 – Rus zabitanına müracaat edildi. Bayram namazı için şehre gitmek üzere izin talep olundu. Ve Ruslar müsaade ettiler. Yarın cümle efendiler namus üzerine söz vererek bir zabit ile şehre gidilecek. Ben de gitmek istiyorum. Daha bir Rus memleketini görmedik. Geçtiğimiz yerlerden bir panaroma seyreder gibi geçtik. Bakalım ne gibi bir manzara göreceğiz ve buranın İslavları hakkında ne gibi bir fikir edineceğiz?</p>
				<p class="normal">22 Temmuz 1917</p>
				<p class="normal">9 – Bu sabah üç buçukta cümle efendiler kalktılar. Herkes kahvesini içerek sabah kahvaltısını yiyip hazırlandı. Saat beş buçuğa yakın bir Rus zabiti ile istasyona hareket ettik. Yirmi dakika kadar çeken istasyona geldik. Tren hazır idi, binerek Vrahni Odinsk’e geldik. Tren on dakikada geliyor. Kırk-elli kadar bizim efrat var idi. Oradan doğru şehre girerek mescide geldik. Mescide Park’tan gelmiş doktorlar ile altmış kadar efradı orada bulduk. Mescide girdik. Bayram namazı her ne kadar geçmiş ise de kılmayıp bizi beklemişler. Tatar, Çinli, Moğol ve biz Türkler Mescitte toplandık. Namaz kılındı ve mektep için iane topladılar. Biz de iştirak ettik. Ben iki buçuk ruble verdim, mescitten çıktık. Avluda masalar, iskemleler dizilmiş idi. Orada zabitan oturduk. Orada, ufak çocuklar dolu idi. Bir tanesinin ana babası vefat etmiş, bir güzel çocuk var idi. Onu sevdim ve yarım ruble verdim. Orada İslam ahali, kendi aralarında bir iane [yardım] topladılar. Bizim efrada elli üç ruble para tevzi ettiler. Masaların başına oturduk. Çay, pasta, doyana kadar yedik. Biz kalktık, efrat oturdu. Onlar da yediler. Bilahare Tatarlar tarafından celp edilen bir fotoğraf makinesi tarafından, cümlemizin resmi alındı. Çocuklar, Tatarlar, Moğollar, Çinliler, Tatar-Rus efradı, bizim zabitan ve efrat beraber idik. Oradan, saat bir buçuk, camiin avlusunda toplanmak üzere, efrat şehirde bir miktar gezmek üzere çıktılar ve bizi de eşraf-ı memleket, kendi evlerine getirdiler. Biz altı efendi bir arada oranın en büyük zenginlerinden birisinin hanesine gittik. Hane gayet mükemmel, müzeyyen [süslü] idi. Bir saat kadar oturduk. Çay, pasta yiyerek eğlendik, konuştuk. Oradan diğer bir haneye kaldırdılar. Orası da zengin bir adamın idi. Orada eşraftan beş-altı kadar zevat gelmiş. Sofra kurdular. Hâlbuki bizde yiyecek iktidar yok. Kendilerine rica ederek kalktık, vaktin gelmesinden, özür dileyerek tekrar cami avlusuna geldik. Cümle toplandık ve istasyona gelerek, trene binip mevkiimize geldik. Hissiyatıma gelince, Tatarlar İslamiyet namına hamiyetleri ziyadedir. Fakat daha pek ziyade uykudadırlar. Kadınları tesettür meselesinde pek ziyade müsamahakâr, adeta kaçmıyorlar. Erkekleri kâmilen şapka giyiyor. Çocukları Tatarca veyahut Türkçeden ziyade Rusça okuyorlar. Her hâlde çocuklar zeki ve çalışkandır. Maalesef Rus mekteplerine daha ziyade mütemayil bulunuyorlar [eğilimliler].</p>
				<p class="normal">27 Temmuz 1917</p>
				<p class="normal">14 – Posta günüdür. Bir kart Hıfzı’ya yazdım. Bir kart da biraderim Asım Efendi’ye yazdım. Hıfzı’nın hangi mektepte ve Emin nerede fabrikadadır ve Hamit’in sünnet olup olmadığı, Vedia’nın terbiye ve tahsili hakkında malûmat istedim. Şimdi postadan dört adet kart aldım. Mart 5, Mart 7, Mart 8, Mart 11 tarihli olup, Hıfzı’nın, Emin’in, Vedia’nın ve bir tanesi de kayınvalidenin imzasıyladır. </p>
				<p class="normal">30 Temmuz 1917</p>
				<p class="normal">17 – Bugün bir mektup ile bir kart Hıfzı’ya yazdım. </p>
				<p class="normal">1 Ağustos 1917</p>
				<p class="normal">19 – Hıfzı’ya bir kart yazdım. İdareye, Saim Bey’e bir kart yazdım. </p>
				<p class="normal">6 Ağustos 1917</p>
				<p class="normal">24 – Otuz üçüncü ayı ikmal ettik. Lâkin derece-i nihayede [son derecede], her cihetten sıkıntı da son derecesini buldu. Tütün, asla yoktur. Yiyecek kâfi miktarda bulunmuyor. Bazı kere ekmek bile hadd-i kifayede [yeter seviyede] bulunmuyor. Bakalım daha neler göreceğiz? Şayiata [söylentilere] göre Avrupa-yı Rusi’de [Rusya’nın Avrupa’daki kısmında] beyaz un adeta reçete ile alınıyor imiş. </p>
				<p class="normal">8 Ağustos 1917</p>
				<p class="normal">26 – Bir kart Hıfzı’ya, bir tane de Kocamustafapaşa’da, Şahende ’ye yazdım. </p>
				<p class="normal">11 Ağustos 1917</p>
				<p class="normal">29 – Bir kart Vedia’ya ve bir de Asım Efendi’ye yazdım. </p>
				<p class="normal">18 Ağustos 1917</p>
				<p class="normal">5 Ağustos – Bir mektup Hıfzı’ya ve bir kart da Saim Bey’e yazdım. </p>
				<p class="normal">21 Ağustos 1917</p>
				<p class="normal">8 – Bugün postadan dört adet kart aldım. Mayıs 15, Haziran 10, Temmuz 4 ve 6 tarihli ve Hıfzı’nın imzasıyladır. İki kart yazdım. Bir Hıfzı’ya, bir tane de Vedia’ya.</p>
				<p class="normal">İrkuç gazetesinden tercüme: Her gün için:</p>
				<p class="indentmetin">Ölü: 6.364</p>
				<p class="indentmetin">İnvalid: 4.546</p>
				<p class="indentmetin">Yaralı: 12.726</p>
				<p class="indentmetin">Türk, Alman, Avusturya:</p>
				<p class="indentmetin">Ölü: 2.450.000</p>
				<p class="indentmetin">İnvalid: 4.750.000</p>
				<p class="indentmetin">Yaralı: 5.900.000 </p>
				<p class="indentmetin">Yalnız Rus ordusu:</p>
				<p class="indentmetin">Ölü: 2.250.000</p>
				<p class="indentmetin">İnvalid:1.625.000</p>
				<p class="indentmetin">Yaralı: 5.800.000 </p>
				<p class="normal">26 Ağustos 1917</p>
				<p class="normal">13 – Dauria’dan 3 Şubat tarihli eski bir kart aldım. Havadis: Ruslar, bu sefer Galiçya’da beş yüz elli bin esir vermişler.</p>
				<p class="normal">27 Ağustos 1917</p>
				<p class="normal">14 – Bugünkü postadan Kâzım Kaptan, ailesinin bir kıta fotoğrafını aldı. Yanında küçük bir çocuğu ile. Bununla dört defa oluyor ki gerek çocuğunun ve gerekse familyasının fotoğrafı geliyor. </p>
				<p class="normal">29 Ağustos 1917</p>
				<p class="normal">16 – Bir kart Hıfzı’ya yazdım ve bir kart da Dauria’da Vehbi’ye yazdım. </p>
				<p class="normal">Şimdi posta geldi beş adet Hıfzı’dan kart aldım. Kânunuevvel ve sâni [aralık ve ocak] tarihli eski kartlardır. Ve bir adet de bacanağımız Nuri Efendi yazmış. O da Kânunuevvel tarihlidir.</p>
				<p class="normal">1 Eylül 1917</p>
				<p class="normal">19 – Bugün bir mektup Hıfzı’ya ve bir kart da Almanca olarak Danimarka Salib-i Ahmer’i vasıtasıyla Hıfzı’ya yazdım. Ve bir kart da Saffet Kaptan’a yazdım. Burada ahvalimiz gün be gün [günden güne] fenalaşıyor. Tütün asla yoktur. Ekmek kâfi derece değildir. Tereyağı, peynir, süt yoktur. Yiyecek yemek için sadeyağı kâfi miktar vermiyorlar. Et, haftada yirmi altı zabite on okka veriliyor. Şeker yoktur. Hülâsa son derece bir yokluk içinde bulunuyoruz. </p>
				<p class="normal">2 Eylül 1917</p>
				<p class="normal">20 – Bugünkü postadan iki adet Hıfzı’nın imzasıyla kart aldım. Mayıs 25 ve Temmuz 17 tarihli idi.</p>
				<p class="normal">5 Eylül 1917</p>
				<p class="normal">23 – Bir kart Hıfzı’ya, bir kart da biraderim Asım Efendi’ye yazdım. Dün akşam alınan telgrafın tercümesine göre: Alman ordusu Riga’yı zapt etmiş. </p>
				<p class="normal">9 Eylül 1917</p>
				<p class="normal">27 – Saat on bir gündüz, Kâzım Kaptan’da pek şiddetli bir kalp hastalığı var idi. Bugün birdenbire kendisine bir baygınlık geliyor. O aralık oraya gelen Fuat Bey’e “aman beni oku” diyerek kendisi kelime-i şahadet getirip kendisini kaybediyor. Bizim Doktor Rasim Bey geliyor. Aşağıdaki Avusturya doktoruna haber veriyorlar. Avusturyalı doktor, tekmil lagere o bakıyor ve yanında her türlü muâlece [gerekli ilâç] mevcut olduğundan, şırınga etti ise de bir türlü kendisine gelemediğinden, aşağı hastaneye telefon ederek, oradan Doktor Schuster geldi. Her iki doktor tekrar muayene ederek, sol tarafına nüzul [felç] isabet ettiğini beyan ettiler. Böylece aradan iki saat geçti. Bilâhare bir sedye celp ederek hastaneye kaldırdılar. Hasan Kaptan, orada yanında bulunmak üzere, doktora söyleyerek o da gitti. Cenab-ı Hak şifa ihsan etsin! Hepimiz son derece müteessir olduk. Çocuğunun fotoğrafı başucunda asılı idi. O fenalık hâlinde çocuğu düşünerek onu söylemesi cidden pek acınacak bir hâl idi. Kendisi genç ve son derece ailesine ve çocuğuna düşkün ve daima onları düşünmekle meşgul bulunur idi. Kendisinde bulunan kalp hastalığı için en ziyade muzır olan o hâl kendisinde pek ziyade idi. Eğer hakikaten şu hâlden kurtulamaz ise bizim birçoğumuz için ilelebet unutulmayacak bir acı hatıra bırakacaktır. Cenab-ı Hak ailesine ve çocuğuna in’âm [iyilik] ihsan ederek kendisine sıhhat ve selâmet ihsan etsin. </p>
				<p class="normal">10 Eylül 1917</p>
				<p class="normal">28 – Bugün sabahleyin Doktor ve Tahsin Kaptan hastaneye gittiler. Kâzım Kaptan elan kendisine gelmemiş. Lâkin hayatından bir miktar ümit olduğunu doktor söyledi. </p>
				<p class="normal">Öğleye yakın şehirden Doktor Rıfat Efendi ile Park’tan Doktor İbrahim Efendi geldi. Doktor İbrahim Efendi’nin söylediğine göre Park’a on bir Türk zabiti gelmiş. Bunlar bir senelik üseradan olup Moskova’da bulunuyor imişler. Lâkin yanlarında bulunan Arap zabitanı ile ettikleri bir münazaa [çekişme] üzerine onları oradan buraya sevk ediyorlar. Buradan da Transkazak denilen Moğol hududunda bulunan gayet sıkı bir lagere, ceza olmak üzere gidecekler imiş. Zabitanın ne parası ve ne de üst başları pek fena hâlde imiş. Kendileri epey bir zamandır maaş da almadıklarından son derece müzayaka [sıkıntı] içinde bulunuyorlarmış. O zabitanın rivayetine göre, Kale’de iki bin zabit kaybolmuş ve o harpten sağ kalan zabitan, kollarında bir kırmızı kurdele taşıyor imiş. Akşam Kâzım Kaptan’ın sıhhatine dair şimdi gelen haberde, derece-i hararet [vücut ısısı] ve nabzı mutedil [uygun] bir hâlde olduğundan Doktor Schuster, böyle devam eder ise kurtulacağını bildirmiş. İnşallah zavallı genç ifakat bulup [iyileşip] sağ salim ailesine, vatanına kavuşmak saadetine nail olur.</p>
				<p class="normal">11 Eylül 1917</p>
				<p class="normal">29 – Akşam, gerek sabah ve gerek akşam hastaneden gelen haberde Kâzım Kaptan’ın kurtulmak ihtimali pek azdır. Elan kendisine gelmemiştir.</p>
				<p class="normal">12 Eylül 1917</p>
				<p class="normal">30 – Sabah saat on, Orhan Bey geldi. Kâzım Kaptan’ın vefatı vuku bulduğunu haber verdi. Bugün akşama kadar Avusturya zabitanı taziyeye geldiler. Cümlemiz son derece müteessir olduk. Cenab-ı Hak ailesine ecir ve sabır ihsan buyursun. </p>
				<p class="normal">13 Eylül 1917</p>
				<p class="normal">31 – Cenaze bugün kaldırılacağı için, dün bir derece serbest olan Orhan Bey vasıtasıyla şehirden, gerek imam ve gerekse kefen almak ve Park’ta bulunan doktor ve Türk zabitanının, cenazeye gelmesi için lâzım gelenlere müracaat etmiş idi. Bugün Park’tan dört doktor ve yirmi beş kadar efrat geldi. Biz de buradan saat bade’z-zeval [öğleden sonra] ikide tekmil Türk zabitanı ve iki Avusturya binbaşısı, otuz beş kadar Avusturya zabiti ile hastaneye gittik. Orada techîz [yıkama] ve tekfîn [kefenleme] icra edilerek, cenaze namazı kılındı. Oradan kaldırılıp, yola düzüldük. Yolda altı Alman efradının, çavuş ve baş rütbesinde olarak, muntazam üç buket ile cenazeye iştirak ettiler. Mezarlık, bir saate karîb [yakın] çekiyor. Etrafımızda beş-altı Rus süngülüsü olduğu hâlde giderek, Kuran okunup kabre indirildi. O aralık, Avusturya binbaşısı tarafından Almanca bir nutuk söylendi ve bizden Rıdvan Efendi, bir nutuk söyledi. Oradaki Avusturya zabitanına, umum Türk zabitanı tarafından teşekkür edilerek, avdet ettik. Akşam saat altıda kazarmaya geldik. Posta gelmiş idi. Kâzım Kaptan’ın ailesinden gelmiş bir mektup var idi. Mektupta, sakal bıraktığı hâlde göndermiş olduğu fotoğrafı aldıklarını ve sakalı görerek birçok ağladıklarından bahsediyorlar. Hepimizi son derece müteessir etti. Çare ne, kendimizin ne olacağımız meçhul! Tabiidir ki birçok zaman unutamayacağız. Bu akşam, Kadı Lütfi Efendi tarafından mevlid-i şerif okunacak. </p>
				<p class="normal">Avusturyalılar, son derece müteessir oldular. Profesör Hofmann Efendi namında Türkçeye çalışan bir efendi vardır. Bu adam, cenaze mezara inene kadar ağladı. Kendisine biz teselli vermeye mecbur olduk. Her ne hâl ise, Cenab-ı Hak rahmet eylesin! Doktor Rasim Bey, Dersaadet’ten bu akşam aldığı bir kartta, ailesi kendisine yazıyor ki orada bazı zabitan sefahate dalmış. Ne tuhaf hâl, biz burada üç senedir ki daimi bir mahbusiyet içindeyiz, her tarafımız Rus süngüsü ile muhat [çevrili]. Aldığımız elli ruble, vakıa vatanımızda oldukça mühim bir para ise de burada idaremize gayr-ı kâfi. Avusturyalılar, her ay vatanlarından elli yüz rubleye kadar para alıp ekliyorlar. Biz ise aldığımız ile idareye mecburuz. Sefahat nerede, mahbusiyetten başka sefalette bulunuyoruz. Eğer daha birçok eşyanın fiyatları tezayüd eder ise [artarsa] bu para ile geçinmek gayr-ı mümkün bir hâle gelecektir. </p>
				<p class="normal">16 Eylül 1917</p>
				<p class="normal">3 Eylül – Posta günüdür. Bir mektup biraderim Asım Efendi ’ye yazdım. Bugünkü postadan 18 Temmuz tarihiyle bir kart, biraderim Asım Efendi’den aldım. </p>
				<p class="normal">17 Eylül 1917</p>
				<p class="normal">4 – Hava son derece soğuktur. Vâkıâ, on beş günden beri var ise de bugünkü pek ziyadedir. Akşam postasıyla Hıfzı’dan 1 Temmuz tarihli bir kart aldım. </p>
				<p class="normal">19 Eylül 1917</p>
				<p class="normal">6 – Posta günüdür. İki kart yazdım. Bir Hıfzı’ya ve bir tane de biraderim Asım Efendi’ye. Aldığım kartlara karşılıktır. </p>
				<p class="normal">22 Eylül 1917</p>
				<p class="normal">9 – Bugün Avusturya Salib-i Ahmer’i tarafından bir mösyö ile bir madam geldi. Asıl kumanda madamda bulunuyor. Kendisi otuz beş-otuz sekiz yaşlarında, oldukça güzel ve asilzade imiş. Herkes ile görüştü, birçok şikâyetler dinledi. İki saat kadar lageri gezerek gitti. </p>
				<p class="normal">23 Eylül 1917</p>
				<p class="normal">10 – Bugün postadan Orhan Bey geldi. Elinde resmi bir telgraf var. Bu telgraf Petersburg Salib-i Ahmer’i tarafından bura kumandanına çekilmiş. Sual ediyor ki “ticaret-i bahriye [deniz ticaret] kaptanları var mıdır?” Bu telgrafa ne cevap verileceğini resmen soruyorlar. Hepimizi bir düşünce aldı. Uzun bir müzakere neticesinde biz tüccar kaptanı olmayıp Hükümet-i Osmaniye’nin transport kaptanları olduğumuzu bildirdik. Bakalım ne çıkacak? </p>
				<p class="normal">25 Eylül 1917</p>
				<p class="normal">12 – Akşam postasıyla Hıfzı’dan dört adet kart aldım. 21 Haziran, 26 minhu [aynı ay],12 Temmuz, 26 minhu. “Dört aya karîbdir [yakındır] ki mektup alamıyoruz” diye şikâyet ediyorlar. Tuhaftır, şimdiye kadar bizim kartlarımız pek muntazam olarak gidiyor idi. Yalnız biz İstanbul’dan muntazam alamıyor idik. Ve kartta iki adet fes gönderdiklerini yazıyorlar. Demek yolda kayboldu.</p>
				<p class="normal">26 Eylül 1917</p>
				<p class="normal">13 – Posta günüdür. Bir kart Hıfzı’ya yazdım ve bir kart da Dauria’da Binbaşı Sabri Bey’e yazdım.</p>
				<p class="normal">27 Eylül 1917</p>
				<p class="normal">14 – Bugün id-i şeriftir. Altıncı bayramı esarette geçiriyoruz. Dün gece ne kadar meyus oldum! Her ne kadar düşünmek istemez isem de, memleketimdir. Çocuklarımın hayali fikrimden çıkmıyor. Acaba onlar ne hâldedir, müzayaka içinde bulunuyorlar mı? Yarabbi, artık kâfi değil midir? Şehre gitmek istemiyor idim, lâkin herkes gidince burada daha ziyade sıkılacağım. Gitmeye mecbur oldum. Ale’s-sabah [sabahleyin] saat yedide kazarmadan hareket ettik. Efrattan kimseyi bırakmadılar. Yediyi kırk geçe treniyle şehre geldik. Otuz kadar Tatar neferiyle bir Tatar zabit dahi Ruslardan trene bindiler. Bizim yanımızda bir Rus mülâzımı ile bir Rus çavuşu var idi. Şehirde cami-i şerife geldik. Park’tan doktorlar ile efrat gelmiş idi. Bayram namazı eda edildi. Camiin avlusunda masaların üzerine çay ve kurabiye getirdiler yedik. Bizden sonra efrat oturdu, öğle daha olmamış idi. Katiyen şehirde gezmeye müsaade etmediler. Saat on birde şehirden hareket ettik. Yarımda kazarmaya geldik.</p>
				<p class="normal">29 Eylül 1917</p>
				<p class="normal">16 – Mektup günüdür. Bir mektup Hamit’e ve bir kart da idarede Saim Bey’e yazdım. Sabah postasıyla Hıfzı’dan iki adet kart aldım. 13 Haziran, 15 minhü [aynı ay] tarihli idi. Fotoğraflarını irsal edeceklerini [göndereceklerini] bildiriyor.</p>
				<p class="normal">1 Ekim 1917</p>
				<p class="normal">18 – Ağustos 3 tarihli Hıfzı’dan bir kart aldım.</p>
				<p class="normal">3 Ekim 1917</p>
				<p class="normal">20 – Bir fotoğraf biraderim Asım Efendi’ye ve bir kart da Hıfzı ’ya yazdım.</p>
				<p class="normal">4 Ekim 1917</p>
				<p class="normal">21 – Temmuz 25 tarihli bir kart Hıfzı’dan aldım. Dauria’da Vehbi Efendi’den Eylül 9 tarihli bir kart aldım.</p>
				<p class="normal">9 Ekim 1917</p>
				<p class="normal">26 – Biraderim Hakkı Efendi’ye bir kart yazdım. Hıfzı’ya 24 tarihli bir kart yazdım.</p>
				<p class="normal">10 Ekim 1917</p>
				<p class="normal">27 – Havalar bazı iyi, bazı fena gidiyor idi. Bu gün ilk defa olarak hafif kar taneleri sinek gibi uçmaya başladı. Vakıa, daha yerde kar görünmüyor ise de her hâlde dökülüyor. Akşam son derece şiddetli, iri iri kar yağıyor. Beş-on dakika kadar devam etti. Etrafımızdaki dağların tepeleri beyazlandı.</p>
				<p class="normal">11 Ekim 1917</p>
				<p class="normal">28 – Hava soğuktur, kar yoktur. Lâkin soğuk pek şiddetlidir.</p>
				<p class="normal">12 Ekim 1917</p>
				<p class="normal">29 – Hava iyidir.</p>
				<p class="normal">13 Ekim 1917</p>
				<p class="normal">30 – Hava iyidir. Akşam Orhan Bey geldi. Türklerin de komisyona girerek İsveç’e gitmek üzere emir geldiğini ve kimlerin girmek istediğini yazdı. Ben de yazıldım. Komisyon Çarşamba günü imiş bakalım kazanabilecek miyim?</p>
				<p class="normal">16 Ekim 1917</p>
				<p class="normal">3 Teşrinievvel – Bir kart Hıfzı’ya ve bir kart da Dauria’da Yüzbaşı Hakkı Bey’e yazdım. Bugün gelen emre göre sabahleyin saat onda yirmi iki Türk zabiti olarak Komisyon’a gittik. Öğleye kadar bekledik ise de yüzü mütecaviz Rus efradı muayene olacağından bizi Perşembe gününe bıraktılar. Saat on ikide kazarmaya geldik.</p>
				<p class="normal">18 Ekim 1917</p>
				<p class="normal">5 – Dün gece yağan kar elan devam ediyor. Bu gün komisyona gittik, muayene olduk. Daha kimin kazandığını anlayamadık. Belki yarın anlarız. Yalnız Ethem Kaptan Dersaadet’e gitmek üzere invalid olduğunu söylediler. Akşam kar elan devam ediyor.</p>
				<p class="normal">20 Ekim 1917</p>
				<p class="normal">7 – Bir mektup Hıfzı’ya, bir kart Küçükayasofya’da, Kadri Bey’e yazdım.</p>
				<p class="normal">24 Ekim 1917</p>
				<p class="normal">11 – Bir fotoğraf Hamit’e ve bir kart da Hüseyin Kaptan’a gönderdim.</p>
				<p class="normal">30 Ekim 1917</p>
				<p class="normal">17 – Bir fotoğraf Hüseyin Kaptan’a ve bir kart da Hıfzı’ya gönderdim.</p>
				<p class="normal">1 Kasım 1917</p>
				<p class="normal">19 – Bir kart Hıfzı’ya ve bir mektup Asım Efendi’ye yazdım.</p>
				<p class="normal">4 Kasım 1917</p>
				<p class="normal">22 – Bu gece rüyamda Vedia ufak bir tabak içinde bulunan pislikten parmak, parmak yiyor. Ben de kendisine bunun için bir-iki tokat ve maşa ile dövüyorum. Sonra cebimde iki adet altın saat gördüm ve nedense onun ile kavga ederek kendisini terk ettim. Hülâsa pek karışık rüyalar gördüm. Cenab-ı Hak encamını [sonunu] hayırlara tebdîl etsin, âmin.</p>
				<p class="normal">6 Kasım 1917</p>
				<p class="normal">24 – Felâketimizin üçüncü senesini bugün ikmal ettik. Fakat bütün müddet-i ömrüme bedel olarak, gece gündüz bin türlü ıstırap ve düşünce ile acı hatıralar ile daima zehirlenen bir hayat! Evet, artık gözlerim gözlük olmayınca görmüyor. Ağzımda diş yok. Saç, sakal beyaz. Tam manasıyla bir işe yaramaz bir ihtiyar olarak her türlü yoksulluk, acz, meskenet, daimi bir mahbusiyet içinde yaşamak... Cenab-ı Hakk’a hamd ü senâ ediyorum. Belki bir gün olur da çocuklarımı bir daha görebilirim. Ziyade yazmaya bende iktidar yoktur.</p>
				<p class="normal">Bugün posta günüdür. Danimarka Salib-i Ahmer’i vasıtasıyla bir fotoğraf Hıfzı’ya ve bir kart da biraderim Asım Efendi’ye yazdım.</p>
				<p class="normal">8 Kasım 1917</p>
				<p class="normal">26 – Danimarka Salib-i Ahmer’inden bir kart aldım.</p>
				<p class="normal">14 Kasım 1917</p>
				<p class="normal">1 Teşrinisani – Bugün 20 Ağustos tarihli Hıfzı’dan bir kart aldım.</p>
				<p class="normal">16 Kasım 1917</p>
				<p class="normal">2 – Şimdi Hıfzı’dan 25 Haziran tarihli bir kart aldım.</p>
				<p class="normal">20 Kasım 1917</p>
				<p class="normal">7 – Salib-i Ahmer vasıtasıyla bir kart Hıfzı’ya, posta ile bir kart Asım Efendi’ye yazdım.</p>
				<p class="normal">22 Kasım 1917</p>
				<p class="normal">9 – Bugün postadan üç adet kart aldım. Bir adedi 7 Eylül tarihli Hıfzı’dan. 9 minhü [aynı ay] Ulviye’den, 17 minhü kayınvalideden idi. Burada her gün fiyatlar artıyor. Rublenin kıymeti düşüyor. Yevmiye [günlük] adam başına bir fond siyah ekmek veriyorlar. Lâkin bu siyah ekmek bizim Türkiye’de yoktur. Buğday değildir. İçinden bazen yulaf çıkıyor, adeta bir çamurdur. Üç gün evvel bir Avusturya zabiti hazmedemeyerek vefat etti. Bu ekmek de fazla yoktur. Beyaz ekmek ise asla yoktur. Siyahın fondu evvelce beş kapik idi, şimdi ise yirmi bir kapiktir. Bu hesapta okkası yedi buçuk kuruş beş paraya geliyor. Şekerin kıyyesi, bulabilir isek, toz olarak seksen yedi kuruştur. Peynir ve reçel gibi şeyler asla yoktur. Şimdi de gaz bulunmamaya başladı.</p>
				<p class="normal">27 Kasım 1917</p>
				<p class="normal">14 – Posta günüdür. Danimarka Salib-i Ahmer’i vasıtasıyla bir kart Ulviye’ye ve bir fotoğraf Hıfzı’ya yazdım.</p>
				<p class="normal">3 Aralık 1917</p>
				<p class="normal">20 – Sabah gelen bir telgrafa göre Rusya’dan gönderilen bir heyet ile Alman-Avusturya arasında mütareke imza edilmiştir. Pek çabuk zaman zarfında müzakerât-ı sulhiyeye [barış görüşmeleri] başlanacak imiş. Demek, artık inşallah yakın zamanda şu felâket membaından kurtularak sevgili vatanıma ve çocuklarıma kavuşmak saadetine nail olacağım. Aman Yarabbi, bir türlü şu saadete inanamayacağım geliyor!</p>
				<p class="normal">4 Aralık 1917</p>
				<p class="normal">21 – Posta günüdür. Kayınvalideden aldığım karta bugün cevap yazdım ve bir kart da Saim Bey’e yazdım. Dün gece biz yattıktan sonra birkaç zabit gelmiş, sabahleyin gördük. Bir adedi Türk olup Romanya cephesinde on dört ay evvel esir oluyor. Kendisi yaralı imiş. Şimdiye kadar Moskova hastanesinde bulunmuş ve kendisi Eyüplü imiş. Daha görüşemedim.</p>
				<p class="normal">6 Aralık 1917</p>
				<p class="normal">23 – Hıfzı’ya bir mektup yazdım. Akşam 13 Eylül tarihli Hıfzı’dan bir kart aldım.</p>
				<p class="normal">11 Aralık 1917</p>
				<p class="normal">28 – Hıfzı’ya bir kart yazdım ve idareye Saim Bey’e bir kart yazdım.</p>
				<p class="normal">17 Aralık 1917</p>
				<p class="normal">4 Kânunuevvel – Bir kart Hamit’e ve bir kart da Zikriye’ye yazdım.</p>
				<p class="normal">18 Aralık 1917</p>
				<p class="normal">5 – Bugünkü telgrafta, İngilizler Kudüs şehrini işgal etmişler ve arz-ı Filistin’e cumhuriyet-i idare vermişler. Bizim şu bulunduğumuz mevkide bu gibi şayialar ne fena asabımıza tesir ediyor ve bizde ne kadar acı müfekkireler uyandırıyor ve bizi ne kadar meyus ediyor! Müttefiklerimizin her üçü de muzaffer, yalnız biz vatanın bir büyük parçasını Ruslara ve diğer büyük parçalarını İngilizlere çiğnetiyoruz. Ahali aç, sefil nihayet ne olacak? Bunda da biz zavallı Türkler gene manen, maddeten zarara duçar olacağız. Kürdistan’ın bir büyük kısmı Ermeni komitalarının elinde mahvoluyor. Her ne tarafa bakar isek karanlık görüyoruz! Burada Alman, Avusturyalılar son derece memnun zira kendileri galip mevkiinde. Fakat biz vatanımızın bu gibi istila edildiğini gördükçe son derece meyus oluyoruz. Kendi esaret, felâketimizi unutuyoruz. Yarabbi, yeter artık terbiye ise olduk, kâfidir! Masumların hürmetine vatanımızı sen muhafaza eyle, bize nusret ihsan eyle!</p>
				<p class="normal">27 Aralık 1917</p>
				<p class="normal">14 – Bugün posta günüdür. Lâkin mevlûd-ı İsa [İsa’nın doğum günü] olduğundan, bugün mektup yoktur. Burada haber aldığımıza göre İrkuç’ta pek büyük bir ihtilal var imiş. Bolşeviklerden iki alay topçu ve bir alay piyade gelerek şehre pek büyük bir ateş açmışlar. İki bine karîb [yakın] adam ölmüş ve nihayetinde şehir Bolşeviklerin eline geçmiş. Oradan kaçarak buraya hastaneye gelmiş iki Rus zabiti olduğunu söylediler ve bu gece Mîlâd-ı İsa olduğundan lager dâhilinde bu gece serbest. Herkes dolaşabileceğini söylüyorlar. Gece hakikaten, bu gece zabitan serbest olarak dolaşıyor. Hatta aşağı efrat barakasına birçok efendiler gidip geliyorlar.</p>
				<p class="normal">28 Aralık 1917</p>
				<p class="normal">15 – Lagerin etrafında evvelce yirmi beş kadar süngülü nöbetçi var iken şimdi beş nefer kaldı. Onlar da hep bir araya toplanıp oturuyor. Hiç kimseye “yasak” dedikleri yoktur. Herkes serbest. Aşağılara, hastaneye, efrat barakasına gidip geliyorlar. Ben de bugün hastaneye gittim. İrkuç’tan gelen Rus zabitlerini gördüm. Gece elan efendiler serbest geziyor. Bu gece nöbete gelen beş efrattan biri Tatar imiş. Bizim barakaya geldi tamam bir saat bizim ile oturdu. Nöbet yeri boş kaldı. Şehirde yarın değil öbür gün mevlid-i şerif gecesi olduğundan bizim de izin istememizi söyledi. Biz de bir iş olsun gibi, bir istida ile müracaat ettik. Bugün bir kart Hıfzı’ya bir kart Asım Efendi’ye.</p>
				<p class="normal">29 Aralık 1917</p>
				<p class="normal">16 – Bugün üsera kumandanı tarafından şehre izin ile gideceğimiz bildirildi. Bu gece bir rüya gördüm. Bir yerde gidiyor idim, arkadaşı rast geldim. Çıplak, sırtında çarşaf yok idi. Kendisine “çarşafın nerede?” diye sordum. Cevabında “yıkadım, ütüledim bohçadadır” cevabını verdi ve kendisine nereye gitmekte olduğunu sordum. Dedi ki “dişim kırıldı, yaptıracağım.” Hatırımda bu kadar kalmış. Uyandım pek çok düşündüm, bakalım ne çıkacak? Sonu hayırdır inşallah.</p>
				<p class="normal">30 Aralık 1917</p>
				<p class="normal">17 – Teşrinievvel 3 tarihli ve Hamit’in imzasıyla ve 4 Teşrinievvel tarihli refikadan iki kart aldım.</p>
				<p class="normal">1 Ocak 1918</p>
				<p class="normal">19 – Bugün Hamit’e bir kart yazdım.</p>
				<p class="normal">3 Ocak 1918</p>
				<p class="normal">21 – Bugünkü postadan 30 Ağustos tarihli Hıfzı’dan, 1 Teşrinievvel, 7 minhü da iki adet kart biraderim Asım Efendi’den aldım. Hıfzı’nın zabit olarak Şam’a gittiğini bildiriyor.</p>
				<p class="normal">4 Ocak 1918</p>
				<p class="normal">22 – Biraderim Asım Efendi’ye bir kart yazdım.</p>
				<p class="normal">7 Ocak 1918</p>
				<p class="normal">25 – Bugün Mahir Kaptan dört-beş gündür hasta idi. Sabahleyin aşağıda bulunan Avusturya doktoru “hastalığının tifo olması şüphelidir” dedi, hastaneye gönderdi. Hepimizi bir korku aldı. Burada bu kadar uzun müddettir esir olarak her mezâhime [eziyetlere] katlanıp sonunda bu gibi bir şüphe üzerine, kurtulmak ümidi pek yakın olduğu zamanda ölmek, aman Yarabbi ne kadar korkunç ve ne kadar feci bir hâldir! Aman Yarabbi, cümleyi, bu acizi de hıfz-ı samedâniyene tevdi ettim!</p>
				<p class="normal">8 Ocak 1918</p>
				<p class="normal">26 – Sıkıntının son derecesindeyiz. Asla gaz yoktur. Şekerin kıyyesi yedi rubledir. Tekmil odalar geceleri karanlık kalıyor. Elektrik için müracaat ettik, beher efendi on beş ruble kadar verecek. Lakin oradan da tel kalmadığının cevabını aldık. Murdar bir yağ bulduk, fondu bir ruble 30 kapik. Bu yağdan kandil yaptık, şimdi onunla oturuyoruz. Vâkıâ, pek ziyade aydınlık vermiyor, fakat ne yapalım bu uzun gecelerde başka çaremiz yoktur! Bir ispermeçet mumu yetmiş kapiktir. Zaten aldığımız elli ruble burada ne iaşemize ve ne sair türlü levazımımıza kâfi gelmiyor. Her hâlde ileride daha ziyade müşkülata düşeceğimiz belli oluyor.</p>
				<p class="normal">11 Ocak 1918</p>
				<p class="normal">29 – Bugün iki kart, 22 tarihli, biri Asım Efendi’ye ve biri Hamit’e ve bugünkü tarihle bir mektup Hamit’e yazdım. </p>
				<p class="normal">15 Ocak 1918</p>
				<p class="normal">2 Kânunusani – İki kart yazdım. Biri Hamit’e ve bir tane de Kocamustafapaşa’da Ulviye’ye.</p>
				<p class="normal">16 Ocak 1918</p>
				<p class="normal">3 – Şimdi tam manasıyla serbest geziyoruz. Asla nöbetçi kalmadı. Zaten asker de azdır. Ruslar kâmilen askeri terhis etti ve zabitlerde kılıç, apolet yoktur ve zabitlerine mahiye, efrat gibi beş ruble maaş veriyor ve efrat kazanından yemek veriyor. Zabt ü rabt kalmadı. Tam manasıyla koca Rusya yıkıldı. Daha bakalım ne göreceğiz?</p>
				<p class="normal">21 Ocak 1918</p>
				<p class="normal">8 – Bugün Kânunuevvel maaşına mahsuben yirmi beş ruble aldık. Zannıma göre Ruslar bizim maaşımızı veremeyecek. O vakit hâlimiz ne olacağını şimdiden düşünüyoruz. Zaten elli ruble idare etmiyor. Ekseri zabitan eşyalarını satıyor. Elli ruble yalnız yemek için bile kâfi gelmiyor. Herhâlde ileride pek ziyade müşkülat içinde kalacağız.</p>
				<p class="normal">22 Ocak 1918</p>
				<p class="normal">9 – Bir kart eve ve bir kart da Saim Bey’e yazdım.</p>
				<p class="normal">29 Ocak 1918</p>
				<p class="normal">16 – Bir kart Hamit’e ve bir adet de Asım Efendi’ye yazdım. Bugünlerde Ruslar tarafından lagerin etrafındaki nöbetçiler kâmilen kalktı. Şimdiki hâlde serbest olarak gezebiliyoruz. Efrat barakalarına, hastaneye, postaya, etrafımızda ki dağlarda hatta yarım saat yakınımızda bulunan Berezovka namındaki köye gidebiliyoruz. Lâkin soğuktan naşi pek az kimse gezmeye cesaret ediyor, lager dâhilindeki tiyatroda her akşam Avusturya efradından teşekkül eden bir tiyatro heyeti tarafından oyun oynanıyor ve doğrudan zabitana ait olmak üzere yanımızda bulunan bir barakaya Avusturya zabitleri tarafından bir tiyatro yapıldı. Burada da Avusturya zabitleri oynatıyor. Bugün Çerkes Hasan Efendi ile Berezovka’ya gittik. Orada bulunan üç İslam ile beraber birkaç saat konuştuk. Akşamüstü kalkıp gelir iken köyde her nasıl ise ayağım kayarak düştüm. Fakat ne kadar fena düştüm! Tekmil yüzümün sol tarafı, burnumun ve üst dudağımın yarısı, sol gözüm şişten, kâmilen kapandı. Barakaya kadar güç geldim. Mümkün olduğu kadar pansuman yapıyoruz. Herhâlde birkaç günler çekeceğim belli. Ne yapalım kısmet böyle imiş!</p>
				<p class="normal">1 Şubat 1918</p>
				<p class="normal">19 – Bugün bir mektup biraderim Asım Efendi’ye yazdım. Bugün lager doktoru tarafından hastaneye sevk olundum. Hastanede elli sekizinci harici koğuşu olan barakaya yatırıldım. Burada bir ufak odada yalnız bulunuyorum. Dışarıda seksen kadar karyola vardır, Rus ve Avusturya efradı karışıktır. Dört adet de Türk neferi varıdır. Cümlesi yaralıdır. Bazısının bir eli, bazısının bir ayağı kesiktir. Burada dört kadın hizmetçi vardır. Bu kadınların buradaki hizmetleri şayan-ı dikkattir. Hakikaten her gün o yaraları sarıp temizlemeleri son derece mükemmeldir. Lâkin, yalnız Rus efradına bakıyorlar.</p>
				<p class="normal">2 Şubat 1918</p>
				<p class="normal">20 – Bugün bir Rus ve bir Avusturya zabiti geldi, odada üç kişi olduk. Rus zabitinin basur memesi olduğundan ameliyat yapacaklar.</p>
				<p class="normal">3 Şubat 1918</p>
				<p class="normal">21 – Bu gece bir Rus neferi saat onda vefat etti.</p>
				<p class="normal">4 Şubat 1918</p>
				<p class="normal">22 – Ben bugün tekrar komisyona girmek üzere elli ikinci barakaya naklettim. Geçen sene bulunduğum odanın aynı yatağına yattım. Bakalım ne olacak? </p>
				<p class="normal">11 Şubat 1918</p>
				<p class="normal">29 – Bugün eve bir kart yazdım.</p>
				<p class="normal">12 Şubat 1918</p>
				<p class="normal">30 – Akşam pek çok posta geldi. Lâkin bana mektup yoktur. Zira Hıfzı gitti. O bulunmadığı zaman benim mektuplarım kesiliyor. Demek Hıfzı’dan başka pederini arayacak kimse yoktur. Cenab-ı Hak kendisine tûl [uzun] ömür ve muvaffakıyet ihsan etsin, âmin.</p>
				<p class="normal">13 Şubat 1918</p>
				<p class="normal">31 – İrkuç’tan gelen emir üzerine bu sabah şimendifere binmek üzere on Avusturya zabiti, beş-altı kadarı yüzbaşıdır, invalid olarak hareket ettiler. Kendileri pek sağlam oldukları hâlde doktorları kendilerini kurtardılar. Vatanlarına giderek tekrar harbe iştirak edeceklerini kemal-i iftihar ile söylüyorlar, lâkin trende yer bulamadıklarından geri geldiler. Akşam treniyle gidecekler. Akşam invalid olan Avusturyalı on zabit hareket ettiler.</p>
				<p class="normal">14 Şubat 1918</p>
				<p class="normal">1 Şubat – Bugün hastanede zabitana verilen yemeği kestiler. Efrat kazanında pişirilen yemekten verdiler. Bugün şayi olan [konuşulan] havadise göre, Ruslar harbin bittiğini resmen ilân etmişler. Bizim hastane doktorunun ifadesine göre şimdiden sonra invalid komisyonu lağvedilmiş olduğundan artık hastanede beklemek icap etmeyeceğini hepimize bildirdi.</p>
				<p class="normal">15 Şubat 1918</p>
				<p class="normal">2 – Rus gazetelerinden: Yavuz ve Midilli kruvazörü Kale’den Adalar Denizi’ne çıkarak İngiliz donanması ile ettikleri harbin neticesi olarak Midilli gark oluyor [batıyor], Yavuz büyük yara yiyerek Kale’ye kaçmış.</p>
				<p class="normal">16 Şubat 1918</p>
				<p class="normal">3 – Bugün iki adet kart aldım. Biri Hamit’ten ve bir tane biraderim Asım Efendi’den, 10 Teşrinisani 33 Hamit’in sünnet edildiğini bildiriyorlar. Hamdolsun, o da bitti. En ziyade beni memnun eden Hamit’in kendi yazısıyla gönderdiği karttır. İnşallah daha tahsilini ilerleterek beni memnun eder ve bir de Hıfzı’nın Cevdet ile bir arada bulunması ne kadar mucib-i memnuniyet bir hâldir. Cenab-ı Hakk’a yüz bin hamd ü senâ olsun!</p>
				<p class="normal">Burada şimdilik benim tedavim gayet gariptir. Gece yatacağım zaman bir çarşafı soğuk suda ıslatıp göğsümü sarıyorlar, sabaha kadar öyle yatıyorum. Hâlbuki gece döndükçe soğuk çarşaf ile bir türlü rahat edemiyorum. Çıkan havadise göre şimdiden sonra invalid komisyonu olmayacak imiş. Doğru olduğu tebeyyün eder ise bir iki güne kadar ben de hastaneden çıkarım. Lâkin yukarıda bizim lokanta pek pahalı oluyor. Hiçbir efendinin aldığı maaş kâfi gelmiyor. Herkes borç içinde. Nihayet ne olacak, bu gidiş ile aç kalacağımız anlaşılıyor.</p>
				<p class="normal">18 Şubat 1918</p>
				<p class="normal">5 – Hastanede benden başka Türk kalmadığından son derece sıkılıyorum. Vâkıâ, buranın yatakları pek rahat ise de bir-iki güne kadar çıkmaya mecbur olacağım. Bugün iki adet kart yazdım, biri Hamit’e ve bir tane biraderim Asım Efendi’ye. Aldığım kartlara cevaptır.</p>
				<p class="normal">Bugünlerde havadislerin arkası pek ziyade kesildi. Ne oluyor? Telgraf yok, gazete yok dünyanın en ücra ve uzak bir köşesinde bulunuyoruz. “Sulh oluyor” diyorlar, lâkin bir kısmı da inkâr ediyor. Hiçbir veçhile doğru malûmat alamıyoruz. Bizi de en ziyade bu gibi şayiât [söylentiler] sıkıyor. Ba-husus [özellikle] aldığımız para bir türlü idaremize kâfi gelmiyor. Etin kıyyesi otuz kuruşa çıktı, revgan-ı sade [tereyağı] yüz elli kuruştur. Şeker yüz on beş kuruş, ekmek fondu dört kuruştur. Bu hesapta her ne kadar idare etmeye çalışır isek de mümkün olamıyor. En ziyade tütüne ve şekere para gidiyor. Tütünün bir fondu on üç buçuk rubledir.</p>
				<p class="normal">19 Şubat 1918</p>
				<p class="normal">6 – Bugün bulunduğum odayı değiştirdim. Zira evvelce oturduğum odanın yanında abdesthane olduğundan fena bir koku var idi. Pek ziyade rahatsız oluyordum. Zaten burada bir-iki gün daha ancak oturabileceğim, benden başka Türk olmadığından pek ziyade sıkılıyorum. Vâkıâ, yukarıdan pek ziyade rahat ise de insan kendi dilinden ve âdetinden bilmeyen insanların içinde pek güç oturabiliyor. Havadis: Avusturyalıların beyninde [arasında] şayi olan ağız havadisine göre sulh imza edilmiş ve biz de Mart iptidasına [başlangıcına] kadar buradan hareket edeceğimiz söyleniyor. Bize kalır ise bunu pek de erken görüyoruz. Daha herhâlde bizim buradan hareketimiz iki yahut üç ay sonra belki olabiliyor zannediyorum.</p>
				<p class="normal">20 Şubat 1918</p>
				<p class="normal">7 – Üç gündür hava pek ziyade soğuktur, oldukça sert bir rüzgâr esiyor. Sıhhati tebeyyün edecek hiçbir havadis yoktur. Burada her gün Avusturyalılar bir takım yalan şayiât neşrediyorlar ve bulunduğumuz lagerde bine karîb [yakın] Avusturya zabiti vardır. Bunun kısm-ı azamı [büyük bölümü] ihtiyat zabitidir. Lâkin bin zabitin her hâlde dört-beş yüz kadarı Yahudi’dir.</p>
				<p class="normal">Bu gece bulunduğumuz odada bir Macar yüzbaşı ile üç Macar kadeti vardır, bir de ben beş kişi bulunuyoruz. Ben akşam koridorda oturuyor idim. Yüzbaşı başka barakaya gitmiş, diğer odadan bir Macar zabiti gelmiş, dört kişi bunlar iskambil kâğıdı oynar iken camın ufak penceresini bir az temiz hava almak için açıyorlar. Yüzbaşı gelir iken camın açık olduğunu görerek cama vurup içeriye bir parça kar atıyor. Bunlar korkarak koridora kaçmışlar. Kendilerinden ne olduğunu sordum. Anlattılar. İşte bunların cesaretine ufak bir numune!</p>
				<p class="normal">21 Şubat 1918</p>
				<p class="normal">8 – Elan hava pek ziyade soğuk devam ediyor.</p>
				<p class="normal">22 Şubat 1918</p>
				<p class="normal">9 – Hava pek ziyade rüzgârlıdır. Ara sıra kar yağmakta devam ediyor. Burada Macar yüzbaşılarından Kaptan Naç ismindeki zabit invalid olduğundan, tekmil ne kadar yarım ve bütün invalid var ise hepsine beşer ruble topluyor. İrkuç’a bir doktor gönderecek, mümkün olur ise üç-beş yüz ruble vererek kâğıtları bir an evvel yaptırarak buradan kurtulmanın çaresini arayacak. Ben de üç ay evvel yarım invalid olduğumdan beş rubleyi verdim. Bakalım ne olabilecek?</p>
				<p class="normal">Öğlen yemeğinden sonra gelen bir telgrafta Ruslar ile sulhun imza edildiğini ilân ediyorlar. Şimdi burada umumi bir sevinç ortalığı kapladı. İnşallah yakın vakitte sevgili vatanıma ve çocuklarıma kavuşmak saadetine nail olacağım. Akşam Park’a, oradaki arkadaşlarını görmeye giden genç Rıza Efendi ismindeki mülâzım-ı sani [asteğmen] geldi. Park’a bizim hakkımızda gelen emri kendi görmüş. Bundan üç ay evvel yarım invalid olmuş idik. Şimdiye kadar hiçbir haber alamamış idik. Bundan üç hafta kadar evvel şehirde Tatarların bir konferansı olmuş idi. Bizim Türk zabitanı da gitmiş idiler. Orada bulunan bir zengin Tatar depütana söylemişler, o da “ben sizin işinize bakarım” demiş idi. Şu hesapça, o Tatar tarafından yapıldığı anlaşılıyor. Emir yanlış olarak Park’a gitmiş. Rıza Efendi on sekiz Türk efendisinin esamisini [isimlerini] görmüş. Bu emir İrkuç kumandanlığından geliyor. Buradaki Rus kumandanına müracaat ederek Park’tan telefon ile bu emri isteyecekler. Bakalım bu vasıta ile kurtulabilecek miyiz? Pek de ümit etmiyoruz. Zira artık talihin bu gibi saadetlerini pek de beklemiyoruz.</p>
				<p class="normal">23 Şubat 1918</p>
				<p class="normal">10 – Elan hava fenadır. Kar yağıyor, ara sıra rüzgâr esiyor, soğuk devam ediyor.</p>
				<p class="normal">Bugün Park’a bizim kâğıtları almak üzere Orhan Bey gitti. Yarın gelecek, bakalım bu işten de ne çıkacak? Akşam lagerden bir Macar mülâzım-ı evveli sedye ile getirdiler. Ayağı kayarak düşmüş, sağ bacağının kemiği çatlamış. Bu gibi hâlleri gördükçe Cenab-ı Hakk’a çok şükür ediyorum. Vâkıâ, benim yüzüm elan daha iyi olmadı ise de, o kadar değildir. Yalnız yüzümün sol tarafı ile sol dudağım elan uyuşuk bir hâldedir. Doktorun ifadesine göre his damarı biraz zedelenmiş, “o da tedricen kendine gelir” diyor.</p>
				<p class="normal">24 Şubat 1918</p>
				<p class="normal">11 – Elan hava pek fenadır. Ara sıra kar yağıyor, soğuk ziyadedir.</p>
				<p class="normal">Bugünkü tarihle bir mektup Hamit’e yazdım.</p>
				<p class="normal">25 Şubat 1918</p>
				<p class="normal">12 – Bugün Danimarka Salib-i Ahmerinden [Kızılhaç’ından] bir kart aldım.</p>
				<p class="normal">26 Şubat 1918</p>
				<p class="normal">13 – Bugün bir kart Hamit’e yazdım. Hava son derece güzel ve parlak bir güneş vardır. Lâkin soğuk ziyadedir. Bugünkü muayenede Doktor arsenik şırıngası alacağımı söyledi. Bu akşamdan itibaren alacağım. Hastanenin verdiği yemek gayr-i kâfi olduğundan Doktor hariçten, para ile Alman mutfağından yemek almaklığımı söyledi. Ben tuz yemediğimden dolayı alamadığımı bildirdim. Doktor “ben bir kere konuşacağım, bilahare size her gün yazarım, alırsınız” dedi. Bakalım nasıl olacak?</p>
				<p class="normal">27 Şubat 1918</p>
				<p class="normal">14 – Hava güzeldir. Bugün birinci şırıngayı aldım.</p>
				<p class="normal">28 Şubat 1918</p>
				<p class="normal">15 – Hava güzeldir. Havadis yoktur.</p>
				<p class="normal">1 Mart 1918</p>
				<p class="normal">16 – Hava güzeldir. Bugünkü havadise göre Almanlar Ruslara on madde üzerine bir sulh programı vermişler. Eğer Ruslar kabul etmez ise Moskova ve Petrograd üzerine orduları hareket edecek imiş. Herkesin fikrince Ruslar kabule mecbur olacaklar.</p>
				<p class="normal">Bugünkü postadan İhya Kaptan on kart birden aldı. Son kartın tarihi Kânunusani dokuzdur. Bunda pederi yazıyor ki: “pek yakın zamanda görüşmemiz mümkündür. Müsâlaha [barış] son derece ilerlemektedir.” Hâlbuki biz burada tabii bu haberleri alıyoruz, lâkin pek az. Daha doğrusu aldığımız haberler her zaman birbirini cerh ediyor [çürütüyor]. Bizim fikrimize göre her hâlde yaz nihayeti belki buradan hareket edebiliriz. Mustafa Kaptan dahi yedi adet kart aldı. Onun kartında da Maltepe’de gayet güzel bir köşk aldıklarını bildiriyorlar. Cenab-ı Hak mübarek eylesin.</p>
				<p class="normal">4 Mart 1918</p>
				<p class="normal">19 – Hava son derece güzeldir. Elan benim yüzümün ağrısı pek hafif devam ediyor. Kendim bugün elim ile yoklar iken gözümün altında, burnuma yakın ufak, sert bir çıkıntı buldum. Zannıma göre oradaki kemik her hâlde çatladı, yahut kırıldı. Şimdilik bana verdiği zarar pek hafif bir ağrı ise de elan yüzümün ve dudağımın sol tarafı uyuşuk bir hâldedir. Yarın doktora göstereceğim. İlerde bana bir zarar vermesin. Şurada kırk ay geçirdim, lâkin sonunda bu da başıma geldi. Ne yapalım, Cenab-ı Hak cümleye, bu acize de sıhhat ihsân etsin!</p>
				<p class="normal">5 Mart 1918</p>
				<p class="normal">20 – Hava son derece güzeldir. Bugün bir kart Hamit’e ve bir kart da Danimarka Salib-i Ahmer’i vasıtasıyla Asım Efendi’ye yazdım. Şimdi bizim doktora yüzümü gösterdim, muayene ederek “orada ufak bir kemik kırılmıştır zannederim, lâkin yarın bu gibi hastalıkların mütehassısı olan doktora söyleyeyim, bir kere muayene etsin” dedi. Bakalım, yarın öteki doktor ne söyleyecek?</p>
				<p class="normal">6 Mart 1918</p>
				<p class="normal">21 – Bugün de muayene olamadım, zira Park’ta bulunan Avusturya generallerinden biri muayene olmak üzere gelmiş. Avusturya ve Rus doktorları bir komisyon yaparak onu muayene ettiler. Öğle yemeği yer iken bir Avusturya zabiti gelerek umumuza müjde verdi. Şimdi gelen telgrafta Mart’ın üçüncü günü sulhun Ruslar ile imza edildiğini yazıyor imiş. Lâkin pek az sevinebildik, bir türlü gideceğimize inanamıyoruz. İnşallah sahihtir, yakın zamanda şu menhûs [uğursuz] esaret beliyesinden [felâketinden] kurtulmak saadetine nail oluruz.</p>
				<p class="normal">7 Mart 1918</p>
				<p class="normal">22 – Şimdi sanitar geldi, doktorun muayenehaneye istediğini bildirdi. Gittim orada bizim doktorun yanında diğer bir Avusturya doktoru daha var. O doktor uzun bir muayeneden sonra, “evet orada bir kemik kırılmıştır, lâkin şimdilik hiçbir şeye lüzum yoktur. Eğer ileride bir ağrı yapar ise o zaman bakarız” cevabını verdi. “Peki” diyerek çıktım. Bakalım ileride ne olacaktır? Bugünkü havadise göre bizim ordu Batum, Ardahan ve Kars şehirlerini işgal etmiş. Eğer bu havadis doğru çıkar ise şuradaki üç buçuk senedir çektiğim ıstırabı unutacağım. Şimdi duyduğumuz havadise göre Rusya’da Mayıs’ın üçüne kadar tekmil üseranın iade edileceği söyleniyor.</p>
				<p class="normal">8 Mart 1918</p>
				<p class="normal">23 – Dün, bugün hava eski hâlini buldu. Sert rüzgâr esiyor, soğuk ziyadedir. Şimdi iki kart aldım. Agâh Efendi ve kayınvalideden, lâkin tarihleri yoktur. Esat Efendi’den selam yazıyorlar, Murat Efendi’den selam yoktur. Akşam iki kart aldım. Temmuz 15 Hıfzı’dan, 20 minhu Vedia’dan. Pek geç kalmış. Teşrinisani kartlarını pek çok evvel aldım. Bu gece aşağı lagerde Avusturya-Macaristan efradı zabitan barakasına adeta bir baskın yapıyorlar. Saat, para gibi zî-kıymet [değerli] eşyaları cebren ellerinde tabanca ile tehdit ederek alıyorlar. İşte Avrupa’nın en muntazam bir ordusunun efradı, cümlesi sosyalist olup harp ve kral istemiyorlar. Bizim lagerden daha bir haber alamadım. Bakalım orada da bu gibi bir hâl vuku buldu mu, anlayamadım.</p>
				<p class="normal">9 Mart 1918</p>
				<p class="normal">24 – Hava son derece güzeldir. Yevm-i felâketimizin kırkıncı ayı bugün ikmal ettik. Daha ne kadar zaman geçireceğiz, bunu da ilerisi gösterecek.</p>
				<p class="normal">10 Mart 1918</p>
				<p class="normal">25 – Bugün bir kart Vedia’ya ve bir kart da Agâh Efendi’ye yazdım Şimdi burada deveran eden havadise göre Dauria, Kazaklar tarafından zapt edilmiş. Transkazak denilen mevki ise Çinliler tarafından zapt edilmiş. Transkazak denilen mevki buraya yirmi saat kadar ancak vardır. Oradaki üsera yayan olarak yanlarında asla Rus bulunmadığı hâlde buraya geliyorlar imiş.</p>
				<p class="normal">İkinci havadis, istasyonda bir Türk neferi üsera yüklü bir tren görmüş. Bu trende Dauria’da bıraktığımız Salim Bey dahi var imiş. Mezkûr nefer [adı geçen asker], Salim Bey ile konuşmuş. Salim Bey diyor ki “Dauria’da tekmil üsera gitti, en son biz hareket ettik, yakında size de sıra gelecek.” Bir türlü inanamıyor isem de, bakalım daha ne gibi havadis çıkacak? Akşam bir Salib-i Ahmer heyeti gelmiş. Bir Amerikalı, bir Danimarkalı, iki İsveçliden mürekkep imiş.</p>
				<p class="normal">12 Mart 1918</p>
				<p class="normal">27 – Hava son derece güzeldir. Burada her gün yüz bin türlü şayia deveran ediyor, kâh “sulh bitti bir aya kadar gidiyoruz,” kâh “daha bitmediğinden beş altı ay buradayız...” Hiç birisine inanmıyoruz. Buradaki intizamsızlık elan devam ediyor. Dün Berezovka’da bir Rus hastabakıcı kadını tehdit ederek üzerindeki altmış rubleyi almışlar. Ne hükümet belli, ne asker! Pek karışıktır. Bizim bulunduğumuz mevki bir asker mevkiidir, lâkin hiçbir türlü emniyet ve asayiş yoktur. Her gece on-yirmi el silah atılıyor. Kim atıyor, nereye atıyor bu da belli değildir. Lagerde her baraka zabitanı gece nöbet bekliyor. Böyle bir hayat geçiriyoruz. Hele Avusturya-Macaristan efradı külliyen [tamamen] intizamdan âridir [intizamsızdır]. En büyük hırsızlık ve adam soymak, barakaları basmak, sosyalist namı altında onlardadır. Ruslarda ise ne men edecek kuvvet ve ne de intizam-ı askeri vardır. Bakalım bu işin nihayeti ne olacak?</p>
				<p class="normal">14 Mart 1918</p>
				<p class="normal">1 Mart – Hava iyidir, lâkin bir miktar rüzgâr var. Bugün hastaneye bir Salib-i Ahmer heyeti geldi. İki kişi idiler, meğer birisi Hilâl-i Ahmer namına gelmiş. Benim yatağıma geldi, kendisiyle Türkçe olarak görüştük, lâkin kendisi Türk değildir. Şimdiye kadar gelen onu mütecaviz heyetten ilk defa olarak Türk namına hareket eden bir adam gördük.</p>
				<p class="normal">15 Mart 1918</p>
				<p class="normal">2 – Hava son derece güzeldir. Bugünlerde sulh lakırdısının arkası kesildi. Burada birkaç günler devam eder sonra kesilir, üç-beş gün sonra yine başlar. Her ne kadar pek çok söylenilen sözlerin yalan olduğunu biliyor isek de gene duyulmasını istiyoruz. Bizim için en büyük medâr-ı teselli [teselliye yarar] olduğu gibi, vakit geçirmeye de en büyük vesiledir. Şimdi postadan bir adet 30 Kânunuevvel tarihli Vedia’nın imzasıyla bir kart aldım. Akşamüstüne yakın Mustafa Kaptan bir miktar keyifsiz olduğundan hastaneye geldi, benim yanımdaki yatağa yattı. Şimdi odada dört Macar, iki Türk altı kişi bulunuyoruz.</p>
				<p class="normal">16 Mart 1918</p>
				<p class="normal">3 – Hava son derece güzeldir. Şimdi haber aldığımıza göre Dauria’da bulunan tekmil üsera İrkuç’ta Kansk denilen mevkie naklediliyor imiş. Bugün iki transport geçmiş.</p>
				<p class="normal">17 Mart 1918</p>
				<p class="normal">4 – Hava son derece güzeldir. Havadis yoktur. Kamarot Hüseyin ’den bir kart aldım.</p>
				<p class="normal">18 Mart 1918</p>
				<p class="normal">5 – Bugün hava bir miktar soğuktur.</p>
				<p class="normal">19 Mart 1918</p>
				<p class="normal">6 – Hava son derece güzeldir. Havadis yoktur. Asla gazete ve telgraf gelmiyor. Benim yüzüm elan geçmedi. Daha uyuşukluk devam ediyor. Eğer biraz soğukta dışarıda gezer isem bütün, bütün keçeleniyor. Doktorlar “daha geçmesine vakit var” diyorlar.</p>
				<p class="normal">20 Mart 1918</p>
				<p class="normal">7 – Bugün bir kart Asım ve bir kart da Yörük vapuru kaptanı Hüseyin Efendi’ye yazdım, bir kart da kamarot Hüseyin’e yazdım. Bir transport Belçika askeri geçti, Vladivostok’a gidiyor. Galiçya cephesinde imişler. Akşam havadisi: Ruslar ile müzâkerât-ı sulhiye kâğıtları mübadele edilmiş. Fransa cephesinde Almanlar, İngilizlerden kırk dokuz bin esir ve yirmi zırhlı otomobil almışlar.</p>
				<p class="normal">22 Mart 1918</p>
				<p class="normal">9 – Hava bugün rüzgârlıdır ve ara sıra kar yağıyor. Dün akşamdan beri hastanedeki zabitanın isimlerini yazıyorlar fakat ne için olduğunu bir türlü anlayamadık. Şimdi Park’tan gelen Doktor Aleksandır Efendi’nin getirdiği Rusça gazetenin yazdığına göre, Odessa ve Kiev ve Katerin, Alman-Avusturya orduları tarafından işgal edilmiş. Bir yandan sulhun imza edildiği söyleniyor, diğer taraftan memleketler işgal ediliyor. Bunun ne demek olduğunu bir türlü anlayamıyoruz.</p>
				<p class="normal">24 Mart 1918</p>
				<p class="normal">11 – Hava son derece güzeldir. Bugün Saffet Kaptan’dan bir mektup aldım.</p>
				<p class="normal">27 Mart 1918</p>
				<p class="normal">14 – Posta günüdür. Bir kart Vedia’ya, bir kart Kocamustafapaşa ’da biraderim Hakkı Efendi’ye, bir kart da idarede Saim Bey’e yazdım.</p>
				<p class="normal">28 Mart 1918</p>
				<p class="normal">15 – Hava iki gündür soğuktur ve rüzgârlıdır. Havadis yoktur. Şimdi 17 Teşrinisani tarihli, biraderim Asım Efendi’den bir kart aldım.</p>
				<p class="normal">31 Mart 1918</p>
				<p class="normal">18 – Hava son derece güzeldir, o kadar ki belki yazın bile bu kadar güzel hava bulunmaz. Transkazak’tan zabitan Park’a gelmişler. İçlerinde bizden Sami Kaptan dahi beraberdir. Dün gece buraya gelip bizim barakada yatmış. Bugün görüştük, bir buçuk senelik esirdir. Gene Park’a gitti. Eğer mümkün olur ise Rus kumandanına müracaat ederek buraya gelecektir. Daha yirmi dört Türk zabiti var imiş, hepsi Park’a gelmiş.</p>
				<p class="normal">1 Nisan 1918</p>
				<p class="normal">19 – Sami Kaptan evvelce bizim ile bulunarak bilâhare buradan istida ederek bir buçuk sene evvel Türkistan’a giden Mülâzım-ı Evvel Sırrı, Mülâzım-ı Sâni Keremi Efendiler bizim lagere geldiler.</p>
				<p class="normal">Posta günüdür. Bir kart Hamit’e ve bir kart da Asım Efendi’ye yazdım. Şimdi Hamit’ten bir kart aldım 16 Kânunuevvel tarihli idi.</p>
				<p class="normal">2 Nisan 1918</p>
				<p class="normal">20 – Hava bozuldu, rüzgâr esiyor, kar yağıyor, soğuk ziyadecedir. Buranın havasına akıl ermez. Havadislerin arkası kesildi, yalnız Almanlar, Fransa cephesinde pek büyük muvaffakiyet kazanarak pek çok top alıyorlar ve Paris’e yakın mesafeye kadar gitmişler.</p>
				<p class="normal">Dün gece Transkazak’tan gelen Türk zabitanından bir binbaşı, bir jandarma ve bir nizamiye mülâzımı üç kişi misafir gelmişler. Buradaki Türk zabitanı ve bizim orduda İran cephesinde esir olan bir Alman yüzbaşı dâhil olmak üzere hep bir arada yemek yiyerek ve vatan şarkıları okuyup güzel bir gece geçirmişler. Şimdi haber aldığımıza göre, dün gece burada bulunan büyük tiyatroda Yahudiler Filistin’de diye bir sinema oynamış, zaten Avusturya Macaristan zabitanının kısm-ı âzamı [büyük bölümü] ve efradın keza, Yahudi’dir ve sinema bunlar tarafından oynanıyor.</p>
				<p class="normal">3 Nisan 1918</p>
				<p class="normal">21 – Hava bozuk ve soğuktur.</p>
				<p class="normal">4 Nisan 1918</p>
				<p class="normal">22 – Hava soğuktur. Lager dâhilinde bulunan bakkal et bulunmadığından beygir eti getiriyor ve herkes ile beraber biz de yiyoruz.</p>
				<p class="normal">6 Nisan 1918</p>
				<p class="normal">24 – Hava bir miktar iyidir. Şimdi bizim en büyük eğlencemiz havanın iyi olduğu günler istasyona inip gelen geçen trenleri seyretmek, onunla müteselli olmaktır. Daha ziyade hava iyi ise bir çeyrek mesafede bulunan Berezovka köyüne giderek beyhude orada dolaşmak ve dönüp gelmek. Berezovka’da dört-beş bakkal dükkânı vardır, alacağımız bir şey yoktur, zaten bizde de para yoktur. Dükkânlarda da fazla bir şey yoktur. İki-üç aydır ki nispetten serbest gezebiliyoruz. Hastanede artık sıkılmaya başladım. Vâkıâ, her gün gezebiliyor isem de gene sıkılıyorum, bir-iki güne kadar çıkacağım. Burada yalnız bir şey var ki yataklar gayet rahattır. Yukarıda barakada benim yatağım gayet rahatsızdır. Bunun için şimdiye kadar oturabildim, lâkin artık pek ziyade sıkıldım. Her ne olur ise gitmeye karar verdim.</p>
				<p class="normal">9 Nisan 1918</p>
				<p class="normal">27 – Bugün bir kart eve ve bir kart da Hüseyin Kaptan’a yazdım. Şimdi Vedia’nın imzasıyla Teşrinievvel 16 tarihli bir kart aldım.</p>
				<p class="normal">11 Nisan 1918</p>
				<p class="normal">29 – Hava son derece güzeldir. Bugün doktora söyleyerek kendimi yazdırdım. Yarın lagere gideceğim. Burada Avusturyalı efrattan mürekkep sosyalistler büyük tiyatroda bir miting yaptılar. İçlerinde zabitan var ise de onlar meydana çıkmayıp, efrada öğreterek kendileri seyirci kalıyor. Ekserisi Yahudi’dir. Daha ne için olduğunu öğrenemedim.</p>
				<p class="normal">12 Nisan 1918</p>
				<p class="normal">30 – Bugün lagere gidiyorum. Güneş yoktur, hava bir miktar soğuktur. Bu gece fırtına gayet şiddetli idi. Sabaha kadar devam etti.</p>
				<p class="normal">13 Nisan 1918</p>
				<p class="normal">31 – Sabah rüzgâr bir miktar kaldı, lâkin kar yağmaya başladı. Akşam elan kar devam ediyor fakat yağan kar eriyor. </p>
				<p class="normal">14 Nisan 1918</p>
				<p class="normal">1 Nisan – Hava soğuktur, elan ara sıra kar yağıyor. Dün akşamüstü Orhan Bey geldi. İsveç Heyeti Hilâl-i Ahmer namına umum zabitana yüzer ruble ve efrada onar ruble ita ettiğini ve şimdi herkes makbuzunu yazarak parayı kabz etmesini [almasını] bildirdi. Hepimiz yazdık ve aldık. On beş gün mukaddem Almanlara da hükümetleri tarafından gelmiş idi. Avusturyalılar pek ziyade muğber oldular [gücendiler]. “Alman ve Türk hükümeti zabitanının ve efradının bu ihtiyacını düşünüyor da bizim hükümetimiz neden düşünmüyor?” diyorlar. Havadis: Bugün Doktor Rıfat Efendi şehirden geldi. Tatar gazetesinde okumuşlar ki Kafkasya Cumhuriyeti daha doğrusu Gürcü ve Ermeni Cumhuriyeti Batum ve Kars için bize ilân-ı harp etmiş. Gece saat bir, hepimiz uykuda iken kazarmanın kapısını vurdular. Şimdi tekmil kazarmaların kapılarını gece kapıyoruz. Zira lager dâhilinde asla nöbetçi yoktur. Sosyalist veyahut milis namı altında Avusturya ve Rus efradından birçoğu bundan bir ay mukaddem birkaç barakaya girerek soymuşlar. Her ne ise cümlemiz kalkarak kapıyı açtık. Rus kumandanı ile Milis kumandanı ve diğer iki Rus ile tekmil odaları gezdiler, ne aradıklarını anlayamadık.</p>
				<p class="normal">15 Nisan 1918</p>
				<p class="normal">2 – Elan kar yağıyor, tekmil dağlar örtüldü. Soğuk elan devam ediyor.</p>
				<p class="normal">16 Nisan 1918</p>
				<p class="normal">3 – Posta günüdür. Bir kart eve ve bir kart da Asım Efendi’ye yazdım. Kar elan yağmaktadır, soğuk pek ziyadedir.</p>
				<p class="normal">17 Nisan 1918</p>
				<p class="normal">4 – Hava bir derece iyidir. Yağan kar nispetten ortadan kalktı. Berezovka’ya artık ne efrat, ne zabitan gidemiyor. Köydeki milis tarafından yakalanıp hapsediliyor. Bugün Almanların sevki için emir gelmiş, bir-iki güne kadar hareket edecekler.</p>
				<p class="normal">18 Nisan 1918</p>
				<p class="normal">5 – Hava gayet iyidir. İstasyona birçok vagon geldi. Alman efradı vagonları temizlediler ve yirmi sekiz günlük kumanya hazırlayıp yarın yahut öbür gün hareket edecekler. Akşam gelen bir telgrafta, sosyalist namı altında Avusturya-Macaristan efradından büyük bir kuvvet ve Ruslardan aldıkları yirmi beş bin kadar tüfek ile mücehhez oldukları hâlde, Omsk şehrini işgal ederek üserayı memleketine gitmek üzere bırakmayacaklarmış. Rus hükümeti bunun için lâzım gelen tedabiri ittihâz edecekmiş [önlemleri alacakmış]. </p>
				<p class="normal">19 Nisan 1918</p>
				<p class="normal">6 – Hava son derece iyidir. Bugün Alman zabitan ve efradı bini mütecaviz oldukları hâlde kemâl-i intizâm [tam bir düzen] ile vagonlara girdiler, biz de istasyonda seyrettik. Bu gece saat ikide hareket edecekler fakat buradaki şayiaya göre İrkuç’ta tecemmu edecekleri [toplanacakları] söyleniyor, sıhhati bizce meçhuldür. </p>
				<p class="normal">20 Nisan 1918</p>
				<p class="normal">7 – Hava güzeldir, lâkin biz yeni baştan mahpus olduk. Yalnız lager dâhilinde gezebiliyoruz, ne dağlara ne de köye gidebiliyoruz.</p>
				<p class="normal">21 Nisan 1918</p>
				<p class="normal">8 – Hava güzeldir. Havadis yoktur.</p>
				<p class="normal">22 Nisan 1918</p>
				<p class="normal">9 – Bugün rüzgâr pek şiddetlidir, kumdan hariçte gezilmiyor. Posta günüdür, üç kart yazdım. Bir tane biraderim Asım Efendi ’ye ve bir adet Vedia’ya, bir tane Kocamustafapaşa’da Şahende ’ye.</p>
				<p class="normal">23 Nisan 1918</p>
				<p class="normal">10 – Hava son derece güzeldir, tam manasıyla yazdır. Şimdi postadan Hıfzı’nın imzasıyla iki adet kart aldım. Tarihleri yedi aylıktır, 25 Eylül 33, 27 minhü [aynı ay]. Sami Kaptan Park’a gitmek üzere kumandandan bir izin tezkeresi almış, beraber gitmek üzere istasyona hareket ettik.</p>
				<p class="normal">26 Nisan 1918</p>
				<p class="normal">13 – Şimendifer ile şehre kadar gittik. Oradan bir arabaya binerek Park’a doktorların barakasına geldik. Bir gece orada kaldım, Çerkes Fahri Bey’in yatağında yattım. Sabah oradan yayan olarak ormanların arasından bir saatte şehre geldik, trene binerek mevkiimiz kum deryasına geldik.</p>
				<p class="normal">27 Nisan 1918</p>
				<p class="normal">14 – Hava son derece sıcaktır. Bugün bizim yevm-i mahsûsumuz [özel günümüz] olduğu için efendiler iki şişe ispirto bulmuş ve bu ispirto yüz grado kuvvetinde olduğundan bire üç su koyarak içiliyor, yetmiş-seksen şişe de bira aldılar, beş-altı Avusturyalı davet etmişler, saat gece ikiye kadar eğlendiler. Avusturyalılar da keman ve sair saz var, gayet güzel çalıyorlar. Ben burada yapılan bu gibi eğlencelerin hiçbirisine iştirak etmedim, buna da tabiidir ki iştirak etmedim.</p>
				<p class="normal">29 Nisan 1918</p>
				<p class="normal">15 – Posta günüdür, üç kart yazdım: Kayınvalideye, Asım Efendi’ye, Hamit’e</p>
				<p class="normal">30 Nisan 1918</p>
				<p class="normal">17 – Bugün postadan 26 Teşrinisani tarihli refikadan bir kart aldım, altı ay üzerine geliyor.</p>
				<p class="normal">7 Mayıs 1918</p>
				<p class="normal">24 – Posta günüdür, bir kart eve, bir kart kayınvalideye, bir kart da idarede Saim Bey’e yazdım.</p>
				<p class="normal">8 Mayıs 1918</p>
				<p class="normal">25 – Haber aldığımıza göre, Kazak kumandanı Simyonov maiyetindeki Kazak ve Belçika ve Sırp ve Moğol ve Çin Tunguzları ile Dauria’yı zapt ederek ilerliyormuş. Bolşevikler Kırmızı Gvardiya denilen ve bir de sosyal liberal denilen fırkayı sevk ediyorlar. Yakında aralarında büyük müsademe olacak imiş. Bugün üç tren muhacir geldi, Kazaklardan kaçmış. Bizim Türklerden Orhan ve Zühtü Efendiler bir izin tezkeresi alarak şehre gitmişler, avdette istasyona gelip daha trenin hareketine vakit olduğundan oturmak üzere birinci mevki gazinosuna girerler, her ikisinin omzunda apolet olduğundan bir sarhoş nefer elindeki kocaman bir çakı ile apoleti keser. Orada bulunan bir Rus zabiti araya girmek ister. “Kırmızı rota” denilen asker Rus ve Avusturya ve Macaristan efradından müteşekkildir, hücum ederek zabiti fena hâlde döverler ve sürükleyerek götürmeye kalkarlar. İstasyonda mevcut üç askeri treni var imiş, sosyalist zabitlerden biri gelir, o da müdahale eder. Bunun üzerine iki asker birbirinin üzerine hücum eder, büyük bir gürültü, dövüş başlar. Nihayet kırmızı rota mağlup olarak kaçar ve trene binerek tren hareket eder. Şehirde çalışan yedi-sekiz Rum Türk askeri o gürültüde bizim efendilerin yanına gelerek etrafını alırlar, “korkmayınız efendim biz buradayız” diye muhafaza ederek şehre kaçırırlar. Her ne kadar olsa gene bir Türklük gayreti gösterirler ki şayan-ı dikkat bir harekettir.</p>
				<p class="normal">9 Mayıs 1918</p>
				<p class="normal">26 – Bu sabah haber aldığımıza göre Kırmızı Rota denilen bu asker bugün bizim lagere gelerek umum zabitanın apolet ve nişanlarını sökecek imiş. Bakalım daha neler göreceğiz! Şuradaki mevkiimiz [durumumuz] pek müşküldür. Ruslardan ziyade, Avusturya Macaristan sosyalistleri zabitana karşı adâvet [düşmanlık] gösteriyorlar. Bahusus biz Türklere. Acaba buradan sağ olarak gidebilecek miyiz? Bu hepimiz için şüphelidir. Sulh olduğunu duyduk, lâkin başka bir haber alamıyoruz. Yasak ise, eski hâlinde devam ediyor. Başka bir havadis alamıyoruz. Her ne tarafa bakar isek müşkülat. Yiyecek yok, giyecek yok. Elli ruble ile idare olmak mümkün değil. Tütün, şeker, et, sigara kâğıdı, çorap, kundura elhâsıl bir şey yok. Elimde mevcut olanlar tabiidir ki bitti. Başkasını bulmak mümkün değil. Dört-beş ay daha geçer ise bütün bütün çıplak kalacağız. </p>
				<p class="normal">Rusların ahval-i dâhiliyeleri [iç durumları] son derece karışıktır. Ellerinde mevcut olan Kırmızı Rota denilen kuvvet ise zabit ve amir gibi memur tanımaz bir alay yağma-gerden [yağmacıdan] ibarettir. Beyaz ekmek asla yoktur, siyah ekmek, o da çamur gibi olarak yüz otuz dirhemi altı kuruş on paradır. Etin yüz otuz dirhemi on sekiz kuruştur. Tütünün, bulunabilir ise, yüz otuz dirhemi iki yüz elli kuruştur. Peynir bir senedir ki asla yoktur. Tereyağı bulunduğu takdirde yüz otuz dirhemi seksen dört kuruştur. Artık, elli ruble ile iaşeyi düşünmeli! Her cihette pek büyük bir yokluk ve müşkülat içindeyiz.</p>
				<p class="normal">13 Mayıs 1918</p>
				<p class="normal">30 – Bugün şedit bir rüzgâr esiyor, soğuk ziyadedir. Öğle şimdi kar yağmaya başladı.</p>
				<p class="normal">14 Mayıs 1918</p>
				<p class="normal">1 Mayıs – Posta günüdür. Bir kart Vedia’ya ve bir kart da Küçükayasofya ’ya yazdım.</p>
				<p class="normal">15 Mayıs 1918</p>
				<p class="normal">2 – Bugün bizim için bir id-i milli [milli bayram] oldu. Hiç ümidimiz olmadığı hâlde Petersburg’tan bir telgraf geldi. Türkler Almanlar ile beraber hareket edecekler, yakında Almanlar tarafından mübadele için komisyon gelecek ve işe mübâşeret edecektir [işe girişecektir], imza Remzi Paşa’nındır. Bu sürûr [sevinç] içinde iken tekmil Kafkas’ın Türkler tarafından işgal olunduğunun haberini aldık. Aman Yarabbi, bu bizim için ne kadar büyük bir beşârettir [müjdedir]! Bize tekmil felâketimizi unutturacak ve yeniden bizi ihya edecek kadar mühim bir haberdir! Lâkin yalnız sıhhati hakkında teyit edecek bir ikinci habere muntazırız [bekliyoruz].</p>
				<p class="normal">21 Mayıs 1918</p>
				<p class="normal">8 – Posta günüdür. Bir kart eve ve bir kart Asım Efendi’ye ve bir kart da idarede Saim Bey’e yazdım.</p>
				<p class="normal">Akşam postasıyla evden iki kart aldım. 5 Nisan 34 tarihli, bir adedi Vedia’nın, diğeri refikanın imzasıyla idi.</p>
				<p class="normal">28 Mayıs 1918</p>
				<p class="normal">15 – Bir kart Vedia’ya ve bir kart kayınvalideye ve bir kart da Hüseyin Kaptan’a yazdım.</p>
				<p class="normal">1 Haziran 1918</p>
				<p class="normal">19 – Buradan hareket etmek üzere emir bekliyor idik. “Transport bugün gelecek, yarın gelecek” diye vakit geçirir iken şimdi İsveç murahhası olarak, buradan gidecek üseranın nakline nezaret eden zatın dediğine göre, İrkuç ile Plepsky arasında asla şimendifer nakliyatı olmadığı ve iğtişâş [karışıklık] bulunduğu için bir müddet daha buradan hareket edemeyeceğimizi söylemiş. Bu haber bizi ne kadar meyus etti. Yarabbi, daha burada bir-iki ay geçirmek ne kadar müşkül! Yiyecek yok, iki aydır ki maaş alamıyoruz, şeker, tütün asla yok, pek fena bir yiyecek ile vakit geçiriyoruz.</p>
				<p class="normal">3 Haziran 1918</p>
				<p class="normal">21 – Bir kart eve ve bir kart da Asım Efendi’ye yazdım. Bugün lager emr-i yevmiyesinde [günlük emirde] invalid olan zabitanın kendi parasıyla gitmek üzere Rus kumandanlığına müracaat ederek kâğıtlarını alıp gidebileceği söyleniyor. Lâkin “şimendifer ücreti ve yiyecek ve saire için beş yüz ruble ancak kâfidir” diyorlar. Bazı efendiler şehirdeki Yahudilerden faiz ile bu parayı alarak yollar açıldığı gibi gitmeye teşebbüs edecekler. Ben buna bir türlü cüret edemeyeceğim, zira beş yüz ruble altı bin kuruş eder. Bu parayı nereden vereceğim? Maaştan ise para arttırmak gayri mümkündür. Bugün tekmil efendiler borçludur. Aldığımız elli ruble ancak iaşeye [beslenmeye] kâfi geliyor, o da açlıktan ölmemek üzere. Başka türlü iaşe mümkün değildir. Ne yapalım, bekleyeceğiz. Bakalım Cenab-ı Hak ilerde ne gösterir?</p>
				<p class="normal">4 Haziran 1918</p>
				<p class="normal">22 – Pek çok düşündüğüm hâlde arkadaşlardan altı-yedi efendi gerek kendi paraları ve gerekse karzen [borçlanarak] tedarik ettikleri para ile gitmek üzere karar verdiler. Ben de mecbur oldum, bizim Türk efradından Oflu Mehmet Ali isminde bir neferden yüz elli ruble istikrâz eyledim [borçlandım]. Yüz ruble kadar kendi biriktirmiş olduğum para ile iki yüz elli ruble ediyor. Ben de istida verdim, yollar açıldığı zaman hareket edeceğim. Lâkin Rusya’nın ahval-i dâhiliyesi pek karışıktır. Sibirya vilayetinin İrkuç’tan gayri Omsk, Tomsk, Krasnoyarsk, Kalinsk kâmilen Menşeviklerin eline geçti. Çekler dahi beraberdir. Bu gibi ahval daha ne kadar müddet devam edecek? Bunu tabiidir ki kimse kestiremiyor. Korkuyoruz ki birkaç aylar devam eder ise bizim için en büyük felâket o zamandır. Zira iki ay sonra buralarda kış başlar. Üstümüzde başımızda elbise ve ayakkabı kalmadı. Soğanın kıyyesi yüz yirmi kuruştur. Ekmeğin bir kıyyesi on yedi buçuk kuruştur. Et bir kıyyesi altmış kuruştur. Şekerin kıyyesi iki yüz altmış kuruştur. Artık bizim hâlimizin neticesi buradan anlaşılabilir.</p>
				<p class="normal">10 Haziran 1918</p>
				<p class="normal">28 – Üç adet kart yazdım. Bir Hamit’e, bir refikaya, bir idarede Hüseyin Kaptan’a. Şimdi bakkala beyaz un gelmiş, kıyyesi yetmiş kuruştur.</p>
				<p class="normal">14 Haziran 1918</p>
				<p class="normal">1 Haziran – Bugün Hilâl-i Ahmer tarafından Nisan ve Mayıs maaşları olmak üzere yüz ruble ahz eyledik [aldık]. Hakikaten bu para pek ziyade işimize yaradı. Geçen defa almış olduğumuz yüz ruble bitmiş idi. Burada Rusların bize verdiği elli ruble ile idare etmek gayri mümkündür. Eğer Hilâl-i Ahmer’in bu gönderdiği mahiye [aylık] elli ruble olmayacak olsa bizim hâlimiz son derece müşkül olur idi. Hâlbuki en ucuz lager burası olduğu hâlde, ahval böyle olur ise diğer memâlikte [memleketlerde] bulunan lagerdeki zabitanın ahvali ne kadar vahimdir! Avusturyalılar bize hükümetimiz tarafından edilen şu lütuftan dolayı kendi hükümetlerine son derece muğber oluyorlar. Hakları da vardır. Zira birçokları pek ziyade sefalet içindedir. Bundan dolayı milletimiz ve gerekse hükümetimiz hakkında kalbimiz son derece minnettardır ve Avusturyalılara karşı kemal-i iftihar ile hükümetimizin Hilâl-i Ahmer vasıtasıyla mahiye elli ruble zabitana, on ruble efrada gönderdiğini söylüyoruz. Avusturyalılar ise müflis [iflas etmiş] ve ölmüş zannettikleri Türk hükümetinin zabitan ve efradını böyle düşündüğü hâlde kendilerinin, o muazzam ve zengin ve herhâlde pek ziyade medh ü senâ ettikleri [övdükleri] milletlerinin bu gibi bir ahvalde Almanlardan, Türklerden geri kalmasını pek ziyade güçlerine giderek son derece müteessir olduklarını saklamayarak bize söylüyorlar.</p>
				<p class="normal">15 Haziran 1918</p>
				<p class="normal">2 – On beş güne karîbdir [yakındır] ki asla bulunduğumuz mevkie gazete namıyla hiçbir evrak gelmiyor. Dünyadan haberimiz yoktur. İrkuç’tan ileri yollar kâmilen kapalı imiş. Menşevik, Çek ve Bolşevikler arasında ara sıra müsademe oluyor imiş. Tabii bu havadisler kâmilen lager dâhilinde ağızdan ağza söylenilen lakırdılardan ibarettir. Esas madde bizim için meçhul bulunuyor. Yalnız burada bizim en ziyade fikrimizi işgal eden mesele gün be gün şu bulunduğumuz mevki-i müşkülden kurtulmak ümidinin kaybolmasındadır. Zira on beş-yirmi gün evvel hareketimiz hakkında pek büyük bir ümide düşmüş idik, fakat artık bu ümit zâil oluyor [kayboluyor]. Eğer gene kışa kalır isek korkusu şimdiden zihnimizi, kalbimizi pek ziyade işgal ediyor. Hakikaten bizim için en vahim bir hâl o zaman meydana gelecektir.</p>
				<p class="normal">19 Haziran 1918</p>
				<p class="normal">6 – Bizim Türkler ile Almanların işlerine bakan İsveç Konsolosunun dediğine göre buradan Pazartesi günü İrkuç’a hareket edeceğiz. Eğer o zamana kadar yollar açılır ise vatanımıza gideceğiz. Olmadığı takdirde yolların açılmasını İrkuç’ta bekleyeceğiz. Yolda iaşe için lâzım gelen erzakın mubayaasına bugünden başladı. İnşallah yakında bu menhûs [uğursuz] yerden kurtulacağız.</p>
				<p class="normal">20 Haziran 1918</p>
				<p class="normal">7 – İsveç Konsolosu Park’ta ve buradaki efrat ve zabitanın beş günlük iaşesi için lâzım gelen erzakı mubayaa ediyor [satın alıyor]. Lâkin söylediğine göre yeniden İrkuç’ta ihtilal muharebeleri başlamış. Bunun için, ne kadar zaman daha burada kalacağımız meçhuldür. Kırmızı Gvardia denilen ücretli ve ekserisi Macar ve Avusturya efradından teşkil edilen taburlar sevk ediliyor. Bunlar hem ihtilal-i dâhiliyi söndürecekler, hem ateşleyecekler. Daha doğrusu ne hükümet var, ne asayiş var. Bir tarafta Kırmızı Rota, diğer tarafta sosyalist rotası, diğer tarafta Beyaz Rota, diğer tarafta Menşevik Fırkaları... Kim ne istediğini bilmiyor. Her tarafta İngiliz, Fransız paraları işliyor ve Rusların gazeteleri de bunu saklamayıp yazıyorlar. Yalnız bu gibi fenalıkların önünü alarak asayiş-i umumiyi iade edecek bir kuvvet yoktur.</p>
				<p class="normal">25 Haziran 1918</p>
				<p class="normal">12 – Posta günüdür. Yazdığımız kartları posta kabul etmedi, zira yol yoktur. Bunu biz de biliyoruz. İki-üç aydır ki posta gidip gelmiyor. Lâkin, bir türlü yazmaktan vazgeçemiyoruz. Akşam çıkan şayiaya göre, Kırmızı Rota Çekler ile ettiği harpte Çekler bozulmuş. Gariptir ki Rusya’da esir olan Avusturya ve Macar ve Çek efradı Kırmızı Rota, Siyah Rota, Beyaz Rota namındaki Rus alaylarına girerek, Çeklerin büyük kısmı ise Fransızların tarafını iltizâm ederek [tutarak], ara sıra vuruşuyorlar. İçlerinde pek az miktarda Rus vardır. Kendi vatanları için kan dökmekten çekinip de burada birbiriyle çarpışmak pek tuhaf bir hâldir. Buna bir türlü mana veremiyoruz. Vâkıâ, Ruslar pek ziyade para veriyor ise de, herhâlde gene pek çok garâibdendir [garipliklerdendir]. Bu günlerde bizim Türk efradından iki alçak da yazılmış. Her ne kadar kendilerine lâzım gelen nasâyih [nasihatler] icra edilmiş ise de tesir etmedi. Ruslar Kırmızı Rota’ya yazılan her nefere yüz elli ruble maaş veriyorlar.</p>
				<p class="normal">30 Haziran 1918</p>
				<p class="normal">17 – Bugün İsveç delegesi geldi. Kendisine hareketimiz hakkında malûmat vermesini talep ettik. Daha hareketimiz hakkında asla bir emir almadığını söyledi. Bizim de ümidimiz büsbütün kesildi. Acaba bu kışı da burada geçirecek miyiz diye cümleyi bir meyusiyet kapladı. Buradaki şayiâta göre, Avrupa-yı Rusî’de [Rusya’nın Avrupa bölümünde] asla esir kalmamıştır. Biz ise hâlâ burada esir olarak bulunuyoruz ve ne vakit kurtulacağımız meşkûktur [şüphelidir]. Kaçmak, bu işe teşebbüs ise adeta cinnettir. Bir kere lisan bilmiyoruz. Saniyen [ikinci olarak], ahval-i dâhiliye son derece karışıktır. Vatanımızdan, ailemizden ise mektup alamıyoruz. Bulunduğumuz Berezovka’ya posta değil, telgraf bile gelmiyor. Yollar kapalıdır. Şeker asla yoktur. Beş sigara beş kuruştur. Kibritin bir kutusu yüz para, bir sigara kâğıdı yirmi kuruş, etin kıyyesi elli kuruştur. Giyecek asla yoktur. Üstümüzde elbise ve çamaşır kalmadı. Eğer bu kışa kalır isek, soğuktan donacak bir hâldeyiz. Tekmil zabitan bu hâldedir. Yediğimiz ekmek hakikaten köpek bile yemez. Biz yemeğe mecburuz. Bu ekmek gayet siyah, içerisi çamur hâlinde, dışındaki kabuğu bıçak bile zor kesiyor. Bunun kıyyesi on altı kuruştur. Buradan sağ olarak kurtulacak insanlar pek bahtiyardır! </p>
				<p class="normal">1 Temmuz 1918</p>
				<p class="normal">18 – Çekler Kırmızı Rota ile ettikleri harpte bir derece kazanıyor. Şimdi Kırmızı Rota İrkuç’tan Berezovka’ya kadar şimendifer tünelleri ve köprüleri kesecek imiş. İrkuç’taki kumandanlık Vrahni Odinsk’e kalkıyor. Artık biz her ümidi kat edip kış tedarikine bakmak mecburiyetinde bulunuyoruz. Ne yapalım, talih bize daha neler gösterecek? En büyük korkumuz, ilerde soğuktan ziyade aç kalmak korkusudur. Şimdiden bir şey tedarik emekten aciziz. Bir adet yumurta üç kuruş on paradır. Yüz elli dirhem süt altı kuruş on paradır. Mebzul olarak bulunabilen bir şey var ise, o da patates ile “haşe” tabir edilen bir nevi darıdır. Onlar da bazı zaman bulunmuyor. Pirincin yüz otuz dirhemi on dört buçuk kuruştur. O da her vakit bulunmuyor. Tabiidir ki İrkuç’taki erkân-ı hükümet buraya gelir ise daha ziyade pahalılık olacaktır. Elde bulunan mevcut erzak ne kadar zaman için burayı idare edebilir. Yollar her taraftan kapalıdır. İki aya karîbdir [yakındır] ki asla gerek Avusturyalılar, gerek biz mektup alamıyoruz. Kendimizden ziyade ailemizi düşünüyoruz. Onlar ne kadar büyük üzüntü içinde bulunuyorlar! İhtimaldir ki bizim gazeteler Rusya’nın ahval-i dâhiliyesi hakkında malûmat alıyor ve buralarda büyük ihtilal olduğunu yazıyor. Ailelerimiz yolların kapalı olduğundan dolayı, postanın olmadığını bilmediklerinden bizim hayatımız hakkında büyük korku içindedirler. Hâlbuki şu ihtilal münasebetiyle vakıa biz pek çok sıkıntı içinde bulunuyor isek de, hayatımız hakkında hiçbir tehlikede bulunmuyoruz. İnşallah şu ihtilal yakında bastırılır, biz de şu menhûs yerden kurtulup vatanımıza kavuşuruz.</p>
				<p class="normal">4 Temmuz 1918</p>
				<p class="normal">21 – Bulunduğumuz Berezovka’daki lager iki dağ arasıdır. Tûlen [uzunluğu] bir-iki saat mesafe çekiyor, nihayetinde diğer bir dağ kapar, arzen [genişliği] on beş dakika çeker bir mesafededir. Bu vadide zabitan ve efrat için bine karîb kazarma vardır. Müteaddit kilise ve bir adet cesim tiyatro bulunuyor. Bu kazarmaların on üç adedi kâgirdir, diğerleri cesim kütükler üst üste konarak yapılmıştır. Kâgir barakalarda bine karîb zabitan oturuyoruz. Bilahare Transkazak’tan gelen zabitan ahşap barakalardan üç adedine girdiler. Tabiidir ki bizim oturduğumuz kâgirler, oda oda olduğu hâlde ahşap barakalar cesim bir koğuştur. Bizim lagerin önünden tren hattı geçiyor. Tren hattının diğer tarafında keza sekiz yahut on adet kâgir, zabitana mahsus baraka vardır. Onlardan bugün üç adedini daha boşaltıp, o zabitanı da bizim lagerdeki ahşap barakalara getirdiler. Oraya şimendifer idaresi ve sıhhiye idaresi gelecek imiş. Hâlbuki şimdi haber aldığımıza göre, Park’ta bulunan zabitan dahi buraya gelecek imiş. Oraya da İrkuç’tan erkân-ı harbiye gelecek imiş. Park’ta altı yüze karîb Avusturya, yirmi beş kadar Türk zabiti vardır. Onlar da ahşap barakalara gideceklerdir. Burada da iki bine karîb esir zabit birikiyor. Şimdi haber aldığımıza göre, tekmil hat boyundaki postane ve saire gibi üsera zabitanının bulunduğu barakalar dahi tahliye ediliyor. Gelen lager evâmir-i yevmiyesinde [günlük emirlerde] yazılıyor ki, hat ve köprü civarı üsera-i zabitana [esir subaylara] katiyen memnudur ve idare-i örfiye [sıkıyönetim] ilân edildiğinden sabah sekizden akşam dokuza kadar lager dâhilinde gezilebiliniyor. Dokuzdan sonra baraka haricinde gezecek efendiler hapsedilecektir. Herhâlde zabitanı eski hâlinde serbest bırakmayıp, gene mahdut bir daire dâhilinde bulunduracaklar, bu da Kırmızı Rota’ya yazılan veyahut sosyalist olan Avusturya efradını zabitan men ettiğinden dolayı zabitana son derece adavet besliyorlar. Kırmızı Rota’da yahut sosyalistlere yahut Rusların Bolşeviklerinde zabit üniforması yoktur, hepsi müsavidir [eşittir]. Üsera zabitanda asla forma yahut yıldız, apolet bırakmadılar, cebren hepsini söktüler. Daha bakalım, zaman bize neler gösterecektir?</p>
				<p class="normal">9 Temmuz 1918</p>
				<p class="normal">26 – Birçok günler geçiyor, doğru bir malûmat alamıyoruz. Bizim Park zabitanı geldiler birçok dedikodu başladı, herhâlde ileride pek çok gürültü olacaktır.</p>
				<p class="normal">12 Temmuz 1918</p>
				<p class="normal">29 – Bugün bayram olduğundan edilen müracaat üzerine şehre gitmek üzere zabitan ve efrada ruhsat verdiler, lâkin ben gitmiyorum. Orada camiin avlusuna toplanan çocuklar bana pek ziyade tesir bırakıyor. Kalben son derece müteessir oluyorum. Evet, bu bayram, esirliğimin yedinci bayramıdır. Vatanımdan, çocuklarımdan ayrı olarak icra ediyorum. Ben ne kadar meyus isem, tabiidir ki çocuklarım da o kadar meyustur. Hükm-i kader [alın yazısı] böyle imiş! Akşam efendiler geldiler. Şehirde Tatarlar kendilerine pek ziyade hürmet göstermişler ve evlerine götürüp mükemmel surette it’âm etmişler [yedirmişler].</p>
				<p class="normal">13 Temmuz 1918</p>
				<p class="normal">30 – Haber aldığımıza göre, İrkuç şehri Çekler tarafından zapt edilmiş. Kâmilen memurîn [görevliler] bu tarafa kaçıyorlar. Artık biz de bu sene vatanımıza gitmekten kat-ı ümit ettik. Yalnız Çekler buraya da gelir iseler, bizim hakkımızda ne gibi muamele edeceklerini düşünüyoruz. Şimdiden iaşe son derece müşkül bir hâle girdi. Bir ay kadar bu hâl devam eder ise, herhâlde aç kalmak tehlikesi baş gösterecektir. Burada sırf üsera zabitana mahsus bir fırın var. Bu fırında ekmek yapan gene Avusturya efradıdır. Başlarında bir fırın memuru vardır. Avusturya mülâzım-ı evvellerindendir. Mahiye zabitanın maaşından tevkîf edilen [kesilen] bir meblağ ile odun ve un alarak üç günde bir adet ekmek her efendiye veriyor. Bugün ekmek günü idi lakin Kırmızı Rota tarafından ale’s-sabah fırın basılarak tekmil mevcut ekmekler zapt edildi. Daha “üç gün zarfında şu kadar ekmek vereceksiniz” demişler. Bunu haber alan İsveç delegesi şehirden ekmek mubayaa ederek, götürüp bizim Türk zabitanına tevzi etti. Bilmiyorum Avusturyalılar ne yapacak? Bu bir-iki gün zarfında Rota pek büyük nümayiş [gösteri] yapıyor, efradı Rota’ya yazılmaya cehdediyor [çabalıyor]. </p>
				<p class="normal">14 Temmuz 1918</p>
				<p class="normal">1 Temmuz – Elan bu hâl devam ediyor. “Çekler geliyor” diye şayia pek ziyade. Rotada nümayiş derece-i nihâyede [son derecede].</p>
				<p class="normal">15 Temmuz 1918</p>
				<p class="normal">2 – Bu sabah tekmil efradı barakalardan ihraç ederek istasyona topladılar. Avusturya zabitanının hizmetçilerini bile götürdüler. İçlerinden bin kadar efrat alıp trene bindirdiler. Mütebaki efrat gene barakalarına yerleştiler. Bu efrat cepheye yahut istihkâm kazmaya sevk ediliyor imiş. Yalnız bizim Türk efradına ilişmediler. Bakalım, daha ne gibi ahvale maruz olacağız?</p>
				<p class="normal">2 Ağustos 1918</p>
				<p class="normal">20 – Bugün binbaşı bey izin alarak şehre gidiyor. Şehirde Tatar komite reisi ile görüşürken reis kendisine diyor ki, “burada Rusların elinde bir Kürt çocuğu vardır, bu çocuğu kurtarınız.” Binbaşı gelip bana söyledi. Ben de Kürt Ağa’ya söyledim. Ağa şehre giderek, komite reisi ile hükümete müracaat ederek çocuğu alıp geldiler. Bu çocuk dört senedir Rusların elinde bulunuyor imiş. Pederini Ruslar kesip kendisini getirmişler. Türkçe bilmiyor, Kürtçe az söyleyebiliyor. Lâkin Rusça pek mükemmel konuşuyor ve dinen hemen Rus olmak üzeredir. Dokuz yaşında vardır, kendisini kandırarak alıkoyduk. </p>
				<p class="normal">19 Ağustos 1918</p>
				<p class="normal">6 Ağustos – Akşam bir tayyare geldi. Berezovka’nın üstünden geçerek Transkazak tarafına gitti. İleride iki adet bomba bıraktı. Burada ise Bolşevikler kaçmak tedarikinde bulunuyorlar. Bakalım yarın ne çıkacak?</p>
				<p class="normal">20 Ağustos 1918</p>
				<p class="normal">7 – Öğle yemeğini yedik. Sağ tarafımızdan, dağdan tüfek ateşi ve mitralyöz başladı. Biz de seyretmeye başladık. İki-üç saat kadar devam etti, bilahare Çek süvarileri ve piyadeleri dağdan inerek bizim lagere girdiler, üseraya asla bir şey söylemediler. Kırmızı Gvardiya’dan yüz elli kadar esir tutmuşlar. “Santral Sibir” dedikleri erkân-ı hükümet kâmilen Kesita’ya çekildi. Şimdi haber aldığımıza göre, yakalanan yüz elli nefer Kırmızı Gvardiya’yı dere kenarında kurşuna dizmişler. Biz de her ümidimizi kat ettik. Bu kışı da burada geçireceğimize inandık yahut daha doğrusu buradan sağ salim vatanımıza avdet etmek ümidi ekserimizin kalbinden silinmiştir.</p>
				<p class="normal">28 Eylül 1918</p>
				<p class="normal">… – Bugün ayın kaçı olduğunu bilemiyorum. Yalnız yevm-i arefedir [arife günü]. Yarın bayramdır. Rus kumandanı tarafından üç gün bayramda şehre ve camie gitmek üzere efrat ve zabitana ruhsat verildi. Bugün de maaş aldık. Lâkin Temmuz, Ağustos, Eylül üç ayda bir maaş aldık. Beher efendinin yetmiş, seksen, yüz ruble borçları vardır. Alınan elli ruble bakkaldan vesaireden kesiliyor. Başka yerden karzen [borçlanarak] para bulamaz isek, aç kalacağımız muhakkaktır. Pek acı, sefalet-âmiz bir mevkideyiz. İsveç delegesinden asla haberimiz yoktur. Danimarka delegesine çektiğimiz telgrafa bugün cevap aldık, yazıyor ki, “İsveçli burada yoktur. Benim de hükümetiniz ile hiçbir münasebatım olmadığından sizin hakkınızda bir muavenette bulunamayacağım tabiidir.” Her yerden kat-ı ümit ettik. Bizim ahvalimiz böyle. Ya, vatanda çoluk çocuk ne hâldedir? Aman Yarabbi, bunu hiç düşünmek istemiyorum! Yalnız, ne düşüneceğimi bilemiyorum. Uykum yok, bir yerde oturmak mümkün değil, serseri gibi dolaşıyorum. Geceleri uyku yok, tütün yok, şeker yok, para yok çamaşır yok! Her şeyden kat-ı ümit ile ölümümüzü bekleyerek, ömür geçirmek üzere sürünüyoruz. Yarabbi, ne müşkül bir vaziyetteyiz! Bir taraftan dört senelik bir acı esaret, diğer taraftan pek büyük bir sefalet kâfi değil gibi! Bizi burada en büyük tesellimize medar olan ufacık bir kâğıt parçası ki üzerinde yalnız bir selam ile çocuklarımın sıhhat haberinden başka bir şey yok iken altı aydır ondan da mahrum kaldık. Ne ile teselli olayım! Burada dört senedir gördüğümüz, gece gündüz bir arada bulunan rüfekanın [arkadaşların] siması, hep aynı nakarât [tekrarlar]... Birbirimizden usandık, adeta nefret edecek bir hâle geldik. Ne müşkül bizim için burada gecelerin veyahut günlerin geçmesi... Artık ay, gün hesabını bile unuttuk. Ekseri lâzım oldukça on-on beş efendiye sual eder isek, bugünün ne olduğunu öğrenebiliyoruz. Hele akşam olup hava kararmaya başladığı zaman ne kadar meyus, muzdarip bir hâl alıyoruz. Ya böyle eyyâm-ı mübârekede [kutsal günlerde] çocuklar hatıra geldi mi, o zaman kalp ağlıyor! Vâkıâ, gözden yaş gelmiyor fakat kalpten kan akıyor. Yarabbi, daha ne zamana kadar bu menhûs yerlerde kalacağız? Kendi dert ve elemimiz kâfi değil mi? Şimdi de Japon askerlerinin geldiği söyleniyor. Esaretin kaçıncı devresine gireceğiz? Evvelce Rus, sonra Kırmızı Rota, üçüncü Çek, dördüncüde Japon esiri olacağız. Daha ne olacağız? Belki öleceğiz! O sevgili vatanı, orada bekleyen çocukları göremeyeceğiz. Evet, evi düşünüyorum. Kimim var? Ben dört senedir Sibirya’nın en ücra köşesinde ah u enîn [ah ve inleme] içinde musdarip, perişanım! Hıfzı nerede, Bağdat’ı dolaşarak şimdi de Şam’da, acaba sağ mıdır? Emin nerede? Almanya’da ne yapıyor, bilmem. Ya Hamit, validesinin yanında. Ya Vedia, o da validesinin yanında. Ya valideleri? Evet, iki çocuğu yanında, evinde, fakat ne hâlde bilmiyorum. Aç mıdır? Çıplak mıdır? Yahut hasta mıdır? Bilmiyorum. Yarabbi, şu mübarek arife gecesinde ne kadar masumlar pederinin ya validesinin aguş-i şefkatinde [şefkatli kucağında] seviniyor, ya ne kadarı ağlıyor, of, onu da bilmiyorum! Benimkiler hangi kısımda, onu da düşünemiyorum. Düşünmek için lâzım gelen kuvve-i müfekkire [düşünce gücü] bende kalmadı. Hastayım, gözlerim görmüyor, ağzımda diş yok, bacaklarımda kuvvet yok, düşünmek için zihin yok, kalbim hasta, kendim zayıf... Bu kış dayanabileceğim pek şüphelidir. Yalnız ben mi böyle bir hâldeyim? Hayır, birçok arkadaşlarım da benim gibidir. Yarabbi yeter artık, merhamet et, bizi bu beliyeden halâs eyle [felâketten kurtar]!</p>
				<p class="normal">29 Eylül 1918</p>
				<p class="normal">…- Bugün id-i fıtrın [Ramazan Bayramı]<a href="katibi_split_011.html#footnote-398-1" id="footnote-398-1-backlink" name="footnote-398-1-backlink">[1]</a> birinci günüdür. Arkadaşlar namaza yetişmek için tren vaktinden evvel karadan gitmek üzere, efrat ile yola çıktılar. Şehir buradan yedi verst mesafede olduğundan saat beşte hareket ettiler. Yalnız Mustafa Kaptan ile ben ve Müstantik [sorgu yargıcı] Hulusi Efendi gitmedik. Mustafa Kaptan son derece rahatsızdır. Yarın hastaneye gidecektir. Ben de Ramazan Bayramı’nda gitmediğim gibi, bu bayram da gitmedim. Gidip ne yapacağım, kimi göreceğim? Bütün, bütün kalbim dil-hûn olacağına [içi kan ağlayacağına] burada oturmak daha iyi değil midir? Orada gördüğüm çoluk çocuk beni son derecede müteessir ediyor. </p>
				<p class="normal">İkinci gün arkadaşların ibrâmı [ısrarı] üzerine, bugün ben de gittim. Nereye gitmeli, bir İranlının hanesine gittik. Üç-dört çocuğu var. Bize son derece hürmet etti. Çay içtik, çörek yedik. Bir miktar şehrin pazarında dolaşarak bizim Erzurumlu iki Türkün tuttuğu bir fırına geldik. Onlar da cebren bizi sofraya oturttular. Yemek yedik. Saat üçte trene binerek mevkiimize geldik. Bir daha gitmeye pek niyetim yok. Her nedense, şehre gitmek beni pek ziyade sıkıyor. </p>
				<p class="normal">30 Eylül 1918</p>
				<p class="normal">17 Eylül – Dün akşam saat beşte bulunduğumuz lageri gezmek üzere beş adet Japon zabiti geldi. Rus kumandanı ile barakaların bazılarını gezdiler. İstasyonda üç yüz asker var imiş. Onları da efrat barakalarına yerleştiriyorlar, fakat rivayete nazaran üç fırka asker geliyor imiş. Bu yolda Japonların gelmekten maksadı ne olduğunu bir türlü anlayamıyoruz. Acaba buralarını işgal edecek mi? Yahut rivayet edildiğine göre... [defter burada bitiyor]</p>
	</body>
</html>