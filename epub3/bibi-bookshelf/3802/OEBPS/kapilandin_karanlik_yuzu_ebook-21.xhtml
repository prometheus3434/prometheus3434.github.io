<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>kapilandin_karanlik_yuzu_ebook-21</title>
    <meta http-equiv="Content-Type" content="text/html; charset=utf-8" />
  

</head>
  <body id="kapilandin_karanlik_yuzu_ebook-21" xml:lang="tr-TR">
		<div>
			<p><br /><br /><br /><br /><br /></p>
			<p id="_idParaDest-21"><st c="0">21   </st><br /><st c="4">Smile’ın Rehberliği</st></p>
			<p><br /></p>
			<p><st c="23">Saatlerce pencereden bakmak gerçekten de sıkıcıydı. </st><st c="76">Arada bir yer değiştirdiler, hosteslerin getirdiği bir şeyleri yiyip içtiler, kimi zaman İngilizce sözlük karıştırdılar ve bazen de uyudular.</st></p>
			<p><st c="217">Pilotun sözcükleri yaya yaya yaptığı anonsla gözleri açıldı Mehtap’ın. </st><st c="289">Heyecanla Marji’nin omzunu sarstı.</st></p>
			<p><st c="323">“İniyormuşuz!”</st></p>
			<p><st c="338">Delikanlı da dinlemişti anonsu.</st></p>
			<p><st c="370">“Evet, pilotun konuşması ne tuhaf değil mi? </st><st c="415">Sarhoş gibi.”</st></p>
			<p><st c="428">“Bütün pilotlar öyle konuşur, bu bir meslek özelliği.”</st></p>
			<p><st c="483">Güldü Marji.</st></p>
			<p><st c="496">“Duyan da her hafta uçak yolculuğu yaptığını sanacak. </st><st c="551">Nerden biliyorsun bütün pilotların böyle konuştuğunu?”</st></p>
			<p><st c="605">“Filmlerden tabii. </st><st c="625">Ne bu saldırganlık ya! </st><st c="648">Kapiland’a ineceğiz diye iyice gerildin.”</st></p>
			<p><st c="689">“Filmlerde meslekler karikatürize ediliyor, tüm öğretmenler, tüm doktorlar, tüm şoförler ve pilotlar… Hepsi aynı tornadan çıkmış gibi gösteriliyor.”</st></p>
			<p><st c="838">“Bırak şimdi sinema eleştirmenliğini. </st><st c="877">Şu kente bak, ışıklar içinde, mücevher bahçesi gibi.”</st></p>
			<p><st c="930">Uçak alçalıyordu, geceydi. </st><st c="958">Tüm yollar, ince uzun binalar, irili ufaklı yapılar, tepeden tırnağa capcanlı ışık saçan bir canavar gibiydi.</st></p>
			<p><st c="1067">“Saat kaç?” diye sordu Mehtap.</st></p>
			<p><st c="1098">“Saatimizi ayarlamadık ki.”</st></p>
			<p><st c="1126">Sonra yanında oturan kadına kırık dökük bir dille saati sordu Marjinal.</st></p>
			<p><st c="1198">Kadın gülümseyerek “İki,” dedi. </st><st c="1231">Sonra ekledi: “Gece iki.”</st></p>
			<p><st c="1256">Marji kendi saatine baktı.</st></p>
			<p><st c="1283">“Ooo sekiz saat geriymişiz. </st><st c="1312">Bu saatte bizi almaya geleceklerini sanmam. </st><st c="1356">Sabaha kadar havaalanında bekleyeceğiz galiba.”</st></p>
			<p><st c="1403">“Bak yine olumsuz düşünüyorsun,” diye kızdı Mehtap. </st><st c="1456">“Ne yapalım, gelen olmazsa bekleriz, havaalanında vakit geçirmek zor olmaz.”</st></p>
			<p><st c="1532">Uçağın tekeri piste değdiğinde tüm yolcular gibi onlar da hafifçe zıplayıp sarsıldılar. </st><st c="1621">Yanlarında oturan kadın bizimkilere bakıp, “Marshall’a hoş geldiniz,” dedi.</st></p>
			<p><st c="1696">İki genç ister istemez gülümseyip teşekkür etti.</st></p>
			<p><st c="1745">Yolcular inme hazırlıklarına başlayınca onlar da çantalarını, montlarını alıp kalktılar. </st><st c="1835">Kapıya yakın oldukları için merdivenlere ulaşmaları fazla zaman almadı. </st><st c="1907">Aşağıda yolcuları binaya götürecek bir servis otobüsü vardı. </st><st c="1968">Herkes ona biniyorsa bizim de binmemiz gerekir diyerek otobüse yürüdüler. </st><st c="2042">Tam bu sırada uzun boylu sarışın bir genç gülümseyerek yaklaştı ikisine.</st></p>
			<p><st c="2114">“Hoş geldiniz,” dedi Türkçe olarak. </st><st c="2151">“Size rehberlik edeceğim, adım İsmail Sırma.”</st></p>
			<p><st c="2196">Genç, adını öyle bir aksanla söylemişti ki bizimkilerin kulağına adı </st><span><st c="2266">Smile</st></span><st c="2271"> olarak yansıdı. </st><st c="2288">Gülümseme anlamına gelen bu sözcük Mehtap’ı da gülümsetti. </st><st c="2347">İster yabancı ister Türkiyeli olsun rahatça konuşabilecekleri birini bulmaktan ve uçağın kapısında karşılanmaktan mutlu olmuştu.</st></p>
			<p><st c="2475">“Türkiyeli misiniz?”</st></p>
			<p><st c="2496">“Anlatırım,” dedi İsmail, “bunları konuşmak için çok zamanımız olacak.”</st></p>
			<p><st c="2568">Servis aracına binip diğer yolcuların da gelmesini beklediler. </st><st c="2632">Her şey çok düzenli ve kurallara uygundu. </st></p>
			<p><st c="2674">“Bizim yüzümüzden uykusuz kaldınız,” dedi Mehtap.</st></p>
			<p><st c="2723">İsmail gülümsedi. </st><st c="2742">“Bu benim işim.”</st></p>
			<p><st c="2758">Fazla güvenli görünen İsmail’in hali, Marjinal’in sinirine dokunmaya başlamıştı bile.</st></p>
			<p><st c="2844">“İşiniz uykusuz kalmak mı?”</st></p>
			<p><st c="2872">İsmail aldırış etmedi. </st><st c="2896">“Çok şakacısın,” dedi yalnızca.</st></p>
			<p><st c="2927">Servis aracıyla havaalanı binasına gidene dek aralarında başka konuşma olmadı. </st><st c="3007">Yalnızca bavulları beklerken kendisi hakkında bazı şeyler söyledi İsmail. </st><st c="3081">Yarı Türk olduğunu, yıllar önce babasının Kapiland’a doktor olarak geldiğini, burada evlendiğini anlattı. </st><st c="3187">KGK’daki bu rehberlik işini bulmasına neden olan şeyin de babasının ona Türkçe öğretmesi olduğunu ekledi.</st></p>
			<p><st c="3292">“KGK nedir?” diye sordu Marjinal. </st><st c="3327">“Kesintisiz Güç Kaynağı mı?”</st></p>
			<p><st c="3355">Marji bunu gülerek sormasaydı İsmail şaka olduğunu anlamayacaktı. </st><st c="3422">Ne de olsa Kesintisiz Güç Kaynağı olarak da işe yarıyordu KGK.</st></p>
			<p><st c="3484">“Küresel Güven Kurumu’nun kısaltması,” diye açıkladı İsmail.</st></p>
			<p><st c="3545">Mehtap dikkatle bantta akıp giden valizleri, bavulları incelerken Marji, İsmail’den daha fazla şeyler duymak istedi.</st></p>
			<p><st c="3662">“Üniversitede olman gerekmez miydi? </st><st c="3699">Genç yaşta çalışmaya başlamışsın.”</st></p>
			<p><st c="3733">“Zaten öğrenciyim ben, uluslararası ilişkiler 3. </st><st c="3783">sınıftayım. </st><st c="3795">Bu yarı zamanlı yaptığım bir iş.”</st></p>
			<p><st c="3828">“Neden sadece okuluna zaman ayırmıyorsun ki?” </st></p>
			<p><st c="3875">“Çünkü para kazanmak istiyorum. </st><st c="3907">Ayrıca kredi borcum var, ödemezsem birikiyor,” dedi İsmail çok doğal bir şey söyler gibi.</st></p>
			<p><st c="3996">Bunları duyan Mehtap gözlerini bir türlü kendi valizlerini getirmeyen banttan ayırıp şaşkınlıkla ona baktı.</st></p>
			<p><st c="4104">“Bu yaşta kredi borcun mu var!”</st></p>
			<p><st c="4136">Bu şaşkınlığa bir anlam veremedi İsmail.</st></p>
			<p><st c="4177">“Evet, çünkü bir ev aldım, bir de kırmızı Camaro. </st><st c="4228">Otomobilin fiyatını duysanız dudağınız uçuklar. </st><st c="4276">Mecburen kredi çekip aldım. </st><st c="4304">Tam 80.000 dolar.”</st></p>
			<p><st c="4322">İsmail bunları söylerken gözleri parlamış, yüzü ışıldamıştı. </st><st c="4384">Tam tersi bir sakinlikle sordu Marji:</st></p>
			<p><st c="4421">“Buna ne gerek var ki, insan borçlanıp araba alır mı?”</st></p>
			<p><st c="4476">İsmail’in coşkusu hiç azalmamıştı. </st></p>
			<p><st c="4512">“Ama kendimi özgür hissediyorum bu otomobille. </st><st c="4559">Eh, özgürlüğün bedeli de ölçülemez değil mi?” </st></p>
			<p><st c="4605">“İyi ama bu kez de bankanın tutsağı olmuşsun. </st><st c="4651">Rahatça üniversiteye gideceğine çalışmak zorunda kalmışsın,” dedi Marji.</st></p>
			<p><st c="4723">İsmail duymazlıktan geldi bu sözleri.</st></p>
			<p><st c="4761">“Bir gün sizi onunla gezdirmek isterim. </st><st c="4802">Hatta içinde fotoğraf çektirir Facebook’ta paylaşırsınız, beğeni tıklamalarıyla başınız döner, inanın bana.”</st></p>
			<p><st c="4910">Genç rehber, arabasını anlattıkça anlattı. </st><st c="4954">Sonunda bagaj bandında bavullarını görüp kurtuldular bu işkenceden. </st><st c="5022">Bavulları çekiştirerek çıkış kapısına yöneldiler. </st><st c="5072">Kapıya yakın noktada İsmail bir taksiye işaret etti. </st><st c="5125">Sonra çocuklara döndü.</st></p>
			<p><st c="5147">“Kalacağınız yer küçük bir konukevi. </st><st c="5185">Metro bu saatte çalışmadığı için taksiyle gideceğiz.”</st></p>
			<p><st c="5238">Sürücü arabasından inip bagajı açtı ve valizleri yerleştirdi. </st><st c="5301">Yorgun bir görünüşü vardı ve sanki gözlerini zor açıyormuş gibiydi. </st><st c="5369">Taksiye bindiklerinde Marji aynadan adamın gözlerine bir daha baktı ve dayanamayıp sordu. </st><st c="5459">İngilizcesi kırık dökük de olsa ne dediği anlaşılıyordu.</st></p>
			<p><st c="5515">“Yalnızca gece mi çalışıyorsunuz?” </st></p>
			<p><st c="5551">Taksici, turistlerden ve onların saçma sapan sorularından bıkmıştı ama nezaket gereği yanıtladı Marji’yi.</st></p>
			<p><st c="5656">“Yalnızca gece değil, gündüz de çalışıyorum. </st><st c="5702">Sen benim açlıktan ölmemi mi istiyorsun?” dedi yorgun bir gülümsemeyle.</st></p>
			<p><st c="5773">“Gece taksiciliğinden yeterince para kazanmıyor musunuz?”</st></p>
			<p><st c="5831">Herkesin çalışması, çok çalışması gerektiğini düşünen rehberleri İsmail, cevabı bildiği için bu diyalogu hiç önemsemedi ve gece bile olsa pırıl pırıl aydınlatılmış kaldırımlardaki vitrinlere daldı gitti.</st></p>
			<p><st c="6035">“Bankaya borcum var,” dedi sürücü, “kızım üniversitede okuyor. </st><st c="6099">Bu nedenle gündüz iki ayrı iş daha yapıyorum. </st><st c="6145">Benzinlikte ve bir hayvanat bahçesinde çalışıyorum.”</st></p>
			<p><st c="6197">İsmail gülümseyerek baktı bizimkilere.</st></p>
			<p><st c="6236">“Bu ülkede herkese iş var, akla hayale gelmeyecek işler. </st><st c="6294">İsterseniz siz de iki ay boyunca yarı zamanlı bir işte çalışabilirsiniz.” </st></p>
			<p><st c="6368">Marji şakaya boğdu.</st></p>
			<p><st c="6387">“Ama önce borçlanmamız gerekir.”</st></p>
			<p><st c="6420">Mehtap’tan gelen dirsek dürtmesiyle bu konuda daha fazla konuşmaması gerektiğine karar verdi.</st></p>
			<p><st c="6514">Konukevine gelmişlerdi. </st><st c="6539">Kapıdaki zile bastı İsmail. </st><st c="6567">Kapıyı güvenlik görevlisi giysileri içinde olan biri açtı. </st><st c="6626">İsmail kartını gösterip kendisini tanıttı. </st><st c="6669">Bavullarla birlikte içeriye girdiler. </st><st c="6707">Bilgisayardaki kayıtlara bakan görevli onlara ait olan odanın üçüncü katta olduğunu söyledi ve oda numaraları yazılı olan iki anahtar uzattı. </st><st c="6849">“Ayrıca kapıda adlarınız yazıyor,” diye de ekledi.</st></p>
			<p><st c="6899">Mehtap, Marji’ye fısıldadı. </st><st c="6928">“Eminim güvenlik görevlisi de gündüz başka bir işte çalışıyordur.”</st></p>
			<p><st c="6994">İsmail de duymuştu bunu. </st></p>
			<p><st c="7020">“Bu güzel değil mi? </st><st c="7040">Her ülke işsizlikten yakınırken bizde bir insan birden fazla işte çalışabiliyor.”</st></p>
			<p><st c="7121">Eh, insan ilk duyduğunda bunun iyi bir şey olduğunu düşünebilirdi tabii. </st><st c="7195">Ama ne için çalıştıkları daha önemli değil miydi? </st><st c="7245">Evlere, arabalara, eşyalara bağlanıyorlardı ve ödemeleri bittiğinde o eşya eskimiş olduğundan; o ev, o eşyalara dar geldiğinden yeni bir eve, yeni arabaya, yeni eşyalara borçlanıyorlardı ve bu durumda kesintisiz çalışmak dışında başka bir seçenekleri de kalmıyordu.</st></p>
			<p><st c="7510">“Siz doğulular bizi kolay anlayamıyorsunuz,” dedi İsmail.</st></p>
			<p><st c="7568">Bu doğulu sözünü bizimkiler anlayamadı.</st></p>
			<p><st c="7608">“Ama biz Beyhan’da yaşıyoruz. </st><st c="7639">Orası doğuda değil, güneyde,” dedi Mehtap.</st></p>
			<p><st c="7681">“Ülkenizin güneyini kast etmedim. </st><st c="7716">Buraya göre doğudasınız. </st><st c="7741">Sizin hayata, çalışmaya bakışınız bizim gibi değil. </st><st c="7793">Siz beklersiniz, hani nasıl derler Türkçede...” </st></p>
			<p><st c="7841">İsmail bir türlü hatırlayamadı o sözcüğü, sonunda İngilizcesini söylemek zorunda kaldı. </st><st c="7929">“</st><span><st c="7930">Fortune</st></span><st c="7937"> yani.”</st></p>
			<p><st c="7944">Mehtap cep telefonunda bu sözcüğü buldu. </st><st c="7986">“</st><span><st c="7987">Kısmet </st></span><st c="7994">mi?”</st></p>
			<p><st c="7998">“Hah o işte. </st><st c="8012">Biz beklemeyiz onu. </st><st c="8032">Biz gidip alırız.”</st></p>
			<p><st c="8050">“Biz de beklemeyiz,” dedi Marji, “bak işte, buraya kısmetimizi aramaya geldik,” diye ekledi ve Mehtap’ın kulağına fısıldadı. </st><st c="8176">“Getirtildik aslında, değil mi? </st><st c="8208">Bakalım kısmetimizde ne varmış?”</st></p>
			<p><st c="8240">Üçüncü kata gelmişlerdi. </st><st c="8266">Kapıların üzerine odaların kime ait olduğunu yazan kâğıtlar yapıştırılmıştı. </st><st c="8343">Kendilerine ayrılmış karşılıklı iki odayı buldular. </st><st c="8395">İsmail  elindeki anahtarla önce Mehtap’ın odasını açtı. </st><st c="8450">Birlikte girdiler. </st><st c="8469">İçerisi oldukça sevimli görünüyordu. </st><st c="8506">Tek kişilik bir yatak, bir giysi dolabı, mini buzdolabı, ayna, televizyon, rahat bir koltuk... </st><st c="8601">Ayrıca küçük bir mutfak ve banyo da vardı. </st><st c="8644">Yatağın üzerine bir buket çiçek bırakılmıştı. </st><st c="8690">Aynaya da enli kırmızı bir kuşak geçirilmiş ve üzerine Türkçe olarak “</st><span><st c="8760">Ülkemize hoş geldin Mehtap</st></span><st c="8787">” yazılmıştı.</st></p>
			<p><st c="8801">“Ne güzel bir karşılama,” dedi Mehtap, “bayıldım!”</st></p>
			<p><st c="8852">Başını salladı Marjinal. </st><st c="8878">“Evet, kusursuz,” dedi. </st><st c="8902">Ama aklından kim bilir hangi düşünceler geçiyordu.</st></p>
			<p><st c="8952">“Hadi senin odana da bakalım.”</st></p>
			<p><st c="8983">Birlikte karşı odanın kapısını açıp girdiler. </st><st c="9030">Aynı biçimdeydi ve yine yatağın üzerinde çiçek buketi ve aynada “</st><span><st c="9095">Hoş geldin Marjinal” </st></span><st c="9117">yazıyordu.</st></p>
			<p><st c="9127">“Şuna bak!” dedi Mehtap, “Takma adını bile biliyorlar. </st><st c="9183">Gerçekten çok sempatikler.”</st></p>
			<p><st c="9210">Hafif bir dirsek attı Marjinal ona. </st><st c="9247">İsmail anahtarları uzattı.</st></p>
			<p><st c="9273">“Saat dörde geliyor. </st><st c="9295">Sanırım öğleye kadar uyursunuz. </st><st c="9327">Uyandığınızda aşağıdaki kafeteryaya inip yemek yiyebilirsiniz. </st><st c="9390">Sizden ücret alınmayacak. </st><st c="9416">Ayrıca odanızdaki mutfakta ve buzdolabında da atıştıracak bir şeyler bulabilirsiniz,” dedi ve çantasından iki kart çıkartıp çocuklara verdi.</st></p>
			<p><st c="9556">“Bunlar kafeteryada kullanmanız için hazırlanmış fotoğraflı kartlarınız. </st><st c="9630">Ben saat ikide burada olurum. </st><st c="9660">Gezi programımızı başlatırız. </st><st c="9690">Hadi iyi geceler gençler.” Sonra parmağını muzipçe salladı. </st><st c="9750">“Yaramazlık yapmayın olur mu?”</st></p>
			<p><st c="9780">İsmail’in ayak sesleri uzaklaşırken Marjinal kapıyı kapadı. </st><st c="9841">Homurdanarak geldi Mehtap’ın yanına.</st></p>
			<p><st c="9877">“Mal,” dedi “tepeden tırnağa mal bu!”</st></p>
			<p><st c="9915">“Neden kızdın ki, tatlı güler yüzlü biri.”</st></p>
			<p><st c="9958">“Baksana ya, yaramazlık yapmayın diyor, ne yapacağımızı sanıyor bu salak? </st><st c="10033">Bizi de kendisi gibi 80.000 dolarlık Camaro şapşalı sandı galiba.”</st></p>
			<p><st c="10099">“Aldırma Marji, hadi ben odama gidiyorum, uyusak iyi olacak.”</st></p>
			<p><st c="10161">Mehtap odasına geçip yatağındaki çiçek demetini sehpaya koydu ve giysileriyle yatağa uzandı. </st><st c="10255">Yorulmuştu, ama mutluydu. </st><st c="10281">Yaşadıklarına hâlâ inanamıyordu. </st><st c="10314">Marji ile Kapiland’a kadar gelmişlerdi, üstelik ceplerinden tek kuruş harcamadan. </st><st c="10396">İsmail’in son cümlesi geldi aklına. </st><st c="10432">Aslında hoşuna gitmişti. </st><st c="10457">Biraz yaramazlık yapmalarında ne sakınca vardı sanki. </st><st c="10511">Ama Marji bu söze sinirlendiği için kendisi de bir şey diyememişti. </st><st c="10579">Yataktan kalktı. </st><st c="10596">Valizini açıp pijamalarını aradı. </st><st c="10630">Annesi söylene söylene düzenlemişti bu çantanın içini. </st><st c="10685">“Kocaman kız oldun, hâlâ yol çantası hazırlayamıyorsun!” Annesinin sözü kulaklarında çınlayınca hemen mini bilgisayarını çıkardı çantadan. </st><st c="10824">Acaba konukevinde internet bağlantısı var mıydı? </st><st c="10873">Varsa bile şifreyi bilmiyordu ki. </st><st c="10907">En iyisi yarın danışmadaki görevliye sormaktı. </st><st c="10954">Bu saatte telefonla hem de İngilizce olarak sormak sıkıntılı olurdu. </st><st c="11023">Sormayı başarsa bile adamın ne dediğini tam anlayamazdı.</st></p>
			<p><st c="11079">Pijamalarını bulup giydi. </st><st c="11106">Uykusu kaçmıştı, çamaşırlarını dolaba yerleştirmeyi düşündü ama üşendi. </st><st c="11178">Eline televizyon kumandasını alıp yatağa uzandı. </st><st c="11227">Açtığı kanalda bir yarışma vardı, kanalı değiştirdi, sağlık programı çıktı, değiştirdi reklamlara rastladı.</st></p>
			<p><st c="11334">“Bizden farklı değillermiş,” dedi kendi kendine. </st><st c="11384">Sonra bir müzik kanalı bulup gözlerini kapadı. </st><st c="11431">Müzik dinleyerek uykuya daha rahat geçeceğini düşünüyordu, öyle de oldu.</st></p>
			<p><st c="11503">Kapısı vurulduğunda güneş epeyce yükselmişti, kapalı perdelerden bile içeriye ışık hücum ediyordu. </st><st c="11603">Uyku sersemliğiyle kapıya gitti.</st></p>
			<p><st c="11635">“Kim o?”</st></p>
			<p><st c="11644">“Benim ben, Marji.”</st></p>
			<p><st c="11664">“Yarım saat sonra gelsene Marji, yeni kalktım.”</st></p>
			<p><st c="11712">“Tamam ama çabuk ol, saat ikiye geliyor. </st><st c="11754">Şu İsmail gelmeden kahvaltı yap.”</st></p>
			<p><st c="11787">Ayaklarını sürüyerek banyoya gitti Mehtap, ılık bir duşla kendine gelecekti. </st><st c="11865">Marji haklıydı, İsmail gelmeden kahvaltı yapmalıydılar, aç karnına gezmenin keyfi olmazdı. </st><st c="11956">Zamanı olsaydı duşun süresini uzatacaktı, ama bunu bir dahaki sefere bıraktı. </st><st c="12034">Havluya sarılıp odaya döndü. </st><st c="12063">Valizinin içinde ne varsa yatağa boşalttı. </st><st c="12106">Yine dolap yerleştiremeyecekti. </st><st c="12138">Bu karmaşanın içinden bir tişört ve pantolon seçip giydi. </st><st c="12196">Aynaya baktı, saçlarını kurutmaya üşendi, hem hava sıcaktı, beş dakika sonra kupkuru olurdu. </st><st c="12289">Koridora çıkıp Marji’nin kapısını tıklattı. </st><st c="12333">Hemen açıldı kapı.</st></p>
			<p><st c="12351">“Hadi hazırım ben, kahvaltıya inelim.”</st></p>
			<p><st c="12390">“Ben yedim bir şeyler. </st><st c="12414">Ne yapayım saat on birde uyandım, aç aç bekleyemedim.”</st></p>
			<p><st c="12468">“Yalnız mı ineyim yani?”</st></p>
			<p><st c="12493">“Yo yo, gelirim seninle.”</st></p>
			<p><st c="12519">Birlikte merdivenlere yöneldiler. </st><st c="12554">Koridorda kimse yoktu, herkes işine, okuluna gitmişti anlaşılan.</st></p>
			<p><st c="12618">“Sanki burada bizden başka kimse yokmuş gibi, değil mi?” dedi Marji.</st></p>
			<p><st c="12687">“Ama kapıda isimler var.”</st></p>
			<p><st c="12713">“Kapıya uyduruk bir isim yazmak zor mu?” dedi delikanlı kuşkusunu sürdürerek.</st></p>
			<p><st c="12791">Mehtap güldü.</st></p>
			<p><st c="12805">“Yine acayip şeyler düşünüyorsun. </st><st c="12840">Hiç korku filmi senaryosu yazmayı düşündün mü?”</st></p>
			<p><st c="12887">“Dalga geçme, sabah hiç ses duymadım ben, ne koridorda ayak sesi, ne yan odadan duş sesi...”</st></p>
			<p><st c="12980">“On birde uyandım dedin ya, o saatte kimse kalmamıştır. </st><st c="13037">Biliyorsun ya herkesin bankalara borcu var, çalışmaya gitmişlerdir,” diyerek güldü Mehtap.</st></p>
			<p><st c="13127">Marji ona söyleyip söylememekte kararsızdı, ama dayanamadı.</st></p>
			<p><st c="13187">“Hatırlıyor musun? </st><st c="13207">Hani kantinde benim seçtiğim gazozların kapağında mutlaka bedava yazısı olurdu.”</st></p>
			<p><st c="13287">Merdiven parmaklığına tutunup durdu Mehtap. </st><st c="13332">Hatırlıyordu tabii. </st><st c="13352">Herkese ısmarladığı bu içecekler yüzünden ona Gazozcu Hayri dediklerini de hatırlıyordu. </st><st c="13441">O zamanlar bunun bir tesadüf olduğunu söylemişti delikanlı. </st><st c="13501">Ama bunun konuyla ne ilgisi vardı?</st></p>
			<p><st c="13535">“Bazen oluyor bana. </st><st c="13556">Kapalı şeylerin ardını görebiliyorum ya da görmek değil de hissediyorum diyelim. </st><st c="13637">Bence diğer odalarda hiç kimse yok.”</st></p>
			<p><st c="13673">“Beni korkutmaya mı çalışıyorsun?”</st></p>
			<p><st c="13708">“Hayır, tedbirli olalım, hatta gece aynı odada kalalım, ne olur ne olmaz.”</st></p>
			<p><st c="13783">Mehtap önce Marji’nin kendisiyle aynı odada kalmak için bütün bunları uydurduğunu düşündüyse de sonradan aklına delikanlının dünkü tepkisi geldi. </st><st c="13930">Hani İsmail, yaramazlık yapmayın deyince sinirlenmesi falan. </st><st c="13991">Niyeti kendisiyle baş başa kalmak ve hatta aynı yatakta uyumaksa öyle tepki vermezdi herhalde.</st></p>
			<p><st c="14085">Marji devam etti.</st></p>
			<p><st c="14103">“Unutma, düzmece bir sınav sonucu getirildik buraya.”</st></p>
			<p><st c="14157">Yemekhaneye gelmişlerdi. </st><st c="14183">Ve orada da bir görevli dışında kimse yoktu.</st></p>
			<p><st c="14227">“Ben indiğimde de kimse yoktu,” dedi delikanlı.</st></p>
			<p><st c="14275">“Yarın yedide inelim, kimler varmış görürüz ya da akşam bir bahaneyle bizim katta birkaç odanın kapısını tıklatalım,” dedi Mehtap ve delikanlının içinde uyanan kuşkuyu silmeye çalıştı.</st></p>
			<p><st c="14460">“Sen ne yemiştin?”</st></p>
			<p><st c="14479">“Görevli soğuk sandviçle hazır çorba verdi. </st><st c="14524">Hani sıcak suya koyup karıştırıyorsun, ondan.”</st></p>
			<p><st c="14570">Mehtap görevliye doğru yürüdü. </st><st c="14602">Yemek tezgâhında beş altı çeşit vardı. </st><st c="14641">Görevliye kartını gösterdi. </st><st c="14669">Görevli bir tepsi uzattı ve yemekleri gösterip işaret diliyle istediğinden al gibi bir şeyler dedi.</st></p>
			<p><st c="14768">Mehtap, Marji’nin yanına döndüğünde iri bir biftek parçası ve peynirli makarna vardı tepsisinde. </st><st c="14866">Bunca günahı affettirmek için bir kâse de salata iliştirmişti tabakların yanına.</st></p>
			<p><st c="14946">“Sandviçle doymadıysan gidip sen de al.”</st></p>
			<p><st c="14987">“Hayır acıkmadım.”</st></p>
			<p><st c="15006">Bu sırada yemekhaneye İsmail girdi ve bizimkilere doğru yürüdü.</st></p>
			<p><st c="15070">“Günaydın arkadaşlar, iyi uyudunuz mu?” diyerek bir sandalye çekip oturdu.</st></p>
			<p><st c="15145">“Evet,” dedi Mehtap, “ben saat bir buçuğa kadar uyumuşum, ama Marji erken kalkmış.”</st></p>
			<p><st c="15229">“Hımm ne güzel, erken kalkan yol alır diye bir atasözü var Türkçede değil mi? </st><st c="15308">Bizim çalışma tempomuza ne kadar uygun.”</st></p>
			<p><st c="15348">“Üniversiteden mi geliyorsun şimdi?” diye sordu Marji.</st></p>
			<p><st c="15403">“Evet, okul yordu beni, ama sizinle gezerken dinlenirim. </st><st c="15461">Bugünkü programımızda Barış Müzesi var.”</st></p>
			<p><st c="15501">Marji alay etmekten kendini alamadı.</st></p>
			<p><st c="15538">“Barış Müzesi mi? </st><st c="15557">Her savaşta parmağı olan Kapiland’da demek bir Barış Müzesi var?” </st></p>
			<p><st c="15623">İsmail, Marji’nin baktığı gibi bakmıyordu ve bu çocuğu hiç mi hiç anlamıyordu.</st></p>
			<p><st c="15701">“Biz savaşçı değil, barışçı bir devletiz. </st><st c="15744">Gittiğimiz ülkelere de oradaki kargaşa nedeniyle gitmek zorunda kalıyoruz, düzeni sağlıyoruz. </st><st c="15838">Karşımıza terörist çıkarsa elbette onlarla savaşmak gerekiyor. </st><st c="15901">Kapiland’ın tek amacı var: tüm dünyada barış ve demokrasi.”</st></p>
			<p><st c="15960">İsmail onları ikna etmek için içtenlikle konuşuyordu, çünkü ülkesinin yaptıklarına inanıyordu. </st><st c="16056">Hem inanmasa evini ve arabasını alabilmek için çektiği krediyi nasıl öderdi? </st><st c="16133">İşte, başkan geçen hafta yine açıklamıştı, dünyada barış istemeyenler vardı, dünyada kendilerine kin besleyen pek çok ülke vardı. </st><st c="16263">Fırsat bulduklarında saldırmak istiyorlardı Kapiland’a. </st><st c="16319">Onlara bu fırsatı vermemek gerekirdi.</st></p>
			<p><st c="16356">Mehtap da yemeğini bitirdikten sonra müzeye gitmek için konukevinden çıktılar. </st><st c="16436">İsmail taksi çevirdi yine. </st><st c="16463">İki genç yol boyunca insanlara baktı. </st><st c="16501">Marshall doğal olarak başkent kalabalıklığı içindeydi. </st><st c="16556">Herkeste bir telaş, koşturmaca... </st><st c="16590">Yemeklerini yürüyerek yiyorlar, kahvelerini yürüyerek içiyorlardı. </st><st c="16657">Öylece durup sağa sola bakan, aylaklık eden kimse yoktu. </st><st c="16714">Genişçe bir parkın yanından geçerken Marji parkın içinde kimsenin olmadığını gördü.</st></p>
			<p><st c="16797">“Bu park bizim ülkede olsaydı her tarafı insanla dolu olurdu.”</st></p>
			<p><st c="16860">“Bu saatte mi?” diyerek şaşırdı İsmail. </st><st c="16901">“Şimdi yalnızca bahçıvanlar vardır orda. </st><st c="16942">Sizde işsizlik çok, o yüzden parklarınız kalabalık.”</st></p>
			<p><st c="16994">Taksi müzenin önünde durdu. </st><st c="17023">Geniş beton bahçeli, görkemli bir yapıydı. </st><st c="17066">Pek çok ziyaretçi girip çıkıyordu. </st><st c="17101">Kalabalık Japon gruplar vardı. </st><st c="17132">Yüzlerinde abartılı bir hayranlık, ellerinde son teknoloji ürünü makineler... </st><st c="17210">Çektikleri görsellere bakıyorlar, birbirlerine gösteriyorlar, beğeniyle baş sallıyorlardı. </st><st c="17301">Ülkelerine yıllar önce atılan yakıcı barış bombalarını unutmuş gibiydiler. </st><st c="17376">Kapiland’ın albenisi, cicisi bicisi, yanıp kavrulan atalarının ruhunu silmişti hafızalarından. </st><st c="17471">Yalnızca atılan bombaların yıldönümünde kâğıttan kuşlar yaparak anımsıyorlardı ölüleri. </st><st c="17559">Ve sanki atalarının ruhunu da katladıkları kâğıtların içine koyup bir daha çıkmasınlar oradan diye sıkı sıkı bastırıyorlardı. </st><st c="17685">Origami dedikleri şey kâğıttan mezarlardı. </st><st c="17728">Sonra ilk fırsatta Kapiland’a gelip şaşkınlıktan büyüyen gözleriyle yapılara, yemeklere, insanlara bakıp fotoğraf çekiyorlardı.</st></p>
			<p><st c="17855">Barış Müzesi’nin bahçesinde yüksekçe bir kaide üzerinde görkemli bir kartal heykeli vardı. </st><st c="17947">Mehtap biraz ürkerek baktı bu vahşi kuş anıtına.</st></p>
			<p><st c="17995">“Sanki ciğerimizi sökecek gibi duruyor değil mi? </st><st c="18045">Kartalla barışı sembolize etmek çok yerinde olmamış.”</st></p>
			<p><st c="18098">Bu sözü İsmail de duydu. </st><st c="18124">“Sanatçı ruhlusun galiba,” dedi Mehtap’a.</st></p>
			<p><st c="18165">Mehtap omuz silkti. </st><st c="18186">“Sanatçı olsun olmasın bir ruhum olduğu kesin.”</st></p>
			<p><st c="18233">Marji, Mehtap’ın elini tuttu. </st><st c="18264">Kulağına fısıldadı. </st><st c="18284">“İşte o ruhun için seviyorum seni.”</st></p>
			<p><st c="18319">İsmail muzipçe baktı.</st></p>
			<p><st c="18341">“Hadi bakalım içeriye, birbirinize kur yapmak için daha çoook zamanınız olacak.”</st></p>
			<p><st c="18422">Geniş bir kapıdan ve bir yığın güvenlik bariyerinden geçtiler. </st><st c="18486">Giriş katındaki salonlarda bolca fotoğraf sergilenmişti. </st><st c="18543">Bu resimlerde çoğu zaman askerlerle sivil halkın yan yana olduğu görülüyordu. </st><st c="18621">Savaştıkları ülkelerdeki halkların sevgi gösterileri kare kare panolara yerleştirilmişti. </st><st c="18711">Kapilandlı askerlere el sallayan çocuklar, yardım çuvalları taşıyan askerler, Kapiland bayrağı gölgesinde ayakları çıplak yoksul bir çocuk... </st><st c="18853">Yüzlerce, yüzlerce fotoğraf. </st><st c="18882">Üst katlarda da o güne kadarki başkanların resimleri, barış anlaşmaları imzalarken çekilen görüntüler, yapılan yardımların listesi, Kapiland’a sığınan insanların kaldıkları özenli göçmen kampları...</st></p>
			<p><st c="19080">Yorucu iki saat geçirmişlerdi bu yapıda. </st><st c="19122">Çıkış kapısına yürürlerken İsmail çocukların düşüncelerini öğrenmek istedi.</st></p>
			<p><st c="19197">“Nasıl buldunuz müzeyi? </st><st c="19222">Savaşçı bir ülke olmadığımızı anlamışsınızdır herhalde.”</st></p>
			<p><st c="19278">“Bu fotoğraflar eksik, yalnızca görmemiz gerekenleri gösterdiniz,” dedi Marji.</st></p>
			<p><st c="19357">İsmail’in adımları durdu. </st><st c="19384">“Nasıl eksik?”</st></p>
			<p><st c="19398">“Evet öyle, siz onlara un, şeker, konserve dağıtırken fotoğraf çekmişsiniz, ama ne aldığınızın fotoğrafı yoktu içeride. </st><st c="19519">Onları başka bir müzede mi sergiliyorsunuz?”</st></p>
			<p><st c="19563">Mehtap kıkırdadı, İsmail’in canı sıkıldı. </st><st c="19606">Bu çocuk resmen alay ediyordu kendileriyle. </st><st c="19650">Bu aykırı konukların kafasını belki muhteşem bir pizza ziyafeti ile yumuşatabileceğini düşündü. </st><st c="19746">Onları caddenin karşısındaki ünlü marka Ham-Hum Pizza dükkânına götürmeye karar verdi.</st></p>
			<p><st c="19832">“Muhteşem bir Kapiland pizzasına hayır demezsiniz, değil mi arkadaşlar?”</st></p>
			<p><st c="19905">“Ben acıkmadım, ama yerim yine de,” dedi Mehtap.</st></p>
			<p><st c="19954">“Ben de yerim,” dedi Marji, “bu markayı duymuştum. </st><st c="20006">Daha Türkiye’ye şube açmadılar, ama yakında gelirler. </st><st c="20060">Biraz barış, biraz demokrasi, biraz da pizzacıya ihtiyacımız var.”</st></p>
			<p><st c="20126">İsmail görevi gereği sakin olmaya çalışıyordu. </st><st c="20174">Günlük hayatın içinde olsaydı bu az gelişmiş ülkenin zavallı çocuklarının aptalca gururuna kuvvetli bir tekme savurabilirdi. </st><st c="20299">Ama Camaro vardı, evi vardı ve onların ödenecek kredileri... </st><st c="20360">Bu durumda yalnızca gülümsedi, “Çok şakacısın sen Marji,” demekle yetindi.</st></p>
			<p><st c="20434">Ham-Hum dükkânına girdiler ve uzun kasa kuyruklarından birine eklendiler. </st><st c="20509">İsmail tuvalete gideceğini söyleyerek ayrıldı yanlarından. </st><st c="20568">Sıra epeyce uzundu ve o gelene kadar sipariş vermeleri zor görünüyordu. </st><st c="20640">İki genç bu durumda çevrelerindeki insanları incelemeye başladı. </st><st c="20705">İçeridekilerin çoğu kiloluydu ve bunu umursamıyormuş gibi görünüyorlardı. </st><st c="20779">Gösterişsiz giyinmişlerdi, birbirlerine bakmıyorlardı, baksalar bile galiba görmüyorlardı.</st></p>
			<p><st c="20869">“Çok yalnızlar,” dedi Marji, “bir grup içinde bile olsalar çok yalnızlar.”</st></p>
			<p><st c="20944">Mehtap başıyla onayladı. </st><st c="20970">Kendi ülkesindeki pizzacıları, hamburgercileri düşündü. </st><st c="21026">O şamatayı, gülüşmeleri, itişip kakışmayı anımsadı. </st><st c="21078">Burası hiç öyle değildi. </st><st c="21103">Büyükçe salonun karşılıklı iki duvarına televizyon ekranı yerleştirilmişti. </st><st c="21179">Popüler klipler dönüyordu. </st><st c="21206">İnsanların çoğu, işte bu görüntüye bakıyordu. </st><st c="21252">Bizimkiler adım adım kasaya yaklaşırken klip yayını kesildi. </st><st c="21313">Bir sunucu kadın belirdi ekranda.</st></p>
			<p><span><st c="21346">“Sayın izleyiciler, Başkan Truman şu anda bir basın açıklaması yapıyor. </st><st c="21419">Canlı yayın için başkanlık binasına bağlanıyoruz.”</st></span></p>
			<p><st c="21469">Herkes daha dikkatli baktı o zaman ekrana, hatta kasa elemanları da para çekmecesini kapatıp gözlerini oraya diktiler. </st><st c="21589">Birkaç ay önce eski başkan Brok’un görev süresi dolmuş ve yerine Truman seçilmişti. </st><st c="21673">Diğer başkana göre dünya halkları onu daha fazla sempatiyle karşılamıştı. </st><st c="21747">Daha sıcakkanlı ve daha az savaş isteyen biri gibiydi.</st></p>
			<p><span><st c="21801">“Herkese merhaba!”</st></span><st c="21820"> dedi içten bir yüz ifadesiyle başkan. </st><st c="21859">Son zamanlarda halktan biriymiş gibi davranmasını öğütlüyordu çevresindeki imaj uzmanları. </st><st c="21950">Truman onları iyi dinliyordu ve öğütlenen, önerilen her şeyi yapıyordu. </st><st c="22022">Bazen köpeğiyle oynarken fotoğraf çektiriyor, bazen mayonezli makarnayı çok sevdiğini internetteki sosyal paylaşım sitelerinde yazarak halkla paylaşıyordu. </st><st c="22178">Halkla ilişkiler danışmanları bu yöntemden gayet memnundu. </st><st c="22237">Hem ülke içinde hem ülke dışında yapılan anketler Kapiland’a sempatiyi artırmıştı ve Truman’ın başkanlığının bunda büyük katkısı vardı.</st></p>
			<p><st c="22372">Başkan o günlerde gündemde olan Persia’nın nükleer silahları hakkında konuşuyordu.</st></p>
			<p><span><st c="22455">“Biz bütün dünyada insanların acıları azalsın istiyoruz ve savaşın karşısındayız. </st><st c="22538">Nükleer silahların neden olacağı korkunç durumun farkındayız. </st><st c="22600">Bu nedenle Persia’ya uyguladığımız ambargo önemli bir karar olmakla birlikte yeterli değildir. </st><st c="22695">Persia tüm dünya için ve özellikle bizim için büyük bir tehlikedir. </st><st c="22763">Persia’da demokrasi yoktur. </st><st c="22791">Yönetime karşı çıkanlar susturulmakta, tutuklanmakta hatta ölüm cezaları almaktalar. </st><st c="22876">Persia özgür bir ülke olduğu zaman tüm dünya ve biz de kendimizi daha özgür hissedeceğiz.”</st></span></p>
			<p><st c="22966">“Eyvah!” dedi Mehtap, Marji’nin kulağına. </st><st c="23009">“Galiba bu yeni başkan da diğeri gibi her yere demokrasi götürmeye çalışacak.”</st></p>
			<p><st c="23087">“Tam olarak anlamadım dediklerini, ama emin olduğum bir şey var: Kapiland demokrasiden söz ediyorsa korkmak gerek,” dedi Marji başını sallayarak.</st></p>
			<p><st c="23233">Canlı yayın kesilip yeniden müzik başladığında herkes, dünyadaki sorunlarla ilgilenen bir başkana sahip olmanın gururu ve iç rahatlığıyla siparişlerini vermeye devam etti. </st><st c="23406">Sıradaki birkaç kişi Persia’nın terörist bir ülke olduğunu söyledi. </st><st c="23474">Marji birden boş bulundu ve onlara döndü.</st></p>
			<p><st c="23515">“Affedersiniz, Persia’nın nerede olduğunu söyleyebilir misiniz?”</st></p>
			<p><st c="23580">Mehtap çekti Marji’yi bu ikilinin yanından.</st></p>
			<p><st c="23624">“Hadi sıramız geldi, hadi.”</st></p>
			<p><st c="23652">İsmail de gelmişti bu sırada. </st><st c="23683">Çocuklar onun rehberliğine gerek duymadan kendileri sipariş vermek istedi. </st><st c="23758">İngilizce pratik yapmak istiyorlardı.</st></p>
			<p><st c="23795">Bizimkiler siparişlerini yarı İngilizce yarı Türkçe, bazen de parmakla işaret ederek anlatırken az önce Marji’nin Persia’nın yerini sorduğu iki genç tartışmaya başlamıştı. </st><st c="23968">Biri Afrika’da diyordu, diğeri Karadeniz’e kıyısı olduğuna yemin ediyordu. </st><st c="24043">Aslına bakarsanız Persia hiçbir yerdeydi ya da her yer olabilirdi. </st><st c="24110">Kapiland savaş çıkmasını istiyorsa bir Persia var edebilirdi. </st><st c="24172">Çünkü savaş, zenginliği çoğaltan bir şeydi. </st><st c="24216">Harcamalar artar, üretim artar, yeni kaynaklar bulunur, dünya üzerinde bir hareket sağlanırdı. </st><st c="24311">Hareket her zaman parayla ilgili bir şeydi, hareket petrol kullanımı demekti, yeni araçlar, araçların bakımı ve araçların içindeki yükler parayla ilgiliydi. </st><st c="24468">Tırların içinde silah da olsa, un da olsa parayla ilgiliydi. </st><st c="24529">Kapiland’ın düzeni bunu gerektiriyordu. </st><st c="24569">Bir şeyler harcanmalıydı. </st><st c="24595">İnsanlar bile... </st><st c="24612">Ölenler kendi tarafındaysa kahraman ilan ediliyor, gözyaşı dökülüyor, geride kalan aileye şeref sembolü madalyalar veriliyordu. </st><st c="24740">Karşı tarafın ölüleri ise isyancıydı, haksız ölülerdi. </st><st c="24795">Kahramanlar ve isyancılar ne kadar çoğalırsa para kasaları da o kadar doluyordu.</st></p>
			<p><st c="24875">Bizimkiler İsmail’in yardımı olmadan üç tane en gösterişlisinden Ham-Hum pizza siparişi verebildi sonunda. </st><st c="24983">Kasadaki kız her gelene önce “Ham-Hum pizzayı seçtiğiniz için teşekkürler!” diyor, sonra siparişi not alıyordu. </st><st c="25095">Kızın her gelene aynı sözlerle teşekkür ettiğini gören Marji dayanamadı.</st></p>
			<p><st c="25167">“Günde kaç kez söylüyorsunuz bu cümleyi?” dedi kıza ve Mehtap’ın kolunu çimdiklemesine hiç aldırış etmedi.</st></p>
			<p><st c="25274">Kız şaşırdı ve anlamsız buldu bu soruyu. </st><st c="25316">İsmail araya girdi, özür dilercesine, “Turist onlar,” dedi kasiyere. </st><st c="25385">Kız o zaman anlayışlı bir gülümseme kondurdu yüzüne ve Marji’ye baktı.</st></p>
			<p><st c="25455">“Kaç müşteri gelmişse o kadar söylerim.”</st></p>
			<p><st c="25496">“Çok sıkıcı,” dedi Marji, “başka cümleler de söylenebilir.”</st></p>
			<p><st c="25556">“Para kazanmak sıkıcı değil,” dedi kız ve sanki Marji’ye inat, sıradaki müşteriye daha yüksek sesle, “HAM-HUM PİZZAYI SEÇTİĞİNİZ İÇİN TEŞEKKÜRLER!” dedi.</st></p>
			<p><st c="25710">Bizimkiler siparişi bir kenarda beklemeye başladılar. </st><st c="25765">Kasiyer kız da her gelene aynı cümleyi söylemeden önce Marji’ye anlamlı bir bakış fırlatmayı ihmal etmedi.</st></p>
			<p><st c="25871">Mehtap, “Kıza işini mi öğreteceksin, sana ne?” dedi delikanlıya.</st></p>
			<p><st c="25936">“Bir insana günde yüzlerce kez aynı cümleyi söyletmek işkence.”</st></p>
			<p><st c="26000">“Ama o halinden memnun.”</st></p>
			<p><st c="26025">“Memnun evet, çünkü düşünmüyor, neden teşekkür ettiğinin farkında bile değil. </st><st c="26104">Ha makine teşekkür etmiş, ha kasiyer.”</st></p>
			<p><st c="26142">“Ne yapsın yani? </st><st c="26160">Gidin başka yerde karnınızı doyurun mu desin? </st><st c="26206">Burada çalışıyor sonuçta.”</st></p>
			<p><st c="26232">“Her seferinde aynı cümleyi söylüyor ya, ben ona takıldım, mesela bizi seçtiğiniz için mutlu oldum falan gibi çeşitlendirerek söyleyebilir.”</st></p>
			<p><st c="26373">İsmail araya girdi.</st></p>
			<p><st c="26393">“Markayı öne çıkarması gerekir, yoksa onun mutluluğundan kime ne?”</st></p>
			<p><st c="26460">Sonra cümlesinden rahatsız oldu ama tam bu sırada da pizzaların hazır olduğunu gördüler. </st><st c="26550">Hemen tepsilere yöneldiler.</st></p>
			<p><st c="26577">“Şuna bakın, muhteşem bir şey yapmışlar,” dedi Mehtap.</st></p>
			<p><st c="26632">Gerçekten de öyleydi. </st><st c="26655">Üzerinde türlü renkte parçacıklarla, tam kıvamında erimiş peyniriyle ve iç açıcı kokusuyla insan bu pizzadan iki üç tane yiyebileceğini düşünebilirdi. </st><st c="26806">Boş bir masa bulup iştahla yemeye başladılar. </st><st c="26852">Mehtap doymaya başladığını hissettiğinde daha pizzanın yarısına gelmişti. </st><st c="26926">Devam edebilirdi ama kilo almaktan korkuyordu. </st><st c="26973">Çantasından küçük bir torba çıkarıp kalan dilimleri bunun içine koymaya başladı.</st></p>
			<p><st c="27053">İsmail güldü. </st><st c="27068">“Sonra mı yiyeceksin?”</st></p>
			<p><st c="27090">“Evet, doydum, hem akşam televizyon karşında yemek de keyifli olur.”</st></p>
			<p><st c="27159">Marji’nin de, İsmail’in de dilim arttırmaya niyetleri yoktu. </st><st c="27221">Pizzayı bitirdikleri gibi tabağa dökülen kırıntıları bile yediler. </st><st c="27288">Çıkış kapısına yöneldiklerinde Marji kasadaki kıza baktı ve seslendi.</st></p>
			<p><st c="27357">“Pizza çok güzeldi, teşekkürler.”</st></p>
			<p><st c="27391">Kasiyer kız her zamanki monotonluğu ile karşılık verdi.</st></p>
			<p><st c="27447">“Ham-Hum pizzayı seçtiğiniz için teşekkürler.”</st></p>
			<p><st c="27494">Dışarı çıktıklarında Mehtap’ın suratı asılmıştı. </st><st c="27544">Marji’nin başka bir kızla bu kadar ilgilenmesi hoşuna gitmemişti. </st><st c="27610">Her ne kadar delikanlının ilgisi eleştiri yönünde olsa da kız çok güzeldi, tehlikeli olacak kadar güzel. </st><st c="27715">Bir daha Marji’yi bu pizza dükkânının önünden bile geçirmemeye karar verdi.</st></p>
			<p><st c="27790">“Sırada Marshall Üniversitesi’nin laboratuvarı var çocuklar,” dedi İsmail.</st></p>
			<p><st c="27865">Oraya gidebilmek için metroya binmeleri gerekiyordu. </st><st c="27919">Böylece kentin dünyaca ünlü metrosunu da görme şansları olacaktı. </st><st c="27985">İstasyona yaklaşırlarken Mehtap kaldırımda duvar dibine sinmiş ve oldukça yıpranmış giysiler içinde yaşlı bir kadın gördü. </st><st c="28108">Dileniyor gibi görünmese de bakışlarından bir beklenti içinde olduğu apaçıktı.</st></p>
			<p><st c="28186">Türkiye’deki dilencilere karşı annesi babası sürekli, “Onların banka hesabında bizimkinden daha çok para var, evleri apartmanları var,” derdi. </st><st c="28330">Onlar öyle söylese bile Mehtap çoğu zaman dayanamaz ve cebinde bozukluk varsa verirdi. </st><st c="28417">Bir türlü inanamazdı bu insanların evleri, apartmanları olduğuna. </st><st c="28483">Şimdi de ister istemez eli çantasına gitti. </st><st c="28527">İçinde pizza dilimleri olan torbayı çıkardı ve kadına yaklaştı. </st><st c="28591">İsmail durumu fark edip koşarak önüne geçti genç kızın.</st></p>
			<p><st c="28646">“Ne yapıyorsun?”</st></p>
			<p><st c="28663">“Hiiç, kadına pizza isteyip istemediğini soracağım.”</st></p>
			<p><st c="28716">“Olmaz, yasak!”</st></p>
			<p><st c="28732">“Nasıl yasak, birine yiyecek vermek yasak mı?”</st></p>
			<p><st c="28779">“Evet, bu kentte ve pek çok kentte evsizlere yiyecek vermek yasak. </st><st c="28847">Görmüyor musun, o bir evsiz.”</st></p>
			<p><st c="28876">Mehtap bocaladı, demek burada dilencilerin evleri apartmanları var diye düşünülmüyordu, ama yine de yiyecek ya da para verilmesinin yasaklanmasını tuhaf buldu.</st></p>
			<p><st c="29036">“Evsiz diyorsun, işte ben de onun için, yani açtır diye...”</st></p>
			<p><st c="29096">İsmail onları uzaklaştırdı kadının yanından. </st><st c="29142">Marji de anlam verememişti bu duruma.</st></p>
			<p><st c="29179">“Neden böyle bir yasak var? </st><st c="29208">Kadın dilenmiyordu ki. </st><st c="29231">Hem Mehtap da para vermeyecekti.”</st></p>
			<p><st c="29264">“Kent merkezlerinde karınlarını doyurmaya başlarlarsa sürekli gelirler buraya. </st><st c="29344">Bu da hiç iyi bir görüntü olmaz. </st><st c="29377">Ayrıca sağlıksız ve bozuk yiyecek verenler de olabilir. </st><st c="29433">Hani bazen hayvanat bahçelerinde hayvanlara kötülük olsun diye zararlı gıdalar verenler var ya. </st><st c="29529">Onun gibi durumlar yaşanmasın istiyor devlet.”</st></p>
			<p><st c="29575">Mehtap elindeki pizza torbasını yeniden tıktı çantasına.</st></p>
			<p><st c="29632">“Yani böyle insanlara zehirli yiyecek verenler mi var?”</st></p>
			<p><st c="29688">“Olabilir, o kadın ölürse sorumlu kim olacak?”</st></p>
			<p><st c="29735">Mehtap, Marji’ye baktı.</st></p>
			<p><st c="29759">“Aslında mantıklı gibi, değil mi?”</st></p>
			<p><st c="29794">“Saçma!” dedi Marji. </st><st c="29816">“Kimse sokaktaki bir yaşlıyı, bile bile zehirlemek istemez. </st><st c="29876">Basit bir iyilik yalnızca.”</st></p>
			<p><st c="29903">“Bunu tartışmamız anlamsız, burası Kapiland ve her ülkenin kendine özgü kuralları, yasakları olabilir. </st><st c="30007">Kentin ortasında görüntüyü de bozuyorlar.”</st></p>
			<p><st c="30049">Tam bu sırada kargo tipi beyaz bir araç yaklaştı ve iki iri adam inip kadına doğru yürüdü. </st><st c="30141">Kollarından kaldırıp aracın arka kapısını açtılar, kadını bindirdiler. </st><st c="30212">Kendileri de hızlıca ön koltuklara oturup uzaklaştılar.</st></p>
			<p><st c="30267">“Nereye götürüyorlar?” dedi Mehtap şaşkınlıkla.</st></p>
			<p><st c="30315">Marji buruk bir gülümsemeyle baktı arkadaşına.</st></p>
			<p><st c="30362">“Yoksul olduğu için tutukluyor olabilirler. </st><st c="30407">Neden bankadan kredi almıyorsun, neden borcun yok, neden çalışmıyorsun... </st><st c="30481">Böyle suçlar var Kapiland’da, değil mi İsmail?”</st></p>
			<p><st c="30528">İsmail’in yüzü asıldı. </st><st c="30552">‘Bunlara yüz verdikçe astar istiyorlar,’ diye geçirdi içinden. </st><st c="30615">Hepsini anlatacaktı şefine, hepsini. </st><st c="30652">Zaten anlatmasa bile üzerinde bulunan dinleme cihazından tüm konuştuklarının kaydedildiğini biliyordu.</st></p>
			<p><st c="30754">“Böyle insanların barındıkları, kent dışında bazı bölgeler var, oraya götürüyorlar,” dedi İsmail sinirlerine hâkim olmaya çalışarak.</st></p>
			<p><st c="30887">“Bu yaşlı kadın buraya geldiğine göre, demek orada yiyecek bulamıyor. </st><st c="30958">Hepsi kendileri gibiyse kim kime yemek verir, tabii ki buraya gelecekler,” dedi Mehtap.</st></p>
			<p><st c="31045">“Bu sosyal bir sorun, ama çözüm bulacağız.” </st></p>
			<p><st c="31090">“Gezi programına o bölgeyi de ekleyebilir miyiz?” diye sordu Marji.</st></p>
			<p><st c="31157">“Hayır, çok önceden planlanmış bir gezi bu, programın dışına çıkamayız.”</st></p>
			<p><st c="31230">Marji, Mehtap’a baktı. </st><st c="31254">“Anlayacağın yalnızca vitrinde dolaşıyoruz.”</st></p>
			<p><st c="31298">Adımlarını hızlandırmış olan İsmail’in ardından metronun girişine doğru yürüdüler.</st></p>
		</div>
	<div id="charCountTotal" value="31381"></div></body>
</html>
