<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>kapilandin_karanlik_yuzu_ebook-5</title>
    <meta http-equiv="Content-Type" content="text/html; charset=utf-8" />
  

</head>
  <body id="kapilandin_karanlik_yuzu_ebook-5" xml:lang="tr-TR">
		<div>
			<p><br /><br /><br /><br /><br /></p>
			<p id="_idParaDest-5"><st c="0">5   </st><br /><st c="3">Biz Ayrıldık Anne</st></p>
			<p><br /></p>
			<p><st c="20">Kapiland gezisi için sınav tarihi yaklaştıkça pek çok öğrenci hayal kurmayı bir yana bırakıp sınava hazırlanmaya başladı. </st><st c="143">İnternetten sorular arandı. </st><st c="171">Böyle bir sınav Türkiye’de ilk kez yapılacağı için örnek soru bulmaları mümkün değildi. </st><st c="259">Dershane hocalarına danışıldı. </st><st c="290">Onların da bir fikri yoktu; ama dünya tarihi, dünya edebiyatı, dünya coğrafyası üzerine sorular gelebileceğini söylediler. </st><st c="413">Mehtap Türkçe bir kaynak bulamayınca arama motoruna İngilizce anahtar sözcükler yazıp aramaya başladı. </st><st c="516">Sonunda Kapiland’ın üç yıl önce Rusya’da benzer bir sınav yaptığını öğrendi. </st><st c="593">Üstelik soruları da buldu, ama bir engelle karşılaştı. </st><st c="648">Sorular Rusçaydı. </st><st c="666">Hemen Marjinal’in cep telefonuna bir mesaj yolladı.</st></p>
			<p><span><st c="717">“Rusça bilen biri gerekiyor.”</st></span></p>
			<p><st c="747">Yanıt gecikmedi.</st></p>
			<p><span><st c="764">“translate.google.com”</st></span></p>
			<p><st c="787">Mehtap kafasına iki yumruk attı ve bir teşekkür mesajı yolladı Marji’ye. </st><st c="861">Yeniden bilgisayarına döndü, çeviri sayfasını açtı. </st><st c="913">İlk soruyu kopyalayıp çeviri kutusuna yapıştırdı. </st><st c="963">Ama işin kolay olmayacağı daha ilk cümlede ortaya çıktı. </st><st c="1020">Çünkü anlaşılmaz, saçma sapan bir çeviri vardı karşısında. </st><st c="1079">Yeniden aldı telefonu eline. </st></p>
			<p><st c="1108">Translate saçmalıyor, yazacaktı vazgeçti, telefon etmeye karar verdi. </st><st c="1178">Hemen açtı karşı taraf.</st></p>
			<p><st c="1201">“Olmadı Marji, bu çeviriye güvenecek olursam bana dünya saçmalık ödülü verirler.”</st></p>
			<p><st c="1283">“Ne yapıyorsun anlamadım ki, ne işin var Rusçayla?”</st></p>
			<p><st c="1335">“Önceki sınav sorularını buldum internette, ama Rusça bir kaynak bu.”</st></p>
			<p><st c="1405">“Ne sınavı?”</st></p>
			<p><st c="1418">“Anlamamış gibi yapma Marji, Kapiland sınavı tabii ki. </st><st c="1474">Herkes şu sıralar neyin peşinde bilmiyor musun?”</st></p>
			<p><st c="1522">Karşı tarafta bir suskunluk oldu. </st><st c="1557">Mehtap, arkadaşının yüzünün aldığı hali tahmin edebiliyordu. </st><st c="1618">Sonunda konuştu delikanlı.</st></p>
			<p><st c="1644">“O zaman benden hiç yardım bekleme, çünkü oraya gitmeni istemiyorum.”</st></p>
			<p><st c="1714">“Ben istiyorum canım, ayrıca senin de gelmeni istiyorum.”</st></p>
			<p><st c="1772">Güldü delikanlı.</st></p>
			<p><st c="1789">“Tamam gidelim, senin çantan hazır galiba, ben de hazırlarım şimdi. </st><st c="1858">Zaten yaz geliyor, yanımıza birkaç tişört aldık mı yeter.”</st></p>
			<p><st c="1916">Sinirlendi Mehtap ve telefonu kapattı.</st></p>
			<p><st c="1955">“Geri zekâlı, geri zekâlı…” diye dönüp durdu odada. </st><st c="2008">Yok, bu çocuktan umut yoktu, düşleriyle dalga geçiyordu, neye heves etse kulp buluyordu. </st><st c="2097">Yok beyin göçüymüş, yok Kapiland boşa kürek çekmezmiş, yok bilmem ne... </st><st c="2169">Allah aşkına dünya üzerinde hiç mi iyi şeyler olmuyordu, yani pek çok ülke gençlerin gezileri için kolaylıklar sağlıyorken, burslar veriyorken, böyle dangalakça düşünmek de neyin nesiydi? </st><st c="2357">Yok canım, oturup aynı şeyleri paylaşamadıktan sonra, niçin devam etsindi ki arkadaşlıkları? </st><st c="2450">Haa bir de ille üniversiteyi İstanbul’da okuyacakmış, kendisini sevse İstanbul diye inat eder miydi, belki de hiç sevmiyordu Mehtap’ı, hiç umursamıyordu. </st><st c="2604">Çıktığım kız falan diye düşünüyor olmalıydı. </st><st c="2649">Birkaç ay gez toz, sonra sen kendi yoluna ben kendi yoluma. </st><st c="2709">Böyle geyik bir arkadaşlıkla işi olmazdı. </st><st c="2751">Hem gerçekten de paranoyak mıydı neydi bu çocuk? </st><st c="2800">En iyisi bitirmekti bu işi, o terk etmeden kendisi kesecekti Marji’nin ipini.</st></p>
			<p><st c="2877">Aklında fır dönen bu düşüncelerle sıcağı sıcağına yolladı mesajı.</st></p>
			<p><span><st c="2943">“Bitti bu iş, arama beni tamam mı?”</st></span></p>
			<p><st c="2979">Marjinal daha anlayamamıştı durumun ciddiliğini.</st></p>
			<p><span><st c="3028">“Çevirdin mi soruları?” </st></span><st c="3053">diye yazdı.</st></p>
			<p><st c="3064">Mehtap okudu ve gülmekle sinirlenmek arası bakakaldı mesaja.</st></p>
			<p><st c="3125">“Salak,” dedi ve başka mesaj yazmadı. </st><st c="3164">Tam bu sırada kapısı hafifçe tıklayıp açıldı.</st></p>
			<p><st c="3209">“Ne yapıyormuş benim tatlı kızım?” dedi babası Salih Bey, sesinde gereksiz bir çocuksuluk vardı ve Mehtap’ın sinirini ikiye katladı bu tonlama.</st></p>
			<p><st c="3353">“Senin kızın çekip gitmek istiyor bu cehennemden!” dedi hırçınlıkla.</st></p>
			<p><st c="3422">Babasının ses tonu değişmedi.</st></p>
			<p><st c="3452">“Yine kim canını sıktı babasının bir tanesinin? </st><st c="3501">Hadi söyle kuzum, baba gidip dövsün onu.”</st></p>
			<p><st c="3542">“Ya git baba ya… Yalnız kalmak istiyorum.”</st></p>
			<p><st c="3585">Bu söz üzerine biraz ciddileşip normal haline döndü adamcağız. </st><st c="3649">Durum hakkında fikir sahibi olmak için sağa sola bakındı, bir şey göremedi, sonra gözü bilgisayar ekranına gitti ve tuhaf alfabeyle yazılmış yazılara bakakaldı.</st></p>
			<p><st c="3809">“Ne bu, Rusça öğrenmeye mi karar verdin?”</st></p>
			<p><st c="3851">“Hıı, sonra Çince öğreneyim diyorum, sonra Japonca, Arapça da olabilir. </st><st c="3924">Dünyada ne kadar değişik alfabe varsa hepsini öğrenmeye karar verdim.”</st></p>
			<p><st c="3994">Salih Bey, daha fazla konuşmaya çalışmanın anlamsız olduğunu düşünüp çıktı odadan. </st><st c="4078">Salona geçti. </st><st c="4092">Eşi Nurten Hanım televizyon karşısında bir evlenme programı izliyordu. </st><st c="4163">Eşini görünce gülerek çağırdı yanına.</st></p>
			<p><st c="4200">“Gel Allah aşkına, adama bak, kimseyi beğenmiyor, sanki kendisi bulunmaz Bursa kumaşı,” dedi.</st></p>
			<p><st c="4294">Salih Bey çöktü koltuğa. </st><st c="4320">Televizyonun sesini kıstı.</st></p>
			<p><st c="4346">“Mehtap’ın nesi var?”</st></p>
			<p><st c="4368">“Bir şeyi yok, neden sordun?”</st></p>
			<p><st c="4398">“Ne bileyim, atar yaptı bana.”</st></p>
			<p><st c="4429">Nurten Hanım anlamadı. </st><st c="4453">“Atar yapmak da neymiş?”</st></p>
			<p><st c="4477">“Kızının konuştuğu dili öğrenemedin mi daha? </st><st c="4523">Kaç kez duydum ben ondan, atar yapmak ters davranmak, kavga çıkarmaya çalışmak gibi bir şey.”</st></p>
			<p><st c="4616">“Sen canını sıkmışsındır.”</st></p>
			<p><st c="4643">“Yok yok, odaya girer girmez başladı. </st><st c="4682">Bunun erkek arkadaşı falan var mı?”</st></p>
			<p><st c="4717">“Bunun mu? </st><st c="4729">Çocuğunun dilini öğrenmişsin, ama kızına bu diyecek kadar küçümsüyorsun.”</st></p>
			<p><st c="4802">“Hah buldun bir açık, hemen başla, var mı erkek arkadaşı onu söyle?”</st></p>
			<p><st c="4871">Televizyonu tamamen kapattı Nurten Hanım, sonra salonun kapısını gözüyle kontrol etti.</st></p>
			<p><st c="4958">“Var sayılır, Hayri diye bir çocuk, bazen sinemaya falan gidiyorlar işte,” dedi alçak sesle.</st></p>
			<p><st c="5051">Salih Bey’in suratı asıldı.</st></p>
			<p><st c="5079">“Oğlan bir eşeklik mi yaptı nedir? </st><st c="5115">Sen konuşmaya çalışsana bizimkiyle, bana anlatmaz şimdi.”</st></p>
			<p><st c="5172">“Yok yok, Marji dünya tatlısı bir çocuk, tanıştım ben.”</st></p>
			<p><st c="5228">“Hayri demiştin.”</st></p>
			<p><st c="5246">“Doğrusu Hayri, ama takma adı Marji, yani Marjinal’in Marjisi.”</st></p>
			<p><st c="5310">“Ohooo, biz yeni kuşağın argosunu öğrendik diye sevinirken sen nickin nickini öğrenmişsin.”</st></p>
			<p><st c="5402">“Nickin nicki ne şimdi?” </st></p>
			<p><st c="5428">Güldü Salih Bey. </st><st c="5445">“Boş ver, sen şimdi git de kızımızın derdi neymiş onu öğren.”</st></p>
			<p><st c="5506">Omuz silkti Nurten Hanım. </st><st c="5533">“Sana atar yaptıysa bana âlâsını yapar, sonra konuşurum,” dedi ve yeni öğrendiği bir sözü cümle içinde kullanmanın kıvancıyla arkasına yaslandı.</st></p>
			<p><st c="5677">Yine de o gece uyumadan önce annesi Mehtap’ın odasına girdi. </st><st c="5739">Kızını hâlâ internette dolaşırken görünce canı sıkıldı.</st></p>
			<p><st c="5794">“Yine dünyaya sırtını dönmüşsün,” dedi sitemle, “uykun gelmedi mi?”</st></p>
			<p><st c="5862">“Burada da bir dünya var anne,” dedi Mehtap bezginlikle.</st></p>
			<p><st c="5919">“Ama sanal bir dünya.”</st></p>
			<p><st c="5942">“Her şey sanal,” dedi Mehtap, “gerçek olan ne var ki?”</st></p>
			<p><st c="5997">Nurten Hanım da zaman zaman böyle düşünmüyor değildi, öyle ya, dünya koca bir yalandı, her şey gelip geçiciydi. </st></p>
			<p><st c="6110">“Ne yapıyorsun şimdi?”</st></p>
			<p><st c="6132">“Arkadaş arıyorum, Rusça bilen bir arkadaş gerekiyor.”</st></p>
			<p><st c="6187">“Hayrola, Kapiland yerine Rusya’ya mı gitmeye karar verdin?”</st></p>
			<p><st c="6248">Mehtap annesine Rusça sorulardan söz etti. </st><st c="6292">Mutlaka Türkçeye çevirtip çalışmalıydı. </st><st c="6332">Annesi daha mantıklı bir çözüm önerdi.</st></p>
			<p><st c="6370">“İnternetten bulacağın bir arkadaşın çevirisine mi güvenip çalışacaksın. </st><st c="6444">Sen çıktı al, ben yarın çevirtirim onu.”</st></p>
			<p><st c="6484">Mehtap ağzı açık, annesine baktı. </st></p>
			<p><st c="6519">“Tanıdığın biri mi var?”</st></p>
			<p><st c="6543">“Yooo, çeviri bürosuna götürürüm, parası neyse öderiz.”</st></p>
			<p><st c="6599">“Öyle bir yer mi var?”</st></p>
			<p><st c="6622">Nurten Hanım bu fırsatı kaçırmadı.</st></p>
			<p><st c="6657">“İnternetten çıkıp caddelerdeki tabelalara bakarsan öyle yerler olduğunu görürsün canım.”</st></p>
			<p><st c="6747">“Üff anne, her fırsatta suçlayıp durma. </st><st c="6788">Eee, pahalıysa ne olacak?”</st></p>
			<p><st c="6814">“Olsun, yüz sayfa değil ya.”</st></p>
			<p><st c="6843">“Kırk vardır ama.”</st></p>
			<p><st c="6862">“Mademki biricik kızımız sınava hazırlanacak, gereğini yaparız.”</st></p>
			<p><st c="6927">Mehtap, “Anne sen bir tanesin!” diyerek sarıldı annesine. </st><st c="6986">Bu yumuşamayı fırsat bilen Nurten Hanım o can sıkıcı soruyu yöneltti hemen.</st></p>
			<p><st c="7061">“Marji nasıl? </st><st c="7076">O da girecek değil mi sınava?”</st></p>
			<p><st c="7106">Yüzü asıldı Mehtap’ın.</st></p>
			<p><st c="7129">“Canı cehenneme, kendi girmeyeceği gibi bana da çelme takıyor. </st><st c="7193">Hem biz ayrıldık anne.” </st></p>
		</div>
	<div id="charCountTotal" value="7217"></div></body>
</html>
