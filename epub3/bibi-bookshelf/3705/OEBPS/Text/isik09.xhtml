<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h2 class="calibre8">I</h2>

  <p class="calibre4">Mani, 240 yılının Nisan ayında, Beyaz-Giysililer’in hurma bahçesinden ayrıldı. Tarihinin bir sayfası çevrilmiş oldu: O güne kadar hep aynı yerde kapalı kalmıştı. Bundan böyle ömrü yollarda geçecekti.</p>

  <p class="calibre4">İlk uğrağı Ktesiphon oldu. Mani doğduğunda, Dicle Vadisi’nin bu büyük kenti Parth krallarının mekânı idi, o tarihten bu yana iranlı Sassaniler, imparatorluklarına son vermişse de, ülkenin yeni sahipleri aynı başkente yerleşmişler ve kent böylece saygınlığını ve zenginliğini korumuştu.</p>

  <p class="calibre4">Ktesiphon adı bugün silinmiş bulunuyor. Oysa antik çağın büyük metropollerinden biri, Maniciliğin beşiği ve doğu Hıristiyanlığının merkezi olmuştu. Beş yüz yıl sonra Araplar’ın kuracakları Bağdat kentine uzak olmayan bu yerde, Mani’nin en görkemli başarısını elde ettiği sarayın kalıntılarına, bugün bile hayran kalınabilir.</p>

  <p class="calibre4">Ancak hurma bahçesinden ayrıldığı günün ertesinde işler henüz bu aşamada değildi. Babilli, bir fatihin ruhuna sahipse de, görünümü bambaşka, giysileri rengârenk bir gezginci keşişe benziyordu.</p>

  <p class="calibre4">Yaya olarak, bir başörtüsü ile çıktığı yoldan, kente dört-beş günde ulaşabilirdi. Ama Dicle taşmış, bentleri yıkmış, yolları kaplamış ve yolculuk uzamıştı. Kente ancak onuncu günün akşamında ulaşabildi ve kalabalığa karıştı. Ktesiphon zenginleri sürü sahibiydiler ve köleleri her sabah sürüyü surların dışına Nassira ve Mahoze yakınlarına otlamaya götürür, akşamları kent kapısından bir yün bulutu, çoban değneği ve hayvan kokusu karışımı olarak girerlerdi.</p>

  <p class="calibre4">Pek çok yolcu gibi Babil oğlu da onların peşinde, itile kakıla, öksüre tıksıra, öğleleri durulan, akşama doğru artan kent gürültüsünden şaşkına dönmüş olarak kent kapısından içeri girdi. Öğle uykusunda baygın yatmış olan satıcılar, hamallar, çığırtkanlar, askerler, deveciler, işlerinin telaşına düşmüşler, onlara da sayıları her geçen saat artan, hasır, tekke ve kayış satmak isteyen piyasanın gezginci satıcıları katılmıştı. Paralar, bir keseden diğerine şakır şakır akıyordu. Ktesiphon işte böyleydi. Oraya hava almak için değil, gösteriş için, tombul çocuklar ile dadılarını, çifter çifter, dörder dörder bilezikleri takmış olan özellikle de balık eti, süt beyaz eşleri sergilemek için gidilirdi. Kentte neye sahipseler, hepsini takarlardı. Ara sıra, duvar dibine çökmüş bir dilenciye bu bileziklerden biri anlıyorsa, kalabalığın gözleri fâltaşı gibi açılsın diye atılırdı.</p>

  <p class="calibre4">Hava daha da kararıp gezinti son bulduğunda, hayvanlar ve insanlar, yiyip içmek için evlere kapanırdı, çünkü meyhanelere sadece yolcular ve serseriler giderdi. Kendisine saygısı olan her kentli kendi evinde içerdi, yatarak -içmek için hep uzanılırdı- sevilen dostlarla toplanarak! Burada bile önemli olan gösterişti; içip sarhoş olacak olanaklara sahip olunduğunu, dostlara, komşulara, müşterilere, şarap sunulabileceğini ve kendinden geçecek kadar içilebileceğini göstermek şarttı. Krallar Kralı da böyle davranmıyor muydu? Çeşnicibaşıların ve sakilerin yanı sıra, haşmetli sarhoşluğu sırasında verdiği emirleri kaydeden, ayıldığı vakit de kendisine hatırlatan ve hatasını düzeltmesini sağlayan bir kâtibi yok muydu?</p>

  <p class="calibre4">Bir gece önce içkiyi fazla kaçırıp, dört yıllık vergiyi affettiği taktirde bunu düzeltmek, ya da öfkeli sarhoşluğu ile dans etmediği için müneccimbaşını azlettiği taktirde onu tekrar işe iade ettirmek hep kâtibe düşerdi.</p>

  <p class="calibre4">Ktesiphon. Düzenli bir ayyaşlık, kılı kırk yaran bir görkem. Ktesiphon, Babil’in mirasçısı, Roma’nın rakibi… işte Mani geceyi böyle bir kentin surları içinde geçirecekti. Ama önce, kenti tanıması için arkadaşını bulması gerekiyordu. Mani, diğerlerinden daha az acelesi varmış gibi görünen bir yolcuya sordu. Machos adında Tyr’li bir taciri tanıyor muydu? Adam gözlerini abartılı biçimde kısarak, “Malchos?” diye tekrarladı. Bu isimde on, on iki kişi vardı. Karısı Yunan mı demiştin…</p>

  <p class="calibre4">Ve Mani böylece, Bosses alanına pek uzak olmayan Nabu Tapınağı‘nın bulunduğu mahalleye ve palmiye ağaçlarından bir çitin arkasında yeni badanalanmış iki katlı bir evin önüne vardı. Kapıcı, ziyaretçiyi efendisinin yanına götürdüğünde her yanı pırıl pırıl, zengin ve tombul haliyle iki kolunu açan Malchos, utangaç bir tavırla:</p>

  <p class="calibre4">— Sana söylediğim saray değilse de, şimdilik şu fakirhaneyi yaptırdım, dedi.</p>

  <p class="calibre4">Kloe koşup geldi, gözlerine inanamıyordu. Pek az değişmişti, kucağındaki tombul yanaklı çocuk olmasaydı. Hep o eski afacan, saçları dağınık ve Mani’nin sevegeldiği küçük kız gibiydi. Kısa bakışmalarında, yapmacıklı olmayan bir sevinç vardı, kuşkusuz bir de, bir parça özlem! Ama birkaç yana çekilecek imalar, asla!</p>

  <p class="calibre4">— Bu giysi… dedi Kloe.</p>

  <p class="calibre4">— Evet Beyaz-Giysililer’den ayrıldım.</p>

  <p class="calibre4">— Tamam mı? İlelebet mi?</p>

  <p class="calibre4">— Ondan da öte…</p>

  <p class="calibre4">Mani ona doğru bir adım attı, titreyen eliyle çocuğun yanağını okşadı, iki yaşında var-yok arası bir kız çocuğu idi; tanımadığı konuğa kendini okşattı hatta, utangaçlıkla annesine asılmadan önce bir de gülümseme bahşetti.</p>

  <p class="calibre4">— Buraya hoş geldin dedi, Malchos, biliyorsun bu ev, senin de evin.</p>

  <p class="calibre4">— Yeryüzünde bana ait bir ev olabilse, o da bu ev olurdu. Ama gelip geçiyorum.</p>

  <p class="calibre4">— Nereye gidiyorsun?</p>

  <p class="calibre4">— Henûz bilmiyorum. Şimdilik, bu gece beni konuk eder misin?</p>

  <p class="calibre4">— Bu gece, yarın gece ve ömrümün bütün geceleri.</p>

  <p class="calibre4">— Yarın geceyi, yarın sorarım.</p>

  <p class="calibre4">Malchos karşı koymak istedi ama arkadaşının o uzaklara dalmış, yeryüzünden kopmuş, uyurgezer halini tanıyıverdi. Israr etmekte yarar yoktu. En iyisi konuyu değiştirmekti:</p>

  <p class="calibre4">— Yarın seni, depolarımı ve atölyelerimi görmeye götürürüm. Sonra sarayı ve yarış alanını…</p>

  <p class="calibre4">Arkadaşının sözünü kesti, elini tuttu ve özür dilercesine:</p>

  <p class="calibre4">— Hayır Malchos, dedi. Bu kentte rastgele dolaşmak istiyorum. Dünya nasıl yaşıyor, görmemin zamanı geldi.</p>

  <p class="calibre4">Ertesi günü Malchos eve yemek ve öğle uykusuna yatmak için katırını her günkü gibi, kestirmeden, terk edilmiş bir meyve bahçesinden geçirirken, Mani’yi çevresini saran küçük bir kalabalıkla, bir taşın üzerine oturmuş gördü. Yaklaştığında, arkadaşının bir yandan çevresindekilerle konuşurken bir yandan da dizlerinin üzerinde açık bir kitap gördü, üzerine bir şeyler çiziyordu. Tyr’li ayağını yere tam basacakken, ressamın çevresindeki birkaç yüzü tanıyınca vazgeçti ve başka yöne bakarak yoluna devam etti.</p>

  <p class="calibre4">Eve geldiğinde, bir şey demeden sofraya oturdu.</p>

  <p class="calibre4">Kloe, eleştirircesine sordu:</p>

  <p class="calibre4">— Mani’yi beklemeyecek misin?</p>

  <p class="calibre4">— O gelince yer. Ben acıktım.</p>

  <p class="calibre4">Malchos surat astığında, olduğundan da şişman görünür, top sakalı diken diken olurdu. Kloe:</p>

  <p class="calibre4">— Yine kervanlarla sorun çıktı, diye kestirip attı.</p>

  <p class="calibre4">Ama kocası susuyor ve ekmeği parçâlaya parçalaya yiyordu. Sadece parmaklarına bakıyordu. Kloe üstelemedi, işini görmeye devam etti.</p>

  <p class="calibre4">Malchos, yemeğini bitirdikten sonra öğle uykusuna yatmadı, gidip bir yastığa oturdu ve hırsla amber tespihini çekmeye başladı. Bir saat sonra Mani döndü. Malchos gözlerini kaldırmadı:</p>

  <p class="calibre4">— Bahçeden geçerken seni gördüm… birtakım adamlarla sohbete dalmıştın… onları tanıyor musun?</p>

  <p class="calibre4">— Hayır. Kırmızı mürekkeple bir çelenk resmi yapıyordum, geldiler, onlarla konuştum.</p>

  <p class="calibre4">— Onları tanımadan mı?</p>

  <p class="calibre4">— Senin evinin dışında, bu kentte kimseyi tanımıyorum.</p>

  <p class="calibre4">— Sana onların kim olduklarını söyleyeyim: boş gezenin boş kalfaları, işe yaramazlar takımı, üşütükler, ayyaşlar, boş arazilerde gezmekten başka işleri olmayanlar… Susuyorsun! Dinleyicilerinin, mahallenin en berbat serserileri oluşuna aldırmıyor musun?</p>

  <p class="calibre4">Mani susuyordu. Ancak bu yirmi dört yaşındaki çocuğun, bu sakallı ve alacalı bulacalı koca bebeğin suskunluğunda öyle bir safiyet vardı ki, Malchos üstelemedi. Kolları sarktı, gözkapakları kapandı ve boş yere geciktirdiği öyle uykusuna dalmaya gitti.</p>

  <p class="calibre4">Ertesi günler, Tyr’li, bahçeden geçmemeye özen gösterdi. Mani’nin görüştüğü berbat insanlara rastlamaktansa, yolunu uzatmayı yeğliyordu. Bir hafta sonra, eski yolundan gitmesi, meraktan mı, bıkkınlıktan mı yoksa dalgınlıktan mıydı? Ancak bu kez, Mani’nin çevresinde on beş kişi gördü, aralarında o ilk günlerin iki üç aylağı ama aynı zamanda her çeşit insan vardı. Biri de Malchos gibi Tyr’li zengin, saygın bir komşuydu.</p>

  <p class="calibre4">Babilli, her zamanki gibi devşirdiği sol bacağının üzerine oturmuş, kitabını açmış, ancak resim çizmeyi bırakarak fırçasını kulağının arkasına koymuştu. Arkadaşı katırından inerek, bir selvi ağacını siper etti ve onu dinlemeye başladı. Mani, onu gördüğünü belli etmeyerek konuşmasını sürdürdü:</p>

  <p class="calibre4">—…ilk başta, evrende birbirinden ayrı iki dünya vardı: Işık dünyası ve karanlıklar dünyası. Işık bahçelerinde istenebilecek her şey mevcuttu, karanlıklarda ise güçlü, görkemli, öfkeli bir arzu. Ve birden, iki dünyanın sınırında, yeryüzünün o güne kadar bildiği, gördüğü en şiddetli, en ürkütücü patlama oldu. Işık zerrecikleri, binbir şekil alarak karanlıklara karıştı ve yaratıklar, yıldızlar, sular, doğa ve insan böyle meydana geldi…</p>

  <p class="calibre4">Sözlerine, esinlenmek istercesine ara verdi, sonra yeniden sözcükler ağzından döküldü:</p>

  <p class="calibre4">— Her varlıkta, her nesnede aydınlık ve karanlık yan yana ve iç içedir. Yediğiniz bir hurmanın eti vücudunuzu besler, tadı ve kokusu da ruhunuzu, içinizdeki ışık, güzellikle, bilgiyle beslenir, onu sürekli beslemeye bakınız, sadece bedeni doyurmakla yetinmeyiniz. Duyumlar size güzelliği içinize sindirmeniz, dokunmanız, koklamanız, tatmanız, işitmeniz, görmeniz için verilmiştir. Evet kardeşlerim, beş duyumunuz ışığı damıtır. Onlara güzel kokular, nağmeler, renkler sununuz. Pis kokuları, çirkin sesleri ve kiri onlardan uzak tutunuz.</p>

  <p class="calibre4">Dinleyenleri, gerisini beklerken Mani kalktı, sürekli elinde tuttuğu bastona dayandı ve herkes, geçmesi için saygı ile yol verdi. Sonra, görünmez iplerle ona bağlıymışlar gibi, her biri, peşi sıra, hayran ve sessiz, arkasından gitti.</p>

  <p class="calibre4">Malchos’un, arkadaşının düşüp kalktığı kişiler konusunda içi rahat değildi. Dün, serserilerle birlikte bir bekçi tarafından kodese atılmasından korkarken, bugün daha ciddi nedenlerden ötürü yakalanmasından korkuyordu. Ktesiphon sokaklarında onlarca kişiyi, bir süre sonra yüzlerce kişiyi toplamak, komplo kuşkusu yaratmadan, mümkün değildi. Arkadaşının anlattıklarının gerçi kışkırtıcı bir yönü yoktu ama, Malchos çekiniyordu. Öğretisinin yeni başladığını ve bundan böyle evrenin oluşumu ile ilgili düşsel görüşlerle sınırlı kalmayacağını bilecek kadar arkadaşını tanıyordu. Günün birinde, ki o gün yakın olabilirdi, arkadaşı onarılmaz olaylara yol açacak sözler söyleyebilirdi. Tyr’li bu konuyu düşündükçe tehlike gözünde büyüdü ve yakınlaştı. Kendini de suç ortaklığından kodese atılmış, işi batmış, bütün emelleri yok olmuş, karısı dilenmeye mecbur kalmış olarak görmeye başladı…</p>

  <p class="calibre4">— Sana söyleyeceklerim var Mani, dedi, birdenbire.</p>

  <p class="calibre4">Sesi düşmanca değildi, sadece ciddi ve dürüst olmak istiyordu. Babilli gülümsemeye başladı.</p>

  <p class="calibre4">— Kaşlarını çatmaktan vazgeç, tombul yüzüne hiç yakışmıyor. Ama konuş, seni üzen ne, söyle…</p>

  <p class="calibre4">— İkimiz, sen ve ben, bütün gençliğimizi o hurma bahçesinde, dünyadan ayrı geçirdik. Sen, benden çok, kitaplarınla yaşadın, hiç kimse senin kadar tıp ve ilahiyat bilgisine sahip değil. Bilgine, ilmine, yeteneğine, coşkuna hayranım. Senin gibi insanlar, bastıkları toprakların üzerinde ve yakınlarının kalbinde iz bırakır. Ama senin yanında kara cahil kalan adamın, senden daha iyi bildiği yığınla şey var. Kabul ediyor musun?</p>

  <p class="calibre4">Mani onayladı, arkadaşı devam edecek cesareti buldu:</p>

  <p class="calibre4">— Bir kere, Ktesiphon’un ve bütün bu imparatorluğun efendisinin, Krallar Kralı Sassani Ardeşir olduğunu unutmuş görünüyorsun. Sana adını, hanedanını hatırlatmak isterim, yeryüzünden Parthlar’ı yok ederek ve son Part Hükümdarı Artaban’ı öldürerek iktidara geldi.</p>

  <p class="calibre4">Anlamadınsa “tekrarlayayım, Sassaniler saltanatlarını Partlar’ın mezarları üzerinde kurdular, bütün Mezopotamya topraklarında, Med’de, Arabistan’dan Hindistan sınırlarına kadar onları kovaladılar. Ve sen Mani, şunu asla unutma, sen Parth’sın yeni hükümdarların gözünde bir Parth prensisin, her şeyden önce buna bakarlar. Yalnızca babanın soylu Haskaniye sülalesinden olması bir yana bana söylendiğine göre, annen de, Parthlar’la birlikte hüküm sürmüş daha soylu ve daha eski Kamsaragan ailesinden.</p>

  <p class="calibre4">— Uzun süre soy ağacımı bilmedim, öğrendiğim zaman da önem vermedim. Benim için ne ırk, ne de sınıf önem taşır, bilirsin.</p>

  <p class="calibre4">— Bilirim Mani, bunun için de sana saygı duyarım, ama insanlar olaylara senin gibi bakmıyor. Bu gece, kötü niyetli biri, Krallar Kralı‘na, başkentinde toplantılar düzenleyen Mani adında bir Parth prensi hakkında rapor verebilir. Bu da, senin serüveninin sonu olur.</p>

  <p class="calibre4">— Neden benimle uğraşsınlar ki… ben devlet işlerine karışmıyorum, ben sadece Tanrı‘dan söz ediyorum, ayaklanın demiyorum.</p>

  <p class="calibre4">— Irk, sınıf farkı gözetmediğini şimdi söylemedin mi?</p>

  <p class="calibre4">Bunu herkesin önünde söylemen suçüstü yakalanman için yeterli, çünkü Krallar Kralı kralımız, hem sınıf, hem de ırkı ile iftihar ediyor. Üstelik, sadece Tanrı‘dan söz etsen bile, suçsuz sayılman için yeterli mi sanıyorsun?</p>

  <p class="calibre4">Belki farkında değilsin ama zaman değişti. Senin Parth kuzenlerinin iktidarı sırasında, bütün inançlara hoşgörü vardı. Komşularım arasında ibadetlerini gizlemeden yapmış olan Hıristiyanlar var. Yahudilerin hahamının sarayda yeri vardı, hükümdarın dininin ne olduğu da bilinmezdi. Ama Ardeşir farklı. Çevresini, bütün imparatorluğa inançlarını yaymak isteyen ateşe tapanlar aldı. Dicle kıyısının unutulmuş bir köşesindeki hurma bahçesinde, insan istediği dini seçebilir. Ama burada, başkentte susulur. İsa’dan, Baal’den, Nabu’dan, Musa’dan söz etmek istenirse, dört duvar arasında, yerin altında söz edilir.</p>

  <p class="calibre4">— Sözlerin beni ürkütüyor Malchos, beni tutuklarlarsa imparatorluğun Efendisi’ne görüşlerimi sunmak fırsatını bulabilirim.</p>

  <p class="calibre4">— İşte bütün saflığınla konuştun! Eski masallardan birinde, sanığın birinin kralın huzuruna getirildiğini okuduğunu anımsıyorsun ve kendini hükümdarın karşısında, onunla konuşur, onu etkiler, onu değiştirir görüyorsun. Uyan Mani! Çocukluk düşlerinden vazgeç! Seni Krallar Kralı‘nın huzuruna değil, fareler ve bitlerle sohbet edeceğin çamurlu kodeslere götürürler, şaşkın!</p>

  <p class="calibre4">— İşte bunda yanılıyorsun. Günün birinde krallarla konuşacağımı biliyorum.</p>

  <p class="calibre4">Malchos arkadaşını seyre daldı, böylesi bir güvenin nedenini bulmaya çalışıyordu. O sırada Kloe geldi, getirdiği haberin sevinç mi, sıkıntı mı yaratacağını bilememenin duraksamasıyla:</p>

  <p class="calibre4">— Pattig burada, dedi.</p>

  <p class="calibre4">Mani ayağa kalktı, kapıya yöneldi, ev sahibi ise isteksiz davrandı, endişesi, korkusu geçmemişti ama Pattig Beyaz-Giysililer’in kılığı içinde içeriye girdiğinde kollarını açtı. Eski “birader” ona alelacele sarıldı, gözleri oğlundan başkasını görmüyordu. Ancak ona yaklaşmadı, yakıcı ve geçici bir görüntü, tehlikeli bir hayal gibi onu uzaktan seyretti.</p>

  <p class="calibre4">— Seni bir daha göremeyeceğimden emindim. Gittiğin zaman ağladım, ölüm orucuna yatmak istedim. Sittay da, kendi oğlunu yitirmiş gibi ağladı. Sonra senin Seleukeia Köprüsü‘nden geçtiğini gören biraderler geldi. Malchos’a gittiğini tahmin ettim, bu kentte başkasını tanımazsın. Senin arkandan geldim. Bütün biraderler, heyet halinde benimle gelmek istiyorlardı. Gidişin onları üzdü ve sarstı. Seni hurma bahçemize geri götürebilirsem, hepsinin etekleri zil çalar. Hiç kimse, anlıyor musun, hiç kimse seni kınamıyor, yüksek sesle konuşabilir, düşüncelerini açıklayabilirsin…</p>

  <p class="calibre4">Babasının her sözüne, Mani’nin yüzü biraz daha asıldı:</p>

  <p class="calibre4">— Bana bunları söylemek için geldinse, Beyaz-Giysililer’in yanında kalman daha iyi olurdu. Şunu iyi belle, senin hurmalığına asla geri dönmeyeceğim, o dinden asla olmayacağım.</p>

  <p class="calibre4">— Ya ben Mani? Beni bir saniye olsun düşündün mü? Saflığı ve kardeşliği bulacağım diye bu dünyadan ve zevklerden ayrıldım, ailemi terk ettim ve şimdi öz oğlum bütün bir ömür süren özverinin gereksiz olduğunu söylüyor. Seni dinleyecek olsam, bana yakın olan tek varlığı yitireceğim. Yeryüzünde senden başka kimsem yok.</p>

  <p class="calibre4">— Öyleyse benimle kal. Sözlerimi dinle. Beklentilerine cevap verirlerse, geçmişte Sittay’ı izlediğin gibi beni izlersin, ya da hurma bahçesine dönersin.</p>

  <p class="calibre4">Mani babasıyla, bir yabancıyla konuşur gibi konuştu, ya da bir rakiple konuşur gibi… Pattig’in sevgi gösterileri kendisine saldırı gibi geliyor ve aralarındaki kan bağını hatırlatmasını yersiz sayıyordu. Malchos ile Kloe, sahneyi çekinerek izliyorlardı, iki yazgının hesaplaşmasında çekingen iki tanık gibi… Baba, oğlunu ve bütün ailesini dinsel hevesleri için feda etmişti. Şimdi de gerçek dışı intikam saati gelmişti. Pattig aniden, dinsel bir buyruk almışçasına, dizleri üstüne çöktü:</p>

  <p class="calibre4">— Seninle kalacağım Mani. Sözlerini kalbime gömmeye çalışarak dinleyeceğim. Bana elini uzat, ilk müridin ben olayım.</p>

  <p class="calibre4">Mani, cevap vermedi. Gözlerini kapatmış, anılarının arasında yüzüyordu, yaşadığı bu garip sahneyi kendisine bildirecek bir işaretin, bir kerametin arayışı içindeydi. İşlerin böyle gelişeceğini asla düşünemezdi.</p>

  <p class="calibre4">Sonra yavaşça gözkapaklarını açtı, sağ avucunu, diz çökmüş babasının başına koydu. Bilmeden, yıllar önce Nabu Tapınağı‘nda Sittay’ın Pattig üzerinde hâkimiyet kurduğu hareketi tekrarlamış, bir bakıma da silmişti.</p>

  <p class="calibre4">Birkaç gün Malchos, atölyesinde, en ufak bir iş çıkartamadan homurdanıyor, döneniyor, lanetler yağdırıyor, sıkılıp duruyordu. Gerçi Mani onu her zaman kaygılandırmıştı ama hiçbir zaman bu denli hırçın ve yaklaşılmaz olmamıştı. Bazen, müritlerine davranan efendi davranışlarına bazen de çocuk hareketlerine sahipti.</p>

  <p class="calibre4">Malchos ona bazen hayranlık duyuyor, neredeyse tapınıyor, bir saniye sonraysa küçük kardeşiymiş gibi onu korumak istiyordu. Tyr’li, özellikle bir gece önceki olayları anımsıyordu. Kendi evinde bir babanın, oğuluna, çok da doğal olmayan biçimde biat etmesinden, garip bir tarikatın doğduğuna tanık olmuştu. Ya kendisine, kendini işine vermiş tacire, tövbe etmiş tarikatçıya, kiliselerden ve cemaaderden kaçmış Tyr’li Malchos’a oynatmak istenen rol neydi?</p>

  <p class="calibre4">Arkadaşı ile ilişkilerinde, şimdiye kadar derinliğini ve sonuçlarını çözemediği bir anlaşmazlık vardı. Her ikisi de gönül rahatlığı ile Beyaz-Giysililer’in hurmalığını terk etmişlerdi ama, terk ediş nedenleri farklıydı. Kendisi her zaman ne istediğini çok iyi bilmişti: servet, sevdiği kadın, bir saray yapana kadar rahat bir konak… Ya Mani? Tarikattan ayrılırken ne düşlemişti? Yeni bir din mi? Onda hiç kuşkusuz vaaz vermek arzusu, tanrısal bir sese şimdi daha çok atıfta bulunmak isteği vardı; ama o zaman Malchos’un, Pattig’in geldiği akşam, onun ağzından duyduğu şu sözlere ne demeliydi? “Bazen kendi kendime, Tanrı‘nın görüntüsünü bozmak amacıyla dinleri esinleyenin Şeytan olup olmadığını düşünüyorum.”</p>

  <p class="calibre4">Bunlar, bir din adamının sözleri olabilir miydi?</p>

  <h2 id="sigil_toc_id_6" class="calibre8">II</h2>

  <p class="calibre4">Hurma bahçesi dışındaki bu ilk günler sırasında, baba ile oğul Mariam’dan söz ettiler. Daha önce onu hiç konuşmamışlardı. Ve Mani, şimdi bile adını söylememeyi başarmışa.</p>

  <p class="calibre4">— Hiç ne olduğunu öğrenebildin mi?</p>

  <p class="calibre4">Ktesiphon’un sakin bir yolunda yan yana yürümekteydiler. Bir süredir ikisi de düşünceliydi. Tan vaktiydi, güneş henüz yakıcı ışınlarını kentin üzerine göndermemişti. Pattig duraksamadı. Sanki çeyrek yüzyıldır, aralarında dalgalanıp duran gölgenin, artık bu gecikmiş görüşmelerine katılması kararlaştırılmıştı.</p>

  <p class="calibre4">— Birkaç yıl önce Mardinu’dan geçtim. Eski evimizin bahçesindeki mezarını gösterdiler. Sana bazı şeyler açıklamak istiyorum Mani.</p>

  <p class="calibre4">Ama oğul aniden hareketsiz kaldı, öylesine ani ki, sopası yere çakıldı. Pattig’in yüzüne doğru kalkan eli, bir vakitler babasının karısını durdurmak için “Daha fazla konuşma” demek istediğindeki gibi kalkmıştı.</p>

  <p class="calibre4">Pattig söz dinledi. Evinin dışında her zaman söz dinlemesini bilmişti. Mani, daha büyük adımlar atarak, yürümeye başladığında onu izledi. Sessiz ve iki adım gerisinden.</p>

  <p class="calibre4">Bu konu aralarında sonsuza kadar kapalı kaldı. Kapalı kalan, ara sıra sarf edilen bazı patavatsızca sözlerle canlanan konuydu ama, yarası değil.</p>

  <p class="calibre4">Pattig ile Mani arasında, bir baba ile oğlu arasında düşünülebilecek en garip ilişkiler bağı örülecekti. Yıllar geçtikçe, aralarında bir dostluk kurulacak ve büyüyecek, gerçek, derin, ama kan bağları ile ilişkisi olmayan bir sevgi doğacaktı. Aksine, bu bağa karşın, onu yadsımak istercesine doğacaktı. Pattig ölene kadar, Mani’nin yakın bir müridi, en sadık yol arkadaşı, en devamlı dinleyicisi oldu. Devamlı, ama ilk zamanlar bir hayli kuşkulu bir dinleyici. Malchos, arkadaşının resim yapma ve vaaz verme alışkanlığını edindiği bahçeden her geçişinde, babayı devrik bir ağacın gövdesine oturmuş, kulağı konuşmada, kafası meşgul ve endişeli görürdü. Tyr’li ara sıra yanına gelip oturur, uyuşuk bir selam verir, belirsiz gülümser ve dikkatini dağıtacak tek kelime etmezdi. Kendisi de Mani’nin söylediklerini dinlemeye koyulur, dinleyicilerin tepkilerine dikkat eder ve tanıdık bir yüz bulmaya çalışırdı. Onu bir incelese, en az Pattig kadar -ama farklı nedenlerden- endişeli görürdü.</p>

  <p class="calibre4">Arkadaşının geldiği günden beri duyduğu endişeler haklı çıkacaktı çünkü… Günün birinde, Mani her zamankinden yoğun bir kalabalığa yüksek sesle hitap ederken, Malchos, kuru otları ezen ayak sesleriyle irkildi. Arkasını döndüğünde, asayiş subayı bir gzyr ile karşılaştı. Adam eliyle yaklaşmasını istedi.</p>

  <p class="calibre4">— Oradaki adam kim?</p>

  <p class="calibre4">— Babil ülkesinden gelen genç bir rahip. Adı Mani.</p>

  <p class="calibre4">— Ne anlatıyor?</p>

  <p class="calibre4">— Duayı ve orucu.</p>

  <p class="calibre4">— Hangi dinden?</p>

  <p class="calibre4">Bunu Malchos’un kendisi de bilmek isterdi! Ama yüzünü ekşitip:</p>

  <p class="calibre4">— Sanırım Nâsranî demeyi daha ihtiyatlı buldu.</p>

  <p class="calibre4">Görevli bunu, beynindeki kayıt defterine yerleştirdi.</p>

  <p class="calibre4">— Ya sen kimsin? Seni bu mahallede görmüştüm…</p>

  <p class="calibre4">— Adım Malchos, tacirim, aslen Tyr’liyim. Geçerken…</p>

  <p class="calibre4">Arkasındaki mırıltılardan rahatsız olan Pattig, rahatsızlık verenleri tehdit etmek istercesine elini havaya kaldırdı ve üniformalı gzyr’i görünce, eli düşüverdi. Adam, ona da yaklaşmasını emretti. Mani’yi göstererek:</p>

  <p class="calibre4">— Onu tanıyor musun? diye sordu.</p>

  <p class="calibre4">— Oğlumdur.</p>

  <p class="calibre4">— Senin adın ne?</p>

  <p class="calibre4">— Pattig.</p>

  <p class="calibre4">— Bu Parth adı, yanılmıyorsam.</p>

  <p class="calibre4">— Evet Parth’ım. Aslen Ekbatana’dan.</p>

  <p class="calibre4">— Nasıl oluyor da sen ve oğlun Aramiceyi bu kadar iyi konuşuyorsunuz?</p>

  <p class="calibre4">— Babil ülkesine küçükken geldim, oğlum da burada, Mardinu’da doğdu.</p>

  <p class="calibre4">— Hangi aşirettensin?</p>

  <p class="calibre4">Pattig, genelde yitirmiş olduğu gururuna kavuşarak:</p>

  <p class="calibre4">— Haskaniye, dedi.</p>

  <p class="calibre4">Adam birden hayranlık ve saygı ile yanıtladı:</p>

  <p class="calibre4">— Değerli savaşçıların yer aldığı, savaşları zihinlerde yer etmiş bir sülale!</p>

  <p class="calibre4">Ama hayranlığı kısa sürdü, çünkü Pattig dost olmayan bir sesle çıkış yaptı:</p>

  <p class="calibre4">— Ömrümde hiçbir savaşa katılmadım. Dinim, silah kullanmamı yasaklar. Gerekçesi ne olursa olsun!</p>

  <p class="calibre4">— Yani sana göre, bu kılıcı, düzeni kurmak ve hükamdarımızın düşmanlarıyla savaşmak için kullanacak olursam, bir katil ve hayduttan farkım kalmaz!</p>

  <p class="calibre4">Malchos araya girmeyi gerekli gördü:</p>

  <p class="calibre4">— Prens Pattig ve oğlu uzun süre bir hurma bahçesinde yaşadılar, kendilerini eski kutsal kitapları okumaya vermişlerdir ve bu dünyada olup biteni pek anlamazlar.</p>

  <p class="calibre4">Subay, bu açıklama ve Malchos’un göz işaretleri üzerine yumuşadı. Ancak Pattig:</p>

  <p class="calibre4">— O hurma bahçesinde, oğlum Ktesiphon’a gelip yaşamâya karar verene dek mutlu yaşadık. Onu izlemek zorunda kaldım, diye eklemek gereğini gördü.</p>

  <p class="calibre4">— Buraya ne yapmaya geldi?</p>

  <p class="calibre4">— Halka yeni bir dini açıklamak istiyor.</p>

  <p class="calibre4">— Sadece bu kadar mı? Peki, varlığınızla bizleri ne kadar süre onurlandıracaksınız?</p>

  <p class="calibre4">Pattig, kendi kendine konuşur gibi alçak sesle:</p>

  <p class="calibre4">— Bana kalacak olsa, hemen giderim, dedi. Bu kokuşmuşluktan, bu pislikten, bu meyhanelerden uzak yaşama olanağı varken…</p>

  <p class="calibre4">— Eskisinden iyi, dedi subay.</p>

  <p class="calibre4">— Kuşkusuz.</p>

  <p class="calibre4">— Parthlar’ın zamanında her şey daha iyi idi.</p>

  <p class="calibre4">Pattig, bütün saflığına karşın, bir tuzağın kokusunu aldı. Ama Malchos atılmıştı:</p>

  <p class="calibre4">— Tanrı yüce efendimiz Ardeşir’e ömür versin ve iktidarının ortağı sevgili oğlu Şapur’a. Bu kenti himayelerine aldıklarından beri, refah ve asayiş hiç bu kadar iyi olmadı. Başımızdan ilelebet eksik olmasınlar!</p>

  <p class="calibre4">Subay burnunu kaldırıp, kalın bıyığını burdu:</p>

  <p class="calibre4">— Gördüğüm kadarıyla Tyr’li, söylenmesi usulden olan sözleri öğrenmişsin ama bu işin içinden sıyrılmana yetmez, dedi. Ama gene de:</p>

  <p class="calibre4">— Ölümsüz olsunlar! demeyi ihmal etmedi.</p>

  <p class="calibre4">Bu kutsal yanıttan sonra saygılı bir sessizlik oldu.</p>

  <p class="calibre4">Sonra subay, baştan aşağı Pattig’i süzdü ve yeni bir tuzak olacak yeni bir soru sormaya hazırlandı. Bu ara, Mani’nin yükselen sesi duyuldu, kulaklar ve gözler ona çevrildi:</p>

  <p class="calibre4">—… Saf ışık olan Tanrı, karanlıklar âlemini iyi tanıyordu, bunun üzerine ilk insanı çağırdı ve ona: “Sen ki ışık ve karanlık ile birliktesin, edinebileceğim en iyi müttefiksin. Evet, insanoğlu, sen ışığın, karanlığa kurduğu tuzaksın. Yarancılığa hükmetmek ve onu korumak görevini sana veriyorum.”</p>

  <p class="calibre4">Subay yaklaştı. Göbekli hali, elinde kısa sopası, eli kılıcında, Mani’yi dinleyicilerden ayıran taşlı geçitte gidip gelmeye başladı. Mani’nin tam karşısında durdu, hırladı. Mesaj anlaşıldı çünkü istisnasız herkes, gözlerini konuşmacıdan ayırıp gzyr’e dikti, ayağa kalktı ve birbiri ardından, önceleri geri geri giderek sonra da arkalarını dönerek, tüyüverdi.</p>

  <p class="calibre4">Subay, ağzı kulaklarında, tek başına bütün dinleyicilere söz geçinebilmenin gururu ile oturdu. Mani son cümlesini söyledi.</p>

  <p class="calibre4">— Güzelliğin dinini, dört mevsimin insanlarına öğreteceğim.</p>

  <p class="calibre4">Sonra sustu, kıpırdamadı. Kestiği vaaza içinden devam eder gibiydi. Subay ona baktı, tarttı, sonra bu tuhaf adamla konuşurken kullanacağı sözcükleri boş yere arayan bir tavır takındı. Sonunda onunla konuşmaktan vazgeçti ve koşarak Malchos’u, evinin kapısı önünde yakaladı.</p>

  <p class="calibre4">— Şu Parthlılar’a, eteklerini, Ktesiphon sokaklarına sürdüklerini görmek istemediğimi söyle. Köylerine dönsünler ve ölene kadar orada kalsınlar, isimleri neydi?</p>

  <p class="calibre4">— Pattig ve Mani.</p>

  <p class="calibre4">— Seninkisi de Malchos, öyle değil mi? Burada mı yaşıyorsun? Güzel ev!</p>

  <p class="calibre4">Subay, gıpta ve tehdit dolu bakışlarını evinde dolaştırırken, Malchos, sanki son defa evi ayakta görüyormuş gibi özlemle baktığı için kendi kendine şaştı.</p>

  <p class="calibre4">Sallanarak içeriye girdi ve Kloe’nin dut şerbeti hazırlamakta olduğu kameriyenin altına geçip oturdu. Bir yudumda şerbeti içti ve terini silmeden ikincisini istedi.</p>

  <p class="calibre4">Malını ve ailesini korumak istiyorsa ne yapması gerektiğini, Mani’ye ne biçim çirkin bir öneride bulunması gerektiğini biliyordu. Ama sözcükler, dudaklarından nasıl çıkacaktı? Yanına gelen Pattig ile işaretlerle, fısıltı halinde konuştu. Bir saat sonra yanlarına gelen Mani, tazelenmiş, huzurlu, esinlenmişti.</p>

  <p class="calibre4">— Düşündüm, dedi. Bu kentten gitmem gerek.</p>

  <p class="calibre4">Malchos o an, belli etmemeye çalıştığı bir rahatlama duydu. Biraz yapmacıklı ama gene de alaylı bir ifâdeyle:</p>

  <p class="calibre4">— Tanrısal dostuma danıştım, o da bana “Ktesiphon muazzam bir kapıdır, yüklenip açamıyorsan, anahtarını elde etmeye bak” dedi. Bu akşam gideceğim, mir Pattig isterse benimle birlikte gelebilir.</p>

  <p class="calibre4">Babası cevap yerine ayağa kalktı, beyaz giysisinin bağını çözdü, sonra daha sıkı bağladı. Malchos, nezaketine kavuşmuştu:</p>

  <p class="calibre4">— Sabahı beklemek daha mantıklı değil mi?</p>

  <p class="calibre4">Nezaket sözcükleri bir yana, iyice utanmıştı. Her saniye biraz daha utanıyordu. Mani’nin gitmesini arzulamış olmasından, hatta neredeyse bunu ona söylemekten utanıyordu. Yaşadığı sahne kendisini üzmüştü Ve bu üzüntüyü ömür boyu çekeceğini hissediyordu. Yıllar boyu, hurmalıktaki yemekhanede hurma çekirdeklerini gizleyen arkadaşının, güven verici görünümünü aklında tutmamış mıydı? Şimdi, onu evinden kovmak üzere olduğunu on yıl sonra, yirmi yıl sonra utanç ve üzüntü ile hatırlayacağından emindi. Kovmak mı? Onu kovmuş değildi ve Mani’nin gözlerinde sitem yoktu. Ancak Tyr’li, yüce gönüllü olamadığı için kendini bağışlamıyordu.</p>

  <p class="calibre4">O halde ne yapmalıydı? Baba ile oğlu alıkoymak, her şeyi, her şeyi evini, işini, Ktesiphon’a geldiğinden beri ne kurmuşsa hepsini kaybetme tehlikesini göze almak mı?</p>

  <p class="calibre4">Böylece, yavaş yavaş, kendisine itiraf edemediği tuhaf düşünce, aptalca düşünce, kafasında yer etmeye başladı. Onu zihninden atmak istedikçe, ısrarla geri geliyordu. Malchos, Kloe geldiğinde, işte öyle benzi solmuş, çökük, acınacak halde oturuyordu. Kloe ilk bakışta, hiçbir açıklama duymadan ne olduğunu anladı. Konukların gidişi ve kocasının ikilemi! Hepsine sevecen bir bakış attı sonra Malchos’u bir yana çekerek:</p>

  <p class="calibre4">— Onlara biraz eşlik etmek istiyorsan duraksama.</p>

  <p class="calibre4">Yaşlarına karşın bu adamlar birer çocuk, yollar, yolculuklar hakkında bir şey bilmiyorlar. Sen olmazsan kaybolurlar, dedi.</p>

  <p class="calibre4">Malchos bu yüreklendirici sözleri beklercesine, birden güçle dolarak ayağa kalktı:</p>

  <p class="calibre4">— Haydi gidelim! dedi. Adamlar’ıma binek hayvanlarını hazırlamalarını söyleyeceğim. Karısı “biraz eşlik” mi demişti?</p>

  <p class="calibre4">Yıllar sonra Malchos, bu serüvene bu kadar hafiflikle nasıl atıldığını kendi kendine soracaktı.</p>

  <p class="yildiz">* * *</p>

  <p class="calibre4">Mani, yolculuğunun amacını bilmiyor gibiydi. Her sabah yolunu çiziyor, aynı hasır üstünde asla iki kere üst üste yatmıyordu. Yol arkadaşları onu izliyordu. Ganazak’a, Atropaten’e, Ermenistan’a, Medya Dağları‘na, Meşene bataklıklarına, Kaşkar’a ve nihayet tekneye bindikleri Dicle’ye.</p>

  <p class="calibre4">— Ya şimdi nereye gidiyoruz?</p>

  <p class="calibre4">Malchos, daha önce sorduğu yirmi soruda olduğu gibi, buna da yanıt beklemiyordu. Teknenin kıçında, Pattig’in yanına çökmüştü. Kafasına ıslak bir bez sarmıştı. Güneş o kadar yakındı ki, şakaklara vurduğu darbe işitiliyordu. Sadece Mani ayaktaydı, gölgesi ayaklarına vurmuştu. Arkasını dönmeden, seyir defterinin yapraklarını çevirircesine:</p>

  <p class="calibre4">— Yarın akşam Charax’ta kalacağız, dedi. Sonra bir gemi bizi Büyük Deniz’e götürecek. Hindistan’a kadar.</p>

  <p class="calibre4">Malchos, tartışma alışkanlığını yitirmişti. Yatıyor, kalkıyor, dinliyor, yürüyordu. İtaadi gözlerinin ardında gene de hesap tutmaktan vazgeçmiyordu. Kendi kendine, ilkbahar’ın son ayı Ayar’dayız, gemileri Doğu’ya götüren musonların başlangıç ayı. Gemiciler ve uzun yol tüccarı bunu bilir ama Mani bunları nereden bilecek? diyordu kendi kendine. Malchos, daha iyi düşünebilmek için doğruldu? Yoksa arkadaşı, rüzgârların düzenini incelemiş miydi? Yoksa bu yolculuğa daha ilk başta, Hindistan yolunun açıldığı uygun mevsimlerde, Charax’a ulaşacağını bilerek mi çıkmıştı? Yoksa ona yol gösteren “ikizi” miydi? “İkizi” mi? Peki Mani kim? İkizi kim? Malchos kuşkularını ve bataklıktaki sivrisinekleri aynı sinirli eliyle kovdu.</p>

  <h2 id="sigil_toc_id_7" class="calibre8">III</h2>

  <p class="calibre4">Mezopotamya’nın ambarı Charax’ta, yolcular, yolculuklarına liman boyunca sıralanmış batakhanelerde hazırlanırlardı. Gemi kiralayanlar, tayfalar, sarraflar, saygı değer kaçakçılar, ahlaksızlar, fala bakan kadınlar… Mani ve Pattig, sarhoş kahkahaları ve şuh şarkılar yükselen bu güruhtan uzak durdular. Hatta ihtiyatlı bir mesafede, gölgeli yan sokaklardan birinde durdular. Yaklaşımda bulunma işi Malchos’a düştü, o da tanıdık bir yüz, bir hemşeriye bakındı. Bir ya da birkaç Tyr’li bulacağından emindi çünkü… Tyr’liler yüzyıllardan beri baharat ve kakule yolunu arşınlamaktaydılar.</p>

  <p class="calibre4">En az gürültü çıkaran küçük bir grup arasından, Malchos bir yüz, bir sakaji kesimi, bir başlık, bir yüzük yakaladı. Aralarına girdi, kendisine bir sandalye ile bir arpa birası ikram ettirdi. Drahmi’lerden, Dinar’lardan, ###/ariw’lerden, auref lerden konuşuyorlardı. Sonra da dalgalardan, kayalıklardan, korsanlardan… Malchos da Ktesiphon’dan söz etti, atölyelerini, tanınmışlığını, ticari hünerini, müşterilerini övdü ve dinleyicisine kârlı bir iş görme ortaklıkları hayal ettirdi. Bir saat sonra, iki Tyr’li anlaşmış, tokalaşmıştı.</p>

  <p class="calibre4">— Ne zaman gidiyoruz?</p>

  <p class="calibre4">— Mal rıhtımda, deniz uygun, hayırlı alametler bekliyoruz sadece… Geçen gece bizim doğramacı rüyasında kara koyunlar görmüş, tayfalar hareket etmek istemediler… Yarın sabah, Mendirek Tapınağı‘na bir boğa adayacağım. Boğa kabul edilirse, öğleden sonra yelken açarız, tanrılar fikirlerini değiştirmeden önce…</p>

  <p class="calibre4">Sıkıntılı bir gülümsemeyle ayağa kalktılar, denize hiçbir zaman tasasız açılınmaz! Daha sonra Malchos, her şeyin yolunda olduğunu söylemek üzere arkadaşlarının yanına gitti.</p>

  <p class="calibre4">Mani ile Pattig’in çevresini, gittikleri her yerde olduğu gibi, bir dinleyici kitlesi sarmıştı, işi başardığını söylemek için sözlerini kesmeli miydi? Neye yarardı? Ne olacağını biliyordu. Sanki ezelden beri o meyhaneye girip, Hindistan’a gideceği halde gidişini bir gün ertelemiş olan ve üçüncü gün onları gemiye almayı sevinçle kabul eden Tyr’li bir gemi sahibi bulacağı yazılıymış gibi, kendisine uykulu bir kuzunun gözleriyle bakacaklardı. Hayır, Malchos bir şey söylemeyecekti, iki Parth’ı tanrısal görevleriyle baş başa bırakacak, kendisi de daha az ulvî işlere bakacaktı: yiyecek, içecek gibi işlere!</p>

  <p class="calibre4">Hemşerisi onları parasız götürmeyi kabul etmişti ama, bütün yolcular gibi yiyeceklerini kendileri karşılamak durumundaydılar. Yol boyu üç insanı beslemek için alınacak şeylerin miktarını tahmin etmek kolay mı? Malchos, büyük adımlarla limanın çarşısına yöneldi. Yürürken, elinde olmadan söyleniyor, balıkların su yüzüne çıkardıkları kabarcıklar gibi, sözcükler kendiliğinden ağzından dökülüyordu. Ktesiphon’da, yola çıkarken, her mantıklı insanın yapacağı gibi bir veya iki hizmetkâr almak istemiş ama Mani engellemişti.</p>

  <p class="calibre4">— Çadırımızı kim kuracak, yemeğimizi kim pişirecek?</p>

  <p class="calibre4">— Ne çadırımız ne de mutfağımız olacak. Her konakladığımız yerde, cömert insanlar çıkıp bize yatacak yer ve yiyecek verecektir.</p>

  <p class="calibre4">— Dilenciler gibi yalnız mı gideceğiz?</p>

  <p class="calibre4">Mani gülmüştü:</p>

  <p class="calibre4">— Dünyaya kılavuzluk etmek için dilenciden iyisi mi olur?</p>

  <p class="calibre4">Bir tacir için öfkelendirici bir düşünce biçimiydi bu!</p>

  <p class="calibre4">— Öyle günler var ki Mani, söylediklerinden hiçbir şey anlamıyorum. Bu şekilde, sırf aklımı karıştırmak için mi konuşuyorsun diye düşündüğüm oluyor.</p>

  <p class="calibre4">Ama Babilli, açıklamada bulunmak için ciddileşirdi:</p>

  <p class="calibre4">— Başkalarına yol gösterecek olanlar, her gece, her zenginliğe veda etmeli, üzerlerindeki giysiden başka bir şeyleri olmamalı, ertesi günün yiyeceğini bile taşımamalıdırlar. Bilgeler, din tüccarı sahte sofulardan ancak böyle ayırt edilebilirler.</p>

  <p class="calibre4">— İyi de, bu bilgeler nasıl yaşayacak?</p>

  <p class="calibre4">— Halk onları her gün besler.</p>

  <p class="calibre4">— Halk günün birinde onları beslemekten bıkmaz mı?</p>

  <p class="calibre4">— Şayet yeryüzünde bir bilgeye yiyecek verecek tek bir kişi kalmamışsa, o zaman dünya bilgelere layık değil demektir ve gitmelerinin zamanıdır.</p>

  <p class="calibre4">— Yani kendilerini ölüme mi terk edecekler?</p>

  <p class="calibre4">— Dünya bilgelerden vazgeçmişse, bilgeler de dünyayı terk ederler. O zaman dünya yalnız kalır ve yalnızlığın acısını çeker.</p>

  <p class="calibre4">Malchos takkesini üç kez başının üstünde çevirmişti.</p>

  <p class="calibre4">— Anladığım kadarıyla yola yiyeceksiz ve parasız çıkıyoruz.</p>

  <p class="calibre4">— Evet, hiçbirini almadan. Bilgeler gibi!</p>

  <p class="calibre4">Tyr’li “deliler gibi” demeyi yeğlerdi. Ama anlayışsızlık bu denli genişse, köprüler nasıl kurulur? Hangi ucundan tutup, tartışılabilir? Bu yüzden Mani, babası ve arkadaşı, binek hayvanlarından başka bir şey almayarak yola çıkmışlardı. Malchos, gene de, gömleğinin içine bir kese gizlemişti ama yol boyunca, kesenin ağzını açmaya gerek duymamıştı. Holvan olsun, Kengavar olsun, Artaksata olsun, hangi kent kapısından içeri girseler, insanlar yabancılara duydukları merakla çevrelerini sarıyor, sonra Mani vaaz vermeye başlar başlamaz, onu dinlemek için kalabalık birikiyordu. Babilli, bulunduğu yerin dilini bilmiyorsa, kalabalıktan biri çevirmenlik yapmayı öneriyor ve o günün akşamında, o adam ya da bir başkası, yolculardan geceyi evinde geçirme onurunu vermelerini rica ediyordu.</p>

  <p class="calibre4">Her öğünde, kentin ileri gelenleri, konukları ağırlamak için aralarında çekişiyorlardı ve gün boyunca, Mani konuşurken, kadınlar ona ve arkadaşlarına meyve ve soğuk şerbetler getiriyorlardı. Ekmeğini kopartmadan önce, Mani’nin şöyle bir duası vardı:</p>

  <p class="calibre4">“Tanrım, bu yiyeceği hazırlamak için, toprağı, bitkileri ve diğer yaratıkları gücendirmek gerekti. Ama bunu yapanların, insandaki ışığı beslemekten ve senin sözünü yaşatmaktan başka niyetleri yoktu.”</p>

  <p class="calibre4">Sonra yemeği, ev sahibiymiş gibi çevresine dağıtır, kendisi ise azıcık ekmek ve meyve ile yetinirdi. Özellikle karpuzu severdi, nedenini soranlara, başka hiçbir yiyeceğin ışığı bu kadar iyi yansıtmadığını söylerdi:</p>

  <p class="calibre4">“Karpuza bakınız, rengi gözlerinizi, kokusu burnunuzu mest eder; elinizle kaygan kabuğunu okşarsanız, ayrıca bir şey içmenize gerek yoktur suyu içindedir, onu bir tabağa koymanıza gerek yoktur; kendisi tas olup kendini sunar. Önce ucundan başlayın, sonra ortasına gelin, her lokma sizi ışık bahçelerine yaklaştıracaktır.”</p>

  <p class="calibre4">Sıcak ekmeği, salatalığı, dudarı, özellikle ışığı geçiren saydam dudarı severdi. Buna karşılık bütün et yemeklerini kibarca geri çevirirdi. Şarabı ve mayalanmış bütün içecekleri içmezdi. Sadece yemeğe başlarken, konuklar istedikleri gibi içsinler diye, dudaklarını değdirirdi. Ancak sarhoşluğa kızardı, topluluk arasından biri çakırkeyif olacak olsa, kalkıp giderdi.</p>

  <p class="calibre4">Genellikle, yola çıkmadan önce, Mani kendisinden ayrılmak istemeyen birkaç kişiyi fethetmiş olurdu. Onlara derdi ki: “Beni henüz izlemeyin. Vakti gelmedi. Beni bekleyin. Bu kentteki umudum olun, benden duyduklarınızı çevrenize aktarın, tekrar geleceğimi söyleyin.”</p>

  <p class="calibre4">Bazen o kentin eşrafı kendisine armağanlar, yeni giysiler, altınlar sunarlardı. Bunlar Malchos’un gözlerini parlatır ancak Mani, birkaç işaretiyle dokunmamasını tembih ederdi. Sonra, armağan verenlere: “Armağanlarınız minnetle kabul görmüştür. Onları evinizde, görünür bir yerde saklayınız, size her gün beni anımsatacak ve geleceğimi unutturmayacaktır”, derdi.</p>

  <p class="calibre4">İşte böylece, yola çıktıklarından daha zengin olmasalar da, beslenerek, yıkanarak, Charax’a vardılar. Yola çıktıklarından daha yoksul da değillerdi çünkü Malchos bir kez olsun keseye davranmamıştı. Aldığı önlemin, Hindistan’a gitmek için yapacakları deniz yolculuğu olmasa, boşa çıktığını görmekten kıvanç duyacaktı. Yolların her aşamasında kalınacak ve yemek yenecek yer bulunuyordu, bu konuda Mani haklıydı ve Malchos’un kuşkuları yersizdi. Ancak denizde, işler aynı olmayabilirdi, herkes kendi yiyeceği ile biniyordu. Özellikle kıyıların bomboş olduğu ve hiç de konuksever olmadığı Hindistan yolunda durum farklı olabilirdi.</p>

  <p class="calibre4">Malchos, Tyr’li tekne sahibine kaç günlük yiyecek alması gerektiğini sordu. Kıyı kıyı, rüzgâra karşı gidilirse yolculuk aylar sürebilirdi; kendini musona koyuverecek olunursa Indus Vadisi’ne üç kısa haftada ulaşılabilirdi. Kötü hava koşulları olursa, otuz gün sürebilirdi.</p>

  <p class="calibre4">Malchos, üç kişi için otuz günlük bozulmayacak yiyeceği hesapladı. En yakın köşebaşına baktığında, bir çeşmenin ayağına oturmuş iki hamal gördü. Yolculara hizmet etmeye alışkındılar ve onları anında liman çarşısında en ünlü, fiyatlan en makul olan dükkânına götürürlerdi. Dükkân sahibi Petra doğumlu bir Nabatî idi ve bir göz kırpması ile hamallara her zamanki bahşişlerini alacaklarını belirtmişti.</p>

  <p class="calibre4">Yolu sorup, alınması gerekenlerin listesini kendisi hazırladı. Yolculuğun ilk yarısı için katı yumurtalar, peksimeder, peynir, kurutulmuş veya tütsülenmiş balık; geri kalanı için arpa, sert buğday, mercimek, bakla, fasülye, nohut, tabiî tıkabasa doldurulmuş iki küp dut, soğan ve sarmısak hevengi, zeytin, bal, kuru kayısı, zeytinyağı, tuz ve çeşitli baharat; dükkâncı, şarabı da unutmamalı diyordu, biraz fazlasını da almalı çünkü kaptan sizinle hoş geçinmek isterse, teknenin dibinde, ıslak kum içinde onları muhafaza eder ve onunla birlikte birkaç damla içmek gerekir.</p>

  <p class="calibre4">— Kapkaçak konusunda gerekeni almışsınızdır.</p>

  <p class="calibre4">Malchos sızlandı:</p>

  <p class="calibre4">— Hayır, sadece içmek için bir testimiz var.</p>

  <p class="calibre4">— Yemek yemek için ne yapıyordunuz?</p>

  <p class="calibre4">— Açıklaması o kadar basit değil. Tanrı‘nın inayetine güveniyorduk.</p>

  <p class="calibre4">İnanç konusunda aşırı kuşkucu olan Nabatî:</p>

  <p class="calibre4">— Bu da bir yolculuk biçimi, dedi. Gene de bir tencere ile yakacak odun alınız.</p>

  <p class="calibre4">Sıkı bir pazarlıktan ve her şey satın alındıktan sonra, Malchos üçüncü sonra da dördüncü hamalı tutmak zorunda kaldı, kendisi de sadece yol açmakla yetinmedi, kolları çenesine kadar doluydu. Mani konuşuyor, konuşuyor, Pattig onu yakından dinliyordu. Tyr’li, hamallara sabırlı olmaları için işaret etti, onlar da yüklü bir bahşiş umuduyla, söylenmeden yüklerini indirdiler. Konuşma bitince Mani, yerdeki yüke isteksiz baktı.</p>

  <p class="calibre4">— Boşuna zahmet etmişsin dedi.</p>

  <p class="calibre4">Malchos susmayı yeğledi. Bir müridin hocası karşısındaki susuşu değil, tam aksine, olgunlaşmamış kardeşini üzmemek için, kararlı bir ağabeyin susuşu gibi.</p>

  <p class="calibre4">Sonra, birtakım uğursuzluklara, diğerlerinden çok inanmasa da, denize açılacakları sırada, iki arkadaşın kavga etmemesi gerektiğini biliyordu.</p>

  <p class="calibre4">Acaba hangi canından bezmiş denizci, Büyük Deniz’in (Umman’ın) can alıcı üç kayalığına “Güvenliğim ve Kızları” adını takmış? Kanton’dan Habeşiştan’ın tüm limanlarına kadar bu lakap, dilden dile dolaşmış.</p>

  <p class="calibre4">Söz konusu olan üç koyu sivrilik, genellikle karanlığın ve sisin örttüğü, yüzeyi delen şeytan çatalı! Tekneler dikkatle çevresinden geçer, daha hafif olanları deniz dibindeki kanıtların da gösterdiği gibi, intihar edercesine aralarından sıyrılırdı.</p>

  <p class="calibre4">Mani’nin yol arkadaşları için yolculuk, korkutucu olaylarla doluydu. Kutsal Hürmüz adını taşıyan boğazdan çıkar çıkmaz, bir çığlık yolcuları ayağa kaldırdı:</p>

  <p class="calibre4">— Vâl! Vâl! Vâl!</p>

  <p class="calibre4">Eliyle açık denizi gösteren ve bağıran, Susa’lı bir tayfaydı. Tekne sahibi, sonra da kaptan yanına geldiler. Yolcuların paniğe kapılıp aynı yana yüklenmelerinden ve üzerlerine gelen iki balina kadar tehlikeli, bir dengesizlik yaratmalarından korkmuşlardı.</p>

  <p class="calibre4">— Herkes olduğu yerde kalsın. Ayağa ilk kalkanı, denize atarım!</p>

  <p class="calibre4">Tehdide inanmasalar da, yolcular kıpırdamadı. Sözünün dinlendiğini gören kaptan:</p>

  <p class="calibre4">— Korkmayın, diye seslendi. Gemi sağlamdır, her seferde balinaların saldırısına uğrarız ama gördüğünüz gibi, hâlâ yaşıyoruz.</p>

  <p class="calibre4">Balinalar, kaptana kafa tutmak istercesine, tekneye değdiler. Kaptan bağırdı:</p>

  <p class="calibre4">— Çanları getirsinler.</p>

  <p class="calibre4">Çanları mı? Bütün yolcular arasında, Pattig kadar şaşıranı yoktu. Bunların kiliselerde ölüm çanı olarak çalındığını bildiğinden, dizlerinin üzerine çöktü, ellerini kavuşturdu ve: “Dua edelim, dua edelim, duadan başka çaremiz yok!” diye mırıldandı. Oysa tayfanın getirdiği on iki adet çan, başka bir işe yarayacaktı. Kaptan onları tayfalara dağıttı, kendisine kalan iki tanesinden birini Malchos’a verirken, bordradan sarkıp tokmağı vurarak mümkün olduğu kadar ses çıkartmasını söyledi. Kaptanın ahçısı, bakır bir tepsiye vura vura koşup geldi. Herkes yavaş yavaş onlara katıldı, her yere vuruluyor, çarpılıyor aynı zamanda bağrılıyor, çağırılıyor, ulunuyor, ıslık çalınıyordu. Birkaç dakika sonra, gemiden bir mil uzakta bir su fışkırtısı görüldü. Balinalar kaçmıştı, bir daha görülmeyeceklerdi.</p>

  <p class="calibre4">Üçüncü günün akşamında görülen hortum, daha da tehlikeliydi. Önce sadece beyaz bir bulut görülmüştü, ancak bu beyazlık büyüdü, şişti, her geçen dakika kalınlaştı ve dalgalara gömülmeye hazır muazzam bir boynuz görüntüsüyle, giderek hızlanan biçimde dönmeye başladı. Ne var ki beklenilenin tersi oldu, aniden, tam o noktada deniz kaynamaya başladı ve su, mucizevî biçimde, dönen bulut tarafından çekilmeye, hortumlanmaya başladı. Siyah bir su sütunu homurdanarak yükseldi, yükseldi, deniz olduğu gibi gökyüzüne çekilecekmiş gibi oldu.</p>

  <p class="calibre4">Yolcular dehşet içinde kalmışlardı. Karanlığın basmasıyla hortum, bir doğa olgusu olmaktan çok, bir kıyamet yaratığını, gökyüzü ile deniz arasında asılıp kalmış dev bir canavarı andırmaya başladı. Tekne sahibi de korkmuştu, sandığından altın gerdanlığı çıkartıp boynuna taktı. Genç bir tayfa ise, keskin kamasını, kendini öldürmek için bir işaret beklercesine, gırtlağının hizasında tuttu. Tam şaşkına dönmüş olan Pattig, yeni baştan dua etmeye koyuldu.</p>

  <p class="calibre4">O gece hiç kimse uyumadı, herkesin kulağı kirişte, gözü ufuktaydı. Sadece iki kişi, korkmadan ayaktaydı. Biri, eski bir denizci olan Charax’li kaptandı. Balinaları uzaklaştırmak için var gücüyle gürültü çıkarttıysa, hortuma karşı da yelken indirdi. Başka ne yapabilirdi? Hortumun er geç, ya gemiyi alabora edecek biçimde üzerlerinde patlayacağını ya da zararsız damlacıklar halinde üzerlerine serpileceğini biliyordu. Sonucu beklerken, emin adımlarla, kıpırdayıp duran tayfaları arasında gidip gelmekteydi. Herkese aynı sözleri söylüyor, ara sıra üst perdeden onlara acıyarak bakıyordu.</p>

  <p class="calibre4">Bir ara, rahatlatıcı sözler söylemek üzere Mani’nin yanına vardı. Ama konuşan Babilli oldu:</p>

  <p class="calibre4">— Benim gibi huzurlu olan tek varlık sen misin?</p>

  <p class="calibre4">Kaptanın gözleri buğulandı. Rollerin bu biçimde değişmiş olması yüzünden söyleyecekleri de anlamsızlaştı.</p>

  <p class="calibre4">— İşte, cesur ve onurlu bir insanın sözleri! Kimsin ey soylu yolcu?</p>

  <p class="calibre4">Bu yolcunun adını, diğer yirmi yolcu gibi kendisine söylemişlerdi ama böyle bir soru sormak, kumanda edenin şanındandı. Mani kendini tanıtmakta nazlanmadı:</p>

  <p class="calibre4">— Hindistan’da yerine getirilecek bir görevim var, bu gemi beni oraya götürüyor, hiçbir hortum, hiçbir balina, hiçbir tayfun bu yolculuğu engelleyemez. Bu böyle. Denizin de yapacağı bir şey yok.</p>

  <p class="calibre4">— Böyle bir gecede böyle bir inanç sahibini dinlemek ne iyi! Çoğu zaman denizin katil olduğu söylenir; ben hiç korkmadım. Öleceğim gün, Charax’taki evimde, kötü bir hastalık ateşinden öleceğim. Ama suyun üstünde ayaktayım, tehlikelere tükürürüm, bana hiçbir şey olmayacağını bilirim.</p>

  <p class="calibre4">Bütün gece, küpeşteye dayalı olarak Babilli ile kaptan, açık deniz öykülerini ya da din adamı vaizlerini birbirlerine nakledip durdular, her biri ötekini bıkmadan dinledi.</p>

  <p class="calibre4">Her ikisi de yanlarına yaklaşan yolculara aynı sakinleştirici sözleri söylediler. Köprü üstünde hâlâ korkan, telaşlanan insanlar vardı, ama gün ışığı ile huzura kavuştular, hortum ta uzaklarda, hiçbir iz, hiçbir zarar bırakmadan silinip gitmişti.</p>

  <p class="calibre4">Nefes alabildiler, dilleri açıldı, bir gece önce yersiz ve uygunsuz kaçabilecek soruları, şimdi sordular. Tyr’li tekne sahibi, boynuna taktığı altın gerdanlık hakkında açıklamada bulundu.</p>

  <p class="calibre4">— Denize açıldığımda ve ölümle burun buruna geldiğimde, boğulduğum taktirde bedenimin ne olacağını her zaman dehşede düşünürüm. Herhalde birilerinin bulacağı ve ne yapacağını bilemeyeceği bir kıyıya vuracaktır. Bütün bu altınları bulunca, kendini ödüllendirilmiş sayacak ve minnetle bana en uygun anıt-mezarı yaptıracaktır.</p>

  <p class="calibre4">Bir de kendini öldürmek isteyen genç tayfa vardı. Bir Tayyaye, bir Arap’tı. O da, ölecekse ruhunun dalgalara gömülüp derinlerdeki kötü cinlerin tutsağı olacağı yerde açık havada, gökyüzüne uçmasını istediğini söyledi.</p>

  <p class="calibre4">Mani, artık herkesçe sayılan biri olmuştu. Geçtiği kentlerdekinden daha büyük saygınlık kazanmış, sürekli sözü dinlenen, peşinden gidilen, kaptanın bütün yemeklerine çağrılı olan biri olmuştu, o ve iki arkadaşı!</p>

  <p class="calibre4">Yolculuğun sonuna kadar Malchos’un hazırladığı erzaka neredeyse hiç dokunulmadı. Kaptan da sadece Mani’ye, arkadaşlarına, tekne sahibine rotasını açıklıyordu. Malchos, geminin güneşin doğduğu yere gideceği yerde güneye doğru kıvrıldığını fark edince, kaptan açıklamaya razı oldu:</p>

  <p class="calibre4">— Denizi bilmeyenler, sadece geniş bir su tabakası görürler. Oysa burada da, karada olduğu gibi, dar yollar, kıvrımlı yollar, dar geçitler, akıntıların ve rüzgârların çizdiği geniş caddeler vardır. Tıpkı, Arabistan’ın ucundan Hindistan’a giden yol gibi. O yola girmek için, güneye kırmak zorundayız. Ancak o zaman tam yol, en iyi rota üzerinden Doğu’ya varabiliriz. Tek bir yere uğramadan, karayı görmeden, belki korkunç efsanelere sahip ve hiçbir denizcinin yanaşmaya cesaret edemediği birkaç adacık görerek Deb’e ulaşabiliriz.</p>

  <p class="calibre4">Deb mi diyordu kaptan? Kent, Indus’un deltasında, yüksek dağlardan kopup gelen alüvyonların yayıldığı kollardan birinin üzerinde yükseliyordu. Her yıl, oraya yanaşabilen gemi sayısı azalıyordu. Bir sabah, liman fırtınanın doldurduğu toprakla uyandı. O zaman insanlar orayı terk edip, Tatta, Sind, Lahri ve daha sonra Karaşi gibi komşu kentlere gittiler.</p>

  <p class="calibre4">Deb’den geriye ne kaldı? Saraylarından, tepelerin üzerindeki tapınaklardan, gemicilerin uzaktan bir fener gibi gözledikleri tuğla rengi gümrük binasından, geriye ne kaldı? On yedinci yüzyıla kadar, yolcular hâlâ var olduğunu söylemekteydiler. Sonra her şey kayboldu. Söz konusu beldeden en ufak bir iz, en ufak bir harabe kalmadı. Artık kimse bilmiyor. Bu satırların yazıldığı anda, arkeologlar hâlâ, Indus’un ağzında bir harabeden iz aramaktaydılar.</p>

  <p class="calibre4">Mani’nin çağdaşlarının Deb’i bilmemesi olanaksız. Hele en serüvencilerinin. Bu ad kulaklarında, örtülü bir çağrı gibi çınlar. Onlarda yola çıkma isteği uyandırır. O tarihlerde dünya, mırıltılartyla tanınır, yoklaya yoklaya gezilirdi. Hayalci öykülerin soluğunda, adalar kıtaya, nehirler okyanusa dönüşür ve oralardan, coğrafyacıların resimlerini çizdiği canavarlar türerdi. Deb’e hâkim bir tepeye, titiz bir yazıcı, bir nehrin kaynağını belirtir gibi şunları yazmıştı: “Burada akrepler üreyebilirdi. “</p>

  <p class="calibre4">Yolculuğun her aşamasında, veba ile, yırtıcı hayvanlarla, açlıkla, savaşla, yağmacılarla ve aynı zamanda tek gözlü devlerle karşılaşılması bekleniyor ama gene de vazgeçilmiyordu. Ölüm, bildik bir ısırgandı. Serüven, işte böyle yaşanıyordu. Veda ediliyor ve çekip gidiliyordu. Geri dönüş tarihi ve güvencesi olmaksızın. Atılganlık, talih ve rüzgârlar olumlu ise, Deb’e ulaşılabiliyordu.</p>

  <p class="calibre4">Mani, kendi döneminde, dünyanın dört büyük imparatorluk arasında bölüşüldüğünü yazar: Romalılar, İranlı Sassaniler, Çinliler ve Kızıl Deniz’deki Saba krallığının mirasçıları Asurlular’ın imparatorlukları.</p>

  <p class="calibre4">Başka hiçbir yerde, bu imparatorlukların vatandaşları, Deb’de olduğu kadar sık görüşmezlerdi. Kanton kayıkları için, Arabistan’dan önce son uğrak burasıydı.</p>

  <p class="calibre4">Batıdan gelenler için, Hindistan’ın giriş kapısıydı. Batı, Mani’nin de anlatıldığı biçimiyle, İtalya’yı, Yunanistan’ı, Kartaca’yı, Mısır’ı, Fenike’yi, ve tarihin kaydırılmasıyla, günümüzde Yakın-Doğu diye anılan tüm Aram ülkesini kapsıyordu.</p>

  <p class="calibre4">Babilli’nin, Beyaz-Giysililer kütüphanesinde okuduğu pek çok seyahatname arasında bir tanesi vardı ki, hayalini işletmesine yardımcı olmuştu. İsa’nın ikizi denilen ve Hindistan’a onun sözlerini yaymaya gelen Aziz Tomas’ınkiydi. Bu yolculuğu yaparken Mani de herhalde onu örnek almıştı. Geleneğe göre Tomas, Deb’de karaya çıkmıştı.</p>

  <h2 id="sigil_toc_id_8" class="calibre8">IV</h2>

  <p class="calibre4">Mani’nin yaşadığı yüzyılda, Hindistan’daki bütün kiliseler Aziz Tomas’ın adını taşıyordu, hepsi havarinin kendisi tarafından kurulduğunu ileri sürüyor ve ondan kalma efsaneleri ve emanetleri koruyorlardı. Bu kutsal yerler genellikle çok basitti, bazıları Gandhara Mağaralarının içindeydi. Henüz yeni olan bu dini yaymak için, bir haç ile üç meşale yetiyordu.</p>

  <p class="calibre4">Deb’de durum aynı değildi. Bu ticaret kentine yakışır biçimde, zenginlik, ibadethaneleri ışıldatıyor, dürüstçe kazanılan altın, minnetle, kuşkulu yollardan elde edilen altın, tövbe ile buralara akıyordu. Kilise süslenmiş, büyümüştü. Kentliler, Deb’den gelip geçenlerle burada karşılaşıyor, onlar da ister İskenderiye’den gelmiş yeni Hıristiyan olmuş tayfalar, ister Hıristiyan olmaya hazırlanan Ostia’lılar olsun, gizlenmeden ibadet etmenin mutluluğunu yaşıyorlardı.</p>

  <p class="calibre4">Söylemek gerekir ki kent, Doğu’nun unutamadığı, yeryüzünün en adil kralı ve evine dilenci keşişleri konuk etmekle gurur duyan büyük Kanişka’nın mirasçıları Kuşhanlılar’ın iyi niyetli egemenliği altında uzun süre yaşamıştı. Kuşhan prensleri, her koşulda yüce ve adil olmakla, her inanca kanat germekle, atalarının ününü sürdürmeye özen göstermişlerdi. Paralarının üstünde, yirmi sekiz dinin simgesi vardı.</p>

  <p class="calibre4">Yabancı tüccar pazarının yanı başında, Aziz Tomas Kilisesi, Poseidon, Anahita, Vişnu tapınakları, Allat ve Yamm ibadethaneleri, İskender zamanında yapıldığı söylenen bir sinagog ve Taksila yolunun üzerinde Budacılar’ın stupa’sı ve manastırları vardı.</p>

  <p class="calibre4">Mani geldiğinde, bu dinler birbirlerini gözler gibiydiler. Onun, karaya ayak basar basmaz ilk işi, rıhtımdan seçilebilen, kiliseye yönelmek oldu.</p>

  <p class="calibre4">Günlerden pazardı ve kalabalık kilisenin avlusunda toplanıyordu. Aziz Tomas Hindiler’e, İsa’nın havarilere öğrettiklerini öğretmişti: Her hafta, örnek olacak bir tutkuyla, Tanrı‘nın dinlenme gününe uymaları ve ertesi günü ibadetleri ve özellikle kutsal metinlerin öğretilmesi, büyüklerin onları yorumlaması için bir araya geliyorlardı. Bazen de, kente önemli bir mürit geldiğinde ona söz veriliyordu.</p>

  <p class="calibre4">Kalabalığı etkileyiş biçimi ve topallayışındaki gurur ile Mani, daha ilk bakışta sözü dinlenecek bir adam olarak göze çarptı. Papaz, yerini memnunlukla ona bırakmış, gene de bir köşeden dikkatle onu izlemekten geri kalmamıştı. Öylesine sapkın, çılgın ve sinsi sözler söyleyenler oluyordu ki, yeri geldiğinde ya müdahale etmek ya herkesi susmaya davet etmek ya da bazen, yürekli rıhtım hamallarının yardımı ile bozguncuyu kapı dışarı etmek gerekiyordu.</p>

  <p class="calibre4">Mani, Aramice konuştu, her dediğini anlayanların sayısı çok değildi. Papaz, okumuş birkaç kişi ve işte o kadar! Ama gene de herkes onu dinliyordu, İsa’nın ve Tomas’ın yansıyan sesi değil miydi? Heyecan büyüktü, içeriği önemsizdi. Her şey, söyleyiş biçiminde, ara sıra duyulan birkaç kutsal isimde ve kutsal topraklardan gelmiş eğri bacaklı bu adamın, süzgün yüzündeydi.</p>

  <p class="calibre4">O da, dinleyicileri zorlamaya çalışmıyordu, İsa’nın doğrudan halefi olduğuna inanarak, tıpkı Tomas gibi onun sözlerini naklediyordu. Yöntemi yeni değildi. Roma İmparatorluğu’ndaki Hıristiyanlar, öz vatanları dışındaki sinagoglarda böyle davranırlardı. Onlar da gelip kendilerini tanıtır, Kudüs’ten geldiklerini söyler, cemaat haberleri getirir, Yahudi ülkesindeki insanların sefaletini ve beklentilerini anlatır, incil’den söz eder, Mesih’in geleceğini haber veren metinleri ezbere okur ve o zaman, Yahudilerin çektikleri üzüntü içinde, belki de kehanetlerin gerçekleşeceğini söylerlerdi.</p>

  <p class="calibre4">En kurnazları, uzun uzun konuşmanın yolunu bulur, maskeleri düşene kadar dinleyicilerin bir kısmını etkiler, en azından meraklarını kabartmış olurlardı. Birtakım insanlar onları, dışarı çıktıklarında da izler hatta kendi evlerine davet ederdi. Daha sinagoga girer girmez yeni dinin çığırtkanlığını yapan ve hemen, cemaatin neden kovulduklarını anlamasına fırsat kalmadan kapı dışarı edilen bu meczupları, hünerleri ile kendilerini belli eden gerçek havarilerden ayırt etmek mümkündü.</p>

  <p class="calibre4">Buna göre Mani, Pavlus gibi, Markos gibi, Tomas gibi büyük havarilerin soyundandı ve kendisinden öncekilerin sinagoglarda harekete geçmiş oldukları gibi, o da kiliselerde harekete geçmekteydi. Aynı inançla. Filistin’deki ilk Hıristiyanlar kendilerini nasıl daha iyi Yahudi, belki de gerçek tek Yahudi saymışlarsa, Mani de İsa’nın mesajını yerine getirmek ve insanların tüm inançlarını evrensel bir dinde birleştirmek üzere geldiğine inanıyordu.</p>

  <p class="calibre4">Deb’deki kilisede vaaza başlarken, Malchos ve Pattig, papazın öfke göstermesine ya da onaylamasına göre harekete geçmeye hazır insanların tepkilerini gözlemlemek üzere kaygıyla çevrelerine bakıyorlardı. Papaz, sonuna kadar dinleyecek miydi, aniden çılgınlık, sapkınlık, küfür diye bağırmayacak mıydı?</p>

  <p class="calibre4">Tuhaf, ama hiçbiri olmadı. Ne coşku, ne öfke! Ne de ilgisizlik! Bütün gözlerde şevk parıldıyordu ama hüzünle karışık bir şevk. Papaza gelince, ziyaretçi susana dek, inanılmaz bir ciddiyetle dinlemiş, konuşmacıya teşekkür etmiş, Mani’nin bilgisini, metinleri derinliğine kavramış olmasını övmüş, sonra oradakilerin koro halinde katıldıkları kısa bir duadan sonra, barış dileği ile müminlere yol vermişti.</p>

  <p class="calibre4">— Soylu kardeşlerimiz, sizi karşılayışımız, bilginizin ve mevkinizin düzeyinde değilse, bizi bağışlayın, dedi papaz. Ama belki de cemaatteki korkuyu fark etmişsinizdir.</p>

  <p class="calibre4">Bu sözlere en çok şaşan Pattig oldu.</p>

  <p class="calibre4">— Topluluğunuz mutlu görünüyor. Hemşerilerinize Ktesiphon’da, Kaşgar’da, daha yirmi kadar kentte rastladık, hiçbirinde Tanrı‘dan medet umduklarına tanık olmadık.</p>

  <p class="calibre4">Malchos daha ileri gitti:</p>

  <p class="calibre4">— Sizinkisi ender bir mutluluk. Roma kentlerinde Hıristiyanlara işkence ediliyor, Sassani imparatorluğunda ateşe tapınma resmî din oldu, diğer topluluklar, yeni müritler edinmeye kalkışmadıkları taktirde rahat bırakılıyorlar. Ancak yakından izleniyorlar, farklı olduklarını belirleyecek giysiler giymelerine, kendi mahallelerinden çıkmamaya zorlanıyorlar.</p>

  <p class="calibre4">Papaz ne heyecanlandı ne de çekindi:</p>

  <p class="calibre4">— Sözleriniz, gerçeğin ta kendisi, belki tattığımız o mutlu yıllar için Tanrı‘ya yeterince şükretmedik. Gerçekten de, anlattıklarınızın hiçbiri Deb’de yaşanmadı. Herkes bir arada yaşıyor, farklı giysiler giymiyor, sesimiz gür çıkıyordu.</p>

  <p class="calibre4">Bunu söylerken daha fazla konuşamadı, gözlerinden yaşlar akmaya başladı. Mani, Malchos ve Pattig daha fazla ona bakmamaya çalıştılar, sadece eşraftan biri, papazın birden çökmüş olan omuzuna elini koydu, sevecenlikle ve teselli etmek istercesine… Tanıştırma sırasında papaz, adamı Bar-Touma diye tanıtmış ve kentin en saygın Hıristiyan taciri olduğunu söylemişti. Adam çok esmerdi ve kulakları Hintliler gibi delikti. Adı, Aram ülkesine özgü isimlerden olduğuna göre, kuşkusuz melezdi. O ana kadar konuşmamış, ama arada bir anlaşmazlık olduğunu tahmin ederek, çözümlemeye çalışmıştı.</p>

  <p class="calibre4">— Soylu konuklar, hükümdarlarımız Kuşhan prenslerinin, İran ordusu tarafından yenilgiye uğratıldığını ve beş ırmak diyarına çekildiklerini bir tek siz mi bilmiyorsunuz?</p>

  <p class="calibre4">Aramiceye çok yakın bir dil konuşmaktaydı ve din kitaplarındaki dili öğrenmek isteyen ama günlük konuşmalarında bu dili kullanamayan nice müminin yaptığı gibi, yanlış vurgulamalarını saklıyordu. Bir sözcüğü bulamadığı zaman yerine rahatlıkla Yunanca bir sözcük kullanıyor ve orada bulunan herkesin anlayacağını sanıyordu. Saygılı olmakla birlikte sabırsız bir ısrarcılık gösteriyordu:</p>

  <p class="calibre4">— Soylu kardeşlerim, Deb sokaklarında tek bir askerin kalmadığını fark etmediniz mi?</p>

  <p class="calibre4">— Fark ettim diye yanıtladı Malchos, ama bunu, kentin barış ve güvenlik içinde olduğuna yorumladım.</p>

  <p class="calibre4">— Huzurlu ruhun, üzücü gerçeği görmeni engelledi. Kentimiz, yazgısına terk edildi, karargâh gitti, vali gitti. Vali gitmeden önce, bütün cemaat başkanlarını ve esnafı çağırarak, ülkenin yeni efendilerine itaat etmelerini öğütledi.</p>

  <p class="calibre4">— Yeni efendiler nerede?</p>

  <p class="calibre4">— Ordularının, buradan bir günlük yolda, Turan Dağlar’ında, mola verdiği söyleniyor. Başında genç bir prens, Krallar Kralı Ardeşir’in torunu Hürmüz varmış.</p>

  <p class="calibre4">Ne yapmak niyetinde? Kentimizi ne zaman alacak? Sassaniler’in bu yüce prensi, ordusu bu kadar yakındayken, teslim olmamızı neden istemedi? Yüce Tanrı, bu konuda bizi aydınlatmaya tenezzül etmedi, işte hepimizde hatta hikmetine en çok inanmış olanda bile görülen şaşkınlık bu yüzden. Kentin çarşısını dolaştınız mı?</p>

  <p class="calibre4">Pattig yanıtladı:</p>

  <p class="calibre4">— Hayır. Rıhtıma adım atar atmaz, ilk işimiz bu kutsal yere gelmek oldu.</p>

  <p class="calibre4">Kendini toparlamış olan papaz, heyecanla atıldı:</p>

  <p class="calibre4">— Tanrı sizi kutsasın! Tanrı yeryüzünü sizin gibilerle doldursun.</p>

  <p class="calibre4">Bar-Touma devam etti:</p>

  <p class="calibre4">— Kenti dolaşınca anlayacaksınız. Dükkânlar boş, rıhtıma yanaşan bütün tekneler, insanları ve mallarını alıp götürüyor. Altın, değerli kumaşlar, nadir baharat, kıymetli taşlar hepsi yok oluverdi. Kantonlular’ın indikleri hanlar bomboş. Aşağı mahallelerde yoksullar bile korkuyor. Öylesine korkuyor ki, erkeklerin hepsi karılarını sokaklardan topladı.</p>

  <p class="calibre4">İyi anlaşılmadığından korkarak açıklamada bulundu:</p>

  <p class="calibre4">— Burada gelenek böyledir. Her ay, kadın kirlendiğinde, kocası onu evden kovar ve herkese, ona yaklaşmadığını göstermiş olur. Kadın sokakta, bir sundurmanın altına sığınır ve bir hafta orada kalır. Ama şimdi, kirli olsunlar, olmasınlar eve alınıyorlar, askerlerin onları alıp götüreceklerinden korkulduğu için.</p>

  <p class="calibre4">— Bu korku bana abartılı görünüyor, diye araya girdi Malchos. Ordu, ele geçirdiği bir kente, yağmalamadan girmez. Buna katlanmak gerek. Ama en kötüsü önlenebilir. Dükkânları boş bırakmayın, aksi halde buna öfkelenen askerler, hırslarını insanlardan alırlar. Yoksullaşmadan yağmalanmayı göze alın, karşı koymadan üzüntünüzü gösterin. Kent savaşmadan teslim olmaya karar vermişse, prense değerli armağanlar verirse, yağma o denli az olur. Gömdüğünüz malları kısa sürede ortaya çıkartabilirsiniz. Ben, Ardeşir’in başkenti Ktesiphon’da tacirim. Ticaretimi, pek de üzüntü çekmeden yürütüyorum. Son yıllarda Sassaniler, şimdi gelmekte olduğumuz Charax gibi limanları işgal ettiler. Charax, işgalden pek zarar görmedi. Onlar, düzen adamıdırlar, size vergi ödeteceklerdir ama işinizi görmenize de izin vereceklerdir ve sizleri korsanlardan koruyacaklardır.</p>

  <p class="calibre4">Malchos’un bu sözleri, karşısındakileri yatıştırdı, sızlanmaya devam edecekleri yerde, prense bir heyet göndermeyi düşünmeye başladılar. Papaz, en ileri gelen tüccarın heyette yer almasını ve kentliler adına saygıdeğer birinin konuşmasını istedi.</p>

  <p class="calibre4">— Daha iyi çözümler bulunabilir diye nezaketle karşı koydu Bar-Touma. Bir avuç iyi beslenmiş tüccar, işlemeli giysileri, taktıkları mücevherlerle yağmayı ve kıyıcılığı tahrik etmiş olmaz mıydı?</p>

  <p class="calibre4">Papaz düşünüyordu. Öteki cemaat liderleriyle birlikte kendi gitmek istiyordu ama, Sassaniler’in çeşitli dinlere karşı öyle bir düşmanlığı vardı ki, katılacak olursa, büsbütün kızdırmaktan korkuyordu.</p>

  <p class="calibre4">Bu tartışmalar sırasında Mani sessiz kalmış, içine kapanmıştı. O kadar uzaklara dalmıştı ki, oradakiler varlığını unutmuştu. Belki de onu, böyle dünyevî işlere yabancı sayıyorlardı. En saf tavrıyla, aniden söz aldığını görünce şaşırdılar:</p>

  <p class="calibre4">— Hükümdarı karşılamaya ben gideceğim.</p>

  <p class="calibre4">Malchos sıçradı:</p>

  <p class="calibre4">— Yo hayır, hayır, özellikle sen değil!</p>

  <p class="calibre4">Bu ani tepkisini haklı gösterecek mantıklı bir açıklama arıyordu kafasında:</p>

  <p class="calibre4">— Sen de bir din adamısın, üstelik bu kente yeni geldin, onlar adına nasıl konuşabilirsin?</p>

  <p class="calibre4">Mani, duymamış gibi devam etti:</p>

  <p class="calibre4">— Ben Babil’denim. Bu kent adına konuşan adamın, Sassani vatandaşı olması daha iyi değil mi? Onlarla anladıkları dille konuşsa daha iyi olmaz mı?</p>

  <p class="calibre4">Malchos yalvarır bir hal aldı. Evinin çevresinde dolanan subay, gözlerinin önünden gitmemişti.</p>

  <p class="calibre4">— Ktesiphon’dan, Ardeşir’in askerlerinden kaçmak için geldik. Sen tutmuş onlarla buluşmaya kalkışıyorsun!</p>

  <p class="calibre4">— Benim niyetim asla kaçmak değildi, dedi Mani safça. Ben görevim için geldim.</p>

  <p class="calibre4">— Sassani ordusu nezdinde mi?</p>

  <p class="calibre4">Babilli hemen cevap vermedi. Yine dalmış göründü ama yüzü görülmemiş biçimde aydınlandı. Sonunda:</p>

  <p class="calibre4">— Bugüne kadar Hindistan’a hangi görevle gönderildiğimi bilmiyordum, dedi. Artık biliyorum!</p>

  <h2 id="sigil_toc_id_9" class="calibre8">V</h2>

  <p class="calibre4">İmparator’un torunu Hürmüz, uçlarından rüzgârın ve gün ışığının girdiği saray benzeri büyük bir yurtun<a href="../Text/isik15.xhtml#n4" id="n4d"><sup class="calibre9">[4]</sup></a> içinde, tahta oymalı bir tahta kurulmuştu. Subaylar, yazmanlar, başları önlerinde, hazırol durumunda, yersiz tek bir söz söylemeksizin çevresinde yer almışlardı.</p>

  <p class="calibre4">Ziyaretçiyi kabul etmeden önce yazmanı onu uyarmıştı:</p>

  <p class="calibre4">“Babil ülkesinden gelme, ayağı aksak bir adam. Gemisi üç gün önce Deb’e demir attı.”</p>

  <p class="calibre4">— Ne getirdin? diye sordu Prens Mani’ye.</p>

  <p class="calibre4">— Sadece sözlerimi, o kadar!</p>

  <p class="calibre4">— Tuhaf bir yük!</p>

  <p class="calibre4">Hürmüz kahkahayı bastığında, sakalının ucundaki gümüş halka zıpladı, dalkavukları da fazla başına buyruk görünmekten korkan ve Prens’in yüzü ciddileşir ciddileşmez onu öykünmek için hazır bekleyen kendilerini fazla koyuvermeden zıpladılar. Hükümdar da ölçülü gülerdi, gözü her zaman tetikte…</p>

  <p class="calibre4">— Söz gibi güzel mal mı olur? diye sürdürdü konuşmasını Prens. Yükte hafif, değerlendirilmesi bilinirse, pahada ağır.</p>

  <p class="calibre4">Yanındakilerin, benzetmeleri anlamamaları olasılığı karşısında da ekledi:</p>

  <p class="calibre4">— Bu adam bir meddah! Onu, subaylar getesine getirteceğim. Eski destanları bilir misin? Kyros’u ve Darius’u, Akamanışlar’ı ve hanedanımızı?</p>

  <p class="calibre4">— Kimsenin bilmediği daha pek çok öykü bilirim.</p>

  <p class="calibre4">— Başka öykü istemem. Adamlarım, bildikleri destanları dinlemeyi severler. Ya da av öykülerini. Bildiklerin varsa, onları canlandırabilirsin, buradan eli boş gitmezsin.</p>

  <p class="calibre4">— Sözlerimi satmam, dağıtırım.</p>

  <p class="calibre4">— Yani sen ne tacirsin, ne de meddah!</p>

  <p class="calibre4">Prens, ziyaretçisini iyi anlamadığı için öfkelendi, dalkavukları gözlerini yere indirdi, o sırada bir adam yaklaştı. Kırışıksız yüzünü, özenle taranmış sarı bir sakal çevreliyordu, sarı ipekten, yakası siyah nakışlı, yerlere kadar inen bir kaftan giyiyordu. Kendinden emin bir tavırla eğildi, Hürmüz’ün kulağına bir şeyler fısıldadı.</p>

  <p class="calibre4">— Sadık danışmanım, saygıdeğer müneccimim Kartir, senin Mezopotamya ülkelerinde sayıları artmakta olan Nâsranîler’den biri olduğunu söylüyor ve Deb’e de mezhebini yaymaya geldiğini sanıyor.</p>

  <p class="calibre4">— Prensin huzuruna dinden söz etmek için çıkmadım. Söz konusu olan, kent…</p>

  <p class="calibre4">Hürmüz sözünü kesti:</p>

  <p class="calibre4">— Önce Kartir iyi tahmin etmiş mi, onu bilmek istiyorum.</p>

  <p class="calibre4">— Saygıdeğer müneccim kısmen yanıldı, İsa’yı, Buda’yı ve Efendimiz Zerdüşt’ü sayarım.</p>

  <p class="calibre4">Kartir sıçradı, yüzüne tokat yemişcesine… Mani’ye doğru bir adım attı:</p>

  <p class="calibre4">— Bu Nâsranî, aziz peygamberlerimiz ile düzmece peygamberlerin adlarını hangi cüretle yan yana söyleyebiliyor?</p>

  <p class="calibre4">— Saygıdeğer müneccimimiz yerine dönsün, dedi Hürmüz, ziyaretçi kimseye hakaret etmek niyetinde değildi kuşkusuz. Bu tartışma bitmiştir, din konusundaki tartışmalar uykumu getirip, canımı sıkıyor. Çok güzel bir gün geçirdim, çok iyi bir günümdeyim ve çevremde kimsenin, canımın sıkılmasını istediğini sanmıyorum.</p>

  <p class="calibre4">Dalkavuklar telaşla onu onayladılar. Prens, o günkü avı, ayrıntılarıyla anlatmaya başladı: “… muhafızlara uzaklaşın, dedim. Aslanı bana bırakın, vücudunda, benimkinden başka mızrak izi istemem. Aslanı izledim, tek başıma. Çabuk koşmuyordu, sonra birden durdu, bana döndü. Kısrağım ürktü, yere atladım. Artık o ve ben, baş başaydık. Yavaş yavaş birbirimize yaklaşıyorduk, hiçbirimiz bu kadar soylu bir ölümden kaçmaya niyedi değildik. Aramızda altmış adımlık bir mesafe kalmıştı. O zaman emirlerimi dinlemeyen arkadaşlarım, mızraklarıyla çevremi sardı. Hayvan durdu, sonra döndü ve hiç telaş etmeden, bütün azameti ile uzaklaştı.</p>

  <p class="calibre4">Herkes onu yakalamak istiyordu, ama o kadar yüksek sesle bağırdım ki, yerlerinde mıhlanıp kaldılar. Onu izlemenizi yasaklıyorum. Bana doğru yiğitçe geliyordu, savaşımızı bozduğunuz için uzaklaştı. Bırakın yaşasın.’”</p>

  <p class="calibre4">Mani, Prens’in av seferinin böyle sonuçlanacağını tahmin etmiyordu. Tepkisi doğal oldu:</p>

  <p class="calibre4">— İşte Deb halkına anlatacağım bir öykü! Böylece Prens’in büyüklüğüne ve merhametine güvenebilecekler ve kentlerinin, kıyımsız, yıkımsız fethedilebileceğini bileceklerdir.</p>

  <p class="calibre4">Anılarından sıyrılmamış olan Hürmüz, cevap vermedi. Mani’ye yanıt veren müneccim Kartir oldu:</p>

  <p class="calibre4">— Aslan, dövüşmek istediği için affedildi. Deb halkı dövüşmek istemiyor, onlar sadece koyun, koyunların yazgısında, kırpılmak ve kesilmek vardır.</p>

  <p class="calibre4">— İmparatorluk yasalarınca silah taşımaları yasaklanmış tüccarlardır, diye bağırdı, yurtun girişinde Pattig ile birlikte durmakta olan ve tartışmanın gidişinden kaygılanan Malchos.</p>

  <p class="calibre4">— Kentin garnizonu yok muydu? diye sordu müneccim.</p>

  <p class="calibre4">Yanıtlayan gene Malchos oldu:</p>

  <p class="calibre4">— Askerler vali ile birlikte gittiler.</p>

  <p class="calibre4">— Kentliler onları alıkoymalıydılar. Verecek paraları yok mu? Bu semiz ve sulugöz tüccarlara, Prens ne diye büyüklük göstersin?</p>

  <p class="calibre4">— Prens’in aslana gösterdiği merhametin onuru kime ait? Aslana mı, Prense mi? diye sordu Mani.</p>

  <p class="calibre4">Sonunda hayallerinden sıyrılmış olan Hürmüz, bir baş işaretiyle onurun kendine ait olduğunu belirtmek istedi. Gene de sözü alan Kartir oldu:</p>

  <p class="calibre4">— Prens, kutsal hanedanının bütün üyeleri gibi bir savaşçıdır. Onun için her savaş, kendi değerini kanıtlayabileceği bir fırsattır. Deb halkı onu düş kırıklığına uğrattı. Hor görülmeyi hak ettiler.</p>

  <p class="calibre4">Bu sözler büyük alkış aldı. Mani, bu hırsı anlayamıyordu.</p>

  <p class="calibre4">— İşte Prens’in egemenliğini kabul eden, kapılarını açan, itaat etmeye ve armağanlar sunmaya hazırlanan bir kent… ve cezalandırılmak isteniyor!</p>

  <p class="calibre4">Hürmüz safça gerçeği ağzından kaçırdı:</p>

  <p class="calibre4">— Askerlerimiz yola çıktıklarından bu yana, yalnızca Deb’in zenginliklerini düşünüyorlar. Pazarlarını, ambarlarını, kadınlarını. Bir dağı ya da bir çölü aşmaları gerektiğinde onlara Deb’den söz ediyorduk.</p>

  <p class="calibre4">— Ama kent kapılarını açarsa, İmparatorluk Yasası yağmalanmamasını emreder!</p>

  <p class="calibre4">Kesinlikle! Konuşmaya başladığı anda Mani anlamıştı. Deb tüccarlarına kızmaları, ödlek oldukları için değil, akıllı davrandıkları içindi. Savaşmayı reddetmekle, yağmacıları ekmeğinden ediyorlardı. Babilli, kent adına girişiminin ne denli önemli olduğunu daha iyi kavradı.</p>

  <p class="calibre4">Yüksek sesle konuştu.</p>

  <p class="calibre4">— Deb kapıları açıktır ve açık kalacaktır. Garnizon kenti terk etti, yerine bir başkası kurulmayacaktır. Kentte tek bir silah yok, mutfak bıçakları bile kırıldı! Askerler gelebilir, öldürebilir, yağmalayabilir, ırza tecavüz edebilir, yakabilir ama İmparatorluk yasalarınca suç işlemiş olurlar. Yüce hanedan evladının, buna izin vereceğini düşünemiyorum bile!</p>

  <p class="calibre4">Hürmüz sarsılmış gibiydi. Mani devam etti:</p>

  <p class="calibre4">— Deb halkı sadece ticaret bağışıklarına ve geleneklerine saygı duyulmasını istiyor. Bir de can ve mal güvencesi! Dürüst ve aydın bir hükümdarın yönetiminde barış içinde yaşamaktan başka bir istekleri yok! Bu, onların çıkarına olduğu kadar, Prens’in de çıkarına! Prens’in fethetmek ve yönetmekten başka bir niyeti olmadığı bu kent, ülkenin mücevheridir. Niçin onu mahvetsin?</p>

  <p class="calibre4">Efendisinin duraksadığını gören Kartir atıldı:</p>

  <p class="calibre4">— Hükümdarlarımızın dürüstlükleri, hele de imparatorluğun çıkarları konusunda ahkâm kesmek, Hintli tüccara düşmez. Ordu savaştı ödül vaat edildi, vermek gerekir.</p>

  <p class="calibre4">Subaylar arasından onaylayıcı sesler yükseldi.</p>

  <p class="calibre4">— Deb istediği kadar kapılarını açsın, silahlarını gömsün diye ekledi müneccim, günah işlemiş bir kenttir. Birliklerimiz imansız ülkelere başeğdirmek, cezalandırmak, Gerçek Din’i yerleştirmek için bu sefere çıktı. Bu, gökyüzü katında da makbuldür. Deb üç gün boyunca askerlere sunulacak, günah tapınakları yıkılacak sonra Krallar Kralı, hepimizin efendisi, kutsal Ardeşir’in buyurduğu gibi limanda bir af töreni düzenlenecek.</p>

  <p class="calibre4">Hürmüz, Krallar Kralı dedesinin bu töreni istediğini bildiği kadar, subayların isteklerini de biliyordu. Ama gene de Mani’nin sözlerine duyarsız kalmamıştı, gizlice desteğini bekler gibiydi:</p>

  <p class="calibre4">— Müneccim Kartir’in sözleri bana mantıklı geldi.</p>

  <p class="calibre4">Buna ne diyeceksin Babil oğlu?</p>

  <p class="calibre4">— Yanıtlamaya kalkışmakla küstahlığı iyice ele almam gerekir, ben sadece yoldan geçen bir ziyaretçiyim. Oysa müneccim, hiç kuşkusuz önemli bir şahsiyet çünkü Prens’e ordularını nereye süreceğini ve fethedilen kentlerde nasıl davranacaklarını göstermeye kalkışabiliyor.</p>

  <p class="calibre4">Kartir, bir eli kalbinin üzerinde, atıldı:</p>

  <p class="calibre4">— Kralına tavsiyede bulunmak suçsa, cezama razıyım. Ben her zaman kutsal hanedanın iyiliği için konuşup hareket, ettim, imparatorluk ve dini her yere yayılsın, ayaklarının altındaki düşman birer yılan, akrep, canavarmışçasına ezilsin diye öyle davrandım. Yüce Ardeşir’in torunu olan Efendim, bana karşı uyarılamaz, Avesta’nın bilgece buyruklarını unutmuş olamaz. Kitap, iki ayaklı kurtların, dört ayaklı kurtlardan önce yok edilmeleri gerektiğini yazmaz mı?</p>

  <p class="calibre4">— Hangi kurtlar? diye sordu Hürmüz safça.</p>

  <p class="calibre4">— Dört ayaklı kurt, kuzuya yemek için saldırır, iki ayaklı kurt, çobanı yutmak ve bütün sürüyü günahkârlığa sürüklemek için sözcüklerden yararlanır.</p>

  <p class="calibre4">— İki ayaklı kurtlar diye düzeltti Mani, diğerlerine av gözüyle bakan, her zaman boyun eğdirmeye, yok etmeye, cezalandırmaya, aşağılamaya çalışan insanlardır.</p>

  <p class="calibre4">Bugün Deb halkının koyun olduğunu ve boğazlanmayı hak ettiğini söyleyen bir ses duyuldu. Bu, iki ayaklı kurdun konuştuğu dil değil miydi? Bunun gibi kıyımlara çağrı yapanları düşündüğü için kutsal çoban ve bilge Zerdüşt, Avesta’da belirtildiği gibi konuşmadı mı?</p>

  <p class="calibre4">— Aslında herkes Avesta’yı kendine göre yorumluyor.</p>

  <p class="calibre4">Hürmüz böyle söylemekle Kartir’e yapılan saldırıyı hafifletmeye çalıştı ama Kartir kükredi:</p>

  <p class="calibre4">— Ne yorumu? Yani, önüne gelenin kutsal metinleri yorumlama hakkı mı olacak? Yani, hain bir Nâsranî‘nin yorumu, benimkisiyle mi kıyaslanacak? Gerçek Din’i on altı yıl boyunca okumuş olan ben değil miyim? Burada Zerdüşt dinini temsil eden ben değil miyim?</p>

  <p class="calibre4">— Gün gelir, insan kendini bir mesajın temsilcisi sanırken, mezarcısından başka bir şey olamaz.</p>

  <p class="calibre4">Kartir, bu sözlerin kendine söylendiğine inanmak istemedi. Ortaya doğru ilerlemeden önce, yanında duran birine bu sözleri usulca tekrar ettirdi. Mani’nin sözlerinin yarattığı uğultudan sonra, şimdi ağır bir sessizlik hüküm sürüyordu. Babilli, bütün gözlerde içerleme ve öfke gördü. Belki sadece Hürmüz’ün gözlerinde yoktu bunlar, hatta alaycı bir pırıltı sezdi. Müneccim bunu fark etmiş, olmalıydı ki, konuşmasına sitemle başladı:</p>

  <p class="calibre4">— Efendi, bu Nâsranîler’in ne soydan olduklarını bilmiyor mu?</p>

  <p class="calibre4">Devam etmesine fırsat kalmadı. Sözleri, içeriye aniden giren bir kadının çığlıkları ile kesildi. Kadın kalabalığı yarıp Prens’in ayaklarına kapandı:</p>

  <p class="calibre4">— Efendi! Kızın, kızın…</p>

  <p class="calibre4">— Konuş Denag!</p>

  <p class="calibre4">Genç kızı omuzlarından sarsıyordu.</p>

  <p class="calibre4">— Dere kenarında koşuyordu, düştü! Kımıldamıyor.</p>

  <p class="calibre4">— Yaralı mı?</p>

  <p class="calibre4">— Hayır, kan yok.</p>

  <p class="calibre4">— Nefes alıyor mu?</p>

  <p class="calibre4">— Evet diye yanıdadı genç kız, gözleri korkudan fal taşı gibi açılmıştı. Nefes alıyor, ama onu kendine getiremedim.</p>

  <p class="calibre4">Hürmüz, olduğu yerde kalakaldı. Azameti bir yana bırakmış, bir karabasan anaforunun içine sürüklenmiş gibiydi. Kartir, suçlamanın tam sırası diye düşündü:</p>

  <p class="calibre4">— Buralara girmiş olan günahkârlık, üzerimize belaları çekiyor. Hakaretler, küfürler savruldu, kızına bir şey olursa Efendi, bil ki kabahat bu uğursuz topaldadır.</p>

  <p class="calibre4">Hürmüz, aklını, iradesini yitirmişti. Kızına düşkünlüğünü bilmeyen yoktu. Prens’in en sevgili karısı, çocuğu doğururken ölmüş ve Hürmüz annesine olan sevgisini tamamiyle çocuğa vermişti. Kartir’in sorumluyu işaret etmesi, Mani’ye öfkeyle bakmasına yetti. Ama Mani, soğukkanlılığını yitirmedi:</p>

  <p class="calibre4">— Ben hekimim. Pis bir tartışmaya çocuğun hastalığını alet edecek yerde onu iyileştirmeye bakalım. Beni, onun yanına götürsünler!</p>

  <p class="calibre4">Hiçbir çareyi yitirmek istemeyen Hürmüz, Mani’yi çocuğun yanına götürdü. Saçları düzgün örülmüş, giysisinin kıvrımları düzeltilmiş olarak yatan çocuk, ölü gibiydi. Odada dağınık olan tek şey, sadece, içinden kırılmış bir oyuncak sarkmış olan kapağı açık sandıktı.</p>

  <p class="calibre4">Prens’in yurtunun yanıbaşında olan bu odanın kapısı, üzerine denizkabukları geçirilmiş, yerden bir karış havada sallanan iplerden oluşmaktaydı, içeriye, onları tıkırdatmadan sadece Prenses girebilsin diye…</p>

  <p class="calibre4">Mani, yanağını çocuğun alnına dayadı, nabzını tuttu, gözkapağını açtı, sonra Prens’in Denag diye çağırdığı genç kadından, her biri avuç büyüklüğünde temiz ve beyaz bezler kesmesini ve kâfuri getirmesini istedi. Kendisi de ağaçlardan ve çalılıklardan saplar, çiçekler, bitkiler, meyveler topladı, her birini parmakları arasında sıktı, cinslerine baktı.</p>

  <p class="calibre4">Bütün bu bitkilerle odaya döndü, onları merhem olana kadar ezdi, içine bol miktarda kâfuri koydu ve kalın bir tabaka halinde bezlere yaydı. Bezleri katladı, yassılaştırdı, birini çocuğun alnına, diğerlerini kulaklarının üstüne, ikisini bileklerine, sonuncuları da tabanlarına koydu. Sonra bir testi aldı, pansumanların üzerini hafifçe ıslattı.</p>

  <p class="calibre4">Çevresindekilerden çıt çıkmıyordu. Bezler kurudukça Mani onları ıslatıyordu, bir saat sonra, testideki su bittiğinde Mani onu Prens’e uzatıp:</p>

  <p class="calibre4">— Şelale suyu ile doldurmak gerek, dedi.</p>

  <p class="calibre4">Hürmüz testiyi aldı, emir subayına uzattı, Mani gözlerini kaldırmadan:</p>

  <p class="calibre4">— Hayır, dedi. Prens’in kendisi!</p>

  <p class="calibre4">Bir an afallayan Sassani Prensi testiyi aldı, askerlerle saraylıların şaşkın bakışları arasında, doldurmaya gitti. Herhalde, Prens’in elinden dolan suyun tedavi edici bir yönü olmalıydı. Kalabalık arasında fısıldaşılan buydu; başka bir anlamı olabileceğini düşünen tek insan Malchos oldu. Gittikleri kentlerde arkadaşını yeterince incelemiş, yoksul bir kadın bir kâse çorba verdiğinde minnetle kabul ettiğini, zengin birinin karısı güzel yemekler ikram ettiğinde yine minnet gösterdiğini ancak bir tadımlık aldığını, hizmetçinin elinde tepsisiyle geldiğinde de “Efendilerine sadakayı kendilerinin getirmesini söyler, böylelikle onları kutsamış ve teşekkür etmiş olurum”, diyerek geri yolladığını görmüştü. Prens’in istediği suyu da Prens’ten almak istiyordu, emir subayından değil!</p>

  <p class="calibre4">Hürmüz, testiyi iki eliyle taşıyarak döndü. Öylesine acemice ki, ayağı yurtun direğine takıldı, yakınında bulunan subaylar onu tutmak için davrandılar ve doğrulduğunda, kapaklandığını gördüklerini bilmesin diye gözlerini başka yere çevirdiler.</p>

  <p class="calibre4">Tan vaktiydi, Mani çocuğun sol yanında, bir ayağını bağdaş kurmuş olarak oturuyor ve bezler kurudukça ıslatmaya devam ediyordu. Yanında diz çökmüş olan Denag, kaygılı görünüyordu. Mani söylediği anda kalkmaya hazır beklemekteydi. Hepsinden daha huzursuz olan Hürmüz, çocuğun diğer yanında oturmaktaydı.</p>

  <p class="calibre4">Birden Prens, sessizlik içindeyken:</p>

  <p class="calibre4">— Kızım iyileşirse, yemin ederim ki Deb yağmalanmayacak, dedi. Halkı, evleri, pazar yerleri, tapınakları korunacak. Yeter ki çocuğum kurtulsun.</p>

  <p class="calibre4">Mani kımıldamadı. Sadece dua eder gibi şöyle dedi:</p>

  <p class="calibre4">— Tanrı, bu basiretli ve âlicenap sözlerini işitsin!</p>

  <p class="calibre4">Sonra yeniden sessizlik oldu. Saatler geçiyor ve endişeli olmasına karşın, Krallar Kralı‘nın torunu, uykuya yenilir gibi oluyordu. Denag usulca, dinlenmesini, bir şey olursa onu uyandıracağını söyledi. Prens oracığa uzandı, dirseğini başına yastık yaptı.</p>

  <p class="calibre4">Hürmüz doğrulduğunda, gün ışığı, çadırın kalkık ucundan içeriye sızıyordu. Denag, bıraktığı gibi oturuyor, Mani son su damlacığını çocuğun alnına koyuyordu.</p>

  <p class="calibre4">—Testiyi doldurayım mı? diye sordu Prens.</p>

  <p class="calibre4">Mani yüksek sesle yanıtladı:</p>

  <p class="calibre4">— Gerekmez. Tanrı seni duydu. Çocuğun iyileşti.</p>

  <p class="calibre4">Çağrısını yanıtlarcasına küçük kız gözlerini açtı. Gülümsedi.</p>

  <p class="calibre4">— Onu uyandırdın mı? diye sordu Hürmüz inanmayarak.</p>

  <p class="calibre4">— Hastalığını uyuttum.</p>

  <p class="calibre4">Başarısından dolayı heyecanlı görünmeyen Mani, çocuğu doğrulttu, sırtına bir yastık koydu, sonra bütün pansumanları alıp Prens’e uzattı:</p>

  <p class="calibre4">— Şelaleye atman gerek, testiyi doldurduğun yere.</p>

  <p class="calibre4">Hürmüz, değerli bir sunu almışçasına iki avucunu açarak onları aldı. Gözleri yaşlanmış, dili tutulmuştu.</p>

  <p class="calibre4">— Onları bir elinle götür, diğer elinle seninle gelmek isteyen kızının elini tut.</p>

  <p class="calibre4">Çocuk, gülerek, oynayarak, zıplayarak yeniden ayağa kalkmıştı.</p>

  <p class="calibre4">Dışarıda, baba ile kızı alkışlıyorlardı. Aynı yerde oturmaya devam eden Mani, huzurlu bir gevşeme ile kendisine kadar gelen sesleri dinliyordu. Yanında, yorgunluktan uykuya yenilmiş Denag vardı, ilk kez ona bakıyordu. Bütün bir geceyi yan yana geçirmişlerdi ve aynı endişeyi ama aynı zamanda aynı umudu paylaşmışlardı. Ama ona bakamamıştı. O tek örgülü, önünden sarkan ve dizine dokunan o siyah tek örgülü saçı bile fark etmemişti. Mani, onun bu kadar genç oluşuna şaştı. Birlikte geçirdikleri gece büyük bir insanın davranışlarına sahipti. Oysa şimdi, burnu, çenesi, dudakları, yüzünde ne varsa, bir çocuğunkilerdi. O kadar da güzel! Çocukluktan onu ayıran tek şey, üzerine yapışmış kumaşın alanda çok gelişmiş göğüsleriydi. Kaç yaşındaydı ki? Mani, on üç diye düşündü, belki de on iki.</p>

  <p class="calibre4">Yavaşça, onu uyandıracak herhangi sert bir harekette bulunmadan, başını kaldırıp altına bir yastık koydu.</p>

  <h2 id="sigil_toc_id_10" class="calibre8">VI</h2>

  <p class="calibre4">Mani, çocuğun odasından çıkmak ve Malchos ile Pattig’le birlikte Prens’e veda etmek için, askerlerin ve saraylıların alkışlarının dinmesini bekledi.</p>

  <p class="calibre4">— Yoluma çıktığın güne şükürler olsun Babilli hekim!</p>

  <p class="calibre4">Hürmüz’ün gözleri heyecandan kızarmış, sesi titrekti henüz.</p>

  <p class="calibre4">— Ömür boyu, hiçbir yokluk çekmemen için sana yeterince altın vereceğim.</p>

  <p class="calibre4">— Altın istemem. İyileştirme yetisini edindikten sonra, çocuğunu ölüme terk edebilir miydim? Böyle bir şey için ödül kabul edersem, bilgime layık olmam.</p>

  <p class="calibre4">— Asıl ben, seni ödüllendirmeden gönderirsem, servetime layık olmam.</p>

  <p class="calibre4">— Zenginliğinden, verebileceğin unvanlardan hiçbirini istemem, yalnız…</p>

  <p class="calibre4">Aniden durdu, acele bir çağrı duymuş ve uzaktan verilen buyruk üzerine konuşuyormuş gibi:</p>

  <p class="calibre4">— Gene de senden bir isteğim var, dedi.</p>

  <p class="calibre4">— Konuş, peşinen kabul ettim!</p>

  <p class="calibre4">— Evinin en tatlı kızını istiyorum.</p>

  <p class="calibre4">— Denag’ı mı?</p>

  <p class="calibre4">— Onu.</p>

  <p class="calibre4">Hürmüz şaşırdı ve canı açıkça sıkıldı. Ya Malchos ile Pattig’in tepkisini nasıl anlatmalı?</p>

  <p class="calibre4">Her ikisi de, Mani’ye, yerine bir başkası gelmiş gibi bakıyorlardı.</p>

  <p class="calibre4">— Senden bir şey esirgemeyeceğimi söylemiştim.</p>

  <p class="calibre4">Ama o kız, benim mallarım arasında bulunmuyor. Çok sevdiğim ve dört yıl önce yanımda savaşırken ölen bir subayın kızıdır. İhtiyatsızca düşman saflarına gitmiştim, beni kurtarmak için koşup gelmişti. Zararsız bir yara ile kurtulabilirdim ama benim kusurum yüzünden o hayatını kaybetti. Tek kızını yanıma aldım, sevgi ile büyüttüm. Çocuğumla meşgul oluyorsa, birbirlerini çok sevdikleri içindir. Denag ne hizmetçidir ne de köle! Karen Aşireti’ndendir. Bizim ırkımızın en soylu aşireti! Onların ailesinde, benim ailemde olduğu gibi, kızlar zorla verilmez. Seninle gelmek isteyecek midir?</p>

  <p class="calibre4">— Sanırım.</p>

  <p class="calibre4">— Sana söyledi mi?</p>

  <p class="calibre4">— Sormadım.</p>

  <p class="calibre4">— Gelsin, kendim sorayım.</p>

  <p class="calibre4">Beklemekle geçen her saniye, Hürmüz’ün can sıkıntısını artırıyordu. Yüksek sesle, düşünceye daldı:</p>

  <p class="calibre4">— Ağabeyim Behram, beni bir yıl önce görmeye geldi. Denag’ı gördü, hoşuna gitti, bana söyledi. Denag hakkında başka tasarılarım olduğu için, henüz evlenme çağında olmadığını söyledim. Doğru değildi! Ama bu kızın başkasıyla gitmesine izin verdiğimi Behram duyacak olursa, beni ölene kadar affetmez. Daha şimdiden neyim varsa kıskanıyor…</p>

  <p class="calibre4">Kendi kendine konuşmasının sonuna geldiğinde, Prens kararını vermiş göründü:</p>

  <p class="calibre4">— Sen beni çocuğuma kavuşturdun Babilli hekim,</p>

  <p class="calibre4">sana sonsuz borcum var. Hazinedarıma söleyeceğim tek bir sözle bu borcu ödemiş olsaydım, kendimi borçtan kurtulmuş sayabilir miydim?</p>

  <p class="calibre4">Karargâhtan çıkar çıkmaz Malchos, Mani’ye döndü, soracağı bin türlü soru vardı, biriyle yetindi:</p>

  <p class="calibre4">— Onu ne yapacağız?</p>

  <p class="calibre4">Kafasıyla Denag’ı gösteriyordu. Kız at sırtında, tam arkasından geliyordu. Mani, kızın duyabileceği bir sesle yanıt verdi:</p>

  <p class="calibre4">— Ben nereye gidersem, oraya gidecek. Beni ağırlayanlar onu da ağırlayacak.</p>

  <p class="calibre4">— Bir kadın! İnsanlar bin türlü soru soracak.</p>

  <p class="calibre4">— İnsanlar her zaman bin türlü soru sorarlar.</p>

  <p class="calibre4">— Çünkü anlamak isterler.</p>

  <p class="calibre4">Anlamak mı? Oysa Mani anlamaya çalışmamıştı. Ara sıra kendi ağzından konuşan içindeki o göksel sesti kızı isteyen. Mani sadece itaat etmişti. Denag kervanına katılmıştı işte.</p>

  <p class="calibre4">O gün, Malchos, yanına gitmedi, yerini Pattig’e bıraktı. O da duyduğu endişeleri geveledi:</p>

  <p class="calibre4">— Oğlum, kadın edinmeye mi karar verdin?</p>

  <p class="calibre4">O saniye Mani içine kapandı:</p>

  <p class="calibre4">— Sonradan terk edilecekse, neden kadın edinilsin?</p>

  <p class="calibre4">Soru karşılıksız kalmıştı, baba kendini savunmaya kalkışmadı. Mariam’a davranışlarını, Nabu Tapınağı‘nda Sittay ile karşılaştıktan sonra Mardinu’dan gidişini, hurmalıktaki yeminini haklı göstermeye mi kalkacaktı? Oğlunun ne tepki vereceğini bile bilmiyordu. Bu yüzden o da uzak durmayı yeğledi.</p>

  <p class="calibre4">Bunun üzerine Denag’ın atı, Mani’nin atı ile yan yana gitmeye başladı. Her ikisi de uzağa bakıyorlardı. Hayretle ve sevinçle. Aynı zamanda bir çeşit gururla. Babilli at üstündeyken, Parth’lılığına kavuşmuş gibiydi, belki de yerdeyken topal yürümesine neden olan aksak bacağının at sırtında kendisini rahatsız etmemesinden!</p>

  <p class="calibre4">Denag da at üstünde daha güzel duruyordu, genelde yeniyetme utangaçlığı ile eğri durduğu halde, at sırtında dikleşmiş ve açılmıştı. Pürüzsüz teni, omuzu üzerinden sarkan örgüsü, ufka doğru uzanan profili ile bozkırlardan gelen bir yolcu gibiydi. Mani ona baktı, atıyla daha da yaklaştı, öyle ki eğerleri birbirine sürtündü. Henüz konuşmamışlardı. Sessizlik uzadı. Ara sıra eşlik eden askerlerin bağrışları veya atların kişnemeleriyle bozuluyordu bu sessizlik.</p>

  <p class="calibre4">Eski garnizon kentten çıkalı, Deb çocukları, işgalcilerin geleceği varsayılan kuzey yollarını gözetlemek için yasaklanmış olan anayola çıkıyorlardı. O gün, veletlerden biri bağırmaya başladı, kendiler koşup yüksek binalara çıktılar, kalabalık, damlan çökertecekti neredeyse. Direnmeyeceklerini göstermek için, sonuna kadar açık tuttukları Paşkibur Kapısı‘nın önüne yığıldılar.</p>

  <p class="calibre4">Haberi, atlılardan önce geldi. Oysa atlılar daha bir hayli mesafedeydi. Öyle ki, yaşlı kunduracının uzakları görmekle ünlü kızını en yüksek kuleye götürmüşlerdi ama o bile ne asker ne de sancak görebildi. Sadece, havadaki toz yığınından, gelenin Sassaniler ordusu olmayıp, belki de öncü ya da haberci bir müfreze olabileceğini tahmin etti. Kızın tahmin edemeyeceği, Hürmüz’ün Mani’ye eşlik etmesi için bir muhafız birliği verdiği idi. Bir subay ve on askerden oluşuyordu birlik ve kentliler ilk önce askerleri gördüklerinden, işgale uğramışçasına titremeye başlamışlardı. Atlılar, surların beş yüz metre uzağında durdu, Mani’yi selamlamak üzere subay atından atladı ve arkadaşlarından daha büyük bir hızla tekrar atına bindi ve surların üzerinden bakmakta olan kalabalığa göz atmadan uzaklaştı. Malchos, Pattig ve Denag atlarıyla kapıdan usulca geçtiler sonra da bir kenara çekilerek günün kahramanına yol verdiler.</p>

  <p class="calibre4">Askerlerin gürültüsüz gelişleri, Mani’ye gösterdikleri saygı, ani dönüşleri, kalabalıkta alaylı ve şaşkın bir sevinç yaratmıştı. Korku bir anda, batmış bir kıymığın çıkartılması gibi yok oluvermişti, insanlar, rastgele yanındaki birine sarılıyor, gözler doluyor, her biri kendi tanrısına şükrediyordu.</p>

  <p class="calibre4">Mani, başı dik, ömrü boyunca fetihten fetihe koşmuşçasına serinkanlılıkla kente girdi. Babasının ve kendisinin durmadan yerdikleri soylulukları, sonunda uyanıyor muydu? Ateşli yandaşları, peygamberleri yeryüzünde her zaman kraliyet soyundan indirmek istemişlerdir, gökyüzünün temsilciliği yeterli itibar sağlamazmış gibi İsa’yı Hazreti Davut hanedanından, Buda’yı Çakya Prensler Sülalesi’nden göstermeye kalkışmadılar mı? Cisimleştirilen Tanrı, dahası bir satrapın isimsiz veledi… birtakım müritlerin bu cılız dayanaklara ihtiyaçları olduğu anlaşılıyor! Mani, çocukluğundan beri hatta hurma bahçesinde, Beyaz-Giysililer arasındaki alçakgönüllü yaşamında bile, soyluluğun simgesi olan ve imparatorluğu Deb sınırlarına dayanmış olan Parth hükümdarlarından miras edindiği başını dik tutma huyuna sahipti. Başka türlü Ardeşir’in torunu ile ve daha sonraları başka taçlı başlarla konuşma cesaretini nereden bulabilirdi? Bu delirmiş kentte, böylesine rahat nasıl dolaşabilirdi?</p>

  <p class="calibre4">Kentliler, her semtten ona koşuyordu, soru yağmuruna tutmakta sabırsız olmalarına karşın, yanına yaklaşmaya cesaret edemiyorlardı, hatta kilisede vaazını dinlemiş olanlar bile… Malchos, arkadaşının kentte geçirdikleri tek gece, onları konuk etmiş olan Bar-Touma’nın evine gideceğini sandı ama Mani başka bir yola, eski valinin ikametgâhına yöneldi, parmaklıkları geçti ve kent milisi yolunu kesmeyi aklından bile geçirmedi. Herkes saraya gitmesini beklerken, aniden kaldırım taşları ile döşenmiş yola saptı ve bahçede, eskilerin anlattıklarına göre ülkenin en yaşlı ağacı olan, o saatte gölgesi doğuya düşen, beyaz dut ağacına yöneldi.</p>

  <p class="calibre4">Mani atından indi, ardından gelenlerin durması ve dut ağacına tek başına ilerlemesi için kollarını kaldırdı, sonra ellerini ağacın gövdesine dayayarak önünde eğildi. O kentte kaldığı sürece, günlerini ve gecelerini orada geçireceğini söyledi.</p>

  <p class="calibre4">Kentliler yanına yaklaştılar, çevresinde bir çember oluşturdular ve en az çekingen olanlardan sorular dökülmeye başladı: Prens ile konuşabilmiş miydi? Hürmüz nasıl bir adamdı? Kenti ne zaman alacaktı? Kendilerine ne yapmayı düşünüyordu? Ticaret yeniden başlayabilecek miydi? Dinlere saygı gösterilecek miydi?</p>

  <p class="calibre4">— Beni kabul eden Prens diye yanıtladı Mani, mantıksız ve akılsız bir insan değil. Her insanın, miğferi, takıları ve tulumları altında duran bir kıvılcım vardır.</p>

  <p class="calibre4">Mani bir vaatte bulunmak istemiyorsa da bu birkaç sözcük güven verici oldu ve çevresi daha da sıklaştı. Bu saygıdeğer tacirler kentinin, yeni gelmiş bir dilenciden medet umması ne tuhaftı! Aslında Deb halkı, Mani orada, sırtı ağaca dayalı konuşup dua ettikçe ve yoksul kadınların kendisini beslemelerine izin verdikçe, dünyanın hiçbir ordusunun kente girmeyeceğine inanıyordu.</p>

  <p class="calibre4">Böylece, yavaş yavaş, rıhtımlar canlanmaya başladı, yeniden yük alıp yük boşaltma, yeniden çarşı pazaı tezgâhlan dolmaya başladı. Her sınıftan, her dinden insanlar dut ağacının altında toplanır oldu. Birbirlerine orada danışır, anlaşmazlıklarını çözümler oldular. Bazen sesleri yükseliyor ama Mani’nin ağzını açmasıyla sessizleşiliyordu. Babilli’nin beklediği, gerçeğe susamış dinleyici kitlesi işte buydu. Onu bulmak ve bu çok yüzlü aynada kendi mesihliğini keşfetmek için Hindistan’a kadar gelmesi gerekmişti.</p>

  <p class="calibre4">— Geçmiş çağların, günümüzün ve gelecek çağların tüm bilgeleri kutsansın! İsa, Çakya-Muni, Zerdüşt kutsansın! Tek bir ışık sözlerini aydınlattı, bugün Deb üzerinde ışıyan aynı ışıktır. Benim öğrettiklerime uyacak olanlar, her zaman dua ettikleri tapınakları da, atalarının ruhlarını yâd ettikleri sunakları da terk etmesinler.</p>

  <p class="calibre4">Onca dinin geliştiği Deb kentinde, Mani’nin sözleri, uzlaşmacı insanlara hoş geliyordu. Bu zor günlerde Mani’nin yüce dinine bağlananlar çoktu. Ama gene de, dinleyiciler arasında, Mani’nin sözlerinden rahatsız olup karşı koyanlar vardı:</p>

  <p class="calibre4">— Mesih ve Buda ile aynı şeyi söylüyorsan ne diye yeni bir din kurma peşindesin?</p>

  <p class="calibre4">— Batı‘da yetişmiş olanın umudu, Doğu’da yeşermedi; Doğu’da yetişmiş olanın sesi, Batı‘ya ulaşmadı. Her gerçeğin, ona sahip olmuş olanların giysisini ve dilini edinmesi mi şart?</p>

  <p class="calibre4">— Sahip, bazı dinlerin saygıya layık olduklarını kabul ediyorum. Ama ya puta, güneşe tapanlar?</p>

  <p class="calibre4">— Eteğini öpersen bir kralın bunu kıskanacağını mı sanıyorsun? Güneş, Yüce-Varlığın giysisinde sadece bir pul. Ama insanlar, bu pul aracılığı ile ışığı daha iyi görebiliyor. İnsanlar, tanrısallığa taptıklarını sanıyorlar, oysa sadece tahtadan, altından, alçıdan, resimden, söz- den, düşünceden simgeler biliyorlar.</p>

  <p class="calibre4">— Ya Tanrı‘ya hiç inanmayanlar?</p>

  <p class="calibre4">— Kendisine sunulan resimlerde Tanrı‘yı görmeyi reddedenler, bazen, Tanrı‘nın gerçek görüntüsüne başkasından daha yakındırlar.</p>

  <p class="calibre4">Bir gün Mani’ye sordular:</p>

  <p class="calibre4">— Mesajını getirdiğinin adı ne?</p>

  <p class="calibre4">— Ben ona, “Işık Bahçelerinin Kralı” diyorum.</p>

  <p class="calibre4">— O, Baba, Kadir-i Mutlak, Rahim ve Rahman, Yaradan değil mi?</p>

  <p class="calibre4">— Aynı anda Rahim ve Kadir-i Mutlak nasıl olabilir? Cüzzamı ve savaşı yaratan o mu? Çocukların ölmesine seyirci kalan ve masumlara acı çektiren O mu? Şeytanın var olmasına O mu izin verdi? Tek bir hareketiyle yok edebilecekse, neden etmedi? Cehennemi yok etmek istemiyorsa, son derece rahim değil demek ki…</p>

  <p class="calibre4">Kısa bir sessizlikten sonra ekledi:</p>

  <p class="calibre4">— Yaratıcılık insana emanet edilmiş. Cehennemi ve karanlıkları gerilere itmek önce insanın görevi.</p>

  <p class="calibre4">Sassani ordusu Deb kentine girdiğinde Babilli, on günden beri beyaz dut ağacının altındaydı. Ordu, kapıları tuttu, gözetleme kulelerine girdi, limana ve çarşıya yayıldı. Ne kıyım, ne yağma. Sonra, Hürmüz ve çevresindekiler eski valinin sarayına gelip yerleştiler.</p>

  <p class="calibre4">Mani, daha birkaç gün, yanında huzur bulan bir kalabalığın ortasında bahçede kaldı. Ama kısa bir süre sonra kalabalık, onun ağzından veda sözcükleri duyacaktı.</p>

  <p class="calibre4">Gerçekten de bir gece Hürmüz onu acele çağırttı. Mani, ağacına yaslanmış, henüz uyumamıştı; emir subayı elini uzatıp kalkmasına yardımcı oldu, diğer eliyle bir meşale tutuyordu. Prens’in yanında yüksek rütbeli bir yazıcı vardı.</p>

  <p class="calibre4">— Bu Nam-Veh, en güvendiğim adamım. Ktesiphon’dan geliyor.</p>

  <p class="calibre4">— Yeryüzü büyük bir felakete uğradı. Hepimizin e-fendisi, Krallar Kralı, insanlar arasında tanrı, tanrılar arasında insan yüce Ardeşir, şerefli hükümdarların yanına gitti diye anlatmaya başladı yazıcı.</p>

  <p class="calibre4">Hürmüz onun sözünü keserek:</p>

  <p class="calibre4">— Büyükbabam öldü, dedi.</p>

  <p class="calibre4">Gözlerinden bir korku gitmişti. Mani’ninkilerde dönüş yolu gözüküyordu.</p>

  <p class="yildiz">* * *</p>

  <p class="calibre4">Sassani Prens’i ile karşılaşması kısa ömürlü değildi. Mani ile çağının en güçlü hanedanı arasında, hareketli, yoğun, bazen acımasız bir ilişki doğmuştu. Düşünce sahipleri ile iktidar sahipleri arasındaki ilişkilerde her zaman olduğu gibi, birkaç anlama çekilebilen belirsiz bir ilişkiydi.</p>

  <p class="calibre4">Babilli’nin yaşamı bundan böyle altüst olacaktı. Ama aynı zamanda imparatorluğun yaşamı da!</p>
</body>
</html>
