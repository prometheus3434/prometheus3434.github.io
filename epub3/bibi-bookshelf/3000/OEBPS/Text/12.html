<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>12.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x12.html" xml:lang="tr-TR">
    <div class="Basic-Text-Frame">
      <p class="cizgili-baslik-8" id="toc_marker-8">EK C-<span class="char-style-override-33">Korkunun Sinir Devreleri</span></p>

      <p class="x0-prg-10"><span class="char-style-override-11">A</span>migdala korkunun merkezidir. Nörologların “S.M.” dediği bir kadında, ender rastlanan bir beyin hastalığı (diğer hiçbir beyin yapısını etkilemeyerek) amigdalayı yok edince, zihin repertuarından korku silinmişti. Kadın ne diğer insanların yüzündeki korku ifadelerini tanımlayabiliyor, ne de kendisi bu tür ifadeleri takınabiliyordu. Nöroloğunun dediği gibi, “Birisi S.M.’nin başına silah dayasa, aklıyla korkabilecek ama bizler gibi korku hissetmeyecektir.”</p>

      <p class="Metin-8">Teknolojinin bugünkü durumunda, herhangi bir duygunun tüm devreleri araştırılmamıştır. Nörologlar ise, korkunun devrelerinin belki de en ince ayrıntısına kadar haritasını çizmişlerdir. Korku, duygunun sinirsel dinamiğini anlamak için iyi bir örnektir. Evrimde, korkunun özel bir önemi varır, çünkü hayatta kalabilmek için belki de diğer tüm duygulardan daha hayatidir. Öte yandan, çağımızda yanılgılı korkular günlük hayatın başlıca dertleri arasına girmiş ve insanların sıkıntılar, korkular ve bir dizi önemsiz endişe ya da patolojik uçta, panik krizleri, fobiler ya da obsesif-kompulsif bozukluklar yaşamasına neden olmuşlardır.</p>

      <p class="Metin-8">Diyelim ki bir gece evde yalnızsınız, kitap okuyorsunuz ve aniden diğer odadan bir gürültü duyuyorsunuz. Bunu takip eden anlarda beyninizde olanlar, korkunun sinir devrelerini ve bir alarm sistemi olarak amigdalanın rolünü görebilmemizi sağlar. İlk beyin devresi, sesi sadece ham, fiziksel ses dalgaları olarak alıp beynin diline dönüştürerek, sizi teyakkuz haline geçirecek şekilde dürter. Bu devre kulaktan beyin sapına ve oradan da talamusa gitmektedir. Buradan iki kola ayrılır: Daha küçük bir uzantı kümesi amigdalaya ve yakınındaki hipokampusa varır; daha geniş bir yol oluşturan diğeri ise temporal lobda seslerin sınıflandırıldığı ve anlamlandırıldığı işitsel kortekse ulaşır.</p>

      <p class="Metin-8">Belleğin ana depolama bölgesi olan hipokampus, bu “gürültü”yü duyduğunuz benzer seslerle hızla karşılaştırarak tanıdık bir ses olup olmadığına bakar –bu “gürültü” hemen tanımlayabileceğiniz bir şey midir?– Bu sırada işitsel korteks sesin daha ayrıntılı bir analizini yaparak kaynağını anlamaya çalışır –evin kedisi olabilir mi? Rüzgârdan çarpan panjur mu? Yoksa evde gizlice dolaşan biri mi?– İşitsel korteks hipotez üretir –bu, masadaki lambayı düşürmüş bir kedi de, evde gizlice dolaşan biri de olabilir– ve mesajını benzer anılarla hızlı bir kıyaslama yapan amigdala ve hipokampusa gönderir.</p>

      <p class="Metin-8">Sonuç yatıştırıcı olursa, (rüzgâr çıktığında hep çarpan panjurmuş meğer) bu genel ihtiyat hali bir sonraki düzeye çıkmaz. Ancak hâlâ emin değilseniz, amigdala, hipokampus ve prefrontal korteks arasında yankılanan diğer bir devre bobini kararsızlığınızı daha da artırarak, dikkatinizi bir noktaya yöneltir ve sesin kaynağını tanımlamak için duyduğunuz ilgiyi büyütür. Bu özenli ek analizden de herhangi bir tatmin edici sonuç çıkmazsa, amigdala bir uyarı başlatarak merkezî alanı, hipotalamusu, beyin sapını ve otonom sinir sistemini etkinleştirir.</p>

      <p class="Metin-8">Beynin merkezî alarm sistemi olarak amigdalanın muhteşem mimarisi, bu korku ve bilinçaltında algılanan kaygı anında ortaya çıkar. Amigdaladaki pek çok nöron yumağından her birinin, değişik sinirsel aktarıcılara ayarlı alıcıları olan bir dizi uzantısı vardır. Bu tıpkı, evinizin güvenlik sistemi bir sorun olduğu işaretini verdiğinde, güvenlik şirketindeki santral görevlilerinin yerel itfaiyeye, polise, bir komşuya haber vermek üzere hazır halde beklemeleri gibidir.</p>

      <p class="Metin-8">Amigdalanın farklı kısımları farklı bilgileri alır. Amigdalanın yanal çekirdeğine; talamus, işitsel ve görsel kortekslerden çıkan uzantılar gelir. Koku soğanı yoluyla, amigdalanın kortikomedyal alanına kokular ulaşırken, tatlar ve iç uzuvlardan gelen mesajlar merkez alana gider. Bu gelen sinyaller, amigdalayı her duyusal deneyimi inceleyen sürekli bir gözcü haline getirir.</p>

      <p class="Metin-8">Amigdaladan, beynin her ana bölümüne uzantılar çıkar. Merkez ve orta alanlardan çıkan bir kol, bedenin acil durumlarda tepki maddesi olan ve bir dizi başka hormon aracılığıyla savaş ya da kaç tepkisini harekete geçiren korkitotropin salgılayıcı hormonu (CRH) kademeli bir şekilde diğer hormonlarla birlikte hipotalamus alanlarına gider. Amigdalanın bazal alanından korpus striatuma kollar çıkarak beynin hareket sistemine bağlanır. Yakınındaki merkezî çekirdek aracılığıyla, otonom sinir sistemine soğanilik (medulla) aracılığıyla sinyaller gönderen amigdala kardiyovasküler sistemde, kaslarda ve hazım sisteminde bir dizi yaygın tepkiyi harekete geçirir.</p>

      <p class="Metin-8">Amigdalanın bazolateral alanından çıkan kollar ise kuşağımsı (cingulate) kortekse ve “merkezî gri” madde olarak bilinen liflere uzanır. İşte, iskeletin büyük kaslarını idare eden bu hücreler, mıntıkasına bir yabancı giren köpeğin hırlamasını ya da bir kedinin sırtını kabartmasını sağlayan şeydir. İnsanlarda aynı devreler ses tellerinin kaslarını gererek, korkudan kaynaklanan yüksek perdeli sesi yaratır.</p>

      <p class="Metin-8">Amigdaladan bir diğer yol da, beyin sapındaki lokus seruleus’a gider; burası (noradrenalin olarak da bilinen) norepinefrini üretip bütün beyne dağıtır. Norepinefrinin net etkisi, bu hormonu alan bütün beyin alanlarının genel tepkiselliğini artırarak duyusal devreleri daha hassas hale getirmektir. Norepinefrin; korteks, beyin sapı ve limbik sistemin kendisine yayılarak, beyni tetikte tutar. Artık, evdeki sıradan bir gıcırdama bile korkudan titremenize yol açabilir. Bu değişikliklerin birçoğu bilincin dışında oluştuğu için, korku hissettiğinizi henüz fark edemezsiniz bile.</p>

      <p class="Metin-8">Ancak gerçekten korku hissetmeye başladığınızda –yani, bilinçaltındaki kaygı bilinç üstüne çıktığında– amigdala topyekûn bir tepki buyruğu verir. Beyin sapındaki hücrelere işaret vererek yüzünüze bir korku ifadesi yerleştirir, tetikte ve hemen irkilebilir halde olmanızı sağlar, kaslarınızın yapmakta olduğu ilgisiz hareketleri dondurur, nabzınızı hızlandırır, tansiyonunuzu yükseltir ve solunumunuzu yavaşlatır (korkuyu ilk hissettiğinizde, korktuğunuz her neyse, onu çok daha iyi duyabilmek için kendinizi bir an nefesinizi tutar bir halde bulabilirsiniz). Bu, amigdala ve bağlantılı alanların kriz anında beyne komuta ederken düzenledikleri, dikkatle eşgüdümlenmiş geniş çaplı bir dizi değişikliğin sadece bir kısmıdır.</p>

      <p class="Metin-8">Bu sırada amigdala bağlantılı olduğu hipokampus ile birlikte, anahtar niteliğindeki sinirsel aktarıcıları –örneğin, dikkatinizi korkunuzun kaynağına çevirmenize yol açan dopamin salgılamasını başlatmak üzere– gönderen hücreleri yönlendirir. Aynı anda amigdala, duyu alanlarına görüş keskinliğini ve dikkati artırmak için sinyaller yollayarak, gözlerin acil durumla en çok ilgisi olan şeyleri araştırıp bulmasını sağlar. Aynı zamanda kortikal bellek sistemleri de yeniden harmanlanarak, o anki duygusal aciliyetle en yakından ilgili anılarla bilgilerin hemen hatırlanarak, daha ilgisiz başka düşünce dizilerinin önüne geçmesi sağlanır.</p>

      <p class="Metin-8">Bu sinyaller yollandıktan sonra, tam anlamıyla korku içinde kalmış olursunuz: Midenizdeki bu durumlara özgü çekilmenin, hızla atan kalbinizin, boyun ve omuz bölgenizdeki kasların gerilmesinin ya da uzuvlarınızın titremesinin farkına varırsınız; daha başka sesler olup olmadığını anlama çabası içinde kendinizi dikkate zorlarken, bedeniniz olduğu yerde donakalır ve zihninizden gizli tehlike olasılıkları ve tepki seçenekleri hızla gelip geçer. Bütün bu tepki zinciri –şaşırmadan kararsızlığa, oradan endişeye, oradan da korkuya– bir saniye gibi biri süreye sığabilir. (Daha fazla bilgi için bakınız Jerome Kagan, <span class="char-style-override-15">Galen’s Prophecy</span>, New York: Basic Books, 1994)</p>

      <p class="Metin-8"></p>

      <p class="Metin-8"></p>

      <p class="Metin-8"></p>

      <p class="G-vde-6"></p>
    </div>
  </div>
</body>
</html>
