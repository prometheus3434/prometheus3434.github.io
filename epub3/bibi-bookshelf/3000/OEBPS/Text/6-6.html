<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-6.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-6.html" xml:lang="tr-TR">
    <div class="Basic-Text-Frame">
      <p class="alt-ba-l-k" id="toc_marker-2-6">8-Sosyal Sanatlar</p>

      <p class="x0-prg"><span class="char-style-override-11">K</span>üçük kardeşleri olan beş yaşındaki çocuklarda sık sık görüldüğü gibi, Len de oynamakta oldukları lego parçalarını dağıtan iki buçuk yaşındaki kardeşi Jay’e karşı tüm sabrını yitirmiştir. Bir öfke nöbetine kapılarak, Jay’i ısırır. Gözyaşlarına boğulan Jay’in acılı haykırışını duyan anneleri içeri dalarak Len’i azarlar ve aralarını bozan nesneleri, yani lego parçalarını, ortadan kaldırmasını emreder. Kendisine korkunç bir adaletsizlik olarak görünen bu olay üzerine, Len hıçkırıklara boğulur. Halen sinirli olan anne de onu rahatlatmayı reddeder.</p>

      <p class="Metin">Ancak Len teselliyi hiç beklenmeyen bir kaynaktan sağlar: Jay, ilk incinen taraf olmasına rağmen, ağabeyinin gözyaşlarından o kadar etkilenir ki, Len’i yatıştırmak için seferber olur. Aralarındaki etkileşim şuna benzer bir şekilde gelişir:<span class="Character-Style-1 char-style-override-16" style="font-size:0.77em;"><a class="footnote-link" href="#footnote-225-102" id="footnote-225-102-backlink">102</a></span></p>

      <p class="Metin">“Len yapma,” diyerek yalvarır Jay. “Ağlama artık canım. Ağlama artık.”</p>

      <p class="Metin">Ancak Len ağlamaya devam eder. Doğrudan yalvarması başarısız kalan Jay, annesini Len’in yanına çekmeye çalışır: “Len ağlıyor, anne! Len ağlıyor. Bak. Göstericem sana. Len ağlıyor.”</p>

      <p class="Metin">Daha sonra Len’e dönen Jay, anaç bir tavır takınarak, ağlayan ağabeyinin omuzunu pat-patlayıp onu teselli etmeye çalışırken, yumuşak bir tonda, “Bak, Len. Ağlamak yok,” der.</p>

      <p class="Metin">Bu sakinleştirmeye karşın, Len’in hıçkırıkları devam eder. Jay başka bir taktik deneyerek, lego parçalarını torbasına yerleştirmekte ona yardımcı olur ve arkadaşça, “Bak, bak, Len. Lennie için geri koyuyom, tamam?” der.</p>

      <p class="Metin">Buna rağmen gözyaşları devam eder. Marifetleri tükenmek bilmeyen Jay başka strateji dener, ona oyuncak bir araba göstererek, biraz önce başına gelen küçük trajediyi unutturmak ister. “Burada bu adam var. Bu ne, Len? Bu ne?”</p>

      <p class="Metin">Len hiç ilgilenmez. Avutulamaz bir haldedir; gözyaşlarının da sonu yok gibidir. Sabrını yitiren anne ebeveynlerin klasik tehditini kullanır, “Senin canın dayak mı istiyor?” Len duraksayarak cevap verir, “Hayır”.</p>

      <p class="Metin">“O zaman kes şunu lütfen,” der annesi kesin ve biraz da bitkin bir ifadeyle.</p>

      <p class="Metin">Len, hıçkırıklar arasında acıklı bir sesle nefes nefese, “Deniyorum,” demeyi becerir.</p>

      <p class="Metin">Bu da Jay’in son stratejisini harekete geçirir: Annesinin ödünsüzlüğünü ve otoritesini ödünç alarak Len’i tehdit eder, “Kes ağlamayı, Len. Popona bir vururum!”</p>

      <p class="Metin">Bu minik dram sadece otuz aylık bir bebeğin, bir başkasının duygularını yönlendirmekte kullanabileceği inanılmaz duygusal ustalığı gözler önüne seriyor. Ağabeyini bir an önce yatıştırmaya çabalayan Jay, salt yalvarmayı, annesiyle işbirliğini (ondan bir yardım göremez), Len’i fiziksel olarak rahatlatmaya çalışmayı, yardım eli uzatmayı, dikkatini çelmeyi, tehditleri ve doğrudan emretmeyi kapsayan geniş bir taktik repertuarı kullanabilmiştir. Kuşkusuz Jay’in yaptıkları, kendisi sıkıntı çektiğinde onu rahatlatmak için denenenlerden derlediği bir donanıma dayanmaktadır. Hiç fark etmez. Önemli olan, bu kadar erken bir yaşta bile, bunları kaşla göz arasında devreye sokabilmesidir.</p>

      <p class="Metin">Tabii ki, küçük çocukları olan her ailenin de bildiği gibi, Jay’in empati göstermesi ve yatıştırması evrensel bir tepki değildir. O yaştaki bir çocuk kardeşini altüst olmuş gördüğünde bunu bir intikam şansı olarak değerlendirip, onu daha da kötü hissettirmek için elinden geleni yapması da en az o kadar ihtimal dahilindedir. Aynı beceriler bir kardeşi kızdırmak ya da ona acı çektirmek için kullanılabilir. Ancak bu kötü niyetlilik hali bile hayati bir duygusal becerinin ortaya çıktığına işaret eder: Diğerinin duygularını anlayabilme ve bu duyguları yönlendirmek amacıyla harekete geçebilme. Diğerinin duygularını yönetebilmek, insanlarla ilişki yürütme sanatının özünü oluşturur.</p>

      <p class="Metin">Kişiler arası ilişkilerde böylesi bir gücü göstermek için, yeni yürümeye başlamış bebeklerin önce kendi kendilerini kontrol altında tutabilecekleri bir duruma gelmeleri gerekir. Bu, kendi öfke ve sıkıntılarını, dürtü ve heyecanlarını yatıştırabilme yeteneğinin –sık sık başarısızlığa uğrasa da– başlangıcını oluşturur. Başkalarıyla ahenk kurabilmesi için kendisinde bir nebze huzur bulunmalıdır. Kendi duygularını idare etme yeteneğinin geçici işaretleri, bu zaman diliminde ortaya çıkmaya başlar: Bebekler ağlamadan bekleyebilmeye başlar, istediklerini elde etmek için –her zaman bu yeteneği kullanmayı seçmeseler de– kaba kuvvet yerine tartışmaya veya kandırmaya başvururlar. Sabır, en azından arada bir, tepinmelere alternatif olarak ortaya çıkar. İki yaş civarında empati işaretleri kendini gösterir; ağlayan ağabeyi Len’i neşelendirmek için Jay’in bu kadar çabalaması, merhametin kökeni olan empatiye dayanıyordu: Bir başkasının duygularını idare edebilmek gibi ince bir ilişki sanatı, diğer iki duygusal becerinin; özyönetim ve empatinin olgunlaşmasını gerektirir.</p>

      <p class="Metin">Bu temel üzerinde gelişen “insanlar arası ilişki becerileri” de olgunlaşır. Bunlar başkalarıyla ilişkide etkili olabilmeyi sağlayan sosyal yeteneklerdir; buradaki eksiklikler sosyal dünyada yetersizliğe veya kişiler arası ilişkilerde tekrar tekrar felakete yol açar. Hatta tam da bu becerilerin eksikliği, en parlak zekâlı kişilerin ilişkilerini berbat ederek, ukala, itici ya da duyarsız olarak algılanmalarıyla sonuçlanır. Bu sosyal yetenekler kişinin bir teması şekillendirmesine, başkalarını harekete geçirip teşvik etmesine, yakın ilişkileri sürdürebilmesine, insanları ikna edip etkilemesine ve rahatlatmasına olanak tanır.</p>

      <p class="cizgisiz-ara-basl-k">BİRAZ DUYGU GÖSTER</p>

      <p class="Metin">Çok önemli bir sosyal yeterlilik, kişilerin duygularını ne kadar iyi ya da kötü ifade edebildikleridir. Paul Ekman, hangi duyguların ne zaman uygun bir şekilde gösterilebileceği konusundaki toplumsal mutabakatı ifade etmek için <span class="char-style-override-15">sergileme kuralları</span> terimini kullanıyor. Kültürler bu konuda çok büyük farklılık gösterir. Örneğin, Ekman ve meslektaşları, Japonya’da öğrencilerin ergenlik çağındaki Avusturyalı yerlilerin sünnet törenlerini gösteren korkunç bir filmi izlerken takındıkları yüz ifadelerine bakmışlardır. Başlarında otoriteyi temsil eden birisi varken, filmi seyreden Japon öğrencilerin yüzlerinde sadece tepki kırıntıları görülmüştür. Yalnız olduklarını düşündüklerinde ise (gizli kamerayla çekim yapılmakta olduğu halde) yüzleri acılı bir sıkıntının, korku ve iğrenmenin birbirine karıştığı canlı ifadelere bürünmüştür.</p>

      <p class="Metin">Birçok temel sergileme kuralı vardır.<span class="Character-Style-1 char-style-override-16" style="font-size:0.77em;"><a class="footnote-link" href="#footnote-225-103" id="footnote-225-103-backlink">103</a></span>Biri, duygu ifadesinin <span class="char-style-override-15">en aza indirgenmesi</span>dir; bu, otorite sahibi birisinin yanında Japonların sıkıntı hissine karşı uyguladıkları kuraldır. Nitekim bu öğrenciler, duygusal dalgalanmalarını boş bir yüz ifadesiyle maskelemişlerdir. Diğer bir kural, duygusal ifadeyi büyütmek yoluyla hissetme, yani <span class="char-style-override-15">abartma</span>dır; altı yaşındaki küçüğün yüzünü dramatik bir biçimde buruşturarak, acınası bir şekilde çatılan kaşlar ve titreyen dudaklarla annesine koşup kendisiyle alay eden ağabeyini şikâyet ederken kullandığı taktiktir. Bir üçüncüsü de, bir his yerine diğerinin <span class="char-style-override-15">ikamesi</span>dir. Hayır demenin kabalık sayıldığı bazı Asya kültürlerinde, olumlu (ancak gerçek olmayan) teminatların verilmesi sırasında devreye girer. Bu stratejileri kişinin ne kadar iyi kullandığı, neyi ne zaman yapacağını bilmesi, duygusal zekânın faktörlerinden biridir.</p>

      <p class="Metin">Bu sergileme kurallarını çok erken yaşlarda, kısmen açıkça eğitilerek öğreniriz. Bir çocuğa, dedesi kendisine iyi niyetli ancak berbat bir doğum günü armağanı verdiğinde hayal kırıklığına uğramış gözükmeyip gülümseyerek ’teşekkür ederim’ demesini söylediğimizde, sergileme kuralları konusunda bir eğitim vermiş oluruz. Ancak aslında sergileme kurallarının eğitimi, çoğu kez örnek gösterme yoluyla gerçekleşir: Çocuklar ne yapıldığını görerek ne yapacaklarını öğrenirler. Duyarlılık eğitiminde duygular hem ortam hem de mesajın kendisidir. Bir çocuğa “gülümse ve teşekkür et” mesajını veren ebeveyn o anda sert, buyurgan ve soğuksa, sıcak bir fısıldama yerine adeta tıslayarak bunları söylüyorsa, çocuk bundan çok farklı bir ders çıkarır ve hatta dedesine de kaşları çatık bir halde kısa ve düz bir “teşekkür”le karşılık verir. Bunun dede üzerindeki etkisi de çok farklıdır: ilk durumda dede (yanıltılmış da olsa) mutludur; ancak ikinci durumda bu karışık mesaj karşısında incinmiştir.</p>

      <p class="Metin">Doğal olarak, duygusal gösterilerin, bunların alıcısı durumunda olan kişiye etkisi bakımından dolaysız sonuçları vardır. Çocuk tarafından öğrenilmekte olan kural “Sevdiğin birini üzeceğini hissettiğin zaman gerçek duygularını sakla; yapay olsa da, daha az incitecek bir duyguyu onun yerine koy” şeklindedir. Duyguları ifade etmenin bu tarz kuralları, sosyal örf ve âdetler sözlüğünün bir kısmını oluşturmaktan öteye gider; duygularımızın başkaları üzerinde nasıl bir etkisi olacağını belirler. Bu kurallara tam uymak, en elverişli etkiyi yaratır; bunu iyi yapamamak ise, duygusal kargaşaya neden olur.</p>

      <p class="Metin">Oyuncular, hiç kuşkusuz duygu gösterisi yapan sanatçılardır; onların ifade gücü izleyicideki tepkiyi uyandıran şeydir. Kuşkusuz bazılarımız hayata doğuştan oyuncu olarak geliriz. Ancak sergileme kuralları hakkında öğrendiğimiz dersler gördüğümüz örneklere dayalı olduğu için, kurallara uymakta gösterilen ustalık da insandan insana değişir.</p>

      <p class="cizgisiz-ara-basl-k">İFADE GÜCÜ VE DUYGULARIN BULAŞICILIĞI</p>

      <p class="Metin">Vietnam Savaşı’nın erken dönemlerinde, Vietkonglularla sıcak bir çatışmaya giren Amerikan müfrezesi pirinç tarlalarında sipere yatmıştı. Ansızın ortaya çıkan altı rahip, bir sıra halinde tarlaları birbirinden ayıran toprak bentler boyunca yürümeye başladı. Tamamen sakin ve ölçülü bir tavır takınan rahipler ateş hattına doğru yürümeye devam ettiler.</p>

      <p class="Metin">Amerikalı askerlerden biri olan David Busch’un hatırladığına göre, “Ne sağa ne de sola baktılar, dosdoğru yürüyüp geçtiler.” “Çok garipti, çünkü kimse onlara ateş etmedi. Onlar toprak bendin üstünden geçtikten sonra, içimdeki tüm savaşma isteği de kayboldu. Bu işi yapmak istemiyordum artık, en azından o gün için. Herkes aynı şeyi hissetmiş olmalı, çünkü herkes durdu. Hepimiz savaşmaktan vazgeçtik.”<span class="Character-Style-1 char-style-override-16" style="font-size:0.77em;"><a class="footnote-link" href="#footnote-225-104" id="footnote-225-104-backlink">104</a></span></p>

      <p class="Metin">Rahiplerin sessiz, cesur huzurunun savaşın göbeğindeki askerleri hareketsiz hale getirebilen gücü, sosyal hayatın temel bir ilkesini gözler önüne seriyor: Duygular bulaşıcıdır. Hiç kuşkusuz, bu öykü bir uç noktayı gösteriyor. Çoğunlukla duygusal bulaşıcılık çok daha ince, her temasta gizliden gizliye yaşanan etkileşimin bir parçasıdır. Ruhumuzun bir tür yeraltı ekonomisini oluşturan bir ortamda birbirimize ruh hallerimizi iletiriz; burada bazı temaslar zehirleyici, bazıları ise besleyicidir. Bu duygusal alışveriş, inceden inceye, neredeyse algılanamaz bir düzeyde yürütülen bir özelliğe sahiptir; bir satıcının teşekkür etme tarzı, bizi önemsemediğini, kınadığını ya da gerçekten çok iyi karşıladığını, takdir ettiğini hissetmemize yol açabilir. Duygularımızı, bir tür sosyal virüs gibi, birbirimize bulaştırırız.</p>

      <p class="Metin">Her temasta duygusal sinyaller göndeririz ve bu sinyaller bizimle birlikte olanları da etkiler. Sosyal ilişkilerimizde ustalaştıkça, gönderdiğimiz sinyalleri daha iyi kontrol edebilir hale geliriz; sonuçta toplumsal nezaket kuralları, en basit şekliyle, temaslarda rahatsızlık yaratacak hiçbir kontrol dışı duygusal sızıntının olmayacağını garanti eden araçlardır (ancak, bu sosyal kural yakın ilişkiler alanına girdiğinde boğucu bir durum yaratır). Duygusal zekâ bu alışverişin idaresini içerir; beraber olmaktan hoşlandığınız kişiler için “popüler” ve “çok çekici” gibi terimler kullanırız, çünkü bu kişilerin duygusal becerileri bize kendimizi iyi hissettirir. Duygularını yatıştırmak için başkalarına yardımcı olabilen kişiler, özellikle değer verilen bir sosyal metaya sahiptirler; duygusal bakımdan en muhtaç durumda olanların başvuracağı insanlar onlardır. Her birimiz karşımızdakinin iyi ya da kötü bir duygusal değişim yaratmakta kullandığı alet çantasının bir parçasıyız.</p>

      <p class="Metin">Duyguların bir kişiden diğerine nasıl bir incelikle geçebildiğinin kayda değer bir örneğine bakalım. Basit bir deney sırasında iki gönüllü o anki ruh hallerini bir kontrol listesinde işaretledikten sonra, karşılıklı oturarak sessizce deneyi yapanlardan birinin odaya geri dönmesini bekler. İki dakika sonra gelen araştırmacı, ruh hallerini yeniden bir kontrol listesine işaretlemelerini ister. Deneye katılan çiftler, özellikle biri duygularını fazlasıyla ifade edebilen, diğeriyse bunu pek beceremeyen iki kişiden seçilmiştir. İstisnasız olarak, duygularını daha iyi ifade edebilen deneğin ruh halinin, daha pasif olan eşine geçtiği görülür.<span class="Character-Style-1 char-style-override-16" style="font-size:0.77em;"><a class="footnote-link" href="#footnote-225-105" id="footnote-225-105-backlink">105</a></span></p>

      <p class="Metin">Bu sihirli geçiş nasıl gerçekleşmektedir? En olası açıklama, bir başkasının gösterdiği duyguları, yüz ifadesini, hareketlerini, ses tonunu ve diğer sözsüz duygu işaretlerini bilinçdışı bir motor-mimikleme yoluyla taklit ettiğimizdir. Bu taklit sonucu insanlar, diğerinin ruh halini kendi içlerinde tekrar yaratırlar; aktörlerin geçmişte çok güçlü hissettikleri bir duyguyu yeniden uyandırmak için o duyguya ait jestleri, hareketleri ve diğer ifadelerini hatırlamaya çalıştıkları Stanislavski yönteminin alt düzey bir çeşitlemesidir bu.</p>

      <p class="Metin">Genelde gündelik duygu taklidi oldukça üstü örtülü bir biçimde gerçekleşir. Uppsala Üniversitesi’nden İsveçli araştırmacı Ulf Dimberg, insanların gülen ya da öfkeli bir yüze baktıklarında, yüz kaslarındaki ufak değişiklikler aracılığıyla, kendi çehrelerinde de aynı ruh halinin belirtilerini gösterdiklerini bulgulamıştır. Bu değişim, elektronik alıcılar tarafından algılansa da, genelde çıplak gözle görülemez.</p>

      <p class="Metin">İki insan etkileşimde bulunduğunda, ruh hali, duygularını daha güçlü ifade edebilenden daha edilgen olana doğru aktarılır. Ancak bazı kişiler duyguların bulaşmasına özellikle yatkındır; doğuştan gelen duyarlılıkları, (duygusal etkinliğin bir işaretleyici olan) otomatik sinir sistemlerinin kolaylıkla uyarılmasını sağlar. Bu yatkınlık onları daha da duyarlı kılar; duygulandırıcı reklamlar gözlerini yaşartırken, neşeli birisiyle kısa bir sohbet onları keyiflendirebilir (başkasının duygularından kolayca etkilendikleri için daha empatik de olabilirler.)</p>

      <p class="Metin">Ohio State Üniversitesi’nden sosyal psikofizyolog John Cacioppo, bu incelikli duygusal etkileşimi incelemiş ve şunu gözlemlemiştir: “Siz yüz ifadesini taklit ettiğinizin farkında olsanız da olmasanız da, birinde bir duygunun ifadesini görmek, sizde de o ruh halini uyandırmaya yeter. Bu her zaman olan bir şeydir –bir dans, bir eşzamanlılık, duyguların aktarımı söz konusudur. Ruh halinin bu eşzamanlılığı, etkileşimin yolunda gidip gitmediği hissini de belirler.”</p>

      <p class="Metin">Kişilerin bir temas sırasında duygusal bir uyumu ne derece hissettikleri, konuşma sırasındaki fiziksel hareketlerinin ahenk düzeyinde yansır. Bu genellikle bilinçdışı bir yakınlık göstergesidir; birisi bir şey söylerken diğerinin başını sallaması, ya da her ikisinin de aynı anda sandalyede oturuş tarzını değiştirmesi veya birinin öne diğerinin geriye doğru eğilmesinde olduğu gibi. Bu ahenk, her birinin hareketli bir iskemlede aynı ritimde sallanması kadar incelikli de olabilir. Daniel Stern’ün uyumlu anneler ve bebekleri arasındaki eşzamanlılığı izlerken saptadığı aynı karşılıklılık, duygusal açıdan uyum halindeki kişilerin hareketlerini de birbirine bağlar.</p>

      <p class="Metin">Bu eşzamanlılık, ruh hallerinin aktarımını kolaylaştırabilir; hatta bunlar olumsuz olsa bile. Örneğin fiziksel bir eşzamanlama çalışmasında, depresyonda olan kadınlar bir laboratuara sevgilileriyle gelmiş ve ilişkileriyle ilgili bir sorunu tartışmışlardır. Eşler arasında sözsüz düzeydeki eşzamanlılık ne denli fazlaysa, depresyondaki kadınların eşleri, kendilerini tartışma sonrasında o denli kötü hissetmişler; yani, kız arkadaşlarının kötü ruh haline yakalanmışlardır.<span class="Character-Style-1 char-style-override-16" style="font-size:0.77em;"><a class="footnote-link" href="#footnote-225-106" id="footnote-225-106-backlink">106</a></span>Kısacası, insanlar kendilerini iyi ya da kötü hissettiklerinde, temasları ne kadar fiziksel ahenk içindeyse, ruh halleri de o kadar benzeşmektedir.</p>

      <p class="Metin">Öğretmenler ve öğrenciler arasındaki eşzamanlılık, hissettikleri ahengin göstergesidir; sınıflarda yapılan incelemeler; öğretmen ve öğrencilerin hareketleri birbiriyle ne kadar eşgüdümlüyse, etkileşim sırasında kendilerini o kadar yakın, mutlu, hevesli, ilgili ve rahat hissettiklerini gösteriyor. Genelde, bir etkileşimde eşzamanlılık düzeyinin yüksek olması, etkileşen kişilerin birbirlerinden hoşlandıkları anlamına gelir. Bu çalışmaları yapan, Oregon State Üniversitesi’nden psikolog Frank Bernieri’nin bana söylediğine göre, “Birisiyle kendinizi ne kadar rahat ya da rahatsız hissettiğiniz, bir düzeyde fizikseldir. Bunun için hareketlerinizi eşgüdümlemeniz, zamanlamanızı bağdaştırmanız gerekir. Eşzamanlılık, eşler arasındaki bağlılığın derinliğini yansıtır; eğer bu bağlılık fazlaysa, ruh halleri ister olumlu olsun ister olumsuz, birbirine karışmaya başlar.”</p>

      <p class="Metin">Kısacası, yetişkinler arasındaki ahengin özünde ruh hallerinin eşgüdümü vardır. Cacioppo’ya göre, kişiler arası ilişkilerde etkililiği belirleyen bir şey de, kişilerin bu duygusal eşzamanlılığı nasıl bir maharetle yürüttükleridir. Başkalarının ruh hallerine uyum sağlamakta usta olan ya da onlara kendi ruh hallerini aşılayabilen kişilerin etkileşimleri, duygusal düzeyde daha pürüzsüz yürüyecektir. Etkili bir liderin ya da (sporcu veya sanatçı gibi) bir icracının özelliği de, binlerce kişilik bir izleyici kitlesini bu şekilde etkileyebilmesidir. Cacioppo aynı nedenle duygusal iletim ve algısı zayıf kişilerin ilişkilerinde sorun çıkmasının olasılığına işaret etmektedir; çünkü insanlar, tam olarak nedenini açıklayamasalar da, bu kişilerle rahat edemezler.</p>

      <p class="Metin">Bir etkileşimin duygusal atmosferini belirlemek, bir anlamda, derin ve mahrem bir düzeyde baskın çıkmanın işaretidir; diğerinin duygusal durumunu yönlendirebilmek demektir. Bu duyguyu belirleme gücü, biyolojide <span class="char-style-override-15">zeitgeber</span> (“zaman müşiri”) denen, (gündüz-gece döngüsü, ya da ayın safhaları gibi) biyolojik ritimleri kendine uyduran sürece benzer. Dans eden bir çift için, müzik bedensel bir <span class="char-style-override-15">’zeitgeber’</span>dir. Kişisel ilişkilere baktığımızda, kendini daha kuvvetlice ifade edebilen –ya da gücü daha fazla olan– biri, genelde başkalarını kendi duygularının peşine takan kişidir. Baskın kişi daha çok konuşur, boyun eğen ise onun yüzüne daha fazla bakar; bu da duygusal aktarımın zeminini hazırlar. Aynı nedenle iyi bir konuşmacının –bir politikacı ya da vaizin– gücü, izleyicileri kendi duygularının peşine takabilmesinden gelir.<span class="Character-Style-1 char-style-override-16" style="font-size:0.77em;"><a class="footnote-link" href="#footnote-225-107" id="footnote-225-107-backlink">107</a></span>Bu bizim, “Herkesi adeta avucunun içine aldı” sözüyle kastettiğimiz şeydir. Etkileyiciliğin özü, başkalarının duygularını peşinden sürükleyebilmektir.</p>

      <p class="cizgisiz-ara-basl-k">SOSYAL ZEKÂNIN TEMELLERİ</p>

      <p class="Metin">Bir ana okulunda teneffüs esnasında bir grup erkek çocuğu çimenlerde koşmaktadır. Reggie’nin ayağı takılıp düşer, dizini incitir ve ağlamaya başlar, ancak diğer çocuklar koşturmaya devam ederler –bir tek Roger durur. Reggie’nin hıçkırıkları yatışırken Roger yere eğilir, kendi dizini ovuşturarak, bağırır: “Ben de dizimi incittim.”</p>

      <p class="Metin">Çoğul zekâlar kavramı temelinde kurulmuş bir okul olan Spectrum’dan Howard Gardner’in meslektaşı Thomas Hatch, Roger’i kişiler arası ilişki zekâsına sahip örnek bir çocuk olarak anıyor.<span class="Character-Style-1 char-style-override-16" style="font-size:0.77em;"><a class="footnote-link" href="#footnote-225-108" id="footnote-225-108-backlink">108</a></span>Roger’ın oyun arkadaşlarının duygularını kavramakta olağandışı usta olduğu ve onlarla süratle pürüzsüz bağlar kurabildiği anlaşılıyor. Reggie’nin kötü durumunun ve acısının farkına varan tek kişi Roger olmuş ve sadece Roger, tüm yapabildiği kendi dizini ovuşturmaktan ibaret olsa da, onu teselli etmeye çalışmıştır. Bu küçük test, ahenk sağlayan bir yeteneğe; evlilik, arkadaşlık ya da iş ortaklığı olsun, yakın ilişkilerin korunmasında esas olan bir duygusal beceriye işaret etmektedir. Okul öncesi çağda, bu tür beceriler, yaşam süresince olgunlaşacak olan yeteneklerin tomurcuklarıdır.</p>

      <p class="Metin">Roger’in yeteneği, Hatch ve Gardner’ın kişiler arası zekânın parçaları olarak tanımladıkları dört ayrı beceriden birini temsil etmektedir.</p>

      <p class="Metin para-style-override-15"><span class="char-style-override-15">Grupları organize edebilme-</span> liderin temel becerisi; kurum içindeki insanları harekete geçirip, çabalarının koordinasyonunu içerir. Bu, tiyatro yöneticilerinde ya da prodüktörlerde, subaylarda ve her türdeki organizasyon veya birimin başındaki etkili yöneticilerde görülen yetenektir. Oyun alanında ise bu, herkesin ne oynayacağına karar veren ya da takım kaptanı olan çocuktur.</p>

      <p class="Metin"><span class="char-style-override-15">Tartışarak çö</span><span class="char-style-override-15">züm bulma-</span> çatışmaları engelleyen, ya da alevlenen anlaşmazlıklara çözüm bulan arabulucunun becerisidir. Bu beceriye sahip olanlar, anlaşma yapar, tartışmalarda hakem olur veya arayı bulmakta ustalaşırlar; diplomasi, arabuluculuk veya hukukta ya da şirket birleşmeleri yönetiminde kariyer yapabilirler. Oyun alanında ise, bunlar tartışmaları tatlıya bağlayan çocuklardır.</p>

      <p class="Metin"><span class="char-style-override-15">Kişisel bağlantı-</span> Roger’in empati ve bağlantı kurma yeteneği. İlişkiye girmeyi ya da kişilerin hislerinin ve ilgi konularının farkına varıp uygun tepki vermeyi kolaylaştırır. Bu tür kişiler iyi bir “takım oyuncusu”, güvenilir bir eş veya iş ortağı olur; iş dünyasında da satıcı ya da yönetici olarak başarı gösterebilir, ayrıca mükemmel öğretmenlik yapabilirler. Roger gibi çocuklar, hemen hemen herkesle iyi geçinir, onlarla kolayca bir oyuna girebilir ve bundan mutluluk duyarlar. Bu çocuklar yüz ifadelerinden duyguları okumakta en başarılı olanlardır ve arkadaşları tarafından en sevilen kişilerdir.</p>

      <p class="Metin"><span class="char-style-override-15">Sosyal analiz-</span> insanların hislerini, niyetlerini ve sorunlarını keşfedebilme ve içgörü sahibi olabilme. Başkasının ne hissettiğini bilmek, kolaylıkla yakınlık veya ahenk kurmaya yol açabilir. En bilenmiş şekliyle bu beceri, kişiyi yeterli bir terapist veya danışman yapar –ya da biraz edebi bir yetenekle birleştirilirse, ortaya usta bir romancı veya oyun yazarı çıkabilir.</p>

      <p class="Metin para-style-override-15">Bir bütün olarak alındığında bu beceriler kişiler arası ilişkilerin sürtüşmesiz yürümesini sağlayan şeydir ve çekiciliğin, sosyal başarının, hatta karizmanın gerekli unsurlarıdır. Sosyal ilişki zekâsı yüksek olan kişiler, insanlarla rahat bağlantı kurabilen, onların tepkilerini, hislerini akıllıca okuyabilen, yönlendirebilen, organize edebilen ve her insani faaliyette alevlenebilecek tartışmaların üstesinden gelebilen kişilerdir. Doğal liderlerdir, dile getirilmeyen ortak fikirleri ifade edebilen ve bunu bir topluluğu hedeflerine doğru yöneltecek bir şekilde açıklayabilen insanlardır. Diğerlerinin birlikte olmaktan hoşlandıkları kişilerdir, çünkü duygusal olarak besleyicidirler; insanları iyi bir ruh haline sokar ve “Böyle insanlarla birlikte olmak ne büyük zevk,” türünden şeyler söyletirler.</p>

      <p class="Metin">Bu kişiler arası yetenekler diğer duygusal zekâ türleri üzerine kuruludur. Örneğin mükemmel bir sosyal izlenim bırakanlar, kendi duygu ifadelerini izlemekte becerikli, diğerlerinin tepki gösterme şekillerine hassas bir uyum gösteren ve böylece istenen sonuçları elde etmek için sosyal performanslarında sürekli ince ayar yapabilen kişilerdir. Bu anlamda, usta oyuncular gibidirler.</p>

      <p class="Metin">Ancak bu kişiler arası yetenekler, insanın kendi ihtiyaç ve hislerinin ve bunların nasıl karşılanabileceğinin akıllıca kavranmasıyla dengelenmezse, içi boş bir sosyal başarıya yol açabilir; tıpkı kişinin gerçekten tatmin olamaması pahasına elde edilen bir popülarite gibi. Sosyal becerileri sayesinde birinci sınıf birer sosyal bukalemun, yani iyi izlenim bırakma ustası haline gelmiş kişiler üzerinde araştırma yapan Minnesota Üniversitesi’nden Mark Snyder’in tezi budur.<span class="Character-Style-1 char-style-override-16" style="font-size:0.77em;"><a class="footnote-link" href="#footnote-225-109" id="footnote-225-109-backlink">109</a></span>Şair W. H. Auden, kendisi hakkındaki imajıyla ilgili olarak, “diğerlerinin zihinlerinde beni sevebilmeleri için yaratmaya çalıştığım imajdan çok farklı” der; bu tür kişilerin psikolojik inançları, onun bu tümcesiyle tanımlanabilir. Sosyal beceriler kişinin kendi hislerini bilme ve kendine karşı dürüst davranma yeteneğini gölgede bırakıyorsa, bu tür bir değiş tokuş yapılmış olabilir; sosyal bukalemun, sevilmek –ya da en azından beğenilmek– için beraber olduğu kişiler nasıl istiyorsa öyle görünecektir. Bir kişinin bu davranış modeline uyduğunu gösteren şey, Snyder’a göre, mükemmel bir izlenim bıraksa da, yakın ilişkilerinin pek az dengeli veya tatmin edici olmasıdır. Daha sağlıklı bir model, elbette ki, kendine karşı dürüst olarak sosyal becerileri dengelemek, onları bir bütünlük içerisinde kullanmaktır.</p>

      <p class="Metin">Sosyal bukalemunlar, eğer toplumun onayını kazanacaksa, bir şey söyleyip, başka bir şey yapmaktan çekinmezler. Topluma gösterdikleri yüzleriyle özel gerçeklikleri arasındaki çelişki içinde yaşarlar. Psikanalist Helene Deutsch, çevresinden aldığı sinyaller doğrultusunda kişiliklerini inanılmaz bir esneklikle değiştirebilen bu tür insanlara “gibi kişilikler” adını vermiştir. Snyder’a göre, “Bazılarının sosyal ve özel kişilikleri birbiriyle iyi kaynaşır, ancak bazılarının kişiliği sadece değişen görüntülerden oluşan bir kaleydeskop gibidir. Woody Allen’in film karakterlerinden biri olan Zelig gibidirler, birlikte oldukları kim olursa olsun, ona deli gibi uymaya çalışırlar.”</p>

      <p class="Metin">Bu tür insanlar sadece gerçekten ne hissettiklerini söylemek yerine, bir tepki vermeden önce karşıdakini yoklayıp, kendisinden ne istendiğine dair bir ipucu bulmaya çalışır. İyi geçinmek ve sevilmek için, sevmedikleri kişilerin sevildiklerini sanmalarını isterler. Sosyal yeteneklerini, hareketlerini farklı sosyal durumların gereklerine uydurmak için kullanırlar ve böylece kiminle olduklarına bağlı olarak çok farklı davranışlar sergileyebilir, insanlarla fıkır fıkır kaynaşan biriyken, temkinli bir şekilde insanlardan uzak duran biri olabilirler. Bu özellikler etkili bir izlenim bıraktığı oranda da, özellikle oyunculuk, dava avukatlığı, satıcılık, diplomasi ve politika gibi bazı mesleklerde çok revaçtadır.</p>

      <p class="Metin">Belki de daha önemli bir başka kendini izleme biçimi, herkesi etkilemeye çalışan temelsiz sosyal bukalemunlarla, sosyal dış görünümleri gerçek hisleriyle daha tutarlı olanlar arasındaki farkı yaratır. Bu, kendine karşı dürüst, ya da “özüne sadık” kalma becerisidir; kişinin, sosyal sonuçları ne olursa olsun kendi içindeki derin hisler ve değerler doğrultusunda hareket etmesine olanak verir. Böylesi bir duygusal bütünlük, örneğin bir ikiyüzlülüğü veya inkârı ortaya çıkarmak için, bilerek bir çatışmayı kışkırtmakla sonuçlanabilir; bu tür bir hava temizliğine bir sosyal bukalemun hiçbir zaman girişmeyecektir.</p>

      <p class="cizgisiz-ara-basl-k">SOSYAL YETERSİZLİĞİN YARATILMASI</p>

      <p class="Metin">Cecil hiç kuşkusuz zekiydi; üniversite eğitimi almış bir yabancı dil uzmanı, mükemmel bir çevirmendi. Ancak tamamen yetersiz kaldığı bazı hayati konular vardı. Cecil, en basit sosyal becerilerden bile yoksun görünüyordu. Kahve içerken sıradan bir sohbetten bile kaçınıyor, biriyle selamlaşması gerektiğinde eli ayağına dolaşıyordu; kısacası en sıradan sosyal alışverişte bile yetersiz gözüküyordu. Bu sosyal zarafet eksikliği en çok kadınlarla birlikteyken vahim bir hal aldığından, hiç öyle fantezileri olmadığı halde, kendi deyişiyle “bu durumun temelinde eşcinsel eğilimler olup olmadığını” merak ettiği için terapiye gelmişti.</p>

      <p class="Metin">Cecil’in terapistine itiraf ettiği gerçek sorun; ne söylerse söylesin kimsenin ilgisini çekmeyeceği korkusuydu. Temeldeki bu korku, ciddi bir sosyal zarafet kıtlığını daha da katmerlendiriyordu. Sosyal temaslar sırasında sinirleri gerildiğinden, en olmayacak anlarda sırıtmaya ve gülmeye başlıyor, birisi gerçekten komik bir şey söylediğinde ise gülemiyordu. Cecil’in bu tuhaflığı, terapistine söylediğine göre, çocukluğundan kaynaklanıyordu; tüm hayatı boyunca sadece –işini bir şekilde kolaylaştıran– ağabeyinin yanında kendini sosyal açıdan rahat hissetmişti. Ancak evden ayrıldığında, yetersizliği korkunç boyutlara ulaşmış; sosyal açıdan adeta felce uğramıştı.</p>

      <p class="Metin">Bu öyküyü anlatan George Washington Üniversitesi’nden psikolog Lakin Phillips, Cecil’in kötü durumunun çocukluğunda sosyal etkileşimin en temel derslerini öğrenememiş olmasından kaynaklandığını ileri sürüyor:</p>

      <p class="i--al-nt- para-style-override-15">Cecil’e geçmişte neler öğretilebilirdi? Başkaları bir şey söylediğinde doğrudan doğruya onlarla konuşmak; sosyal teması kendi girişimiyle başlatmak ve bunu her zaman karşı taraftan beklememek; sohbeti devam ettirebilmek, evet-hayır veya diğer tek kelimelik cevaplarla sınırlı kalmamak; başkalarına minnet duygularını ifade etmek, kapıdan geçerken bir başkasına yol vermek; servis yapılana kadar beklemek... diğerlerine teşekkür etmek, “lütfen” demek, paylaşmak ve çocuklara iki yaşından itibaren öğretmeye başladığımız tüm diğer temel etkileşim şekilleri.<span class="Character-Style-1 char-style-override-16" style="font-size:0.84em;"><a class="footnote-link" href="#footnote-225-110" id="footnote-225-110-backlink">110</a></span></p>

      <p class="Metin para-style-override-15">Cecil’in eksikliğinin, uygar yaşamın bu tür temel kurallarını ona öğretmesi gereken kişinin başarısızlığından mı, yoksa kendisinin öğrenme güçlüğünden mi kaynaklandığı açık değildir. Ancak sorunun kökeni ne olursa olsun, Cecil’in hikâyesi eğiticidir, çünkü çocukların etkileşimde eşzamanlılık ve sosyal uyumun sözsüz kuralları konusunda aldığı sayısız dersin hayati niteliğine işaret etmektedir. Bu kurallara uyamamanın net etkisi, ortalığı karıştırarak çevremizdeki kişilere rahatsızlık vermek olur. Kuralların işlevi, doğal olarak sosyal alışverişte bulunan herkesin kendisini rahat hissetmesini sağlamaktır; tuhaflık, kaygı yaratır. Bu becerilere sahip olmayan kişiler sadece sosyal nezaket konusunda yetersiz değil, karşılaştıkları kişilerin duygularını idare etmek açısından da beceriksizdirler; kaçınılmaz olarak arkalarında bir rahatsızlık hissi bırakırlar.</p>

      <p class="Metin">Hepimiz sosyal nezaketin gereklerinden rahatsız edici ölçüde habersiz bu tür kişiler tanımışızdır: bir sohbeti veya telefon görüşmesini ne zaman bitirmeleri gerektiğini bilmeyen, tüm hoşçakal işaretlerine ve ipuçlarına rağmen konuşmaya devam eden; başka kimseye en ufak bir ilgi göstermeyen ve lafı başka bir konuya çekme denemelerini görmezlikten gelen, konuşmaları sürekli kendileri etraflarında dönen; araya giren ya da burunlarını başkalarının özel işlerine sokarak, “fazla meraklı” davrananlar. Düzgün bir sosyal yörüngeden bu tür sapmalar ise etkileşimin temel taşlarındaki bir eksikliğe işaret etmektedir.</p>

      <p class="Metin">Psikologlar sözsüz mesajlar alanındaki öğrenme güçlüğü için <span class="char-style-override-15">disemi</span> (Yunanca; <span class="char-style-override-15">dis</span> “zorluk” ve <span class="char-style-override-15">semes</span> “işaret” anlamında) terimini icat etmişlerdir. Neredeyse her on çocuktan birinin bu alanda bir ya da daha fazla sorunu vardır.<span class="Character-Style-1 char-style-override-16" style="font-size:0.77em;"><a class="footnote-link" href="#footnote-225-111" id="footnote-225-111-backlink">111</a></span>Sorun, kendi özel alanını belirlemekte güçlük çekmesi ise, çocuk konuşurken karşısındakine çok yakın durur ya da eşyalarını diğer kişilerin özel alanlarına yayar; çocuk beden dilini yorumlamakta veya kullanmakta güçlük çekiyor olabilir; yüz ifadelerini yanlış yorumluyor veya kullanıyor, örneğin göz teması kuramıyor olabilir; ya da konuşmanın duygusal niteliği olan prozodi hissi zayıf kalıyor, bu yüzden çok tiz ya da düz bir sesle konuşuyor olabilir.</p>

      <p class="Metin">Birçok araştırma, sosyal eksiklik işaretleri veren, garipliklerinden ötürü oyun arkadaşları tarafından göz ardı edilen ya da istenmeyen çocukları saptamaya yönelmiştir. Kabadayılıklarından dolayı reddedilenler dışında, diğerlerinin uzak durduğu çocukların istisnasız hepsinde yüz yüze etkileşimin temel ilkeleri, özellikle de sosyal temaslarda kullanılan sözsüz kurallarla ilgili bir eksiklik söz konusudur. Eğer çocukların dili zayıfsa, insanlar pek de zeki olmadıklarını ya da iyi eğitilmediklerini düşünür; etkileşimin sözsüz kurallarına uymayı beceremediklerinde ise, insanlar –özellikle de oyun arkadaşları– onlara “tuhaf” gözüyle bakar ve uzak durur. Bunlar bir oyuna zarifçe katılmayı beceremeyen, başkalarıyla dostça değil rahatsızlık hissi vererek bağlantı kuran; kısacası “dışarıda kalanlar”dır. Duygunun sessiz dilini iyi öğrenememiş olan ve istemeden rahatsızlık yaratacak mesajlar gönderen çocuklardır.</p>

      <p class="Metin">Çocukların sözsüz yetenekleri üzerinde çalışan, Emory Üniversitesi’nden psikolog Stephen Nowicki’nin söylediği gibi, “Duyguları iyi okuyamayan ya da ifade edemeyen çocuklar kendilerini sürekli engellenmiş hisseder. Aslında, ne olup bittiğini anlayamazlar. Bu tarz iletişim, yaptığımız her şeyin değişmez bir alt yazısıdır; yüz ifadenizi ya da duruşunuzu belli etmeden duramaz, ya da ses tonunuzu gizleyemezsiniz. Gönderdiğiniz mesajlarda hata yaparsanız, insanların size hep garip tepkiler verdiğini görürsünüz; geri itilirsiniz ama nedenini bilmezsiniz. Mutlu davrandığınızı düşünür, ama aslında aşırı hareketli ya da kızgın gözükürsünüz, diğer çocukların da size kızarak karşılık verdiğini görür ve nedenini kavrayamazsınız. Bu tür çocuklar, sonunda başkalarının kendilerine karşı davranışlarını hiçbir şekilde kontrol edemeyecekleri, hareketlerinin başlarına gelecek olayları etkileyemeyeceği hissine kapılır. Bu da, kendilerini güçsüz, bunalımlı ve kayıtsız hissetmelerine yol açar.”</p>

      <p class="Metin">Sosyal olarak tecrit edilmeleri bir yana, bu çocuklar okul hayatında da zorluklar yaşar. Sınıf, tabii ki akademik olduğu kadar aynı zamanda da sosyal bir ortamdır; sosyal becerileri zayıf olan çocuk, gerek başka bir çocuğun, gerekse öğretmenin davranışlarını yanlış değerlendirir ve yanlış tepkiler verir. Sonuçta ortaya çıkacak kaygı ve şaşkınlık, çocuğun etkili bir şekilde öğrenme yeteneğine müdahale edebilir. Nitekim çocuklara verilen sözsüz duyarlılık testlerinin gösterdiği gibi, duygusal işaretleri yanlış okuyanlar, IQ testlerinin gösterdiği akademik potansiyellerine kıyasla derslerinde başarısız kalabilirler.<span class="Character-Style-1 char-style-override-16" style="font-size:0.77em;"><a class="footnote-link" href="#footnote-225-112" id="footnote-225-112-backlink">112</a></span></p>

      <p class="cizgisiz-ara-basl-k">“BİZ SENDEN NEFRET EDİYORUZ”: EŞİKTE OLMAK</p>

      <p class="Metin">Sosyal yetersizliğin belki de en acı verdiği ve açıkça görüldüğü zaman, küçük bir çocuğun hayatındaki tehlikeli anlardan biridir: Oyunlarına katılmak istediği bir grubun kıyısında kalmak. Bu bir tehlike anıdır, çünkü sevildiği ya da nefret edildiğinin, ait olduğu ya da olmadığının fazlasıyla aleniyet kazandığı zamandır. Bu yüzden, çocuk gelişimi üzerinde çalışanlar için, bu hayati an yoğun bir inceleme konusu olmuş ve popüler çocuklarla toplumdan dışlanmış olanların gruba yaklaşma stratejileri arasındaki açık çelişki ortaya çıkmıştır. Bulgular, duygusal ve kişiler arası işaretleri fark etme, yorumlama ve buna göre tepki vermenin sosyal yeterlilik için ne kadar önemli olduğunun altını çizmektedir. Oynayan çocukların etrafında dolanan, katılmak isteyip de dışarıda bırakılan bir çocuk görmek acı verici olsa da, bu evrensel bir durumdur. En popüler çocuklar bile bazen reddedilir; ikinci ve üçüncü sınıftakiler üzerinde yapılan bir çalışmada, en sevilen çocukların bile oynamakta olan bir gruba katılmak için yaptığı denemelerin yüzde yirmi altısında reddedildikleri görülmüştür.</p>

      <p class="Metin">Küçük çocuklar bu retlerin içerdiği duygusal yargıyı ifade konusunda zalimce açık sözlüdürler. Bir yuvada dört yaşındakiler arasında geçen diyaloğa bakalım.<span class="Character-Style-1 char-style-override-16" style="font-size:0.77em;"><a class="footnote-link" href="#footnote-225-113" id="footnote-225-113-backlink">113</a></span>Linda, oyuncak hayvanlar ve yapı küpleriyle oynayan Barbara, Nancy ve Bill’e katılmak istemektedir. Bir dakika onları seyreder, sonra yaklaşır, Barbara’nın yanına oturup hayvanlarla oynamaya başlar. Barbara ona döner ve, “Sen oynayamazsın!” der.</p>

      <p class="Metin">“Evet, oynayabilirim,” diye yanıtlar Linda. “Benim de birkaç hayvanım olabilir.”</p>

      <p class="Metin">“Hayır, oynayamazsın,” der Barbara açıkça. “Biz seni bugün sevmiyoruz.”</p>

      <p class="Metin">Bill, Linda’nın tarafını tutup karşı çıkınca, Nancy saldırıya katılır: “Biz ondan bugün nefret ediyoruz.”</p>

      <p class="Metin">İşte bu “Biz senden nefret ediyoruz”un açıkça veya üstü kapalı bir şekilde ifade edilmesi tehlikesi yüzünden, tüm çocuklar bir gruba yaklaşmanın eşiğinde anlaşılır bir biçimde temkinlidir. Aslında bu kaygı, tanımadığı kişilerin bulunduğu bir kokteyl partisine katılan ve yakın arkadaş görüntüsünde neşeli bir muhabbete dalmış gruptan uzak duran bir yetişkinin hissettiğinden belki o kadar farklı değildir. Çocuk için bir grubun eşiğinde bulunduğu an çok önemli olduğundan, bir araştırmacının da dediği gibi, “teşhis gücü yüksektir... sosyal beceri farklarını hemen ortaya çıkarıverir.”<span class="Character-Style-1 char-style-override-16" style="font-size:0.77em;"><a class="footnote-link" href="#footnote-225-114" id="footnote-225-114-backlink">114</a></span></p>

      <p class="Metin">Tipik olarak, yeni gelenler bir süre sadece seyreder ve başlangıçta tam bir deneme havasında gruba katılırlar, kendilerini ancak çok ihtiyatlı adımlarla daha fazla öne sürerler. Bir çocuğun kabul veya reddedilmesindeki en önemli etken, grubun havasına ne kadar iyi bir şekilde girebildiği, hangi oyunların uygun, hangilerinin uygunsuz kaçacağını hissedebilmesidir.</p>

      <p class="Metin">Hemen her zaman reddedilmeyle sonuçlanan iki büyük günahtan biri kısa bir zamanda liderliğe soyunmak, diğeri de grubun havasına ters düşmektir. İşte popüler olmayan çocukların yaptığı şey de budur. Gruba zorla girerler, konuyu ya çok çabuk ya da çok ani bir biçimde değiştirmeye çalışır, kendi fikirlerini öne sürer, ya da diğerleriyle aynı fikirde olmadıklarını söyleyiverirler; bunların tümü, bariz şekilde dikkati kendi üzerine çekme çabalarıdır. Ancak tam tersine, sonuçta ya görmezden gelinir ya da reddedilirler. Oysa, popüler çocuklar bir gruba girmeden önce orada neler olup bittiğini gözlemler ve daha sonra bunu kabul ettiklerini gösteren bir şey yaparlar; grupta bir inisiyatif alıp ne yapılması gerektiği hakkında fikir beyan etmeden önce statülerinin grup tarafından teyidini beklerler.</p>

      <p class="Metin">Şimdi, Thomas Hatch’in yüksek düzeyde kişiler arası zekâ sergilediğini saptadığı dört yaşındaki Roger’a dönelim.<span class="Character-Style-1 char-style-override-16" style="font-size:0.77em;"><a class="footnote-link" href="#footnote-225-115" id="footnote-225-115-backlink">115</a></span>Roger’ın bir gruba girmeden önce kullandığı taktik, gözlemleme sonrasında başka bir çocuğun yaptığını taklit etmek ve sonuçta da çocukla konuşarak bu faaliyete tam olarak katılmaktır; bu strateji her zaman işe yarar. Roger’ın becerisi, örneğin, Warren’la çoraplarına “bomba” (aslında çakıl taşları) koyma oyunu oynarken görülmektedir. Warren, Roger’a helikopterde mi yoksa uçakta mı olmak istediğini sorar. Roger bağlayıcı bir cevap vermeden önce ona sorar, “Sen helikopterde misin?”</p>

      <p class="Metin">Bu görünürde masum hareket, diğerinin ilgilendiği şeylere gösterilen hassasiyeti ve bu bilgiyi bağlantıyı koruyacak şekilde kullanma yeteneğini ortaya çıkarır. Hatch, Roger için, “Oyun arkadaşını yokluyor, dolayısıyla hem kendileri hem de oyunları arasındaki bağlantı korunuyor. İzlediğim başka birçok çocuk kendi helikopter veya uçaklarına biniyorlar ve hem sözlük hem mecazi anlamıyla birbirlerinden uzaklara uçuyorlar” demektedir.</p>

      <p class="cizgisiz-ara-basl-k">PARLAK DUYGUSAL ZEKÂ: BİR VAKA RAPORU</p>

      <p class="Metin">Sosyal beceriyi sınayan başkalarının rahatsız edici duygularını yatıştırma yeteneği ise, öfkenin tepe noktasına ulaşmış bir kişiyle baş edebilmek açısından ustalığın son kertesine varıldığını gösterebilir. Öfkenin denetim altına alınması ve duygusal bulaşıcılık hakkındaki veriler, öfkeli kişinin dikkatini başka bir yere çekmenin, onun hislerine ve bakış açısına empati göstermenin ve sonra da, onu daha olumlu duygularla ahenk kurabileceği alternatif bir odak noktasına çekmenin –bir tür duygusal judonun– etkili bir strateji olabileceğini işaret ediyor.</p>

      <p class="Metin">İnce bir sanat olan duygusal etkileyicilikte bu kadar ileri düzeyde bir ustalık, belki de en iyi 1950’lerin Japonyası’nda dövüş sanatı <span class="char-style-override-15">aikido</span>yu inceleyen ilk Amerikalılardan biri olan Terry Dobson’ın anlattığı bir öyküyle örneklenebilir. Terry akşamüstü banliyö treniyle Tokyo’dan evine dönerken iri yarı, kavgacı, aşırı sarhoş ve üstü başı kir pas içinde bir işçi trene biner. Sendeleye sendeleye dolaşan adam dehşet salmaya başlar; bağıra çağıra küfürler ederek kucağında bebeğini taşıyan bir kadına vurmasıyla, kadın yaşlı bir çiftin kucağına seriliverir. Sonra da ayağa fırlayarak vagonun öbür ucuna doğru kaçışanlara katılır. Sarhoş sağa sola birkaç yumruk daha sallayarak (öfkeden gözü döndüğünde ıska geçerek) vagonun ortasındaki metal direği kavrar ve bir nara atarak yerinden sökmeye çalışır.</p>

      <p class="Metin">Bu noktada, günde sekiz saatlik aikido çalışmasıyla fizik kondisyonunun zirvesindeki Terry, birinin canı ciddi bir biçimde yanmadan müdahale etme gereğini hisseder. Ancak hocasının şu sözlerini de hatırlar: “Aikido bir uzlaşma sanatıdır. Dövüşme zihniyetine sahip biri, evrenle olan bağlantısını koparmış demektir. İnsanlara hükmetmeye çalışırsan, zaten yenilmiş sayılırsın. Biz çatışmaları nasıl çözümleyebileceğimizi inceliyoruz, nasıl başlatacağımızı değil.”</p>

      <p class="Metin">Terry, hocasından ders almaya başladığında asla bir kavga çıkartmamak ve dövüş sanatı becerilerini sadece kendini korumak amacıyla kullanmaya söz vermişti. Şimdi ise, aikido yeteneklerini gerçek hayatta sınayabilmek için açıkça meşru bir fırsat yakalamıştı. Diğer yolcular donmuş bir şekilde yerlerinde otururken Terry yavaşça ve kararlı bir ifadeyle ayağa kalktı.</p>

      <p class="Metin">Onu gören sarhoş, “Hah! Bir yabancı! Sana bir Japon terbiyesi vermek lazım!” diye kükreyerek, Terry’ye haddini bildirmek için toparlanmaya başladı.</p>

      <p class="Metin">Sarhoş harekete geçmek üzereyken, birisi kulakları delecek kadar tiz ve tuhaf bir biçimde neşeli bir sesle, “Hey!” diye bağırdı.</p>

      <p class="Metin">O çığlık, hiç beklemediği bir anda sevdiği bir arkadaşıyla karşılaşmış birinin duyduğu sevinci yansıtıyordu sanki. Şaşıran sarhoş arkasını döndüğünde, kimonosuyla oturan, herhalde yetmişli yaşlarında ufak tefek bir Japon gördü. Yaşlı adam sarhoşa keyifle ve gözleri parıldayarak baktı, yavaşça elini sallayıp cilveli bir sesle, “Gel bakiim” diye seslenerek onu yanına çağırdı.</p>

      <p class="Metin">Sarhoş kavgacı bir ifadeyle, “Neden senle konuşayım ki be?” diyerek yaklaştı. Bu arada Terry, sarhoşun yapacağı en ufak saldırganca harekette adamı devirmeye hazırdı.</p>

      <p class="Metin">“Ne içtin?” diye sordu yaşlı adam, gözleri parıldayarak sarhoş işçiye.</p>

      <p class="Metin">“Saki içtim, n’olacak yani,” diye hırladı sarhoş.</p>

      <p class="Metin">Yaşlı adam yumuşak bir sesle cevap verdi, “Ah, bu nefis bir şey, harika! Biliyor musun ben de saki severim. Her gece ben ve karım (yetmiş altı yaşındadır, ha!) küçük bir şişe saki ısıtırız ve onunla bahçeye çıkar, eski tahta sıramızda otururuz...” Yaşlı adam arka bahçesindeki Japon incirini, bahçesinin diğer zenginliklerini, akşamları saki içmekten aldığı keyfi anlatarak devam etti.</p>

      <p class="Metin">Yaşlı adamı dinlemekte olan sarhoşun yüzü yumuşamaya; yumrukları açılmaya başladı. “Ya... Ben de incirleri severim...” dedi adeta yitik bir sesle.</p>

      <p class="Metin">“Evet,” diye yanıtladı yaşlı adam canlı sesiyle, “eminim senin de harika bir karın vardır.”</p>

      <p class="Metin">“Hayır,” dedi işçi. “Benimki öldü...” Hıçkırıklar arasında karısını, evini, işini kaybetmesinin acıklı hikâyesini ve de kendinden nasıl utandığını anlattı.</p>

      <p class="Metin">Bu sırada tren Terry’nin ineceği istasyona varmıştı. İnerken, yaşlı adamın sarhoşu başına gelenleri anlatması için evine davet ettiğini duydu ve sarhoşun sıraya yayılıp, başını yaşlı adamın dizlerine koymuş olduğunu gördü.</p>

      <p class="Metin">İşte parlak duygusal zekâ budur.</p>

      <p class="i--al-nt-"></p>

      <p class="Metin"></p>

      <div class="footnotes">
        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-102-backlink" id="footnote-225-102">102</a> <span class="char-style-override-26">Jay ve Len arasındaki alışveri</span><span class="char-style-override-26">ş, Judy Dunn ve Jane Brown’un “Relationships, Talk About Feelings, and the Development of Affect Regulation in Early Childhood,” başlıklı yazısında Judy Garber and Kenneth A. Dodge, derl.,</span> <span class="char-style-override-27">The Development of Emotion Regulation and Dysregulation</span> <span class="char-style-override-26">(Cambridge: Cambridge University Press, 1991) anlatılm</span><span class="char-style-override-26">ıştır. Dramatik süslemeler bana aittir.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-103-backlink" id="footnote-225-103">103</a> <span class="char-style-override-24">Sergileme kuralları, Paul Ekman ve Wallace Friesen’ın,</span> <span class="char-style-override-25">Unmasking the Face</span> <span class="char-style-override-24">(Englewood Cliffs, NJ: Prentice Hall, 1975) adlı eserindendir.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-104-backlink" id="footnote-225-104">104</a> <span class="char-style-override-24">Sıcak çatışmada rahipler: olay David Busch tarafından “Culture Cul-de-Sac,”</span> <span class="char-style-override-25">Arizona State University Research</span> <span class="char-style-override-24">(Bahar/Yaz 1994)’de anlatılmıştır.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-105-backlink" id="footnote-225-105">105</a> <span class="char-style-override-24">Ruh hali aktarımı üzerine çalışmadan Ellen Sullins tarafından</span> <span class="char-style-override-25">Personality and Social Psychology Bulletin</span><span class="char-style-override-24">’ın 1991 Nisan sayısında bahsedilmiştir.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-106-backlink" id="footnote-225-106">106</a> <span class="char-style-override-24">Ruh hali aktarımı ve eşzamanlı</span><span class="char-style-override-24">lık çalışmaları Oregon State Üniversitesi’nden psikolog Frank Bernieri’ye aittir; çalışması hakında</span> <span class="char-style-override-25">The New York Times</span><span class="char-style-override-24">’da yazmıştım. Araştırmasının büyük bir kısmı</span><span class="char-style-override-24">ndan Bernieri ve Robert Rosenthal, “Interpersonal Coordination, Behavior Matching, and Interpersonal Synchrony,” başlıklı yazılarında, Robert Feldman ve Bernard Rime, derl.,</span> <span class="char-style-override-25">Fundamentals of Nonverbal Behavior</span> <span class="char-style-override-24">(Cambridge: Cambridge University Press, 1991)’de söz edilmektedir.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-107-backlink" id="footnote-225-107">107</a> <span class="char-style-override-24">Peşine takma kuramı Bernieri ve Rosenthal’ın,</span> <span class="char-style-override-25">Fundamentals of Nonverbal Behavior</span> <span class="char-style-override-24">adlı eserinde ortaya atılmıştır.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-108-backlink" id="footnote-225-108">108</a> <span class="char-style-override-24">Thomas Hatch, “Social Intelligence in Young Children,” Amerikan Psikoloji Derneği’nin yıllık toplantısında sunulan tebliğ</span> <span class="char-style-override-24">(1990).</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-109-backlink" id="footnote-225-109">109</a> <span class="char-style-override-24">Sosyal bukalemunlar: Mark Snyder,</span> <span class="char-style-override-24">“Impression Management: The Self in Social Interaction,” başlıklı yazısı, L.S. Wrightsman ve K. Deaux,</span> <span class="char-style-override-25">Social Psychology in the ‘80s</span> <span class="char-style-override-24">(Monterey, CA: Brooks/Cole, 1981) adlı eserde.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-110-backlink" id="footnote-225-110">110</a> <span class="char-style-override-24">E. Lakin Phillips,</span> <span class="char-style-override-25">The Social Skills Basis of Psychopathology</span> <span class="char-style-override-24">(New York: Grune and Stratton, 1978), s.140.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-111-backlink" id="footnote-225-111">111</a> <span class="char-style-override-24">Sözsüz öğrenme bozuklukları: Stephen Nowicki ve Marshall Duke,</span> <span class="char-style-override-25">Helping the Child Who Doesn’t Fit In</span> <span class="char-style-override-24">(Atlanta: Peachtree Publishers, 1992). Ayrıca bkz. Byron Rourke,</span> <span class="char-style-override-25">Nonverbal Learning Disabilities</span> <span class="char-style-override-24">(New York: Guilford Press, 1989).</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-112-backlink" id="footnote-225-112">112</a> <span class="char-style-override-24">Nowicki ve Duke, a.g.e.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-113-backlink" id="footnote-225-113">113</a> <span class="char-style-override-24">Bu küçük olay ve bir gruba girme davranışı üzerine araştırmaların gözden geçirilmesi, Martha Putallaz ve Aviva Wasserman, “</span><span class="char-style-override-24">Children’s Entry Behavior,” başlıklı yazısında Steven Asher and John Coie, derl.,</span> <span class="char-style-override-25">Peer Rejection in Childhood</span> <span class="char-style-override-24">(New York: Cambridge University Press, 1990) adlı eserden alınmış</span><span class="char-style-override-24">tır.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-114-backlink" id="footnote-225-114">114</a> <span class="char-style-override-24">Putallaz ve Wasserman, “Children’s Entry Behavior.”</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-115-backlink" id="footnote-225-115">115</a> <span class="char-style-override-24">Hatch, “Social Intelligence in Young Children.”</span></p>
        </div>
      </div>
    </div>

    <div class="Basic-Text-Frame">
      <p class="Basic-Paragraph" xml:lang="en-GB"></p>
    </div>

    <div class="Basic-Text-Frame">
      <p class="Basic-Paragraph" xml:lang="en-GB"></p>
    </div>

    <div class="Basic-Text-Frame">
      <p class="Basic-Paragraph" xml:lang="en-GB"></p>
    </div>

    <div class="Basic-Text-Frame">
      <p class="Basic-Paragraph" xml:lang="en-GB"></p>
    </div>

    <div class="Basic-Text-Frame">
      <p class="Basic-Paragraph" xml:lang="en-GB"></p>
    </div>

    <div class="Basic-Text-Frame">
      <p class="Basic-Paragraph" xml:lang="en-GB"></p>
    </div>

    <div class="Basic-Text-Frame">
      <p class="Basic-Paragraph" xml:lang="en-GB"></p>
    </div>

    <div class="Basic-Text-Frame">
      <p class="Basic-Paragraph" xml:lang="en-GB"></p>
    </div>

    <div class="Basic-Text-Frame">
      <p class="Basic-Paragraph" xml:lang="en-GB"></p>
    </div>
  </div>
</body>
</html>
