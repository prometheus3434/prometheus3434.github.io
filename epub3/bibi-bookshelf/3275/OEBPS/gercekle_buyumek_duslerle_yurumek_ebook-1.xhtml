<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>gercekle_buyumek_duslerle_yurumek_ebook-1</title>
    <meta http-equiv="Content-Type" content="text/html; charset=utf-8" />
  

</head>
  <body id="gercekle_buyumek_duslerle_yurumek_ebook-1" xml:lang="tr-TR">
		<div>
			<p><br /><br /><br /></p>
			<p><br /><br /><br /></p>
			<p id="_idParaDest-1"><st c="0">Özlem, Beyaz Atlı Prensi Beklemiyor</st></p>
			<p><br /><br /><br /></p>
			<p><st c="36">Evimizin kapısına yaklaştığımda değişmeyen o sesi duydum yine. </st><st c="100">Oturma odasından başlayıp koridordan geçen, kapıyı ve duvarları yok sayan ses. </st><st c="179">Dikiş makinesinin sesi... </st><st c="205">Anlıyordum ki annem yine çalışıyor. </st><st c="241">Tıkırtının hızından, arada bir kesilmesinden, makinenin bazen yorulmuş gibi zorlanmasından annemin ne durumda olduğunu, görmeden de anlayabilirdim. </st><st c="389">Kendimi bildim bileli duyarım çünkü bu sesi: Tırrr... </st><st c="443">tırrrr... </st><st c="453">Getireceği sonuçları düşünmeden “Ah, bir bozulsa! </st><st c="503">İğnesi kırılsa... </st><st c="521">Tamirciden aylarca gelmese...” diye düşler kurardım bazen.</st></p>
			<p><st c="579">Annem, dikiş makinesinden hoşlanmayışıma anlam veremiyor. </st><st c="638">Ben bebekken o sesi duyar duymaz uyurmuşum. </st><st c="682">Ninni sayarmışım bu tıkırtıları; hatta ağladığımda, hırçınlaştığımda susup uyumam için makineyi çalıştırırmış. </st><st c="793">Hemen susar, gözlerimi kaparmışım. </st><st c="828">Kim bilir niçin öyle yapardım? </st><st c="859">Belki de korktuğum içindi, uyuma numarasıyla ondan kurtulmaya çalışıyordum belki de... </st><st c="946">Hem insan bebekken sevdiği bir şeyi ömür boyu sevecek değil ya... </st><st c="1012">Şimdi sevmiyorum işte! </st><st c="1035">Annem onun kölesi oldu. </st><st c="1059">Anneme “Otur!” diyor, annem oturuyor onun başucuna. </st><st c="1111">Saatlerce kalkma izni yok, vicdansız bir köle tüccarı bu makine... </st><st c="1178">Oysa ben de annemin diğer anneler gibi bizi kapıda karşılamasını, “Haydi çocuklar mutfağa, size nefis yemekler pişirdim!” demesini isterdim. </st><st c="1319">Kapıya yaklaştığımda içeriden televizyon dizilerinden birinin sesini duymayı yeğlerdim. </st><st c="1407">“Feriha, ne güzel bir kazağın var canım!” gibi boş sözler bile olsa, makinenin beynime işleyen tıkırtılarından daha anlamlı olurdu; ama bütün bunlar için vakti yok annemin. </st><st c="1580">Annem terzi... </st></p>
			<p><st c="1595">Aslında bu meslek anneme babamdan kalmış. </st><st c="1637">Babamı çok az anımsıyorum, oturma odasında büyütülüp çerçevelenmiş bir fotoğrafı var. </st><st c="1723">İnce uzun yüzlü, gülümseyerek bakıyor. </st><st c="1762">İyi bir insandı diye düşünüyorum; düşlüyorum desem daha doğru olacak, ona ilişkin anılarım yok denecek kadar az çünkü. </st><st c="1881">Annem gözlerini duvardaki bu fotoğrafa dikerek geçmişe ilişkin şeyler anlatır bazen. </st><st c="1966">O anlattıkça anımsar gibi olurum. </st><st c="2000">Söz gelimi beni kucağına alıp bakkala götürürmüş. </st><st c="2050">Ben de her zaman aynı şeyleri alırmışım: bir balon, bir de gofret... </st></p>
			<p><st c="2119">Saçlarımı çok severmiş babam.</st></p>
			<p><st c="2148">“Özlem’in saçlarını hiç kestirmeyelim, peri kızları gibi upuzun saçları olsun kızımın.”</st></p>
			<p><st c="2236">Annem de bu yüzden olmalı, çok özenmiş saçlarıma, hiç kısacık kestirmemiş. </st><st c="2312">Şimdi de öyle uzun ki... </st><st c="2337">Arkadaşlarım “Rapunzel” adını taktılar bana. </st><st c="2382">Hani şu saçlarının uzunluğuyla ünlenmiş masal kahramanı. </st><st c="2439">Kuleden aşağı saçlarını uzatıp âşığını yukarı çeken Rapunzel...</st></p>
			<p><st c="2502">Sonra hastalanmış babam; hastalığının ne olduğu uzun süre anlaşılmamış. </st><st c="2575">Her doktor başka bir tedavi uygulamış, ama hiçbir yöntem iyileştirememiş onu. </st><st c="2653">İşte o zaman “Bana bir şey olursa bu çocuklara sen bakacaksın, terziliği sen sürdüreceksin,” demiş anneme. </st><st c="2760">Kardeşim Çiğdem’e hamileymiş annem. </st><st c="2796">Babam öldüğünde üzüntüsünden erken doğum yapmış. </st><st c="2845">Babasını göremedi bu çocuk diye Çiğdem için üzülür hep. </st><st c="2901">Beni gördü sayıyor, ben de hayal meyal bir şeyler anımsıyorum. </st><st c="2964">Ama tam oturtamıyorum yerine. </st><st c="2994">Hep başkalarının anlattıkları var aklımda. </st><st c="3037">Beni kucağına alıp bakkala götüren, balon ve gofret alan bir baba...</st></p>
			<p><st c="3105">Babamı asla terzi olarak düşünemiyorum. </st><st c="3146">Canavar gibi homurdanan dikiş makinesinin karşısında nasıl otururdu acaba? </st><st c="3221">Annem gibi o da sandalyeye oturduğunda kambur mu dururdu? </st><st c="3279">İpliği dişleriyle mi koparırdı? </st><st c="3311">Belki de makasla keserdi. </st><st c="3337">Düşlerime soracak olursam babam terzi falan değildi, hepsini annem uyduruyordu. </st><st c="3417">Fotoğraftaki yüzüne bakar, ona başka bir meslek yakıştırırdım. </st><st c="3480">Sanki bir denizciymiş gibi, bir gemi kaptanı gibi... </st><st c="3533">Ölmüş olduğunu hiç getirmezdim aklıma. </st><st c="3572">Uzun yolculuklara çıkan, yılda bir ya da iki kez evine uğrayan bir denizci olmalıydı babam. </st><st c="3664">Derken bir tıkırtı alırdı evin içini, homurdanarak düş dünyasından gerçeğe dönerdim. </st><st c="3749">Ben bu dikiş makinesi için söylendikçe annem kızardı.</st></p>
			<p><st c="3802">– Nankörlük etme Özlem, kardeşini de seni de bu makine okutuyor. </st><st c="3868">Hem babandan hatıra o bize. </st><st c="3896">Bir gün terziliği bıraksam bile evin en çok saygı duyulması gereken eşyası bu.</st></p>
			<p><st c="3974">Annemin haklı olup olmadığını çok fazla düşünmüyorum. </st><st c="4029">Bizi o makine okutuyor okutmasına ama biz de onun geç saatlere dek süren gürültüsüne katlanıyoruz. </st><st c="4128">Üstelik çok iyi koşullarda okuduğumuzu da söyleyemem. </st><st c="4182">Hep kullanılmış kitaplarla geçti okul yıllarım. </st><st c="4230">Kendimi ve çevremi kandıracağım diye o eski kitapların üzerindeki kurşunkalemle yazılmış yazıları silmek için saatlerce uğraşırdım. </st><st c="4362">Tükenmez kalemle yazılmış yerleri de olurdu, hatta çirkin sözler, bazen küfürler de bulunurdu sayfalarda, onları silmek için de annem devreye girerdi. </st><st c="4513">Bir parça pamuğu çamaşır suyuyla ıslatır, tükenmez kalemin boyasını ancak öyle çıkartabilirdi. </st><st c="4608">Kardeşim Çiğdem de şimdi komşu çocukların eski kitaplarıyla okula gidiyor. </st><st c="4683">Oysa yepyeni, sayfalarını benim, ilk kez benim çevirdiğim bir ders kitabım olmasını öyle istemişimdir ki... </st><st c="4791">Annem beni anlamıyor, çünkü annem zaten yalnızca beşinci sınıfa kadar okumuş, o zamanlar bu kadar çok kitap gereksinimi de olmazmış. </st><st c="4924">Birçok şeyi öğretmen kendi kitabından öğretir, defterlere yazdırırmış.</st></p>
			<p><st c="4994">Babamın ölümünden sonra ister istemez terziliğe başlamış annem. </st><st c="5059">Yapabileceği başka bir şey yokmuş ki. </st><st c="5097">Başlangıçta acemice, kötü şeyler dikiyormuş. </st><st c="5142">Buna karşın yine de mahallemizdeki insanlar kumaşlarını ona getirmişler. </st><st c="5215">Aslında bütün bunların çaresiz bir kadına yardım etmek için olduğunu anlıyormuş annem. </st><st c="5302">O günleri anlatırken hüzünlü bir gülümseme gelip oturur annemin yüzüne. </st></p>
			<p><st c="5374">– Birçoğunun kumaşını ziyan etmiştim kızım, ama yine de geldiler kapıma. </st><st c="5447">Güler misin, ağlar mısın? </st><st c="5473">İstedikleri gibi bir etek ya da elbise dikemeyeceğimi, giysinin kusurlu olacağını bile bile getirirlerdi. </st><st c="5579">Babanızın ölümünden sonra aç açık kalmayalım diye güzel bir dayanışma göstermişti mahallemizdekiler. </st><st c="5680">Sonra sonra elim alıştı, dikişlerimi beğenmeye başladılar. </st><st c="5739">Başlangıçta ben gücenmeyeyim diye, o kusurlu giysileri giymekten bile çekinmediler. </st></p>
			<p><st c="5823">Şimdi yalnızca bizim mahalledekiler için değil, başka semtlerden gelen insanlar için de dikiş dikiyor annem.</st></p>
			<p><st c="5931">Kapının önünde durup bütün bunları zihnimden geçirirken o tıkırtı hiç eksilmiyor kulağımdan. </st><st c="6025">Annemin kutsal saydığı dikiş makinesinin sesi... </st><st c="6074">Bazı günler kapıyı açıp eve girmeden kısacık bir düş kurarım. </st><st c="6136">Kapıyı açsam, o ses olmasa... </st><st c="6166">İçeride bir adam oturuyor olsa; ince, uzun yüzlü... </st><st c="6218">Babam! </st><st c="6225">Fotoğraftaki gibi gülümsüyor olsa. </st><st c="6260">Annem dese ki:</st></p>
			<p><st c="6274">“Bak Özlem, baban geldi.”</st></p>
			<p><st c="6300">Babam beni görünce kalkıyor koltuğundan, kollarımı açıp ona doğru koşmamı bekliyor. </st><st c="6385">Bir daha denize açılmayacakmış, öyle diyor annem gülümseyerek. </st><st c="6448">Emekli olmuş artık, annemin de terzilik yapmasına gerek yokmuş. </st><st c="6512">Babam, “Satalım bu makineyi diyormuş, mademki Özlem sevmiyor bunun sesini, satalım gitsin...” </st></p>
			<p><st c="6606">Aslında terzi olan babama nasıl oluyor da bu sözleri söyletiyorum bilmiyorum, ama o denizci. </st><st c="6699">Gittiği seferden her an dönmesini beklediğim bir denizci... </st><st c="6759">İşte dönmüş şimdi, kollarını açmış beni bekliyor. </st><st c="6809">Ona doğru koşup sarılsam. </st><st c="6835">O gülerek şakalaşsa...</st></p>
			<p><st c="6857">“Bakkala gidip balonla gofret alalım mı Özlem?”</st></p>
			<p><st c="6905">“Alalım baba. </st><st c="6920">Balon kırmızı olsun, gofret de çilekli!”</st></p>
			<p><st c="6960">Hayır, eskisi gibi kucağına almıyor, büyümüşsün artık diyor. </st><st c="7022">Yosun kokan elini omzuma atıyor, ben kolumu onun beline sarıyorum. </st><st c="7089">Birlikte gülüşerek, şakalaşarak bakkala gidiyoruz... </st></p>
			<p><st c="7142">Düşümü daha sürdürecektim, ama merdivenlerdeki ayak sesini duyunca kapının önünde çakılmış gibi durmamı neye yorarlar kaygısıyla eve girdim. </st><st c="7283">Hayır, düşüm bugün de gerçekleşmiyor. </st><st c="7321">Oturma odasında annemi görüyorum, arkası dönük, yine kamburunu çıkartarak makinenin üzerine eğilmiş. </st><st c="7422">Makinenin zıngırtısından kapının açıldığını duymuyor bile. </st><st c="7481">Mucize bugün de gerçekleşmiyor. </st><st c="7513">Babam yine duvarda, bana hep oradan gülümseyecek. </st><st c="7563">Hiçbir zaman oturmayacak koltuğa. </st><st c="7597">Bu evde baba koltuğu yok, televizyonun tam karşısındaki koltuk, eve kim erken gelirse ona ait oluyor. </st><st c="7699">Hiçbir zaman gerçekleşemeyeceğini bildiğim bu düşü kurmaktan ne zaman vazgeçeceğim bilmiyorum. </st></p>
			<p><st c="7794">Makinenin sesi, kulaklarımı tıkasam bile zorla girmeye çalışıyor beynime. </st><st c="7868">İnsan, sesle gürültüyle boğulur mu? </st><st c="7904">Boğulacakmış gibi oluyorum, içimden çığlık atmak geliyor, böylece o sesi bastırabilirmişim gibi... </st><st c="8003">Ama tutuyorum kendimi.</st></p>
			<p><st c="8025">– Anne! </st><st c="8034">Ben geldim...</st></p>
			<p><st c="8047">Duymuyor beni, sağır olmuş sanki. </st><st c="8082">Bugüne dek bizi kandırdı diye düşüneceğim neredeyse. </st><st c="8135">Dudaklarımızı okuyarak konuşmuş olabilir mi bizimle? </st><st c="8188">Bu makine gerçekten aralıksız, dinlenmeden çalıştırılsa sağır edebilir insanı. </st><st c="8267">Bir kez arkadaşımın doğum günü kutlaması için eğlence kulübüne gitmiştim. </st><st c="8341">Girişte bir uyarı tabelası vardı, içerideki müziğin kulaklara zararı olabileceği, geçici sağırlık yapabileceği yazıyordu. </st><st c="8463">Gerçekten de çok şiddetliydi müzik, ama hiç rahatsız olmamış, o gümbürtülerin her yerimi sarmasına bayılmıştım. </st><st c="8575">Orada dinlediğim müzik bütün dünyanın koca bir yürek olduğunu hissettirmişti bana ve durmadan kan pompalıyordu tüm canlı bedenlere. </st></p>
			<p><st c="8707">Peki, evdeki dikiş makinesi niçin bu kadar rahatsız ediyordu beni? </st><st c="8774">Çifte standart dedikleri böyle bir şey olsa gerek. </st><st c="8825">Şimdi ben de öyle bir şey uyguluyorum sanırım. </st><st c="8872">Belki de yoksulluğu simgeliyor gözümde, onun için nefret ediyor olabilirim. </st><st c="8948">Para sıkıntısı çekmeyen insanların evinde dikiş makinesi olur mu? </st><st c="9014">Kendi giysilerini kendileri dikmedikleri gibi, bir şeyleri yırtılsa, yıpransa ya yenisini alırlar ya da terziye verirler. </st><st c="9136">Benim hiçbir zaman öyle bir lüksüm olmayacak. </st><st c="9182">İçimi iyice sıkıntı basmıştı, kızdım kendime:</st></p>
			<p><st c="9227">“Amaaan! </st><st c="9237">Bugün yine karamsarlığım üzerimde. </st><st c="9272">Yaşam mucizelerle dolu kızım, kendine gel. </st><st c="9315">Mutluluk verecek küçük şeyler bul!”</st></p>
			<p><st c="9350">İçimdeki ak ve kara, artı ve eksi sürekli çarpışıyor. </st></p>
			<p><st c="9405">“Küçük şeyler mi? </st><st c="9423">Sence bu da bir kandırmaca değil mi? </st><st c="9460">İstediği şeylere ulaşamayan insanların avuntusu.” diyor bir başka ses.</st></p>
			<p><st c="9530">– Anne merhaba! </st><st c="9547">Ben geldim...</st></p>
			<p><st c="9560">Başını çevirip baktı, gülümsedi. </st><st c="9594">İşte bu güzel gülümseyiş, makine sesinin sıkıntısını bastırdı. </st><st c="9657">Annem dertlerini, sorunlarını, bütün gün ayağını sarkıtıp durduğu için şişen bacaklarının sızısını yüzüne yansıtmayacak incelikte bir kadın. </st><st c="9798">Bazen arkadaşlarıyla konuşmalarına kulak misafiri oluğumda duyabilirim yalnızca; bana da kardeşime de dert yanmaz. </st><st c="9913">Mutluluk veren küçük şeylerden mi saymalı bunu? </st><st c="9961">Bana hüzün de veriyor annemin bu hali. </st><st c="10000">Bazen kızıyorum da... </st><st c="10022">Bu kadar olmamalı! </st><st c="10041">Bizimle paylaşmalı, bütün sıkıntılarını paylaşmalı. </st><st c="10093">Her zaman gülümseyen bir anne olmasın, bu kadar güçlüymüş gibi yapmasın... </st></p>
			<p><st c="10168">– Ne zaman geldin yavrum? </st><st c="10194">Hiç duymadım kapıyı.</st></p>
			<p><st c="10214">Sesimin sitemine engel olamadım, çoğu zaman böyle olur bana, yumuşak ol derim kendime, yine de bastıramam içimdeki öfkeyi. </st></p>
			<p><st c="10338">– Duymazsın tabii, o kadar dalmışsın ki makineye!</st></p>
			<p><st c="10387">Annemin yüzü gölgelendi. </st></p>
			<p><st c="10413">– Ne yapayım yavrum, Fadime Hanım’ın kızının nişanına yetişmesi gerek bunun.</st></p>
			<p><st c="10489">Hiç bitmez bu hanımlar. </st><st c="10514">Ayşe Hanım, Sacide Hanım, Gülnaz Hanım... </st><st c="10556">Hepsinin dikilecek nişan, düğün giysileri vardır. </st></p>
			<p><st c="10606">– Bu kadar yorulduğuna deyse bari, on beş yirmi lira verip elimiz sıkışık diyecekler, nişanın bu kadar paraya çıkacağını ummuyorduk, diyecekler. </st><st c="10751">Öyle değil mi anne? </st></p>
			<p><st c="10771">– Ne yapalım kızım, ben dikmesem başkası diker. </st><st c="10819">Ben o küçümsediğin üçü beşi bir araya getirip okutuyorum sizi. </st></p>
			<p><st c="10882">Okutuyor, evet, ama ne oldu? </st><st c="10911">Girdim üniversite sınavlarına, ne oldu? </st><st c="10951">Koca bir hiç! </st><st c="10965">Kazanamadım. </st><st c="10978">Niçin kazanamadım? </st><st c="10997">Çünkü dershaneye gidemedim. </st><st c="11025">Birçok arkadaşım dershanenin yanı sıra özel dersler de alıyordu, ben üzeri zaten işaretlenmiş, kullanılmış test kitapçıklarıyla hazırlanmaya çalıştım. </st><st c="11176">Niçin? </st><st c="11183">Çünkü paramız yoktu, çünkü üniversite sınavları dışında başka sorunlara da kafa yormam gerekiyordu. </st></p>
			<p><st c="11283">Kim bilir, babam doktorların teşhis edemediği o hastalıktan ölmeseydi, her şey başka türlü olurdu belki. </st><st c="11388">Çok istediğim hukuk fakültesinde birinci sınıf öğrencisi olabilirdim şimdi. </st><st c="11464">Bazen öldüğü için suçluyorum babamı, kızıyorum. </st><st c="11512">Ona haksızlık ettiğimi, annemi üzdüğümü biliyorum, ama neden başka türlü olmadı yaşantım? </st><st c="11602">Kime kızmalıyım bilmiyorum ki...</st></p>
			<p><st c="11634">Armağan alamadığım için gidemediğim o kadar çok doğum günü eğlencesi oldu ki... </st><st c="11715">Bir yığın yalan söylüyordum: </st><span><st c="11744">“Annem hasta, çıkamam evden.”, “Dönem ödevim için araştırma yapmam gerek.”, “Teyzemler bize geliyormuş.” ... </st></span></p>
			<p><st c="11853">Durumumu bilen bazı arkadaşlarım şöyle demek zorunda kalıyorlardı:</st></p>
			<p><st c="11919">“Özlem, armağan almak zorunda değilsin, aramızda olmanı istiyoruz.” </st></p>
			<p><st c="11988">Küçük bir armağan alıp gittiğim doğum günü eğlenceleri de oldu; ama kendimi yeterince orada hissedemedim. </st><st c="12094">Cicili bicili paketler açılmaya başlandığında oradan uzaklaşır, bir köşede oyalanırdım. </st><st c="12182">Paketler açılır, sevinç çığlıkları, teşekkürler havada savrulur. </st><st c="12247">Ben elimdeki meyve suyu bardağını evirir çevirir, sanki başka bir şey dikkatimi daha çok çekmiş gibi yapardım. </st><st c="12358">Şimdi çoğu üniversite sınavını kazandı. </st><st c="12398">Sokakta hangisiyle karşılaşsam gözleri ışıl ışıl, ballandıra ballandıra kazandıkları fakülteleri anlatıyorlar bana.</st></p>
			<p><st c="12513">Babamın fotoğrafı bana bakıyor, gülümsemesi değişmiş sanki, biraz sitemli mi ne? </st><st c="12595">Kızma baba, lütfen bağışla beni. </st><st c="12628">Belki de yeterince çalışmadığım için kazanamadım sınavı. </st><st c="12685">Kendimi teselli etmek için böyle düşünüyor olabilirim. </st></p>
			<p><st c="12740">Annemin sesiyle kendime geldim.</st></p>
			<p><st c="12771">– Özlem, bu nişan elbisesini dikerken ne düşündüm biliyor musun? </st><st c="12837">Senin de hayırlı bir kısmetin çıksa... </st><st c="12876">Senin için de dikebilsem. </st></p>
			<p><st c="12902">Ah, annemin bu evlilik düşleri hiç bitmez. </st><st c="12945">Benden aynı yanıtı alacağını bile bile anlatır.</st></p>
			<p><st c="12992">– Anne, yine mi? </st><st c="13010">İnsanlar artık senin zamanında olduğu gibi erkenden evlenmiyorlar, liseyi daha yeni bitirdim. </st><st c="13104">Bırak artık böyle plan yapmayı.</st></p>
			<p><st c="13135">– Evlenmeyip de ne yapacaksın kızım? </st><st c="13173">Koruyup kollayan bir eşin olur, yuvan olur, toplumda değerin artar. </st></p>
			<p><st c="13241">– Ben tek başıma da saygın bir yer edinemez miyim anne?</st></p>
			<p><st c="13296">– Nasıl? </st><st c="13306">Okul bitti. </st><st c="13318">Üniversiteyi kazanamadın. </st><st c="13344">İşin de yok.</st></p>
			<p><st c="13356">– Bir iş bulacağım anne, merak etme.</st></p>
			<p><st c="13393">Annem beni duymuyor bile. </st></p>
			<p><st c="13420">– İyi bir evlilik her şeyi yoluna koyabilir.</st></p>
			<p><st c="13464">Birçok insan gibi annem de evlilikle saygınlık arasında bağ kuruyor. </st><st c="13534">Genç kızlar için tek hedef bu sanki: İyi bir eş bulup evlenmek... </st><st c="13600">Tabii seçilen eşin de iyi bir işi olacak, varlıklı olursa daha iyi. </st><st c="13668">Annemle bu konuda hep çatışıyorum. </st><st c="13703">Evliliği kurtuluş olarak göremiyorum bir türlü. </st><st c="13751">Evlilik gelecek için güvence olabilir mi? </st><st c="13793">Annem kendi evliliğinden bile ders almamış görünüyor. </st><st c="13847">Sık sık geçmişteki zor günleri anlatıp bugüne şükretmemizi öğütlemiyor muydu? </st></p>
			<p><st c="13925">– Evlilik her zaman hayat kurtarmıyor anne. </st><st c="13969">Hem ben evlenmeyi düşünsem bile bunu hayatım kurtulsun diye yapmam. </st><st c="14037">Sevebileceğim, dürüst, sağlam karakterli bir insanla yaşamak için evlenirim. </st></p>
			<p><st c="14114">– Peki, ne yapacaksın kızım?</st></p>
			<p><st c="14142">Ne yapacağım? </st><st c="14157">Günlerdir ne için dolaştığımı bilmiyor musun? </st><st c="14203">Bir iş bulup çalışacağım. </st><st c="14229">Üst kattaki komşumuzun gazetesini isteyip ilanları işaretlediğimi, sonra o adresleri birer birer dolaştığımı anlatmıyor muyum? </st><st c="14356">Henüz bulamadım, ama bulurum nasıl olsa... </st><st c="14399">Hep aynı türden işler çıkıyor karşıma, ne yapayım? </st><st c="14450">Pazarlama, pazarlama... </st><st c="14474">Dünyada yalnızca bu iş kalmış sanki. </st><st c="14511">Satmasanız bile yaptığınız iş mutlaka bir malın tanıtımı. </st><st c="14569">Böyle birkaç işe girdim, o kadar kısa sürdü ki. </st><st c="14617">Bir şey satmaktan nefret eder hale geldim. </st><st c="14660">Her kapıda aynı sözler: “Albüm ister misiniz? </st><st c="14706">Bakın güzel günlerinizi unutulmayacak biçimde bu albümde saklayabilirsiniz. </st><st c="14782">Demek güzel günleriniz olmadı hiç? </st><st c="14817">Peki, çaydanlık almayı düşünmez misiniz? </st><st c="14858">Çelik tabii, sağlam, paslanmaz, termik tabanlı... </st><st c="14908">Yaa demek evde üç beş tane çelik çaydanlığınız var! </st><st c="14960">Konuklara ayrı, kendinize ayrı, çocuklara ayrı demleyebiliyorsunuz demek! </st><st c="15034">Çamaşır makineniz için top satıyoruz, onunla ilgilenmez misiniz? </st><st c="15099">Şey topu bu... </st><st c="15114">Kireçlenmeye karşı, kullanımı çok pratik, deterjandan da tasarruf sağlayacaksınız. </st><st c="15197">Deneyin efendim, deneme için para almıyoruz. </st><st c="15242">Bir hafta kalsın sizde...”</st></p>
			<p><st c="15268">Bulduğum ve ancak iki üç gün sürdürebildiğim işler böylece bitivermişti. </st><st c="15342">Yapamıyorum, satıcı olamıyorum. </st></p>
			<p><st c="15374">Sorusunu yanıtlamadığımı, düşüncelere daldığımı gören annem bir daha sordu: </st></p>
			<p><st c="15450">– Peki Özlem, evlenmeyip de ne yapacaksın? </st></p>
			<p><st c="15493">Neyse ki kapı çaldı, ben de anneme bilmediğim şeyleri anlatma sıkıntısından kurtuldum. </st><st c="15580">Bu saatte Çiğdem gelmiş olabilir. </st><st c="15614">Onun okuldan dönüş saati. </st><st c="15640">Yedinci sınıfta okuyor Çiğdem, bazen didişir, bazen dertleşiriz onunla. </st><st c="15712">İnsanın kardeşinin olması bazı açılardan gerçekten güzel. </st><st c="15770">En azından anneme karşı muhalefeti tek başıma yüklenmek zorunda kalmıyorum. </st><st c="15846">Kardeşim bazen beni kızdırmak için annemin tarafını tutsa da, çoğu zaman yanımda yer alıyor. </st><st c="15939">Açtım kapıyı, asık suratla içeri girdi. </st><st c="15979">Beni görünce şaşırdı.</st></p>
			<p><st c="16000">– Evdesin demek abla!</st></p>
			<p><st c="16022">Evde ne işin var, der gibi söylemişti. </st><st c="16062">Biraz önce onun için düşündüğüm bütün iyi düşünceler uçtu gitti. </st><st c="16127">Hayır, insanın kardeşinin olması iyi bir şey değil! </st><st c="16179">Patladım artık. </st></p>
			<p><st c="16195">– Nerede olmam gerekiyor? </st><st c="16221">Allah Allah, bu evde kimse beni istemiyor galiba. </st><st c="16271">Annem evlen git diyor, sen beni görünce şaşırıyorsun.</st></p>
			<p><st c="16324">Benim öfkeyle bağırıp çağırmam kardeşimi de, annemi de şaşırtmıştı. </st><st c="16393">Çiğdem çantasını savururcasına atıp ayakkabılarını çıkardı. </st></p>
			<p><st c="16453">– Kötü bir şey mi söyledim abla, ne bağırıyorsun?</st></p>
			<p><st c="16502">Annem de dikiş makinesinin başından kalkıp geldi, beni girişteki sandalyeye oturttu. </st><st c="16588">Kaskatı olmuştum. </st><st c="16606">Aslında öfkem evdeki bu duruma değildi, hayata kızıyordum, pazarlamacı olmaya kızıyordum, evlerinde üç beş tane çelik çaydanlık bulunduranlara kızıyordum... </st><st c="16763">Annem beni sakinleştirmeye çalıştı. </st></p>
			<p><st c="16799">– Beni yanlış anladın kızım, evden gitmeni istediğim için söylemiyorum ki. </st><st c="16874">İnsanın gelecek için planları yoksa elbette evlilik düşünülür. </st></p>
			<p><st c="16937">Sonra Çiğdem’e döndü.</st></p>
			<p><st c="16958">– Sen niye bir karış suratla geliyorsun bakayım?</st></p>
			<p><st c="17007">Çiğdem bir yandan okul formasını çıkarmaya uğraşıyor bir yandan anlatıyordu. </st><st c="17085">Sesinin sesime ne kadar benzediğini fark ettim o an. </st><st c="17138">Annemin üzüntüsü yüzünden erken doğan Çiğdem; zayıf, ufak tefek Çiğdem, başkaldırma eğilimi içinde bir genç olmuştu sanki. </st><st c="17261">İçimde yeniden bir yumuşama oldu, onun yaşındayken ben nasıldım acaba diye düşünüp kendimi onun yerine koymaya çalıştım. </st><st c="17382">Bu yöntemi bir arkadaşımdan öğrenmiştim, başlangıçta uygulamak zor oluyordu, asla bir başkasının yerine koyamıyordum kendimi, ama zamanla başardım. </st><st c="17530">O günden bu yana beni üzen bazı durumların üstesinden gelmem kolaylaşmıştı. </st><st c="17606">Kimi zaman başaramadığım durumlar da var. </st><st c="17648">Sözgelimi çoğu zaman annemin yerine koyamıyorum kendimi... </st><st c="17707">Annem, sahiden beyaz atlı bir prensin varlığına inanıyor gibi görünüyor. </st><st c="17780">Bir gün gelecek kapımızı çalacak ve annemin elini öpüp şöyle diyecek:</st></p>
			<p><st c="17849">“Kızınız Özlem’i çok mutlu edeceğim, lütfen evlenmemize izin verin.” </st></p>
			<p><st c="17919">Kendimi annemin yerine koyup hayal etmeyi sürdürecektim, ama Çiğdem’in yakınmaya başlamasıyla gerçek dünyaya döndüm. </st><st c="18036">Kötü bir gün geçirdiği sesinden de, yüzünden de belli oluyordu. </st></p>
			<p><st c="18100">– Öğretmen ödevimi beğenmedi anne. </st><st c="18135">Dolmakalemle yazmalıymışım, kâğıtlarım da kirli ve kırışıkmış. </st><st c="18198">Kötü not verdi. </st><st c="18214">Zaten sıfırcının biri, düşük not vermeyi iyi öğretmen olmak sanıyor. </st></p>
			<p><st c="18283">– Eee, sen de onun istediği gibi hazırlasaydın ya...</st></p>
			<p><st c="18335">– Geçen gün söyledim ya anne, dolmakalemimi kaybettim. </st><st c="18391">Ödev kâğıtlarım da dosyam olmadığı için biraz kırıştı tabii. </st><st c="18452">Sen, elbisenin parasını alınca gider alırsın, demiştin; unuttun mu?</st></p>
			<p><st c="18519">Annem eliyle alnına vurdu.</st></p>
			<p><st c="18546">– Hay Allah, doğru ya! </st><st c="18570">Akıl mı kaldı bende?</st></p>
			<p><st c="18590">Annemin o anki üzüntüsünü görmek, ona karşı yumuşamama, kardeşime kendimi daha yakın hissetmeme neden oldu. </st><st c="18699">Sanırım kendimi annemin yerine koymayı da başarabilecektim. </st><st c="18759">Çiğdem’in çantasını savrulduğu yerden alıp odaya götürürken onu da çağırdım yanıma.</st></p>
			<p><st c="18842">– Üzülme, bir dahaki ödevinden alacağın güzel bir notla durumu düzeltirsin. </st><st c="18919">Ben iyi bir iş bulursam, hiçbir malzemen eksik olmaz. </st></p>
			<p><st c="18973">Kendimi okuduğum romanlardaki, izlediğim filmlerdeki zavallı ablalar gibi düşünüyor, böyle düşündüğüm için de kendime kızıyordum. </st><st c="19103">Omuzlarına erkenden sorumluluk yüklenen zavallı büyük kardeşler... </st><st c="19170">Kendilerinin yapamadıklarını kardeşleri yapsın diye didinen ablalar... </st><st c="19241">Arkadaşlarımın çoğu zaman gülerek, alay ederek izledikleri yerli filmlerdeki zavallı yoksul kızlar, cefakâr ablalar... </st><st c="19360">Şimdi ben öyle mi olmuştum? </st><st c="19388">Acaba yakışıklı, zengin, beyaz atlı bir prens de var mıydı yazgımda? </st><st c="19457">Beyaz atın yerini şimdi son model beyaz bir araba almış, prensin yerini de babasının holdinglerine kurulacak yakışıklı mı yakışıklı zengin bir genç. </st><st c="19606">Hayaller kurarak kendimle dalga geçmeye başladım. </st><st c="19656">Belki de beni tuzaklarına düşürecek kötü adamlarla doluydu çevrem. </st><st c="19723">Bir gün biri, masum masum içtiğim meyve suyuna uyuşturucu mu atacaktı yoksa? </st><st c="19800">Güya dalga geçmek için hayal kuruyordum, ama birden duygularım karmakarışık oldu. </st><st c="19882">Kendime acımam mı yoksa gülmem mi gerekiyordu, şaşırdım, bocaladım; derken gülme daha ağır bastı. </st><st c="19980">Yatağa uzanıp kahkahalar atmaya başladım. </st><st c="20022">Çiğdem şaşkınlıkla beni izliyordu.</st></p>
			<p><st c="20056">– Ne oldu abla? </st><st c="20073">Geldiler mi yoksa? </st></p>
			<p><st c="20092">Gülme krizime engel olmaya çalışarak yanıtladım:</st></p>
			<p><st c="20140">– Yok... </st><st c="20150">Yok daha üşütmedim, beyaz atlı prense gülüyorum. </st><st c="20199">Ne zaman gelecek acaba? </st><st c="20223">Bir an önce gelse de beni ocak başının küllerinden, senin gibi zalim üvey kardeşten kurtarsa...</st></p>
			<p><st c="20318">Çiğdem önce anlam veremedi söylediklerime. </st></p>
			<p><st c="20362">– Ne prensi abla? </st><st c="20380">Hem ben senin üvey kardeşin değilim ki? </st><st c="20420">En iyisi annem seni bir doktora götürsün.</st></p>
			<p><st c="20461">Sesimi eski filmlerde olduğu gibi yapay bir sevgiyle süsledim. </st><st c="20525">Oyunu sürdürmek istiyordum.</st></p>
			<p><st c="20552">– Beyaz atlı prens gelince bütün sıkıntılarımız biter tatlım. </st><st c="20615">O zaman sen de kolejlerde okursun, annemizin de dikişleri ortadan kalkar, hele şu makinenin sesi. </st><st c="20713">Ben kraliçe olduğumda emir verir, ülkedeki bütün dikiş makinelerini yasaklarım. </st><st c="20793">Ayrıca dolmakalemi olmayan öğrencilere sıfır veren öğretmenlere de ceza verdiririm. </st></p>
			<p><st c="20877">Kardeşim bana eliyle deli işareti yaptı. </st><st c="20918">Hiç gücenmedim buna, arada bir delirmenin kimseye zararı olmaz, böylece içimizden geçenleri söyleme ve yapma özgürlüğünü tadarız. </st><st c="21048">Beyaz atlı prenslerse artık masallara bile yakışmıyor. </st><st c="21103">Şimdi külkedilerinin kişiliği var, sırtını bir mal varlığına dayamadan da insan kendisini kanıtlayabilir, kabul ettirebilir. </st><st c="21228">“Özlem, kızım...” dedim kendi kendime, “yarın şu iş bulma işine ciddi biçimde eğilmelisin. </st><st c="21319">Yaşamın için güvencen yalnızca kendinsin. </st><st c="21361">Başkasından güvence beklemek iyi gibi gözükür, kolaylıktır ama elini kolunu bağlar, sakat bırakır seni. </st><st c="21465">Yarın sabah erkenden iş ilanı çok olan gazetelerden birini alacaksın ve yola koyulacaksın, tamam mı?” </st></p>
			<p><st c="21567">İçimden kendime öğütler verirken Çiğdem de yatağına uzanmış beni izliyordu. </st><st c="21643">Çok iyi bir gözlemci olduğu için bendeki en küçük değişikliği fark edebilirdi. </st><st c="21722">Bazen saçlarımı kıskanır, ama bunu üstü kapalı dile getirirdi.</st></p>
			<p><st c="21784">– Abla, şu saçlarını ne zaman kestireceksin? </st><st c="21830">Hem insan masal dünyasında yaşamamalı diyorsun, hem de masal kahramanları gibi saç uzatıyorsun. </st></p>
			<p><st c="21926">Yıkamak, taramak zor olsa da böyle beğeniyordum kendimi. </st><st c="21983">Çiğdem’in saçları benimkinin tersine kısaydı, kıvırcık olduğu için çok uzatamazdı. </st><st c="22066">Kulaklarını biraz geçse kestirirdi. </st><st c="22102">Babamın saçlarının da böyle kıvırcık olduğunu söylüyor annem. </st><st c="22164">Fotoğraftan pek anlaşılmıyor öyle olduğu, çünkü çok kısa kesilmiş. </st><st c="22231">Çiğdem, saçlarımı kıskanıyor mu, yoksa imreniyor mu bilmiyorum. </st><st c="22295">Belki de sahiden onun gözüyle iyi görünmüyordur.</st></p>
			<p><st c="22343">– Arkadaşlarım beğeniyor Çiğdem. </st><st c="22377">Hem bana ‘Rapunzel’ diye seslendiklerini biliyorsun. </st><st c="22430">Eğer kestirirsem ne diyecekler o zaman? </st><st c="22470">Hey, Rapunzel! </st><st c="22485">Sevgilini kulene çektiğin için annen mi kesti saçlarını, diyebilirler.</st></p>
			<p><st c="22555">Hıh diye omuz silkti Çiğdem. </st></p>
			<p><st c="22585">– Saçların birinci kattan bile çekemez sevgilini. </st><st c="22635">Bana sorarsan tek şeye yarıyor bu kıllar. </st><st c="22677">Lavaboya dökülüyor ve hamamböcekleri bu kıllara tırmanıp evimizi yağmalıyorlar. </st><st c="22757">Üstelik lavabonun sık sık tıkanmasının nedeni de yine bunlar. </st><st c="22819">Bana kalırsa hemen bugün kestirmelisin, hem daha az şampuan harcamış olursun. </st></p>
			<p><st c="22897">Demek yalnızca hamamböcekleri için uzatıyorum saçlarımı ha! </st><st c="22957">Kardeşimin yatağına atladım ve şakayla karışık boğuşmaya başladık.</st></p>
			<p><st c="23023">– Kıskanıyorsun işte! </st><st c="23046">Kıskanıyorsun! </st></p>
			<p><st c="23061">Yorulunca ikimiz de sırtüstü uzanıp tavana diktik gözümüzü. </st><st c="23121">Çiğdem sesli sesli düş kurmaya başladı:</st></p>
			<p><st c="23160">– Abla, bize niçin piyangodan falan para çıkmıyor? </st><st c="23212">Annem geçen gün yine üç bilet almış, hepimizin şansı için ayrı ayrı.</st></p>
			<p><st c="23280">– Saçma.</st></p>
			<p><st c="23289">– Saçma deme, düşünsene büyük ikramiye bir çıksa...</st></p>
			<p><st c="23341">Buna benzer düşler bazen benim de zihnimi süslerdi. </st><st c="23394">Boş olduğunu bile bile... </st><st c="23420">Şimdi Çiğdem’e piyangonun, lotonun, totonun önemli olmadığını, insana yalnızca hayal kurma fırsatı verdiğini söylemek, abla olarak ne yazık ki bana düşüyordu. </st></p>
			<p><st c="23579">– Bunların hayalini kurmak güzel, ama çıkmaz Çiğdem. </st><st c="23632">Yani çıkmama olasılığı her zaman daha yüksektir. </st><st c="23681">Bir yerde okumuştum insanın başına yıldırım düşme olasılığı piyangodan para çıkma olasılığından daha yüksekmiş. </st></p>
			<p><st c="23793">Çiğdem, elini başına götürüp sanki yıldırım düşecekmiş gibi sakındı. </st></p>
			<p><st c="23862">– Peki, Mısır’da akrabalarımızın olma ihtimali?</st></p>
			<p><st c="23909">Bu düş de benden alıntı. </st><st c="23935">Çiğdem de sevmiş olmalı ki kendisi de arada sırada bunu hayal eder.</st></p>
			<p><st c="24002">– Bir gün bir mektup gelse abla ya da bir telgraf... </st><st c="24056">Mısır’daki amcanızın hiç çocuğu olmadığı için bütün mirası size kalmıştır... </st><st c="24133">Gerekli işlemler için falan filan belgeleri yollayın gibi...</st></p>
			<p><st c="24193">– Çiğdemciğim, babam tek çocukmuş. </st><st c="24229">Ne amcamız var ne de olmayan amcamızın Mısır’la bağlantısı... </st></p>
			<p><st c="24291">– O zaman tek çıkar yol var abla, sen beyaz atlı bir prens bulmalısın. </st></p>
			<p><st c="24362">Yeniden neşeli bir boğuşmaya başlayıverdik. </st><st c="24406">Sanki yarım saat önce kapıda birbirimize ters sözler söylememiş gibiydik. </st><st c="24480">Çiğdem’in gözü pencereye takıldı. </st><st c="24514">Perde tam çekilmediği için dışarısı görünüyordu. </st><st c="24563">Sokağın karşısında Taylanların evi vardı. </st></p>
			<p><st c="24605">– Abla, Taylan buraya bakıyor galiba. </st></p>
			<p><st c="24643">Ben de pencereye gittim. </st><st c="24668">Mutfak penceresindeydi, gülümseyip el salladım. </st><st c="24716">O da karşılık verdi. </st><st c="24737">Çiğdem kikirdedi.</st></p>
			<p><st c="24754">– Beyaz atlı prens, Taylan abi mi yoksa? </st><st c="24796">Seninle ilgileniyor gibi...</st></p>
			<p><st c="24823">Bana da öyle geliyordu, ama hemen savunmaya geçtim. </st></p>
			<p><st c="24876">– Biz arkadaşız Çiğdem. </st><st c="24900">Yani senin okulda hiç erkek arkadaşın yok mu? </st></p>
			<p><st c="24946">– Var tabii, ama onlar bana her fırsatta uzun uzun bakıp kızarmıyorlar. </st></p>
			<p><st c="25018">– Taa buradan kızardığını nasıl gördün?</st></p>
			<p><st c="25057">– Şimdi demiyorum ki, daha önceleri de... </st><st c="25100">Seninle ne zaman konuşsa tuhaflaşıyor. </st></p>
			<p><st c="25139">Aslında ben de tuhaflaşıyordum, ama duygularımı kontrol edebildiğim için dışarıdan bakan biri fark etmiyordu. </st><st c="25249">Bu sokakta birlikte büyümüştük, birlikte bahçe duvarlarına oturup gevezelik etmiş, gelen geçenle eğlenmiştik. </st><st c="25359">Aynı yaştaydık, ama o uzun süren bir hastalık geçirdiği için bir sınıf geriden takip etmişti bizi. </st><st c="25458">Şimdi de sınavlara hazırlanıyor. </st><st c="25491">Rasim amcayla Semiha teyze her fırsatta onun tıp fakültesini kazanacağını, çok sıkı hazırlandığını söylüyorlar. </st><st c="25603">Eğer fakülteyi kazanırsa sanırım benimle artık ilgilenmez. </st><st c="25662">Fakültedeki arkadaşlıklar daha cazip gelecektir ona. </st></p>
		</div>
	<div id="charCountTotal" value="25715"></div></body>
</html>
