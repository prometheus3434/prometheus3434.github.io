<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>gercekle_buyumek_duslerle_yurumek_ebook-6</title>
    <meta http-equiv="Content-Type" content="text/html; charset=utf-8" />
  

</head>
  <body id="gercekle_buyumek_duslerle_yurumek_ebook-6" xml:lang="tr-TR">
		<div>
			<p><br /><br /><br /></p>
			<p><br /><br /><br /></p>
			<p id="_idParaDest-6"><st c="0">Leyla Solmaz’la Tanışmak</st></p>
			<p><br /><br /><br /></p>
			<p><st c="25">Mektubu Özlem’e verdikten sonra, içimde hem bir rahatlama, hem de bir korku oluştu. </st><st c="110">Rahatlamamın nedeni duygularımı artık onun da biliyor olması, böylece gizli bir âşık olmaktan kurtulmuştum. </st><st c="218">Korkutan şey ise bundan sonra ne olacağı, birlikteliğimizin nasıl ilerleyeceği... </st><st c="300">Özlem, mektubu aldığı akşam, aşkımı kabul ettiğini göstermek için pencereden işaret verdiğinde kendimi dünyanın en mutlu insanı saydım. </st><st c="436">Demek o da beni seviyordu, karşılıksız değildi duygularım... </st><st c="497">Sevinçten öyle bir zıplamışım ki havaya, bir de çığlık atmışım. </st><st c="561">Annem sesimi duyup mutfağa koştu.</st></p>
			<p><st c="594">– Ne oluyor oğlum! </st><st c="614">Ders çalışmaktan dengeni mi kaybettin nedir?</st></p>
			<p><st c="658">Anneme elini kalbinin üzerinde tutan Özlem’i göstermek isterdim. </st><st c="724">Duygularımı onunla paylaşmak isterdim. </st></p>
			<p><st c="763">‘Anne, ben Özlem’i seviyorum. </st><st c="793">O da beni seviyormuş, baksana! </st><st c="824">İçim içime sığmıyor anne... </st><st c="852">Bağırmak istiyorum. </st><st c="872">Herkes duysun istiyorum...’</st></p>
			<p><st c="899">Bunları anneme söyleyemedim tabii. </st><st c="935">Beni anlar mıydı? </st><st c="953">Sevincimi paylaşır mıydı? </st><st c="979">Hayır, yalnızca uyarır... </st><st c="1005">Aşka meşke takılma şu sıralar oğlum, yoksa aklına ders mers girmez deyip kaygıyla yüzüme bakardı. </st></p>
			<p><st c="1103">O akşam dönüp durdum yatağımda. </st><st c="1135">Gözlerimi açsam da kapasam da Özlem’in görüntüsü hep karşımda. </st><st c="1198">Elini kalbine götürdüğü an... </st><st c="1228">Gülümsediği an... </st><st c="1246">Hem sevinç hem şaşkınlık var içimde. </st><st c="1283">Demek ki bu kadar kolay olabiliyor bir ilişkiyi başlatmak. </st><st c="1342">Bir mektuba bakıyormuş her şey. </st><st c="1374">Ona sayfalarca yazabilirdim. </st><st c="1403">Peki sonra? </st><st c="1415">Başlamak kolay oldu belki, ama sonra... </st><st c="1455">Hep mektupla sürmez ki... </st><st c="1481">Birlikteliğimizi nasıl sürdüreceğiz? </st><st c="1518">Flört eden arkadaşlarımı görüyordum. </st><st c="1555">Birlikte o kadar çok zaman geçiriyorlar ki. </st><st c="1599">Hafta sonları sinemaya gidiyorlar, parklarda dolaşıyorlar; hatta eğlence kulüplerine gidip geç saatlere kadar eğleniyorlar. </st><st c="1723">Ben bütün bunları nasıl yaparım? </st><st c="1756">Babam böyle eğlenceler için asla harçlık vermez, para bir yana, parkta dolaşma izni bile zor çıkar. </st><st c="1856">“Otur, dersine bak! </st><st c="1876">Tıbbı kazan, sonra dilediğince gezersin.” Önce sınav! </st><st c="1930">Önce sınav! </st></p>
			<p><st c="1942">Onunla sık sık buluşup gezmediğim, sinemaya bile davet edemediğim için Özlem benden uzaklaşmaz mı? </st><st c="2041">Beni sevgili olarak kabul ettiği için pişmanlık duymaz mı? </st><st c="2100">Kim bilir, farklı bir arkadaşlık bekliyor belki de? </st><st c="2152">Gezip eğlenmek, sevgili olmak neyi gerektiriyorsa onu yaşamak ister herhalde. </st><st c="2230">Ben de yaşamak isterim bu süreci. </st><st c="2264">Bu bizim hakkımız. </st><st c="2283">Babama bu isteklerimi anlatsam çıldırır sanırım. </st><st c="2332">Toparlandığında da “Bizim zamanımızda...” diye başlar. </st><st c="2387">Onların zamanı ile şimdiki zamanı niçin yan yana koymaya çalışıyor anlamıyorum. </st><st c="2467">Aradan onca yıl geçmiş, hayatın her alanı değişmiş, bizim onun zamanındaki gibi yaşamamız mümkün mü? </st></p>
			<p><st c="2568">Eğer Özlem de öğrenci olsaydı böyle sorunlarım olmazdı. </st><st c="2624">Sınıfta, koridorda, bahçede, kantinde okul yolunda bir arada olabilir, konuşabilirdik. </st><st c="2711">Hastalandığım için kaybettiğim bir yıl, Özlem’i de yitirmeme neden olacak diye korkuyorum. </st><st c="2802">Yıl kaybım olmasaydı şimdi ben de okulu bitirmiş olacaktım. </st><st c="2862">Daha özgür olacak, Özlem’le birlikte olabilmek için daha çok zaman ayıracaktım. </st><st c="2942">Her şey daha farklı sürebilirdi. </st><st c="2975">Oysa Özlem benden önce mezun olup hayata atıldı. </st><st c="3024">Artık para kazanıyor, kendine güveni var. </st><st c="3066">Ya ben? </st><st c="3074">Babasının eline bakan, onun dediğinden dışarı çıkamayan biri. </st><st c="3136">Benim gibilere ne derler biliyorum: süt kuzusu, muhallebi çocuğu, ana kuzusu...</st></p>
			<p><st c="3215">Özlem’e mektubu verdiğimin ertesi günü okulda zamanın nasıl geçtiğini anlayamadım. </st><st c="3299">Bütün gün ona yazdıklarım ve Özlem’in benim için neler düşündüğü kafamı kurcaladı durdu. </st><st c="3388">Öğleden sonra eve gidip yemeğimi yedikten sonra dershaneye gittim. </st><st c="3455">Orada da aynı şeyler. </st><st c="3477">O gün anladım ki aşk sahiden insanın kendi elinde... </st><st c="3530">Âşık olmak istiyorsan, buna kendini inandırman, bir biçimde belgelemen gerekiyordu. </st><st c="3614">O mektup benim için bir belge olmuştu. </st><st c="3653">O belgede Özlem’in de imzası vardı artık; çünkü okumuştu. </st><st c="3711">Geri dönemezdim, dönmek istemiyordum zaten. </st><st c="3755">Bu aşkı daha da büyütmeli, belgeleri çoğaltmalı, daha çok mektup yazmalıydım. </st><st c="3833">Derste ikinci mektubu yazmaya başladım, tabii bu da karalamaydı, Özlem’e vermeden önce temize çekecektim. </st><st c="3939">Dershanedeki matematik öğretmenimiz sıra aralarında dolaşırken tepemde durmuş, fark etmemişim. </st><st c="4034">Anlaşılan mektuptan birkaç satır da okumuş. </st></p>
			<p><st c="4078">“Arkadaşlar şu sıra, kendinizi çok iyi kontrol etmelisiniz. </st><st c="4138">Kaçınmanız gereken en önemli konu ise aşk,” demesinden anladım bunu. </st><st c="4207">Hemen katlayıp cebime koydum kâğıdı.</st></p>
			<p><st c="4243">O akşam parkta dolaşmak için yarım saatliğine çıktım evden. </st><st c="4304">Belki Özlem işten dönerken karşılaşabilirdim, böylece yazdığım mektubu da verebilirdim, biraz da konuşurduk. </st></p>
			<p><st c="4413">Özlem’in geçtiği sokağı görebilen bir banka oturdum. </st><st c="4466">Tam o sırada Ercan’ın sesi geldi parkın iç kısımlarından. </st></p>
			<p><st c="4524">– Taylan, burası daha iyi, gelsene... </st></p>
			<p><st c="4562">Kararsız kaldım, onun yanına gidersem Özlem’in geçişini göremeyecektim. </st><st c="4634">Ercan’ı yanıma çağırdım, ama gelmek istemedi. </st><st c="4680">İster istemez ben gittim. </st><st c="4706">Çok sıkıntılı bir hali vardı. </st></p>
			<p><st c="4736">– Neden yanıma gelmedin, o taraf daha cıvıl cıvıl…</st></p>
			<p><st c="4786">Ercan yüzünü buruşturdu.</st></p>
			<p><st c="4811">– Kimseyi görmek istemiyorum. </st><st c="4842">Herkesten nefret ediyorum, herkesten... </st><st c="4882">Gözüme makine gibi görünüyorlar Taylan. </st><st c="4922">Hele yürürken kollarını iki yanlarında sallayışları yok mu? </st><st c="4982">Midem bulanıyor. </st><st c="4999">Ben de onlardanım diye düşünmek korkunç bir şey! </st></p>
			<p><st c="5048">Kuytu bir banka oturduk. </st><st c="5073">Ben de bazen Ercan gibi düşünüyorum, tuhaf buluyorum insanların davranışlarını, ama bu hiçbir zaman nefret düzeyine çıkmadı. </st><st c="5198">Ercan konuşurken sürekli parmaklarını saçlarının arasından geçirip durdu. </st><st c="5272">Sivilceleri de artmış, sıkıntısı öyle belli ki. </st></p>
			<p><st c="5320">– Çevremde neler olup bitiyor, farkında değilim ya. </st><st c="5372">Okul, dershane, ev üçgeni arasında sıkışıp kaldım. </st><st c="5423">Mevsim bahar mı kış mı bilmiyorum. </st><st c="5458">İşin kötüsü bilmek de istemiyorum. </st><st c="5493">Bazen ölsem diyorum, o zaman bu anlamsız hayattan da kurtulurum. </st></p>
			<p><st c="5558">O anlattıkça rahatlıyordu. </st><st c="5585">Ben de bir genişleme duygusuna kapıldım. </st><st c="5626">İnsan, benzer sorunları yaşayanlarla konuştukça kendi içinden geçenleri daha rahat anlıyor, bazen kabulleniyor ya da bir karara varabiliyor. </st><st c="5767">Sınava hazırlıkta benden beklenen çabayı gösteremediğim için kimi zaman suçluluk duygusuna benzer bir şey yerleşir gibi olurdu içime. </st><st c="5901">Ercan’ın iç dökmesi bendeki bu kötü duyguyu da temizledi.</st></p>
			<p><st c="5958">Sonra biraz kendi sıkıntılarımdan söz ettim.</st></p>
			<p><st c="6003">– Okuldaki tiyatro gösterisinde oynamamı yasakladıklarından bu yana, benim de içim karardı. </st><st c="6096">Yaşamım bir hiçe dönüşecek gibi, hiçbir şeyin anlamı yok sanki…</st></p>
			<p><st c="6159">Ercan’a söyleyemediğim bir şey vardı ama. </st><st c="6202">Yaşamımın bir hiçe dönüşmesine Özlem’e duyduğum aşk engel olmuştu. </st><st c="6269">Eğer o olmasaydı gerçekten büyük bir boşluğun içine yuvarlanabilirdim. </st><st c="6340">İyi ki Özlem var, iyi ki onu seviyorum, iyi ki o da beni... </st><st c="6400">Bundan çok emin değilim ama daha konuşmadık bunu, konuşamadık. </st><st c="6463">Belki de insan hiç emin olamıyordur sevildiğinden, umut ediyordur yalnızca.</st></p>
			<p><st c="6538">Ercan, yaklaşan sınavlar için kaygılanıyordu.</st></p>
			<p><st c="6584">– Sınav yaklaştıkça bir şeyler sıkıyor boğazımı. </st><st c="6634">Kazanamazsam dünyanın sonu gelecek, sahiden dünyanın sonu gelecek. </st><st c="6701">Annem herkese biz Ercan’a hiç baskı yapmıyoruz, diye anlatmaz mı bir de. </st><st c="6774">Nasıl yapmıyorlarmış? </st><st c="6796">Gelsinler bir de bana sorsunlar.</st></p>
			<p><st c="6828">– Sen kazanırsın Ercan. </st><st c="6853">O zaman şimdiki kaygıların uçar gider. </st><st c="6892">Ya ben? </st><st c="6900">Tıp fakültesini kazanacak birikimim yok. </st><st c="6941">Benden çok daha iyi durumda olan arkadaşlarım bile tıp konusunda kuşku yaşarken ben nasıl böyle bir fakülteyi seçebilirim? </st></p>
			<p><st c="7064">Sınavı kazanma şansı olduğunu benim ağzımdan duyunca Ercan’ın morali biraz yükseldi. </st><st c="7149">Gülümsedi, şakayla vurdu omzuma.</st></p>
			<p><st c="7181">– Sen de dert etme artık, iş olacağına varır. </st><st c="7228">Sizinkiler gelen puanı görünce tıp tıp diye tutturmaktan vazgeçerler, sen de gidip konservatuara başvurursun.</st></p>
			<p><st c="7337">Bizimkileri yakından tanımadığı için böyle söylemesi doğaldı. </st></p>
			<p><st c="7400">– Dünyada izin vermezler buna! </st><st c="7431">Önce büyük bir kavga yaşanır, ortalık yatışınca da gelecek yıl daha iyi bir sınav hazırlığı için planlar yaparlar. </st><st c="7546">Babam hâlâ, dershaneye ara verdiğim o bir ay için bana çok kızgın. </st><st c="7613">Yetersiz bir puan geldiğinde bunu o boşluğa bağlayacak eminim. </st></p>
			<p><st c="7676">– Peki, sen hâlâ istiyor musun oyuncu olmayı?</st></p>
			<p><st c="7721">– Hem de nasıl! </st><st c="7738">Ama ne yapacağımı, hangi yolları deneyeceğimi bilmiyorum. </st></p>
			<p><st c="7796">Ercan, başını kaşıyıp durdu. </st><st c="7825">Böyle yaptığında bana söyleyeceği önemli bir şey var demekti. </st></p>
			<p><st c="7887">– Madem ısrarlısın, seni biriyle tanıştırsam hiç fena olmaz.</st></p>
			<p><st c="7947">– Kiminle? </st></p>
			<p><st c="7959">– Leyla Solmaz… Seni onunla tanıştırabilirim.</st></p>
			<p><st c="8004">– Dalga mı geçiyorsun? </st><st c="8028">Nereden tanıyorsun ki? </st></p>
			<p><st c="8051">Gerçekten de inanamazdım buna. </st><st c="8082">Leyla Solmaz, benim çok beğendiğim, televizyonda çeşitli oyunlarını izlediğim, birkaç kez de tiyatro sahnesinde gördüğüm önemli bir oyuncuydu. </st><st c="8225">Ercan kendisine inanmayarak baktığımı görünce açıkladı:</st></p>
			<p><st c="8280">– Teyzem onların ekibinde dekoratörlük yapıyor. </st><st c="8329">Leyla Hanım’la beni teyzem tanıştırdı. </st><st c="8368">Görsen öyle iyi yürekli, öyle sıcak bir insan ki... </st><st c="8420">Herkese arkadaş gibi davranıyor. </st><st c="8453">Sana yardımcı olur belki, ne dersin?</st></p>
			<p><st c="8489">Ne mi derdim, hemen tanışmak isterdim tabii. </st><st c="8535">Yol gösterirdi, ne yapacağımı, nerden başlamam gerektiğini söylerdi. </st><st c="8604">Kendi deneyimlerini aktarırdı. </st><st c="8635">Leyla Solmaz’la tanışmak benim için büyük bir olay. </st><st c="8687">Gerçi hemen hayallere kapılmamam gerekli, ama yine de birkaç dakika düş dünyasında dolaşmaktan kendimi alamadım: </st></p>
			<p><st c="8800">Leyla Solmaz’la tanışıyorum, bana küçük bir rol vererek sahnede görmek istiyor. </st><st c="8880">Ben öyle kusursuz oynuyorum ki, bütün yönetmenler ayakta alkışlıyor, bana hemen başrol veriyorlar. </st><st c="8979">Ben de annemle babamı davet ediyorum oyuna. </st><st c="9023">En önde oturuyorlar. </st><st c="9044">Onlara demek istiyorum ki, bakın sizin adam yerine koymadığınız Taylan, sahnede başrolde... </st><st c="9136">Herkes alkışlıyor. </st><st c="9155">Şimdi pişman oldunuz mu? </st><st c="9180">Beni üzdüğünüz için kızıyorsunuz kendinize değil mi? </st><st c="9233">Belki babam özür dilemeyi bile düşünüyor, ama gururuna yediremediği için bir şey söyleyemiyor. </st><st c="9328">Ben onun bakışlarından anlıyorum. </st></p>
			<p><st c="9362">Düş kurmak, insanın en güzel sığınağı. </st></p>
			<p><st c="9401">Birkaç gün sonra Leyla Solmaz’dan buluşma için söz almış Ercan. </st><st c="9465">Bizi saat beşte evine çay içmeye çağırdı. </st><st c="9507">Çok heyecanlıydım. </st><st c="9526">Özlem’i gördüğüm zamanlardaki heyecanımdan daha fazla. </st><st c="9581">Acaba yakından da o kadar güzel mi? </st><st c="9617">Canlandırdığı kadınlara benziyor mu? </st><st c="9654">Bize arkadaş gibi mi davranacak, yoksa hep sanatçılığını mı öne çıkaracak? </st><st c="9729">Bir yığın soru işareti var kafamda. </st><st c="9765">Bu sorularla Ercan’ı da bunalttım. </st><st c="9800">Neredeyse beni tanıştıracağı için pişman olacaktı. </st><st c="9851">Birdenbire elimiz kolumuz bomboş, sallana sallana gittiğimizi fark ettim. </st><st c="9925">Küçük bir armağanla gitmek daha uygun değil mi? </st></p>
			<p><st c="9973">– Çiçek götürsek iyi olmaz mı? </st></p>
			<p><st c="10004">Ercan da beğendi bu öneriyi. </st><st c="10033">Ceplerimizi yokladık, paralarımızı birleştirdik. </st><st c="10082">Bir süre yürüdükten sonra küçük bir çiçekçi dükkânı bulduk. </st><st c="10142">Benim aklımda koca bir demet kırmızı gül almak vardı. </st><st c="10196">Fiyatlarını sorduk. </st><st c="10216">Meğer güller en pahalı çiçeklerdenmiş. </st><st c="10255">Yalnızca bir demet papatya almaktan başka yol yoktu. </st><st c="10308">Kendi kendimizi teselli ettik.</st></p>
			<p><st c="10338">– Papatya saflığın, güzelliğin sembolüdür, dedi Ercan. </st></p>
			<p><st c="10394">Gülüştük. </st><st c="10404">Ne yapalım, Leyla Hanım daha iyilerini hak ediyor belki, ama çam sakızı çoban armağanı sözü böyle durumlar için kullanılıyor olmalı. </st><st c="10537">Leyla Solmaz’ın oturduğu sokağa geldiğimizde heyecan göstergem tepe noktasındaydı.</st></p>
			<p><st c="10619">Ercan sakinleştirmeye çalıştı.</st></p>
			<p><st c="10650">– Hey, kendine gel oğlum, yüzün kıpkırmızı olmuş. </st><st c="10701">Bu kadar heyecanla sahnede nasıl oynayacaksın? </st></p>
			<p><st c="10748">– Heyecan iyidir, dedim, insanın bazı şeyleri ciddiye aldığını gösterir. </st></p>
			<p><st c="10821">Ercan bana bakıp bakıp gülüyordu.</st></p>
			<p><st c="10854">– Sınavları da bu kadar ciddiye alsan, tıbbı kesin kazanırsın.</st></p>
			<p><st c="10917">– Bırak şimdi tıbbı. </st><st c="10939">Biraz sonra hayatımın en önemli sınavını yaşayacağım. </st></p>
			<p><st c="10993">Apartmanın önüne gelmişiz. </st><st c="11020">Asansöre bindik, ben asansörün aynasında kendime çekidüzen vermeye çalışırken Ercan yine takıldı.</st></p>
			<p><st c="11117">– Ne o, Leyla Hanım’ı etkilemeyi mi düşünüyorsun yoksa? </st><st c="11174">Kim bilir belki sana âşık olur, diyerek sırtıma bir yumruk attı. </st></p>
			<p><st c="11239">Şaka yapıyordu, ama yine de kızdım böyle düşünmesine. </st><st c="11293">Ne yani, insanın ilk kez tanışacağı birinin karşısına çıkmadan önce kendine biraz çekidüzen vermek istemesinde ne gariplik var? </st><st c="11421">Üstelik o çok ünlü bir oyuncu.</st></p>
			<p><st c="11451">– Belki ben ona âşık olabilirim, ama onun bana âşık olacağını hiç sanmam. </st><st c="11526">Ben kim, o kim? </st></p>
			<p><st c="11542">– Hadi hadi! </st><st c="11555">Böyle şeylerin hayalini ben de kurarım, inkâr etme! </st></p>
			<p><st c="11607">Şu Ercan iyi hoş da durduk yerde insanın kafasını karıştırır. </st><st c="11669">Hayranlıkla aşk aynı şey değil ki... </st><st c="11706">Üstelik ben Özlem’i seviyorum. </st></p>
			<p><st c="11737">Kapıyı Leyla Solmaz açtı. </st><st c="11763">Ben herhalde evde bir yardımcısı vardır diye düşünüyordum. </st><st c="11822">Yalnız yaşıyormuş. </st><st c="11841">Bütün işleri de kendisi yapıyormuş. </st><st c="11877">Çok rahat bir ev giysisi vardı üzerinde. </st><st c="11918">Sahnelerdeki, ekranlardaki o cümbüş, o renklilik yoktu. </st><st c="11974">Hiç makyaj yapmamış, çok doğal. </st><st c="12006">Sanki komşumuza uğramışız gibi, ablamızmış gibi sıcak ve içten görünüyor. </st><st c="12080">Konuşmaları da öyle. </st><st c="12101">Bizi çok neşeli karşıladı. </st><st c="12128">Ayakkabılarımızı çıkaracak mıyız diye kısa bir ikircim yaşadım; çünkü oyunlarda olduğu gibi onların yaşadığı ortamda da ayakkabıyla dolaşılır sanmıştım. </st><st c="12281">Bize terlik hazırlamış. </st><st c="12305">Tıpkı evlerimizde olduğu gibi. </st></p>
			<p><st c="12336">Salona girdik. </st><st c="12351">İlk önce kitap rafları dikkatimi çekti. </st><st c="12391">Öyle çok kitabı var ki, insan onun yazar olduğunu bile düşünebilir. </st><st c="12459">Kendi odamı, kendi kitaplığımı düşündüm. </st><st c="12500">Yalnızca ders kitapları, ansiklopediler, üniversite hazırlık testleri... </st><st c="12573">Hele o testler, beni en çok boğan onlardı. </st><st c="12616">Okumaya ilgisiz olmadığımı kanıtlamak istercesine ona Abelard ve Heloise’den söz ettim. </st></p>
			<p><st c="12704">– Ooo çok güzel, çok güzel… Bu güzel aşk hikâyesini ne zamandır biz de sahnelemek istiyoruz, dedi.</st></p>
			<p><st c="12802">Ercan hemen beni övmeye, hakkımda bilgiler vermeye başladı.</st></p>
			<p><st c="12862">– Leyla Abla, Taylan da oyuncu olmak istiyor. </st><st c="12909">Okuldaki tiyatro gruplarında yer aldı. </st><st c="12948">Aldığı rollerin hakkını veriyor. </st><st c="12981">En son ne çalışmıştınız Taylan?</st></p>
			<p><st c="13012">– Şey... </st><st c="13022">“Ayarsızlar” diye bir oyun, Cevat Fehmi Başkut’un. </st><st c="13073">Ama babam engelledi, çok çalışmıştım oysa. </st><st c="13116">Neredeyse diğer arkadaşların repliklerini bile biliyordum. </st><st c="13175">Babam kesinlikle izin vermiyor, amatör olarak oynamamı bile istemiyor. </st></p>
			<p><st c="13246">Leyla Hanım’ın yüzünden, gözlerinden bu duruma üzüldüğünü anlamıştım. </st><st c="13316">Bir an daldı, bizi dinlemiyor gibiydi. </st><st c="13355">Rüyada gibi sayıkladı: </st></p>
			<p><st c="13378">– Tıpkı benim gibi, dedi, ama başaramadılar. </st><st c="13423">Yaşantımı istediğim gibi kurdum. </st></p>
			<p><st c="13456">Demek o da engellenmişti. </st><st c="13482">Karşı çıkan insanlar olmasına karşın bugün çok önemli bir yere gelebilmişti. </st></p>
			<p><st c="13559">– Kendimi sizin gibi yürekli göremiyorum, dedim.</st></p>
			<p><st c="13607">Güldü Leyla Solmaz. </st><st c="13628">Kendisi gibi güldü. </st><st c="13648">Oynadığı oyunlardaki karakterlerden daha iyi bir insanı canlandırıyordu sanki. </st></p>
			<p><st c="13727">– Bir de genç olacaksınız. </st><st c="13754">Eğer oyuncu olmak istiyorsan yürekli olacaksın. </st><st c="13802">Her şeyi göze alacaksın. </st><st c="13827">Maceraya atıl, demiyorum. </st><st c="13853">Elbette adımlarını tartacaksın. </st><st c="13885">İstediğin yere ulaşmak için aynı zamanda özverili olacaksın, çok çalışacaksın. </st><st c="13964">O zaman engeller kendiliğinden kaybolur. </st><st c="14005">Başarılı olduğun oranda yolun açılır, engeller bir bir ortadan kalkar. </st><st c="14076">Ben yaşadım bunları.</st></p>
			<p><st c="14096">Nasıl da coşkuluydu! </st><st c="14118">Yol gösterici, yüreklendirici sözler söylüyordu. </st><st c="14167">Ama ben o güne dek ne yapabilirim, nereden başlayabilirim diye fazla düşünmemiştim. </st><st c="14251">Evdekilere başkaldırışım yalnızca dershaneye gitmemek biçiminde olmuştu. </st><st c="14324">Sonra da kıyamet kopmuştu zaten.</st></p>
			<p><st c="14356">Leyla Hanım uzanıp ellerimi tutu. </st><st c="14391">Bir anne gibi, bir abla gibi, belki de bir arkadaş gibi... </st><st c="14450">O elimi tutunca sanırım yüzüm iyice kızardı. </st><st c="14495">Kararlı biçimde konuşmasını sürdürdü:</st></p>
			<p><st c="14532">– Sana yardımcı olurum Taylan. </st><st c="14564">İçinde gerçekten oyunculuk tutkusu varsa ben de desteklerim, arkadaşlarım da…</st></p>
			<p><st c="14641">Çok güzel bir haberdi bu. </st><st c="14668">Benim de beklediğim, istediğim, düşünü kurduğum şeydi. </st></p>
			<p><st c="14723">– İstiyorum... </st><st c="14738">Gerçekten istiyorum oyunculuğu.</st></p>
			<p><st c="14769">– O halde, sık sık gel bizim tiyatroya. </st><st c="14810">Hem provalarımızı izler, çok şey öğrenirsin, hem de zaman zaman seni de çeşitli rollerde sınar, yeteneğin konusunda bir düşünceye varırız. </st><st c="14949">Eğer sendeki gelip geçici bir hevesse, saatler süren provalardan bıkar, bir daha gelmezsin zaten. </st></p>
			<p><st c="15047">– Hayır hayır, kesinlikle geçici bir istek değil. </st><st c="15097">Siz ne yapmamı istiyorsanız, hiç bıkmadan öf demeden yaparım. </st></p>
			<p><st c="15159">– Öyleyse seni destekleriz Taylancığım. </st><st c="15199">Yalnızca pop ve arabesk söyleyenler birbirlerinin elinden tutmaz ya, biz de gençlerin yolunu açmak isteriz. </st><st c="15307">Ama hep desteklesinler beni diye beklememelisin. </st><st c="15356">Yani hazırcı olmamalısın. </st><st c="15382">Sen kendine yardım edersen, bizler de yanında oluruz. </st></p>
			<p><st c="15436">– Teşekkür ederim, bana umut verdiniz. </st><st c="15475">Sizinle karşılıklı oturduğuma, konuştuğuma hâlâ inanamıyorum. </st><st c="15537">Bütün bunlar rüya gibi...</st></p>
			<p><st c="15562">Ercan uzanıp kolumu çimdikledi.</st></p>
			<p><st c="15594">– Uyan oğlum uyan, sabah oldu, okula geç kalıyorsun.</st></p>
			<p><st c="15647">Hep birlikte güldük bu uyandırma biçimine. </st><st c="15691">Leyla Hanım çay yaptı, iyi bir ev sahibi olarak ağırlamaya çalıştı bizi. </st><st c="15764">Onunla tanışmak benim için gerçekten büyük bir şanstı. </st><st c="15819">Düşlerimi gerçekleştirmek için masallar ülkesinden çıkıp gelmişti sanki. </st><st c="15892">Bu haberi Özlem’e vermek için sabırsızlanıyordum. </st></p>
		</div>
	<div id="charCountTotal" value="15942"></div></body>
</html>
