<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>gercekle_buyumek_duslerle_yurumek_ebook-2</title>
    <meta http-equiv="Content-Type" content="text/html; charset=utf-8" />
  

</head>
  <body id="gercekle_buyumek_duslerle_yurumek_ebook-2" xml:lang="tr-TR">
		<div>
			<p><br /><br /><br /></p>
			<p><br /><br /><br /></p>
			<p id="_idParaDest-2"><st c="0">Çalış Oğlum, Doktor Olacaksın Sen!</st></p>
			<p><br /><br /><br /></p>
			<p><st c="34">– Özlem son günlerde çok değişti, değil mi anne?</st></p>
			<p><st c="83">– Özlem mi? </st><st c="96">Komşunun kızını mı diyorsun? </st></p>
			<p><st c="125">– Evet, çok mutlu görünüyor.</st></p>
			<p><st c="153">– İş bulmuştur belki. </st><st c="176">Neden ilgileniyorsun onunla... </st><st c="207">Yoksa? </st><st c="214">Aman Taylan, kızlar yüzünden derslerini ihmal edersen vallahi çok üzülürüm. </st></p>
			<p><st c="290">Annem ilgilendiğim her kıza âşık olduğumu zanneder. </st><st c="342">Özlem eskiden beri arkadaşım, birlikte oyunlar oynardık çocukken. </st><st c="408">Upuzun saçları beni her zaman etkilemiştir. </st><st c="452">Biraz önce pencereden bakarken gördüm. </st><st c="491">Bizim mutfak tam onların odasına bakıyor. </st><st c="533">Bana bakıp gülümsedi, el salladı. </st><st c="567">Annem haksız sayılmaz, farklı bir duygu besliyorum ona karşı. </st><st c="629">Ama aşk mı değil mi bilmiyorum, belki de yalnızca beğenidir. </st><st c="690">Geçen yıl üniversite sınavlarına girdi, ama kazanamadı. </st><st c="746">Hazırlanamadığını biliyorum. </st><st c="775">Ben de onun gibi olurum diye öyle korkuyorum ki... </st><st c="826">Beni bu kadar korkak yapan, güvenimi kıran da bizimkiler, daha çok babam tabii. </st><st c="906">Biraz sonra gelir, eminim yemek masasında yine aynı konuyu açacaktır.</st></p>
			<p><st c="975">Annemin masayı hazırlamasına yardım ederken kapı çaldı, babam gelmiş olmalı.</st></p>
			<p><st c="1052">– Ben açarım anne.</st></p>
			<p><st c="1071">Kapıyı açtım, babam homurdanarak girdi içeri. </st><st c="1118">Kapıyı niçin ben açıyormuşum? </st><st c="1148">Odamda sınava hazırlanmalıymışım. </st><st c="1182">Oysa aylardır zaten içim dışım test oldu. </st><st c="1224">Lise birinci sınıftan bu yana sınavlara hazırlık için soru çözüp duruyorum. </st><st c="1300">Doktor olacakmışım. </st><st c="1320">Babam öyle istiyor, uzmanlık alanımı bile belirledi, kardiyolog olmalıymışım. </st><st c="1398">Ben babamın içinden geçenleri biliyorum, ama bir de o benim içimden neler geçtiğini bilse... </st><st c="1491">O kalın test kitaplarının arasına gizlediğim Abelard ve Heloise’in birbirlerine yazdıkları mektupları okuduğumu bilse... </st><st c="1612">Sanırım evde büyük bir tartışma çıkar, belki sokağa atar beni. </st></p>
			<p><st c="1675">Masaya oturduk, keyifsizdim, çorbamı isteksizce kaşıklıyordum. </st><st c="1738">Babamın gözünden kaçmadı tabii.</st></p>
			<p><st c="1769">– Ne bu dalgınlık, yoksa derslerin mi kötü gidiyor? </st></p>
			<p><st c="1822">Beni yalnızca ders olarak görüyorlar. </st><st c="1860">Ben yalnızca matematik öğrenen, edebiyat çalışan, biyoloji ve tarih ezberleyen bir yaratığım sanki. </st><st c="1960">Hastalansam, hasta olduğuma değil, derslerimden geri kaldığıma üzülüyorlar gibi geliyor bana. </st><st c="2054">Bazen ciddi bir hastalık geçirmeyi öyle istiyorum ki... </st><st c="2110">Yataktan kalkamayacak kadar, okula gidemeyecek kadar, üniversite sınavına giremeyecek kadar hasta olayım. </st><st c="2216">Hatta sonunda öleyim. </st><st c="2238">Doktor da onlara desin ki:</st></p>
			<p><st c="2264">“Çocuğa çok baskı yapmışsınız, onun için böyle hastalanmış. </st><st c="2325">Ne yazık ki kurtarma şansımız yok.” </st></p>
			<p><st c="2361">Babam dizlerini dövsün pişmanlıkla, annem ağlasın, babama kızsın, hepsi senin yüzünden oldu, sen sebep oldun çocuğun ölümüne, desin. </st></p>
			<p><st c="2494">– Kötü giden bir şey yok baba, her şey yolunda.</st></p>
			<p><st c="2541">Böyle yanıtlamaktan başka çarem var mı? </st><st c="2582">Her şey yolunda! </st><st c="2599">‘Hayır baba, hiçbir şey yolunda değil! </st><st c="2638">Ben, ben olmak istiyorum, içimden ne geliyorsa onu yapmak istiyorum. </st><st c="2707">Canım tiyatro kitapları okumak istiyor, tiyatro oyunları izlemek istiyorum. </st><st c="2783">Oyuncu olmak istiyorum baba... </st><st c="2814">Şiir okumak istiyorum...’ Ama içimden geçenleri ona söylemeye cesaretim yok, anneme bile açamıyorum; çünkü o da babamın söylediklerini yinelemekten başka bir şey yapmıyor. </st><st c="2986">Eve gelen konuklara, bütün komşulara aynı sözü söylüyor:</st></p>
			<p><st c="3042">“Tek dileğimiz, Taylan’ın tıp fakültesini kazanması... </st><st c="3098">Çok çalışıyor çocukcağız, çok!”</st></p>
			<p><st c="3129">İnsanlar da şöyle diyor:</st></p>
			<p><st c="3154">“Kazanır canım, neden kazanmayacakmış? </st><st c="3194">Maşallah oğlun akıllı, kazananların fazla bir tarafı mı var?” </st></p>
			<p><st c="3256">Ben bütün bunlara dışarıdan bakıyorum. </st><st c="3295">Sanki başka bir Taylan var da ondan söz ediyorlarmış gibi. </st><st c="3354">Geleceğim üzerinde benden fazla söz sahibiler. </st><st c="3401">Aklıma Muhsin Ertuğrul geliyor. </st><st c="3433">Türk tiyatrosunun kurucusu... </st><st c="3463">Onun yaşamını okuduğumda şaşırmıştım. </st><st c="3501">Benimkine benzeyen bir yanı vardı. </st><st c="3536">Babasının isteğine karşı çıkmış, tiyatrocu olacağım diye ayak diremiş. </st><st c="3607">Babası razı olmayınca da evden kaçmış, tiyatroda çalışmaya başlamış. </st><st c="3676">Ben de onun gibi mi yapsam? </st><st c="3704">Hayır, ben öyle yapamam, yalnızca hayalini kurarım. </st><st c="3756">Şu an bu mutfakta babamın sorgulayan bakışları altında değil, ikisinin de bana ulaşamayacakları bir yerde olmayı öyle çok istiyorum ki... </st><st c="3894">Beni okul, dershane ve ev arasına sıkıştırdılar. </st><st c="3943">Sürekli denetim, sürekli denetim... </st><st c="3979">Beni seviyorlarmış! </st><st c="3999">Ben çocuk değilim artık, yalnızca sevgi istemiyorum, böyle sıkıştıran bir sevgi istemiyorum. </st><st c="4092">Anlayış bekliyorum, bana güvenmelerini istiyorum, en çok da özgürlük... </st></p>
			<p><st c="4164">‘Hey! </st><st c="4170">Duyuyor musun baba!’</st></p>
			<p><st c="4190">Bu içimdeki ses, dışarıdan da duyulabilse keşke. </st><st c="4240">Babamın da annemin de düşünce okuyabilme yetenekleri olsa, aklımdan geçenleri anlasalar ve ipin ucunu birazcık gevşetseler. </st><st c="4364">İp ya... </st><st c="4373">Kendimi köpek gibi hissediyorum işte, ipin uzunluğu ne kadarsa o kadar özgürlüğüm var. </st><st c="4460">Benden beklenen de yalnızca sadakat... </st><st c="4499">Oysa onlar bağlamasa daha sadık olurum belki; mutlu, özgür ve evini benimseyen biri olurum. </st><st c="4591">Oysa şimdi bir zindanda gibiyim. </st><st c="4624">Abelard gibi... </st><st c="4640">Ne tuhaf! </st><st c="4650">Onunla aramda ortak yanlar buluyorum. </st><st c="4688">On ikinci yüzyılda yaşamış bu adamın ruhu var sanki içimde. </st><st c="4748">Abelard’ın ailesi onun asker olmasını istemiş. </st><st c="4795">O ise bütün mirası ve ailesinin beklentilerini bir yana iterek felsefe ve mantık öğrenmeye adamış ömrünü. </st><st c="4901">Şimdi onun ve sevgilisi Heloise’in mektuplarının şiirleştirildiği bir kitabı okuyorum. </st><st c="4988">Öyle tutkulu bir aşk ki... </st><st c="5015">İmreniyorum. </st><st c="5028">Keşke benim de böyle güzel mektuplar yazabileceğim bir sevgilim olsa.</st></p>
			<p><st c="5097">– Aman yavrum, derslerini sakın ihmal etme. </st><st c="5142">Biliyoruz dershane, okul seni çok yoruyor, ama tıp fakültesini kazanmak için yüksek puan almalısın.</st></p>
			<p><st c="5241">Bağırmak istiyorum: </st></p>
			<p><st c="5262">‘Doktor olmak isteyen kim anne!’</st></p>
			<p><st c="5294">– Oğlum, yoksa bir kız mı var ha?</st></p>
			<p><st c="5328">Keşke olsa baba! </st><st c="5346">Keşke olsa da içimi ona dökebilsem. </st><st c="5382">Beni nasıl sıkıştırdığınızı, sınav sözcüğünden nefret ettiğimi, tıp fakültesini asla, asla kazanamayacağımı, aslında kazanmak istemediğimi, tiyatro aşkıyla yanıp tutuştuğumu ona anlatabilirdim hiç olmazsa. </st><st c="5588">Heloise gibi bir sevgilim olsa, ben de Abelard gibi her şeyi bir yana itebilsem. </st><st c="5669">Ne istiyorsam onu yapsam. </st></p>
			<p><st c="5695">Acaba Özlem’le aramda böyle bir aşk olabilir mi? </st><st c="5744">Bana karşı duyguları nasıl bilmiyorum ki... </st><st c="5788">Babam her zamanki konuşmalarını yineliyor:</st></p>
			<p><st c="5830">– Hadi hadi, biz de geçirdik o dönemleri oğlum. </st><st c="5879">Anneni tanıdığımda senin yaşında ya var ya yoktum. </st><st c="5930">Yemeden içmeden kesilmiştim. </st></p>
			<p><st c="5959">Babam zamanın değiştiğinin farkında değil. </st><st c="6002">Şimdiki aşkları, kendi zamanındaki aşklarla bir tutuyor. </st><st c="6059">Artık eskisi gibi kara sevda çekip yatağa düşen mi var? </st><st c="6115">Şimdikiler, üniversite sınavlarından alacakları puanın ve kolay para kazandıran mesleklerin aşkıyla yatağa düşüyorlar. </st><st c="6234">Doğrusu eski sevdalar bana da tuhaf geliyor, bir görüşte aşk! </st><st c="6296">Abelard ve Helosie’ninki öyle değil ama. </st><st c="6337">Onlarınki zamanla oluşmuş, biraz da geç fark edilmiş bir aşk. </st><st c="6399">Özlem’e duyduklarım gibi. </st></p>
			<p><st c="6425">Kapı çaldı, ben de babamın sorgusundan kurtuldum. </st><st c="6475">Ercan’dı gelen, mahalledeki en iyi arkadaşlarımdan. </st><st c="6527">Evleri bir sokak aşağıda. </st><st c="6553">Arada sırada gider geliriz birbirimize. </st><st c="6593">Birçok sırrımı onunla paylaşıyorum. </st><st c="6629">O da bana anlatıyor tabii. </st><st c="6656">Babam Ercan’ı görünce her zaman yaptığı gibi ona da öğütler vermeye başladı. </st><st c="6733">Dinleye dinleye ezberlediğim, bıktığım sözler. </st><st c="6780">Sanırım Ercan da annesinden, babasından buna benzer bir yığın öğüt dinliyordur. </st><st c="6860">Ercan, babamın yüzüne yapay bir saygıyla bakıyor, mimiklerini okuyorum:</st></p>
			<p><st c="6931">‘Tabii amca, haklısınız amca, biz de öyle yapıyoruz zaten amca...’</st></p>
			<p><st c="6998">Bana bakarken mimikler değişiyor: </st></p>
			<p><st c="7033">‘Ben bunlara alışığım Taylan, beni merak etme...’</st></p>
			<p><st c="7082">Babam hiçbir şeyin farkında değil. </st><st c="7118">Konuşmayı sürdürüyor: </st></p>
			<p><st c="7140">– Aman çocuklar, bu çağ bir daha gelmez, sonra pişman olursunuz. </st><st c="7205">Gençsiniz, enerji dolusunuz, birçok işi başarabilirsiniz. </st><st c="7263">Çalışın da ailenizin yüzü gülsün.</st></p>
			<p><st c="7296">Babamın daha fazla öğüt vermesini engellemek için atıldım:</st></p>
			<p><st c="7355">– Odama gidebilir miyiz baba, ders çalışmamız gerek, yarın sınav var da.</st></p>
			<p><st c="7428">İşin ucunda ders çalışmak olunca akan sular durdu. </st><st c="7480">Yemeğimi yarım bıraktığımı bile fark etmediler. </st><st c="7528">Ercan’la odama gittik. </st><st c="7551">Babamın anahtar deliğinden gözetlemesine engel olmak için –beni kontrol etmek için bazen yapar böyle– kapı koluna gömleğimi astım, delik kapandı. </st><st c="7697">Sesimiz duyulmasın diye de kapıdan uzağa oturduk. </st><st c="7747">Gizli planları olan casuslar gibiydik. </st><st c="7786">Annem ve babam da karşı tarafın ajanlarıydı.</st></p>
			<p><st c="7830">– Görüyor musun Ercan, konuşun, sohbet edin biraz diyeceğine, ders çalışın diyor.</st></p>
			<p><st c="7912">Ercan mindere bağdaş kurarak oturdu. </st><st c="7950">Yerdeki kalın test kitaplarına, sağa sola saçılmış dershane testlerine baktı. </st></p>
			<p><st c="8028">– Ben de anneme “Taylan’la ders çalışacağım” diyerek çıktım evden. </st><st c="8095">Hiç mi değişik şeyler yapmaya hakkımız yok ya? </st><st c="8142">Biraz müzik dinlemek istesem, sinemaya gitsem suç oluyor. </st><st c="8200">Zamanı boşa harcıyormuşum. </st></p>
			<p><st c="8227">Ercan bir yandan ev yaşantısından yakınıyor, bir yandan yatağımın altından bir şey çekmeye çalışıyordu. </st><st c="8331">Sonunda çekebildi, satranç taşlarından biriymiş.</st></p>
			<p><st c="8379">– Sen de bayağı dağınıksın ha.</st></p>
			<p><st c="8410">Güldüm.</st></p>
			<p><st c="8418">– Dağınıklığımdan değil, satranç oynamam yasak olduğu için yatağın altına saklıyorum onları. </st><st c="8512">Babama sorarsan, bu oyun için saatlerce düşüneceğime matematik problemleri için kafa yormalıymışım. </st><st c="8612">Ben de böyle bir çözüm buldum işte. </st></p>
			<p><st c="8648">– Annen süpürürken görmüyor mu?</st></p>
			<p><st c="8679">– Onun temizlik yapacağı gün, başka yere koyuyorum. </st><st c="8732">Yatağın altını biraz daha ararsan belki daha değişik şeyler de bulabilirsin. </st></p>
			<p><st c="8809">Ercan eğilip baktı yatağın altına. </st><st c="8844">Bir küçük kitap çıkardı: Abelard ve Heloise. </st><st c="8889">Biraz karıştırdı, bir şey anlamadı. </st><st c="8925">Soran gözlerle bana baktı.</st></p>
			<p><st c="8951">– Ne hakkında?</st></p>
			<p><st c="8966">– Benim başucu kitabım. </st><st c="8991">Daha doğrusu yatak altı kitabım. </st></p>
			<p><st c="9024">– Kim bunlar? </st><st c="9038">Adları da acayipmiş.</st></p>
			<p><st c="9058">– Biri, yani Abelard bir Fransız ilahiyatçısı, Heloise de manastırda rahibe... </st><st c="9138">İkisinin arasındaki aşkı anlatıyor. </st></p>
			<p><st c="9174">– Roman mı, şiir mi belli değil. </st></p>
			<p><st c="9207">– Birbirlerine yazdıkları mektuplar çok ünlüymüş, yazar da mektupları şiirleştirmiş. </st><st c="9292">Bazen bunları okurken ne düşünüyorum biliyor musun? </st><st c="9344">Böyle güzel mektuplar yazacağım bir sevgilim olacak mı? </st><st c="9400">Yoksa elimde kurşunkalem, doğru seçenek mi arayıp duracağım sınavlarda?</st></p>
			<p><st c="9471">Olumsuz anlamda başını salladı Ercan. </st></p>
			<p><st c="9510">– Bu zamanda sevgiliye mektup mu yazılır be? </st><st c="9555">Herkes internette bin bir türlü sitelerde haberleşirken sen en ilkel yolu mu seçeceksin?</st></p>
			<p><st c="9643">Bir bakıma ilkellikti evet, ama mektubun sıcaklığı, sözcüklerin kâğıt üzerinde dolu dolu yer kaplaması, harflerin el yazısıyla aldığı biçimler iletişimden öte bir şeydi. </st><st c="9814">Yazdığınız o kâğıda karşınızdaki insanın da dokunacağını bilerek yazmak, üstelik o sevgilinizse elini tutmak gibi olacaktı. </st><st c="9938">Ben bunları düşünürken, Ercan yüksek sesle bir bölüm okudu kitaptan.</st></p>
			<p><br /></p>
			<p><span><st c="10006">“Yitirdiğimizden korktuğumuz zamansa, </st></span></p>
			<p><span><st c="10045">yitirdik demektir sevgimizi.</st></span></p>
			<p><span><st c="10073">Çünkü sevmek eylemi,</st></span></p>
			<p><span><st c="10094">bir sevginin sahnede oynanışında,</st></span></p>
			<p><span><st c="10128">şiir yazmakta, çiçek toplamakta,</st></span></p>
			<p><span><st c="10161">içilen antlarda, edilen dualarda,</st></span></p>
			<p><span><st c="10195">ya da verilen sözlerde değil,</st></span></p>
			<p><span><st c="10225">sevgi bizim alabilme gücümüzdedir.”</st></span></p>
			<p><br /></p>
			<p><st c="10261">Sonra hayranlıkla karıştırdı sayfaları.</st></p>
			<p><st c="10301">– Ne değişik anlatmış, “Sevgi bizim alabilme gücümüzdedir.” Bitirince bana da ver, okumak isterim.</st></p>
			<p><st c="10400">Bu kitapla ilgilenmesi hoşuma gitmişti.</st></p>
			<p><st c="10440">– O benim başucu kitabım, dönüp dolaşıp yine okuyorum, ama çok istiyorsan biraz kalsın sende. </st></p>
			<p><st c="10535">Tam bu sırada kapı hafifçe vuruldu. </st><st c="10571">Ercan görüleceği kaygısıyla elindeki kitabı hemen yatağın altına attı. </st><st c="10642">İkimiz de test kitaplarını açıp derse dalmış çalışkan öğrenci pozlarına girdik. </st><st c="10722">Annemdi gelen.</st></p>
			<p><st c="10736">– Çocuklar çay ister misiniz? </st></p>
			<p><st c="10767">Babam mutfaktan seslendi:</st></p>
			<p><st c="10792">– Sen onlara kahve yap Semiha... </st><st c="10826">Kahve zihni açar, bolca şeker de koy.</st></p>
			<p><st c="10863">Üniversite sınavı yaklaştıkça, çalışma temposu sıkılaştıkça babam durmadan kahve içmemi öneriyor, önermekten öte zorluyor. </st><st c="10987">Hem de bol şekerli! </st><st c="11007">Şekerini bile o ayarlıyor! </st><st c="11034">Eğer sınava girmeyecek olsam, daha kahve yaşımın gelmediğini söylerdi sanırım. </st><st c="11113">Annem bizim yanıtımızı beklemedi tabii. </st><st c="11153">Babamın talimatını yerine getirmek için mutfağa döndü. </st></p>
			<p><st c="11208">– Sizinkilerle tiyatro işini konuştun mu hiç Taylan?</st></p>
			<p><st c="11260">– O konuyu açmam yasaklandı. </st><st c="11290">Sana anlatmıştım ya, babam öyle kızmıştı ki... </st><st c="11337">Şimdi de bir hevesti, geçti diye düşünüyor sanırım. </st></p>
			<p><st c="11389">– Senin yerinde olsam, yeteneğin bende olsa, aldırmazdım kimseye.</st></p>
			<p><st c="11454">Ercan benim en yakın arkadaşımdı, sırrımı ona açmaya karar verdim. </st><st c="11522">Kimseye söylemeyeceğine emindim. </st><st c="11555">Sanki odada dinleme aygıtı varmış gibi sesimi iyice alçalttım. </st></p>
			<p><st c="11618">– Biliyor musun, artık dershaneye gitmiyorum.</st></p>
			<p><st c="11663">Anlamadı, öylece baktı yüzüme.</st></p>
			<p><st c="11694">– Nasıl gitmiyorsun? </st><st c="11716">Taksitleri mi ödeyemediniz?</st></p>
			<p><st c="11743">– Yok canım, babam ne yapar eder, bulur parayı. </st><st c="11792">Onların haberi yok. </st><st c="11812">Gitmeme kararını kendi kendime aldım. </st></p>
			<p><st c="11850">İnanmayan bir yüz ifadesiyle bakıyordu Ercan.</st></p>
			<p><st c="11895">– Sizinkilerin haberi yok ha! </st><st c="11926">Çok cesursun. </st><st c="11940">Eee anlamıyorlar mı peki?</st></p>
			<p><st c="11965">Ercan’ın bana imrenerek baktığını görmek hoşuma gitti. </st><st c="12021">Sanırım onun da yapmayı çok isteyip yapamadığı bir şeydi bu. </st></p>
			<p><st c="12082">– Hayır, okuldan geliyorum eve tamam mı, sonra da dershaneye diye çıkıyorum; ama aslında yeniden okula gidiyorum provalar için. </st><st c="12210">Yıl sonunda sergilenecek bir oyunumuz var, sıkı bir gösteri olacak. </st><st c="12278">Edebiyatçı nasıl beğeniyor oyunculuğumu anlatamam, yere göğe sığdıramıyor beni.</st></p>
			<p><st c="12357">Benim içimde gizlediğim ve dışa vurmaktan korktuğum kaygı Ercan’ın yüzünde belirdi.</st></p>
			<p><st c="12441">– Ya öğrenirlerse dershaneye gitmediğini?</st></p>
			<p><st c="12483">Bundan ben de çok korkuyordum. </st><st c="12515">Bizimkilerden gizleyerek çevirdiğim işlerin bir gün ortaya çıkacağını, davranışımın dürüstçe olmadığını biliyordum. </st><st c="12631">Elimden başka bir şey gelmezdi ama. </st><st c="12667">Beni anlamıyorlardı. </st><st c="12688">Doktor ol, doktor ol... </st><st c="12712">Olmak istemiyorum, ben neysem o olmak istiyorum. </st><st c="12761">İstesem de onların dediği gibi olamam, puanım tıp fakültesine yetecek düzeye asla çıkamaz. </st><st c="12852">Fen ve matematikten yüksek puan alamayacağımı kaç kez söyledim onlara. </st><st c="12923">Tercih formunda başka bir fakülteyi yazmama asla razı olmayacaklar. </st><st c="12991">Diyelim ki kazandım, yine de iyi bir doktor çıkmaz benden. </st><st c="13050">Benimle doktor olduğum için değil, iyi bir doktor olduğum için gurur duymalarını isterdim. </st><st c="13141">İyi bir tiyatro oyuncusu olmam onlara neden övünç vermeyecekmiş ki? </st><st c="13209">Oyunculuğun geleceği yokmuş... </st><st c="13240">Sanat karın doyurmazmış...</st></p>
			<p><st c="13266">Ercan’ın durumu da benden farklı değil, o da arkeoloji okumak istiyor, ama ailesi bilgisayar mühendisliğini seçmesi için baskı yapıyor. </st></p>
			<p><st c="13403">Annemin odaya kahve tepsisiyle girmesi, konuşmamızı böldü. </st></p>
			<p><st c="13462">– Buyurun bakalım çocuklar, bol şekerli kahvenizi için, okuduklarınızı daha iyi anlayın. </st></p>
			<p><st c="13551">Ercan’la göz göze geldik bu söz üzerine. </st><st c="13592">Bir sırrı paylaşır gibi değil de iki suçlu gibiydik. </st></p>
		</div>
	<div id="charCountTotal" value="13645"></div></body>
</html>
