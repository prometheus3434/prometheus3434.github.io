<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>gercekle_buyumek_duslerle_yurumek_ebook-13</title>
    <meta http-equiv="Content-Type" content="text/html; charset=utf-8" />
  

</head>
  <body id="gercekle_buyumek_duslerle_yurumek_ebook-13" xml:lang="tr-TR">
		<div>
			<p><br /><br /><br /></p>
			<p><br /><br /><br /></p>
			<p id="_idParaDest-13"><st c="0">Bu Bir Külkedisi Masalı Değil...</st></p>
			<p><br /><br /><br /></p>
			<p><st c="32">– Şu bluzun kırmızısı yok mu?</st></p>
			<p><st c="62">Yine bir alıcı... </st><st c="81">Burada rahat rahat düşünmenin olanağı yok. </st><st c="124">Ne zaman derin bir konuyu düşünmeye başlasam böyle sorularla kesiliyor işte. </st><st c="201">Rafları arıyorum, o bluzun kırmızısını bulamıyorum. </st></p>
			<p><st c="253">– Belki depoda vardır, bir dakika bekleyebilir misiniz?</st></p>
			<p><st c="308">Bekleyebileceğini söylüyor. </st><st c="337">Depoya gidip kadının beğendiği bluzun kırmızısını buluyorum. </st><st c="398">Bir tane kalmış. </st><st c="415">Alıp getiriyorum. </st></p>
			<p><st c="433">– Buyurun efendim, şanslısınız bir tane kırmızı varmış.</st></p>
			<p><st c="488">İnsanın istediği renkte bir giysi bulması şans mı, o kadar önemli mi? </st><st c="559">Değil tabii, ben buna inanmıyorum, ama tezgâhtarların çok kullandığı cümlelerden birini fazla düşünmeden söyleyiveriyorum işte. </st><st c="687">Alıcı yüzünü buruşturuyor. </st></p>
			<p><st c="714">– Ayy, bu kırmızı da çok şey...</st></p>
			<p><st c="745">Evet ya, kırmızı da çok şey... </st><st c="777">Ne yapalım? </st><st c="789">Yıkarsınız şeyliği gider belki. </st><st c="821">Aklımdan geçenleri bir söyleyebilsem, burası kısa sürede batar herhalde. </st><st c="894">Zihnimden bütün alıcıların yüzüne gerçeği söylediğimi geçirince gülmekten kendimi alamadım. </st><st c="986">Kadın güldüğümü fark etti ve bozuldu. </st></p>
			<p><st c="1024">– Neden güldünüz?</st></p>
			<p><st c="1041">Toparlamaya çalıştım.</st></p>
			<p><st c="1063">– Şey afedersiniz, inanın sizinle ilgisi yok, aklıma bir şey geldi de.</st></p>
			<p><st c="1134">– Yo yoo, siz bana güldünüz. </st></p>
			<p><st c="1164">Kadın, kasada oturan Gülseren Hanım’a sesini duyurmaya çalışarak beni azarladı.</st></p>
			<p><st c="1243">– Müşteriye böyle mi davranılıyor burada? </st></p>
			<p><st c="1286">Alıngan kadın mağazanın kapısını öfkeyle çarpıp çıktı. </st><st c="1341">Gülseren Hanım bana bakıyor. </st><st c="1370">Şimdi hesap sorar. </st><st c="1389">Doğru dürüst açıklayabilsem bari. </st><st c="1423">Öff, Erhan da nerede kaldı? </st><st c="1451">Bankaya gideli neredeyse iki saat oldu, bir sürü iş var burada. </st><st c="1515">Oyalanıyor tabii. </st><st c="1533">Bitişik mağazadaki arkadaşına uğramış çene çalıyordur. </st><st c="1588">Belki de beni çekiştiriyor. </st><st c="1616">Yankı’yla benim dedikodumu yaptığını o mağazada çalışan arkadaşım açık açık duymuş. </st><st c="1700">Doğrusu başkası olsa ciddiye alır tartışırdım, ama Erhan olunca önemsemedim. </st><st c="1777">Birkaç gün konuşur ve sonra vazgeçer. </st><st c="1815">Kıskandığı için yapıyordur. </st><st c="1843">Yakında benden umudunu bütünüyle kesince dedikoduya da ihtiyacı kalmayacak.</st></p>
			<p><st c="1918">Neyse ki Gülseren Hanım, yanına çağırıp biraz önceki müşterinin niçin kızdığını sormadı. </st><st c="2008">Ben de biraz daha dikkatli olsam iyi olacak.</st></p>
			<p><st c="2052">Az sonra Yankı gelir. </st><st c="2075">Artık her gün geliyor, her gelişinde çiçek getiriyor. </st><st c="2129">Bir demet annesine, bir demet bana. </st><st c="2165">Erhan, onu ne zaman görse, “Seninki geldi yine...” diyor. </st><st c="2223">Eskiden ayda yılda bir uğrarmış. </st><st c="2256">Erhan, bu durumdan Gülseren Hanım’ın hoşnut olmadığını söylüyor, yakında seni işten çıkartırsa hiç şaşmam, diyor. </st><st c="2370">Acaba Yankı benden söz etmiyor mu annesine? </st><st c="2414">Benimle ilgili duygularını annesine anlatmıyorsa, en azından bunu hissettirmiyorsa sağlam, kalıcı bir ilişki aramıyor demektir. </st><st c="2542">Benimle yalnızca gönül eğlendiriyor olabilir mi? </st><st c="2591">Neden olmasın, dışarıdan bakan biri böyle bir arkadaşlığı mutlaka kuşkuyla karşılayacaktır. </st><st c="2683">Ben bir tezgâhtarım, o ise bambaşka bir ortamın insanı. </st><st c="2739">Mezun olduğunda babasının da desteğiyle başarıdan başarıya koşacak. </st><st c="2807">Annesinin beni ona yakıştırmadığı kesin. </st><st c="2848">Yalnızca annesi mi, bütün aile ciddi bir ilişki olarak bakmayacaktır bu arkadaşlığa. </st><st c="2933">Yankı beni sevdiğini söylüyor, ama eğer bunu ailesine söylemiyorsa, bu sevgiden benim de kuşku duymam gerekmez mi? </st></p>
			<p><st c="3048">– Merhaba canım...</st></p>
			<p><st c="3066">Yankı gelmiş, elinde iki demet nergis. </st><st c="3106">Birini bana uzattı. </st><st c="3126">Diğerini de götürüp annesine verdi. </st><st c="3162">Gülseren Hanım derin derin kokladı çiçekleri, uzanıp öptü Yankı’nın yanaklarını. </st><st c="3243">Yankı yine bana doğru gelince Gülseren Hanım’ın bana baktığını, bunun da iyi bir bakış olmadığını gördüm. </st></p>
			<p><st c="3349">– Bitişikteki kafeye gidelim mi Özlem?</st></p>
			<p><st c="3387">– Çıkamam şimdi. </st><st c="3405">Erhan, bankaya kadar gitti. </st><st c="3433">Annen ne der sonra? </st></p>
			<p><st c="3453">– Ne diyecek? </st><st c="3467">Hem anneme açacağım bu konuyu Özlem. </st><st c="3504">Birbirimizi sevdiğimizi söyleyeceğim. </st><st c="3542">Gizlimiz saklımız kalmasın. </st><st c="3570">Hoş, herkes anlamış görünüyor ya... </st><st c="3606">Ama annem açıkça benden duymak istiyor sanırım. </st></p>
			<p><st c="3654">Demek annesine söylememiş henüz. </st><st c="3687">Bu iyiye işaret değil. </st><st c="3710">Korkuyorum, Gülseren Hanım’ın bu durumu olağan karşılamayacağını düşünüyorum. </st><st c="3788">Beni işe aldığından bu yana tavırlarında bir değişiklik olmadı. </st><st c="3852">İyi niyetli ve kibar, ama bazen beni incelerken yakalıyorum gözlerini. </st><st c="3923">Öylesine rahatsız edici bir durum ki inceleniyor olmak. </st><st c="3979">İnsan ister istemez kendini beğendirmeye çalışıyor, doğal olamıyor. </st><st c="4047">Aslında beni ben olarak görmesini, kabul edecekse böyle kabul etmesini isterdim. </st><st c="4128">Bu durumun bir an önce aydınlanması gerek. </st><st c="4171">Bunu yapacak olan da Yankı.</st></p>
			<p><st c="4198">– Bu akşam konuşur musun Yankı? </st><st c="4231">Böyle kaçamak buluşuyor olmaktan gerçekten rahatsız oluyorum.</st></p>
			<p><st c="4292">Yine kendine çok güvenen bir gülümseyiş oturuyor Yankı’nın yüzüne.</st></p>
			<p><st c="4359">– Üzülme bir tanem, konuşurum, annem anlayışlı kadındır, onu sen de az çok tanımışsındır. </st><st c="4450">Bu akşam konuşur, onun ne düşündüğünü öğrenirim. </st><st c="4499">Bugüne kadar benim hiç kimseye böyle duygularla yaklaşmadığımı biliyor. </st><st c="4571">Arkadaşlık etmemi istediği birçok kız oldu, ama ilgimi çekmemişti onlar. </st></p>
			<p><st c="4644">– Peki, ben niçin ilgini çektim?</st></p>
			<p><st c="4676">– Seninle konuşabiliyorum. </st><st c="4704">Bu benim için önemli. </st><st c="4726">Beğenilerimiz, dünyaya bakışımız birbirine benziyor. </st><st c="4779">İlk kez biriyle bu kadar ilgilendiğime annem de şaşırmış olmalı.</st></p>
			<p><st c="4843">İçim hiç rahat değil. </st><st c="4866">Yankı’nın bana olan ilgisini ailesinin onaylamayacağını düşünüyorum. </st><st c="4935">Bu bir külkedisi masalı değil ki. </st><st c="4969">Yaşam, masallardan nasıl da uzak... </st><st c="5005">Ne iyiler tam iyi, ne kötüler tam kötü. </st><st c="5045">Bir denge sağlamaya çalışmak çok zor. </st><st c="5083">Ben de ne yapacağımı şaşırdım. </st><st c="5114">Yankı evlilik planları yaptığımı sanıyordur. </st><st c="5159">Beni etkileyen birçok olumlu yanı var; yakışıklı, onunla evlenirsem hiçbir ekonomik sıkıntım olmaz, ama başka zorluklar olacağı kesin. </st><st c="5294">Önemli bir karar evlilik, ben hâlâ kendim için çok erken diye düşünüyorum. </st><st c="5369">Anneme de Erhan’a da böyle söylememiş miydim? </st><st c="5415">Şimdi karşıma evet diyebileceğim biri çıktı diye ilkelerimden vazgeçecek miyim? </st><st c="5495">Hayır, evlilik hayalleri bana göre değil. </st><st c="5537">Hiç kimsenin yaşamında evlilik her şeyin belirleyicisi olan bir yazgıya dönüşmemeli. </st><st c="5622">Yankı’yla evlenirsem, sırtımı ona dayayıp karşıma ne çıkarsa ona razı olmak, ondan hoşnut kalmak, hatta ona minnet duymak zorunda kalmaz mıyım? </st><st c="5766">Ne yapıp edip hukuk fakültesine girmek isteyen Özlem’e ne oldu? </st><st c="5830">Hani şu çocukça düşüm vardı ya, bir gün haber alacağımız Mısır’daki zengin akraba düşü... </st><st c="5920">İşte Yankı’yı onun yerine mi koydum nedir? </st><st c="5963">Bütün dünya nasıl paragöz olmuşsa, ben de bundan payıma düşeni aldım mı? </st><st c="6036">Ama yalnızca parası değil ki Yankı’yı cazip kılan. </st><st c="6087">Her şeyden önce benden yaşça biraz büyük olması ondan etkilenmeme neden oluyor sanki. </st><st c="6173">Dünyayı onunla birlikte değerlendirmek daha kolay, daha yaşanabilir gibi geliyor. </st><st c="6255">Zaman zaman Taylan’la karşılaştırdığımda Yankı daha üstün gibi görünüyor gözüme. </st><st c="6336">Yine de Taylan, beni bugün arasa, bugün telefon etse her şeyi unutur, onun yanında olurdum. </st><st c="6428">Yankı’dan çekiniyorum, oysa Taylan’ın yanında kendimi daha rahat hissediyorum. </st><st c="6507">Bu çekingenliğe neyin sebep olduğunu bilmiyorum. </st><st c="6556">Ama bir şey var. </st><st c="6573">Ne olduğunu bilmediğim bir şey var. </st><st c="6609">Belki ailesi... </st><st c="6625">Aramızda bir uçurum varmış da ben görmüyormuşum gibi...</st></p>
			<p><st c="6680">Bu düşünceler içindeyken Gülseren Hanım’ın sesini duydum. </st><st c="6739">Yankı’yı çağırıyordu. </st><st c="6761">Vergi dairesine gitmesi gereken bir belge varmış. </st><st c="6811">Belgeyi Yankı’nın eline tutuşturdu. </st><st c="6847">Onu mağazadan uzaklaştırmak için mi yapıyor acaba? </st><st c="6898">Bu arkadaşlığı onaylamadığının bir göstergesi mi, yoksa ben mi çok kuşkucu biri oldum? </st></p>
			<p><st c="6985">– Özlem, biraz yanıma gelir misin kızım? </st></p>
			<p><st c="7026">Şimdi de beni çağırıyor. </st><st c="7051">Sanırım Yankı konusunu açacak. </st><st c="7082">Nasıl bir tavır takınacağımı bilemeden gittim yanına. </st></p>
			<p><st c="7136">– Biraz konuşmak istiyorum seninle Özlem. </st><st c="7178">Buzdolabından iki kola alsana. </st><st c="7209">Bugün oldukça sıcak; hem sohbet eder, hem kolalarımızı içeriz. </st></p>
			<p><st c="7272">Mağazadaki mini buzdolabından çıkardım şişeleri, tepsiye iki bardak koyup masasına yöneldim. </st><st c="7365">Daha önce böyle birlikte bir şeyler içelim önerisi olmamıştı hiç. </st><st c="7431">Bu yaklaşımını iyiye mi kötüye mi yormalıydım, kafam karışıktı. </st><st c="7495">Bardakları doldurdum, onunkini uzattım. </st><st c="7535">Teşekkür anlamında gülümsedi.</st></p>
			<p><st c="7564">– Bak kızım, son günlerde Yankı’yla oldukça yakınlaştığınızı görüyorum.</st></p>
			<p><st c="7636">Bir şey demedim, sözün sonunu bekledim. </st></p>
			<p><st c="7677">– Artık bazı şeylerin konuşulması gerek. </st></p>
			<p><st c="7718">– Bugün Yankı konuşacaktı sizinle, dedim. </st></p>
			<p><st c="7760">– Seni çok iyi anlıyorum Özlem. </st><st c="7792">Oğlum seni çok çabuk etkiledi. </st><st c="7823">Düşünme fırsatı bulamadan gönlünü kaptırdın gibi geliyor bana. </st><st c="7886">Buraya her gün gelmesi, her gelişinde çiçek getirmesi, hangi genç kızın hoşuna gitmez ki? </st><st c="7976">Sanırım bu davranışı sana ümit veriyor.</st></p>
			<p><st c="8015">İnsanın bir yetişkinle bu konularda konuşması ne kadar güç. </st><st c="8076">Yankı bana ümit vermekten de öte bir yakınlık duyduğunu yeteri kadar belli etmiyor mu acaba? </st><st c="8169">Beni sevdiğini kaç kez söyledi. </st><st c="8201">Bu ümit vermekten de öte bir şey. </st><st c="8235">Aslında bunları niçin benimle konuşuyor, anlamıyorum. </st><st c="8289">Oğluyla konuşması gerekmez mi? </st></p>
			<p><st c="8320">– Bana ne söylemek istiyorsunuz? </st><st c="8353">Yani boşuna ümitlenme mi diyorsunuz?</st></p>
			<p><st c="8389">Gülümsedi.</st></p>
			<p><st c="8400">– Sen de evlilik hayalleri kuruyorsun mutlaka. </st><st c="8448">Bütün genç kızlar gibi, Yankı da senin gözüne iyi bir eş adayı olarak görünüyordur sanırım. </st><st c="8540">Bunun için seni suçlayacağımı sanma. </st><st c="8577">Seninle dostça, arkadaşça konuşmak istiyorum. </st><st c="8623">Beni patronun gibi ya da Yankı’nın annesi gibi görme lütfen. </st></p>
			<p><st c="8684">Yarım yamalak bir savunma yapmaya çalıştım: </st></p>
			<p><st c="8728">– Beni fazla tanımadığınızı biliyorum Gülseren Hanım. </st><st c="8782">Evlilik konusunda sizin sandığınız gibi düşüncelerim yok. </st><st c="8840">Yankı şimdilik arkadaşım, evet ondan hoşlandım. </st><st c="8888">O da beni sevdiğini söylüyor. </st><st c="8918">Fakat şu an evlenelim dese, yine de yanıtım henüz değil, olur. </st><st c="8981">Benim de kendime göre bir yaşantım, ideallerim var. </st></p>
			<p><st c="9033">Sanırım bana fazla inanmadı. </st><st c="9062">Onun karakterini az çok anlamıştım, kendi düşüncelerinin yüzde yüz doğru olduğunu sanan insanlardandı, kolay ikna olacak biri değil.</st></p>
			<p><st c="9194">– Artık bazı şeyleri konuşmanın vakti geldi Özlem. </st><st c="9246">Daha fazla ertelemek istemiyorum. </st><st c="9280">İkinize de uyarıda bulunmam gerek, sizin mutluluğunuz için tabii.</st></p>
			<p><st c="9345">Uyarı mı? </st><st c="9356">Ne için uyaracak bizi? </st><st c="9379">Birbirini seven, beğenen gençler ne için uyarılır anlamam. </st><st c="9438">Yoksa bir hastalığı mı var? </st><st c="9466">Yoksa çıktığı başka biri mi var? </st></p>
			<p><st c="9499">– Bak kızım, ben eski kafalı değilim, en az sizler kadar çağdaş düşünmeye çalışırım. </st><st c="9584">Öyle davul dengi dengine olmalı gibi kalıpların arkasına da sığınmam. </st><st c="9654">Sen hoş kızsın, güzelsin, cana yakınsın, ağır başlısın, ama...</st></p>
			<p><st c="9716">Bu ‘ama’lardan nefret ediyorum... </st></p>
			<p><st c="9751">– İleride doğabilecek farklılıkları bir düşünsene... </st><st c="9804">Kültür farklılığı hafife alınacak bir şey değil. </st><st c="9853">Bir süre sonra aynı dili konuşmadığınızı göreceksiniz. </st><st c="9908">Ben de aynı sorunu yaşadım. </st><st c="9936">Belki biliyorsun, yüksek öğrenim yapmadım ben, senin gibi liseden sonra bıraktım okumayı. </st><st c="10026">Eşimle ilk yıllarım çok güzel geçti, ama sonra o eve gelmemeye ya da geç gelmeye başladı. </st><st c="10116">Çünkü hayata benim kadar basit bakmıyordu. </st><st c="10159">Bu yüzden o kadar mutsuz oldum ki... </st><st c="10196">Paylaşacak fazla bir şey bulamayınca ben de burayı açtım, yalnızca oyalanmak için. </st><st c="10279">Sen de tahmin edersin ki, paraya ihtiyacım yok. </st><st c="10327">Yalnızca kendimi avutuyorum. </st><st c="10356">Aynı mutsuzluğu Yankı’yla yaşamak ister misin? </st><st c="10403">Seninle konuşacak hiçbir şey bulamadığı günler çok çabuk gelecek. </st><st c="10469">O da mutsuz olacak. </st><st c="10489">Oğlumun mutsuz olmasını istemiyorum Özlem. </st><st c="10532">Beni anlıyor musun canım?</st></p>
			<p><st c="10557">Demek beni cahil buluyor Gülseren Hanım, ama ben üniversite hayalimden vazgeçmiş değilim ki. </st><st c="10651">Bu yıl mutlaka kazanacağım istediğim fakülteyi. </st><st c="10699">Yankı’nın oturduğu sıralarda ben de oturacağım. </st><st c="10747">Kendimi kanıtlayacağım herkese, Gülseren Hanım’a, Erhan’a; hatta Yankı’ya karşı. </st></p>
			<p><st c="10828">Bunları ona söyleyemedim, kendini beğendirmek için yalvaran bir kız durumuna düşecekmişim gibi geldi bana. </st><st c="10935">Demek beni yakıştıramadı oğluna. </st><st c="10968">Öyle ağırıma gitti ki bu sözler. </st><st c="11001">Bana nereden geldiğimi anımsatmak istedi. </st><st c="11043">Kibarca haddini bil kızım, demek istedi. </st></p>
			<p><st c="11084">– Ben oğlumun gelecekte mutlu ve başarılı olmasını isterim Özlem. </st><st c="11150">Bütün anneler kendi çocukları için ister bunu. </st><st c="11197">Annen de senin için istiyordur, öyle değil mi? </st><st c="11244">Biz Yankı’yı üniversite biter bitmez Amerika’ya yollamayı planlıyoruz. </st><st c="11315">Babası da böyle uygun görüyor. </st><st c="11346">Eğitimini en üst seviyede tamamlamalı. </st><st c="11385">Sana bağlanırsa Amerika’ya gitmeyi reddedebilir. </st><st c="11434">Bak Özlemciğim, seninle bir abla gibi her şeyi açık açık konuşuyorum. </st><st c="11504">İleride o da babası gibi sık sık yurt dışına çıkmak zorunda kalacak, toplantılar yüzünden eve geç gelecek. </st><st c="11611">Senin düşlediğin evlilikte böyle bir şeye yer var mı?</st></p>
			<p><st c="11664">Anlaşılmıştı, oğluna ayak bağı olacağımdan korkuyor Gülseren Hanım. </st><st c="11733">Benim yüzümden Amerika’ya gitmeyi reddedebilir mi Yankı? </st><st c="11790">Bana o kadar bağlı mı acaba? </st><st c="11819">Sanmıyorum, ama yine de annesi önlem almaya çalışıyordu. </st><st c="11876">Ne yapacaktım, inatla direnecek miydim? </st><st c="11916">Yankı’nın tutumu önemliydi, kararlı olursa sevgimizi büyütmek isterse ben de direnirdim. </st><st c="12005">Ailesini ikna etmeye çalışırsa beni gerçekten sevdiğini anlayacaktım. </st></p>
			<p><st c="12075">O gün Gülseren Hanım’a hiçbir şey söylemedim. </st><st c="12121">Yeniden işimin başına döndüm, karar vermem gerekiyordu. </st><st c="12177">Ya burada çalışmayı sürdürecektim ve Gülseren Hanım’ın söylediklerini umursamaz gibi görünecektim ya da işi bırakıp bu ortamdan, Yankı’dan da, annesinden de uzaklaşıp daha huzurlu bir ortamda iş bulacaktım. </st><st c="12384">Erhan bankadan döndüğünde kararımı vermiştim. </st></p>
			<p><st c="12430">– Ben yarın gelmiyorum Erhan, Gülseren Hanım’a sen söylersin... </st><st c="12494">Yarından sonra da geleceğimi sanmıyorum. </st><st c="12535">İşi bırakıyorum.</st></p>
			<p><st c="12551">Erhan durumu anlamak için çabaladı ama bir şey söylemedim. </st><st c="12611">Yankı isterse beni bulur. </st><st c="12637">Merak ederse kapıma kadar gelir. </st><st c="12670">Gerek duyarsa arar. </st><st c="12690">O zaman bu konuyu yeniden değerlendiririz. </st><st c="12733">Annesiyle konuşması önemli. </st><st c="12761">Bu mağazada çalışmak hem beni hem Gülseren Hanım’ı rahatsız edecek. </st><st c="12829">Bana ne zaman baksa oğluna ayak bağı olan birini görecek. </st><st c="12887">Bu düşünceleri tabii ki gözlerine, yüzüne, sesine yansıyacak, ben de kendimi kötü hissedecektim. </st></p>
			<p><st c="12984">Bu hırsla eve gittim. </st><st c="13006">Odama kapandım. </st><st c="13022">Oturup ağlamak geldi içimden, ama tuttum kendimi. </st><st c="13072">Kültür farklılığı öyle mi? </st><st c="13099">Arkadaşlarımdan topladığım hazırlık kitaplarının hepsini, dershanelerin deneme sınavları için hazırladıkları kitapçıkları koydum masanın üzerine. </st><st c="13245">Tam üç saat aralıksız soru çözdüm. </st><st c="13280">Kendi kendime deneme sınavları yaptım. </st><st c="13319">Soruları doğru yanıtladıkça Gülseren Hanım’ın can sıkıcı sözleri uçtu gitti. </st><st c="13396">Saate baktığımda on ikiye yaklaştığını gördüm. </st><st c="13443">Bu çalışma gücüne kendim de şaşırdım. </st><st c="13481">Yatağa uzandım, biraz dinlenmek için. </st></p>
			<p><st c="13519">Bu saate kadar Yankı annesiyle çoktan konuşmuş olmalıydı. </st><st c="13577">Gülseren Hanım bana söylediği sözlerin benzerini oğluna da söylemiştir herhalde. </st><st c="13658">Amerika demiştir, geleceğin demiştir, o kız sana uymaz demiştir. </st><st c="13723">Kulağım telefonda; ama çalmıyor. </st><st c="13756">Bu bekleyiş acı veriyor bana. </st><st c="13786">Aramıyor... </st><st c="13798">Benden vazgeçti... </st><st c="13817">Annesi onu ikna etmiş olmalı. </st><st c="13847">Kim bilir, belki de haklı kadın. </st><st c="13880">Belki mutsuz ederdi bu birliktelik beni. </st><st c="13921">Şimdi tek hedefim olmalı benim; çok çalışıp, çok çok çalışıp hukuk fakültesini kazanmak ya da başka bir fakülte... </st><st c="14036">Duvardaki takvime bakıyorum. </st><st c="14065">Günler çabuk geçiyor, sınav yaklaşıyor. </st><st c="14105">Şimdiye kadar aklım neredeydi acaba? </st><st c="14142">Oturup daha planlı bir çalışma düzeni kurmalıydım. </st><st c="14193">Yankı’nın varlığı okuma düşüncemi bir anda geri plana atmama neden olmuş, haberim yok. </st></p>
			<p><st c="14280">Bugünlük bu kadar çalışma yeter diye düşündüm. </st><st c="14327">Annemle konuşup işi bıraktığımı söylemem gerek. </st><st c="14375">İçeriden dikiş makinesinin sesi geliyor. </st><st c="14416">Gece yarısı oldu hâlâ çalışıyor. </st><st c="14449">Yanına gittim. </st><st c="14464">Lacivert bir kumaş üzerine eğilmiş, teyellediği ipleri söküyor. </st><st c="14528">Beni görünce şaşırdı.</st></p>
			<p><st c="14549">– Daha uyumadın mı sen? </st><st c="14574">Sabah kalkamazsın sonra.</st></p>
			<p><st c="14598">– Sabah kalkmama gerek yok anne.</st></p>
			<p><st c="14631">Anneme olup biten her şeyi anlattım. </st><st c="14669">Annemin bu soruna yaklaşımı her zamanki gibi oldu.</st></p>
			<p><st c="14719">– Her işte bir hayır vardır kızım. </st></p>
			<p><st c="14755">Böyle düşünmek sorunlara bir çözüm getirmese de insanı rahatlatıyor ve umudunun artmasına neden oluyor. </st><st c="14859">O yüzden seviyorum annemin bu sözünü. </st><st c="14897">Her işte bir hayır vardır Özlem, böylece aklın başına geldi, sınavlara hazırlanman gerektiği dank etti kafana, iyilik burada. </st><st c="15023">Çok basit bir mutluluk oyunu gibi görünse de işe yaradığı oluyor. </st><st c="15089">Anneme iyi geceler dileyip odama döndüm. </st><st c="15130">Ertesi sabah erken kalkma, işe gitme kaygım olmayacaktı, rahatça uzandım yatağıma. </st><st c="15213">Biraz Yankı’yı düşündüm, biraz Taylan’ı, biraz da kendimi. </st><st c="15272">Herkesin dünyası birbirinden o kadar ayrı ki... </st><st c="15320">Yine de ortak bir yan var gibi geliyor bana. </st><st c="15365">Belki de yaşamla ilgili kaygılarımızdır bizi birbirimize yakın kılan. </st></p>
			<p><st c="15435">Sabah mutfaktan gelen seslerle uyandım. </st><st c="15475">Kardeşim Çiğdem, her zamanki gibi çayını gürültüyle karıştırıyordu. </st><st c="15543">Kızarmış ekmek kokusu sarmıştı bütün evi. </st><st c="15585">Bu kokuyu öyle özlemişim ki... </st><st c="15616">Sabahları ekmek kızartmaya bile vakit bulamadan mağazaya koşturuyordum hep. </st><st c="15692">Elimi yüzümü yıkamadan, yataktan kalktığım gibi mutfağa gittim. </st><st c="15756">Çiğdem benim halime bakıp güldü. </st></p>
			<p><st c="15789">– Bizim Rapunzel bugün cadı gibi görünüyor. </st><st c="15833">Bir de süpürge bulalım mı sana?</st></p>
			<p><st c="15864">Hiç kızmadım şakasına. </st><st c="15888">Saçlarım iyice dolaşmış olmalıydı. </st><st c="15923">Her akşam yatmadan önce uzun uzun tarardım. </st><st c="15967">Dün geç saate kadar ders çalıştığım için öyle yorulmuşum ki, saçlarımı tarayamadan uyuyuvermişim.</st></p>
			<p><st c="16064">– Beni artık kimse kızdıramaz Çiğdem, sen bile...</st></p>
			<p><st c="16114">– Vaktim olsa görürdün, ama okula geç kalıyorum.</st></p>
			<p><st c="16163">Çiğdem apar topar çıktı evden. </st><st c="16195">Annemin yüzüne uzun uzun baktım. </st><st c="16228">Ne zamandır bu kadar dikkatli incelememiştim onu. </st><st c="16278">Gözlerinin kıyısındaki, alnındaki çizgiler nasıl da çoğalmış. </st><st c="16340">Yanına gidip sarıldım, öptüm.</st></p>
			<p><st c="16369">– Deli kız, ne oldu sana? </st><st c="16396">Hadi git de yüzünü yıka önce.</st></p>
			<p><st c="16425">Neşeyle banyoya gidip yüzümü yıkadım. </st><st c="16464">Saçlarımı taradım, artık insan içine çıkabilir bir Özlem görünüyordu aynada. </st><st c="16541">Kendimi beğendim, annem kahvaltı tabağımı hazırlamış bile. </st><st c="16600">Ona yeniden sarıldım. </st></p>
			<p><st c="16622">– Ne oluyor kızım? </st><st c="16641">Gören de işten ayrıldığını değil, yeni bir iş bulduğunu sanacak. </st></p>
			<p><st c="16706">– Sınav yaklaştı ya anne, bu kez ipi göğüsleyeceğimi biliyorum. </st><st c="16770">Dışarıdan devam edebileceğim bir okul seçerim belki de. </st><st c="16826">Böylece hem çalışıp hem üniversiteye gidebilirim. </st></p>
			<p><st c="16876">– Sen yeter ki kazan kızım, bir işte çalışmadan da okuyabilirsin, idare edebiliriz. </st></p>
			<p><st c="16960">Allah Allah, yoksa Mısır’daki hayalî akrabamız gerçek mi oluyor? </st><st c="17025">Miras mı kalmış bize? </st><st c="17047">Hayır, hiçbiri değilmiş. </st><st c="17072">Meğer annem işi epeyce büyütmüş. </st><st c="17105">Apartmanın giriş katını dikiş atölyesine çevirecekmiş. </st><st c="17160">Onunla birlikte iki kişi daha çalışacakmış. </st><st c="17204">Bazı mağazaların siparişlerini alacaklarmış. </st><st c="17249">Okullarla da bağlantıya geçmişler, okul formaları, sporcu giysileri dikeceklermiş. </st></p>
			<p><st c="17332">Annemin bu girişimi bizi ekonomik olarak rahatlatacaktı, ben de kalan kısa sürede iş kaygısı taşımadan sınava hazırlanabilecektim. </st><st c="17463">Mısır’daki akrabadan çok daha önemli ve saygı duyulacak bir çalışmaydı annemin çabası. </st><st c="17550">Oturma odasına gidip anneme göstermeden dikiş makinesine kocaman bir öpücük kondurdum, bu zıngırtılı canavarla aramızdaki buzlar çözülmeye başlamıştı. </st></p>
		</div>
	<div id="charCountTotal" value="17701"></div></body>
</html>
