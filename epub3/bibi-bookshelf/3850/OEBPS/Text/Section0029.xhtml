<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Cersei</h1>

    <p>Kral, dudaklarını bükmüştü. “Ben Demir Taht’ta oturak istiyorum,” dedi annesine. “Joffrey’nin orada oturmasına izin veriyordun.”</p>

    <p>“Joffrey on iki yaşındaydı.”</p>

    <p>“Ama ben kralım. Taht bana <em>ait.</em>”</p>

    <p>“Bunu sana kim söyledi?” Cersei, Dorcas’ın onu daha sıkı bağlayabilmesi için derin bir nefes aldı. Dorcas iri bir kızdı, Senelle’den çok daha güçlüydü ama aynı zamanda daha beceriksizdi.</p>

    <p>Tommen’ın yüzü kızardı. “Kimse söylemedi.”</p>

    <p>“<em>Kimse?</em> Leydi karına böyle mi hitap ediyorsun?” Cersei, oğlunun isyanındaki Margaery Tyrell kokusunu alabiliyordu. “Eğer bana yalan söylersen Pate’i çağırtmak ve onu kanayana kadar kırbaçlatmaktan başka seçeneğim kalmaz.” Pate, Tommen’ın kırbaç oğlanıydı, ondan önce de Joffrey’nin. “İstediğin şey bu mu?”</p>

    <p>Yüzünü asarak, “Hayır,” diye mırıldandı kral.</p>

    <p>“Kim söyledi?”</p>

    <p>Tommen ayağını yere sürttü. “Leydi Margaery.” Annesinin yanında Margaery’ye <em>kraliçe</em> dememesi gerektiğini biliyordu.</p>

    <p>“Bu daha iyi. Karara bağlamam gereken çok önemli meseleler var Tommen, anlamak için ziyadesiyle genç olduğun meseleler. Tahtta oturup sürekli kıpırdanan ve çocuksu sorularla dikkatimi dağıtan aptal bir oğlana ihtiyacım yok. Margaery konsey toplantılarına katılman gerektiğini de düşünüyor sanırım?”</p>

    <p>“Evet,” diye kabul etti Tommen. “Kral olmayı öğrenmem gerekliğini söylüyor.”</p>

    <p>“Büyüdüğünde istediğin kadar konsey toplantısına katılabilirsin,” dedi Cersei. “Çok geçmeden o toplantılardan bıkacaksın, bana inan. Robert görüşmeler sırasında uyuklardı.” <em>Tabii zahmet edip katılırsa.</em> “Sıkıcı işleri yaşlı Jon Arryn’e bırakmayı ve ava çıkmayı tercih ederdi. Jon Arryn’i hatırlıyor musun?”</p>

    <p>“Karın ağrısından ölmüştü.”</p>

    <p>“Evet, zavallı adam. Madem öğrenmeye bu kadar meraklısın, belki de Batıdiyar’ın bütün krallarının ve onlara hizmet eden Eller’in isimlerini öğrenmelisin. Yarın sabah, isimleri bana ezberden okuyabilirsin.”</p>

    <p>“Evet anne,” dedi Tommen uysalca.</p>

    <p>“İşte benim akıllı oğlum.” Yönetim Cersei’ye aitti. Tommen reşit olana kadar Cersei’nin bundan vazgeçmeye niyeti yoktu. <em>Ben bekledim, o da bekleyebilir. Hayatımın yarısı boyunca bekledim.</em> Cersei vazifeşinas kız evlat, utangaç gelin ve uysal eş rollerini oynamıştı. Robert’ın sarhoş tacizlerine, Jaime’nin kıskançlığına, Renly’nin istihzalarına, Varys’in kıkırdamalarına ve Stannis’in diş gıcırtılarına katlanmıştı. Jon Arryn’le, Ned Stark’la ve aşağılık, tehlikeli, katil, cüce Tyrion’la mücadele etmişti. Bütün o zamanlar boyunca, bir gün onun sırasının geleceğine dair kendine söz vermişti. <em>Eğer Margaery Tyrell, beni güneşin altında geçireceğim vakitten mahrum edebileceğini düşünüyorsa, bir kez daha düşünsün.</em></p>

    <p>Yine de, kahvaltıyı böyle yapmak kötüydü ve Cersei’nin günü kahvaltıdan sonra da iyiye gitmedi. Kraliçe, sabahın geri kalanını Lord Gyles’la ve adamın hesap defterleriyle birlikte geçirdi. Lordun yıldızlar, geyikler ve ejderhalar hakkında öksürmesini dinledi. Gyles’tan sonra Lord Su geldi, ilk üç dromondun tamamlanmak üzere olduğunu rapor etti ve gemileri hak ettikleri görkemle bitirmek için daha fazla altın istedi. Kraliçe, adamın isteğini memnuniyetle yerine getirdi. Öğlen yemeğini, Ay Oğlan’ın hokkabazlıkları eşliğinde, tacir loncalarının üyeleriyle birlikte yedi; adamların, caddelerde dolaşıp sokak köşelerinde uyuyan serçelerle ilgili şikâyetlerini dinledi. Pycelle davetsiz bir şekilde geldiğinde, kraliçe, <em>serçeleri şehirden göndermek için altın pelerinlileri kullanmak zorunda kalabilirim,</em> diye düşünüyordu.</p>

    <p>Yüce Üstat son zamanlarda, bilhassa konsey toplantılarında fazlasıyla huysuzdu. Son oturumda, Aurane Su tarafından yeni dromondların kaptanları olarak seçilen adamlarla ilgili sızlanmıştı. Su, gemileri genç adamlara vermek istemişti, Pycelle ise deneyimden yana tavır koymuştu. Yetkinin, Karasu’daki alevlerden sağ çıkmayı başarmış kaptanlara gitmesi gerektiğini söylemişti. Onları, “Sadakati kanıtlanmış tecrübeli adamlar,” olarak tanımlamıştı. Cersei onları yaşlı adamlar olarak anmış ve Lord Su’dan yana olmuştu. “O kaptanlar sadece yüzme bildiklerini kanıtladılar,” demişti. “Hiçbir anne evladından uzun yaşamamalı, hiçbir kaptan da gemisinden uzun yaşamamalı.” Pycelle bu çıkışı keyifsizce bir nezaketle karşılamıştı.</p>

    <p>Üstat bugün daha az asabi görünüyordu, hatta gergin bir şekilde gülümsemeyi bile başardı. “Majesteleri, mutlu havadisler var,” dedi. “Wyman Manderly emrinizi yerine getirmiş ve Lord Stannis’in soğan şövalyesinin başını kesmiş.”</p>

    <p>“Bundan emin miyiz?”</p>

    <p>“Adamın kafası ve elleri, Beyaz Liman’ın duvarlarının üstüne oturtulmuş. Lord Wyman yemin ediyor ve Freyler onaylıyor. Kafayı görmüşler, ağzında bir soğan varmış. Ve eller, ellerden birinin parmakları kısaymış.”</p>

    <p>“Çok güzel,” dedi Cersei. “Manderly’ye bir kuş gönderin ve onu oğlunun derhal iade edileceğine dair bilgilendirin, sadakatini kanıtladı.” Beyaz Liman yakın zamanda kral huzuruna geri dönecekti. Roose Bolton ile piç oğlu, Moat Cailin’i güneyden ve kuzeyden kuşatmak üzereydi. Moat’u aldıklarında kuvvetlerini birleştirecekler ve Torrhen Kalesi’yle Derinorman Kalesi’ni de demiradamlardan temizleyeceklerdi. Lord Stannis’e karşı yürüyüşe geçme vakti geldiğinde, bu durum onlara Ned Stark’ın sancak beylerinin sadakatini kazandıracaktı.</p>

    <p>Bu esnada, güneyde, Mace Tyrell, Fırtına Burnu’nun dışına çadırlardan oluşan bir şehir kurmuştu. İki düzine mancınık, kalenin muazzam duvarlarına taş fırlatıyordu, şu ana kadar fazla bir etkileri olmamıştı. <em>Savaşçı Lord Tyrell,</em> diye düşündü kraliçe. <em>Armasında, poposunun üstünde oturan şişman bir adam olmalı.</em></p>

    <p>Öğleden sonra, Braavoslu suratsız elçi, kraliçenin huzuruna çıktı. Cersei adamı on beş göndür atlatıyordu ve bir sene daha atlatmaktan mutluluk duyardı ama Lord Gyles adamla daha fazla uğraşamayacağını söylemişti... kraliçe, Gyles’ın öksürmekten başka bir şey yapıp yapamadığını merak etmeye başlamıştı.</p>

    <p>Braavoslu, adının Noho Dimittis olduğunu söyledi. <em>Rahatsız edici bir adam için rahatsız edici bir isim.</em> Sesi de rahatsız ediciydi. Noho konuşurken, Cersei, adamın büyüklenmelerine daha ne kadar katlanmak zorunda olduğunu merak ederek oturduğu yerde kıpırdandı. Cersei’nin arkasında Demir Taht yükseliyordu. Tahtın dikenleri ve bıçakları, salonun zeminine çarpık gölgeler düşürüyordu. Sadece Kral ya da Kral Eli tahtta oturabilirdi. Cersei tahtın ayağında, altın yaldızlı ahşaptan yapılmış kırmızı minderli bir koltukta oturuyordu.</p>

    <p>Braavoslu nefes almak için durduğunda, Cersei konuşmak için bir şans yakaladı. “Bu, lord hazinecimiz için daha uygun bir konu.”</p>

    <p>Görünüşe göre Cersei’nin cevabı soylu Noho’yu memnun etmemişti. “Lord Gyles’la altı kez konuştum. Adam öksürüyor ve bahaneler uyduruyor ama altın bir türlü gelmiyor Majesteleri.”</p>

    <p>“Onunla yedinci kez konuşun,” diye önerdi Cersei nazik bir şekilde. “Yedi sayısı, bizim tanrılarımız için kutsaldır.”</p>

    <p>“Majesteleri şaka yapmaktan hoşlanıyor, anlıyorum.”</p>

    <p>“Şaka yaptığımda gülümserim. Gülümsediğimi görüyor musunuz? Bir şey duyuyor musunuz? Sizi temin ederim, ben bir şaka yaptığımda insanlar güler.”</p>

    <p>“Kral Robert...”</p>

    <p>“...öldü,” dedi Cersei sertçe. “Bu isyan bastırıldığında, Demir Bankası altınını alacak.”</p>

    <p>Adam, kraliçeye kaş çatacak kadar hürmetsizdi. “Majestleri...”</p>

    <p>“Bu görüşme bitmiştir.” Cersei bir gün için yeterince sıkıntı çekmişti. “Sör Meryn, soylu Noho Dimittis’e kapıyı gösterin. Sör Osmund, daireme dönerken bana eşlik edebilirsiniz.” Konukları kısa zaman sonra gelecekti ve Cersei banyo yapıp üstünü değiştirmek zorundaydı. Akşam yemeği de meşakkatli bir hadise olacaktı. Yedi Krallık şöyle dursun, bir krallığı yönetmek bile zor işti.</p>

    <p>Kral Muhafızı beyazlarının içindeki Sör Osmund Karakazan, basamaklarda kraliçeye katıldı. Cersei, tamamen yalnız olduklarından emin olduğunda adamın koluna girdi. “Küçük kardeşinizin işleri nasıl gidiyor acaba?”</p>

    <p>Sör Osmund huzursuz görünüyordu. “Ah... yeterince iyi, ancak...”</p>

    <p><em>“Ancak?”</em> Kraliçe, kelimelerine bir parça öfke ekleyerek konuştu. “İtiraf etmeliyim ki sevgili Osney’ye karşı olan sabrım tükeniyor. Şu küçük kısrağı çoktan ehlileştirmeliydi. Onu her gün Margaery’nin yanında olabilsin diye Tommen’ın yeminli kalkanı ilan ettim. Gülü şimdiye kadar koparmış olmalıydı. Küçük kraliçe, Osney’nin cazibesine karşı kör mü?”</p>

    <p>“Osney’nin cazibesinde sorun yok. Affınıza sığınırım ama o bir Karakazan, öyle değil mi?” Sör Osmund, parmaklarını siyah saçlarının arasından geçirdi. “Sorun kızda.”</p>

    <p>“Peki bunun sebebi ne?” Kraliçe, Sör Osney ile ilgili kuşkular beslemeye başlamıştı. Belki de Margaery başka bir adamdan daha çok hoşlanırdı. <em>Gümüşi saçlarıyla Aurane Su ya da Sör Tallad gibi iri ve güçlü bir adam.</em> “Bakire başka birini mi tercih ederdi? Kardeşinizin yüzü onu memnun etmiyor mu?”</p>

    <p>“Kardeşimin yüzünden hoşlanıyor. İki gün önce onun yara izine dokunmuş, Osney söyledi. ‘Bunu size hangi kadın verdi?’ demiş. Osney yara izinin bir kadının marifeti olduğunu hiç söylememiş ama Margaery biliyormuş. Başka biri anlatmış olabilir. Konuşurlarken kız sürekli Osney’ye dokunuyormuş; pelerinin kopçasını düzeltiyormuş, saçlarını geri itiyormuş, bunun gibi şeyler. Bir defasında, ok hedeflerinde, uzunyay kullanmayı öğrenmek istemiş. Osney de yayın nasıl tutulacağını göstermek için kollarını kızın bedenine dolamak zorunda kalmış. Kıza edepsiz şakalar anlatıyormuş, kız gülüyor ve daha edepsiz şakalarla karşılık veriyormuş. Hayır. Margaery, Osney’yi istiyor, bu aşikâr ama...”</p>

    <p>“Ama?” dedi Cersei.</p>

    <p>“Hiç yalnız kalmıyorlar. Kral hemen hemen her zaman onların yanında, o yoksa başkaları var. Margaery’nin leydilerinden ikisi onun yatağını paylaşıyor, her gece farklı leydiler. Diğer ikisi kızın kahvaltısını getiriyor ve giyinmesine yardım ediyor. Kız rahibesiyle dua ediyor, kuzeni Elinor’la kitap okuyor, kuzeni Alla’yla şarkı söylüyor ve kuzeni Megga’yla dikiş dikiyor. Janna Fossoway ve Merry Crane’le birlikse kuş avına gitmediği zamanlarda, küçük Bulwer kızıyla şatoma gel oynuyor. Arkasında dört ya da beş eşlikçi ve en az on iki muhafız olmadan at gezintisine çıkmıyor. Ve etrafında sürekli erkekler var, Bakire Zindanı’nda bile.”</p>

    <p>“Erkekler.” Bu bir şeydi. Bunda olasılıklar vardı. “Lütfen söyle, bu adamlar kimler?”</p>

    <p>Sör Osmund omuzlarını silkti. “Şarkıcılar. Margaery şarkıcılara ve hokkabazlara deli oluyor. Şövalyeler, kızın kuzenlerine kur yapmak için etrafta dolaşıyor. Osney en beterlerinin Sör Tallad olduğunu söylüyor. O iri budala, istediği kızın Elinor mu yoksa Alla mı olduğundan emin değilmiş gibi görünüyormuş ama onu çok istediğini biliyormuş. Redwyne ikizleri de aynı durumdaymış. Salya çiçekler ve meyveler getiriyormuş, Dehşet de ut çalmaya başlamış. Osney’nin söylediğine göre, bir kediyi boğarak daha güzel bir ses çıkarabilirmişiz. Yaz Adalı da sürekli ayakaltındaymış.”</p>

    <p>“Jalabhar Xho?” Cersei alaycı bir kahkaha koyuverdi. “Büyük ihtimalle, vatanını geri kazanabilmek için altın ve kılıç dileniyordur.” Xho, bütün o mücevherlerinin ve tüylerinin altında soylu bir dilenciden başka bir şey değildi. Robert, Xho’nun bezdirici ısrarlarına, kararlı bir, “Hayır,” ile temelli olarak son verebilirdi ama Yaz Adaları’nı fethetmek fikri Cersei’nin sarhoş kocasını baştan çıkarmıştı. Robert, tüylü pelerinlerin altında çırılçıplak dolaşan esmer tenli fahişeleri ve onların kömür karası meme uçlarını düşlemişti şüphesiz. Bu yüzden Xho’ya, “Hayır,” yerine sürekli, “Gelecek yıl,” demişti ama gelecek yıl bir türlü gelmemişti.</p>

    <p>“Dileniyor mudur bilemem Majesteleri,” dedi Sör Osmund. “Osney’nin dediğine göre ona Yaz Dili’ni öğretiyormuş. Osney’ye değil, krali... kısrağa ve kızın kuzenlerine.”</p>

    <p>“Yaz Dili konuşan bir at büyük ilgi uyandırır,” dedi kraliçe kuru bir sesle. “Kardeşine mahmuzlarını keskin tutmasını söyle. Yakın zamanda kısrağa binmesi için bir yol bulacağım, bundan emin olabilirsin.”</p>

    <p>“Söylerim Majesteleri. Kardeşim bu sürüş için hevesleniyor, heveslenmediğini düşünmeyin. Şu kısrak küçük ve sevimli bir şey.”</p>

    <p><em>Kardeşinin heveslendiği şey benim, seni aptal,</em> diye düşündü kraliçe. <em>Margaery’den istediği tek şey, kızın bacaklarının arasındaki lordluk unvanı.</em> Cersei, Osmund’dan hoşlanıyordu hoşlanmasına ama adam bazen Robert kadar aptal oluyordu. <em>Umarım kılıcı, zekâsından daha hızlıdır. Tommen’ın o kılıca ihtiyaç duyacağı bir gün gelebilir.</em></p>

    <p>Yıkık El Kulesi’nin gölgesinin altından geçerken tezahürat sesleri duydular. Avlunun karşısında, bir yaver, mızrak hedefini vurmuş ve çapraz kolu döndürmüştü. Tezahüratlara Margaery Tyrell ve eşlikçileri liderlik ediyordu. <em>Çok küçük bir başarı için çok fazla velvele. Duyan da çocuğun turnuva kazandığını sanır.</em> Sonra Cersei, süvari atının sırtındaki çocuğun, altın yaldızlı bir zırh kuşanmış Tommen olduğunu görüp şaşırdı.</p>

    <p>Kraliçenin bir gülümseme takınıp oğlunu görmeye gitmekten başka seçeneği yoktu. Çiçek Şövalyesi çocuğun attan inmesine yardım ederken, Cersei oğlunun yanına vardı. Tommen heyecandan nefessiz kalmıştı. “Gördünüz mü?” diye soruyordu herkese. “Hedefi tıpkı Sör Loras gibi vurdum. Gördünüz mü Sör Osney?”</p>

    <p>“Gördüm,” dedi Osney Karakazan. “Güzel bir manzaraydı.”</p>

    <p>“Eyerde benden daha dengelisiniz efendimiz,” dedi Sör Dermot.</p>

    <p>“Mızrağı da kırdım. Sör Loras, çatırtıyı duydunuz mu?”</p>

    <p>“Gök gürlemesi kadar şiddetli bir şekilde.” Sör Loras’ın beyaz pelerininin omzuna, yeşimden ve altından yapılmış bir gül tutturulmuştu, şövalyenin kahverengi bukleleri rüzgârla dalgalanıyordu. “Fevkalade bir sürüş gerçekleştirdiniz lakin bir kez yetmez. Bütün darbeleriniz doğruca hedefi bulana ve mızrağınız kolunuz gibi vücudunuzun bir parçası olana dek her gün talim yapmalısınız.”</p>

    <p>“Yapmak istiyorum.”</p>

    <p>“Muhteşemdiniz.” Margaery tek dizinin üstüne çöktü, kralın yanağını öptü ve kolunu çocuğun boynuna doladı. “Kardeşim, dikkatli ol,” diye uyardı Loras’ı. “Benim yiğit kocam birkaç yıl içinde seni attan düşürüyor olacak.” Kızın üç kuzeni onayladı ve sefil Bulwer kızı şarkı söyleyerek zıplamaya başladı. “Tommen <em>şampiyon</em> olacak, Tommen <em>şampiyon</em> olacak.”</p>

    <p>“Yetişkin bir erkek olduğunda,” dedi Cersei.</p>

    <p>Kızların gülümsemeleri, kırağı tarafından öpülmüş güller gibi soldu. Cersei’nin önünde diz çöken ilk kişi, çiçek bozuğu suratlı yaşlı rahibe oldu. Küçük kraliçe ve ağabeyi dışında herkes rahibeyi takip etti.</p>

    <p>Tommen, havadaki ani soğukluğu hissetmemiş gibi görünüyordu. “Anne, beni gördün mü?” dedi neşeyle. “Kalkanda mızrağımı kırdım ve torba bana hiç çarpmadı!”</p>

    <p>“Avlunun karşısından izliyordum. Gayet başarılıydın Tommen. Senden daha azını beklemezdim. Mızrak dövüşü senin kanında var. Bir gün müsabaka meydanlarına sen hükmedeceksin, tıpkı baban gibi.”</p>

    <p>“Tommen’ın önünde kimse duramayacak.” Margaery Tyrell, kraliçeye mahcup bir gülümseme bahşetti. “Ama Kral Robert’ın mızrak dövüşlerinde o kadar başarılı olduğunu bilmiyordum. Lütfen söyleyin Majesteleri, merhum kocanız hangi turnuvaları kazanmıştı? Hangi büyük şövalyeleri attan düşürmüştü? Kralımız, babasının zaferlerini dinlemekten hoşlanacaktır, biliyorum.”</p>

    <p>Cersei’nin boynuna bir kızartı yürüdü. Tyrell kızı onu tuzağa düşürmüştü. Gerçekte, Robert Baratheon sıradan bir mızrak dövüşçüsüydü. Turnuvalarda, rakiplerini kör baltalarla ya da çekiçlerle dövebileceği meydan dövüşlerini tercih ederdi. Cersei az önce konuştuğunda Jaime’yi düşünüyordu. <em>Kendimi kaybetmek hiç bana göre değil.</em> “Robert, Üç Dişli Mızrak turnuvasını kazandı,” demek zorunda kaldı. “Prens Rhaegar’ı devirdi ve beni aşk ve güzellik kraliçesi ilan etti. Bu hikâyeyi bilmemene şaşırdım gelinim.” Margaery’ye cevap düşünecek vakit bırakmadı. “Sör Osmund, oğlumun zırhını çıkarın lütfen. Sör Loras, benimle yürüyün. Sizinle konuşmam gerek.”</p>

    <p>Çiçek Şövalyesi’nin, kraliçeyi bir yavru köpek gibi takip etmekten başka şansı yoktu. Cersei sarmal merdivenlere varana kadar bekledi ve, “Tanrılar aşkına, bu kimin fikriydi?” dedi.</p>

    <p>Sör Loras, “Kız kardeşimin,” diye kabul etti. “Sör Tallad, Sör Dermot ve Sör Portifer talim yapıyordu. Kraliçe, Majesteleri’nin de denemesini önerdi.”</p>

    <p><em>Ona sırf beni sinirlendirmek için kraliçe diyor.</em> “Ve siz ne yaptınız?”</p>

    <p>“Majestelerinin zırhını giymesine yardım ettim ve ona mızrağını nasıl indireceğini gösterdim.”</p>

    <p>“O at kral için çok büyüktü. Tommen düşseydi ne olacaktı? Kum torbası başını ezseydi ne olacaktı?”</p>

    <p>“Çürükler ve kanlı dudaklar, şövalye olmanın parçalarıdır.”</p>

    <p>“Ağabeyinizin neden sakat olduğunu anlamaya başlıyorum.” Bu sözler, şövalyenin güzel yüzündeki gülümsemeyi sildi. Cersei bunu gördüğü için memnundu. “Belki de kardeşim Jaime, size görevlerinizi izah etmekte başarısız oldu. Oğlumu düşmanlarından korumak için buradasınız sör. Onu şövalye olarak eğitmek, silah ustasının işi.”</p>

    <p>“Aron Santagar öldürüldüğünden beri Kızıl Kale’nin silah ustası yok,” dedi Sör Loras, sesinde bir parça kınama vardı. “Majesteleri neredeyse dokuz yaşında ve öğrenmeye hevesli. Bu yaşında bir yaver olmalıydı. Biri ona öğretmek zorunda.”</p>

    <p><em>Biri öğretecek ama o sen olmayacaksın.</em> “Siz kimin yaveriydiniz sör?” diye sordu Cersei tatlı bir sesle. “Lord Renly’nin, değil mi?”</p>

    <p>“O şerefe nail oldum.”</p>

    <p>“Evet. Ben de öyle düşünmüştüm.” Cersei, yaverler ve şövalyeler arasındaki bağın ne kadar güçlü olabileceğini görmüştü. Tommen’ın Sör Loras’la yakınlaşmasını istemiyordu. Çiçek Şövalyesi, bir çocuğun örnek alabileceği türden bir adam değildi. “İhmalkâr davrandım. Yönetilecek bir diyar, dövüşülecek bir savaş ve yası tutulacak bir baba varken, yeni bir silah ustası ilan etmek gibi önemli bir meseleyi gözden kaçırdım. Bu hatayı en kısa zamanda düzelteceğim.”</p>

    <p>Sör Loras, alnına düşen kahverengi bukleyi geri itti. “Kılıçta ve mızrakta benim kadar iyi olan bir adam daha bulamazsınız Majesteleri.”</p>

    <p><em>Çok alçakgönüllüyüz, öyle değil mi?</em> “Tommen sizin kralınız, yaveriniz değil. Sizin göreviniz onun için dövüşmek ve gerekirse onun için ölmek. Hepsi bu.”</p>

    <p>Cersei, Çiçek Şövalyesi’ni, demir kazıklı hendeğin üzerinde uzanan açılır kapanır köprüde bıraktı ve Maegor Hisarı’na tek başına girdi. Dairesine çıkan basamakları tırmanırken, <em>silah ustasını nereden bulacağım?</em> diye düşündü. Sör Loras’ı reddetmişken Kral Muhafızları’nın diğer şövalyelerine dönemezdi; bu, yaraya tuz basmaya benzerdi ve Yüksek Bahçe’yi öfkelendirirdi. <em>Sör Tallad? Sör Dermot? Biri olmalı.</em> Tommen, yeni yeminli kalkanını sevmeye başlamıştı ama Sör Osney, Bakire Margaery meselesinde, Cersei’nin düşündüğü kadar yetenekli olmadığını kanıtlamıştı ve Cersei’nin aklında Osney’nin ağabeyi Osfryd için başka bir görev vardı. Tazı’nın kuduz olması talihsizlikti. Sandor Clegane’in sert sesi ve yanık yüzü Tommen’ı her zaman korkutmuştu. Clegane’in çatık kaşları, Loras Tyrell’in aptalca gülümseyen kibarlığı için kusursuz panzehir olurdu.</p>

    <p>Cersei, Aron Santagar’ın Dornelu olduğunu hatırladı. <em>Dorne’a haber gönderebilirim.</em> Güneş Mızrağı ile Yüksek Bahçe arasında, asırların kanı ve savaşı yatıyordu. <em>Evet. Dornelu bir adam, ihtiyaçlarım için çok uygun olabilir. Dorne’da birkaç iyi kılıç olmalı.</em></p>

    <p>Cersei çalışma odasına girdiğinde, içeride Lord Qyburn’ü buldu. Adam pencere sekisine oturmuş bir şeyler okuyordu. “Majesteleri memnun olacaksa, raporlarım var.”</p>

    <p>“Daha fazla entrika ve ihanet mi?” diye sordu Cersei. “Uzun ve yorucu bir gün geçirdim. Hızlıca anlat.”</p>

    <p>Qyburn anlayışlı bir şekilde gülümsedi. “Nasıl isterseniz. Tyrosh’un Yüksek Yargıcı’nın, mevcut ticaret savaşını bitirmek üzere Lys’e şartlar önerdiği konuşuluyor. Myr’in, Tyrosh’un tarafında savaşa gireceği dedikoduları vardı ama Altın Mürettebat olmadan Myrliler...”</p>

    <p>“Myrlilerin ne yaptığı beni hiç ilgilendirmiyor.” Özgür Şehirler birbirleriyle sürekli savaşırlardı. Onların sonu gelmez ihanetleri ve ittifakları, Batıdiyar için hiçbir şey ifade etmezdi. “Daha önemli haberlerin var mı?”</p>

    <p>“Görünüşe göre Astapor’daki köle ayaklanması Meereen’e sıçramış. Bir düzine geminin denizcileri ejderhalardan bahsediyor...”</p>

    <p>“Harpiyalar. Meereen’de harpiyalar var.” Cersei bunu bir yerden hatırlıyordu. Meereen dünyanın öbür uçundaydı, Valyria’nın ötesindeki doğu kıtasındaydı. “Bırak da köleler ayaklansın. Bundan bize ne? Batıdiyar’da kölelik yok. Bana anlatacaklarının hepsi bu kadar mı?”</p>

    <p>“Dorne’dan gelen haberleri daha ilginç bulabilirsiniz Majesteleri. Prens Doran, bir zamanlar Kızıl Yılan’ın yaverliğini yapan Sör Daemon Kum’u zindana atmış.”</p>

    <p>“Onu hatırlıyorum.” Sör Daemon, Prens Oberyn’le birlikte Kral Toprakları’na gelen Dornelu şövalyelerden biriydi. “Ne yapmış?”</p>

    <p>“Prens Oberyn’in kızlarının serbest bırakılmasını talep etmiş.”</p>

    <p>“Aptalca davranmış.”</p>

    <p>“Ayrıca,” dedi Lord Qyburn, “Dorne’daki dostlarımızın verdiği bilgiye göre, Benekli Orman Şövalyesi’nin kızı hiç beklenmedik bir şekilde Lord Estermont’la nişanlandırılmış. Kız aynı gece Yeşil Kaya’ya gönderilmiş. Kızla Estermont’un çoktan evlendiği söyleniyor.”</p>

    <p>“Kızın karındaki bir piç bunu açıklar.” Cersei saçının bir buklesiyle oynadı. “Utangaç gelinimiz kaç yaşında?”</p>

    <p>“Yirmi üç, Majesteleri. Lord Estermont ise...”</p>

    <p>“...yetmişinde olmalı. Bunun farkındayım.” Estermontlar, Robert kanalıyla Cersei’nin hısımlarıydı. Robert’ın babası, büyük ihtimalle bir şehvet ya da delilik krizi anında, Estermont kızlarından birini eş olarak almıştı. Cersei kralla evlendiğinde, Robert’ın leydi annesi çoktan ölmüştü ama kadının iki erkek kardeşi düğün için gelmiş ve yarım yıl boyunca kalede kalmıştı. Robert daha sonra, bu nezaketin karşılığını vermek için, Gazap Burnu’nun açıklarında küçük bir ada olan Estermont’a gitmek istemişti. Estermont Hanedanı’nın makamı olan Yeşil Kaya’da geçirilen o rutubetli ve kasvetli on beş gün, Cersei’nin genç hayatının en uzun günleriydi. Jaime, kaleye daha ilk görüşte Yeşil Bok adını takmıştı, çok geçmeden Cersei de aynı adı kullanmaya başlamıştı. Günlerini soylu kocasının şahin uçurmasını, avlanmasını, dayılarıyla birlikte içki içmesini ve Yeşil Bok’un avlusunda erkek kuzenleriyle manasızca dövüşmesini izleyerek geçirmişti.</p>

    <p>Bir de kız kuzen vardı; kavun kadar büyük göğüsleri olan tombul bir dul. Fırtına Burnu’ndaki kuşatma sırasında hem kocasını hem de babasını kaybetmişti. “Kızın babası bana çok iyi davranırdı,” demişti Robert, Cersei’ye. “ikimiz de küçükken, birlikte oyunlar oynardık.” Robert’ın kızla tekrar oyun oynamaya başlaması çok vakit almamıştı. Cersei gözlerini kapatır kapatmaz, kral o zavallı yaratığı teselli etmek için odadan çıkıyordu. Cersei bir gece, kuşkularını doğrulamak için Jaime’yi Robert’ın peşinden göndermişti. Jaime geri döndüğünde, Cersei’ye, Robert’ın ölmesini isteyip istemediği sormuştu. “Hayır,” demişti Cersei. “Onun boynuz takmasını istiyorum. Kraliçe, Joffrey’ye o gece hamile kaldığını düşünmekten hoşlanıyordu.”</p>

    <p>“Eldon Estermont kendisinden elli yaş küçük bir eş almış,” dedi Qyburn’e. “Bu beni neden ilgilendirmeli?”</p>

    <p>Qyburn omuz silkti. “İlgilendirmeli demiyorum fakat... hem Daemon Kum hem de şu Santagar kızı, Prens Doran’ın kızı Arianne’e çok yakınlardı. Ya da Dornelu dostlarımız buna inanmamızı istiyorlar. Belki de fazla bir önemi yoktur ama Majesteleri’nin bilmek isteyeceğini düşündüm.”</p>

    <p>“Artık biliyorum.” Cersei’nin sabrı tükenmek üzereydi. “Başka bir şey var mı?”</p>

    <p>“Bir şey daha. Küçük bir mesele.” Qyburn özür diler gibi gülümsedi ve şehrin sıradan insanlarının arasında popüler hale gelen bir kukla gösterisinden bahsetti; hikâye, kibirli aslanların saltanatıyla yönetilen bir hayvan krallığından bahsediyordu. “Bu hainlik dolu hikâye ilerledikçe, kukla aslanlar daha açgözlü ve daha kibirli oluyorlar, sonunda kendi kullarını yemeye başlıyorlar. Soylu geyik buna itiraz ettiğinde, aslanlar onu da yiyorlar ve hayvanların en kudretlisi olarak bunu hak ettiklerini söylüyorlar.”</p>

    <p>“Hikâye böyle mi bitiyor?” diye sordu Cersei neşeyle. Doğru ışıkta bakarsan, bu faydalı bir ders bile olabilirdi.</p>

    <p>“Hayır Majesteleri. Hikâyenin sonunda bir yumurtadan ejderha çıkıyor ve bütün aslanları yok ediyor.”</p>

    <p>Hikâyenin sonu, kukla gösterisini basit bir hürmetsizlik olmaktan çıkarıp bir ihanete dönüştürüyordu. “Akılsız aptallar. Sadece zekâ özürlüler ahşap bir ejderha uğruna başlarını tehlikeye atarlar.” Cersei bir an düşündü. “Şu gösterilere birkaç muhbirini gönder ve kimlerin katıldığını not ettir. Katılanların içinde ehemmiyetli adamlar olursa isimlerini bana bildir.”</p>

    <p>“Cesaretimi bağışlayın ama onlara ne yapılacak?”</p>

    <p>“Zengin adamlar cezalandırılacak. Varlıkların yarısına el koymak, adamları bütünüyle mahvetmeden onlara sert bir ders verir ve kasamızı doldurmamıza yardım eder. Cezayı ödeyemeyecek kadar fakir olanlar, bir ihaneti izledikleri için tek gözlerini kaybedebilirler. Kuklacılar için de balta.”</p>

    <p>“Dört kuklacı var. Belki de Majesteleri, içlerinden ikisini kendi amaçlarım için almama izin verirler. Bilhassa bir kadın...”</p>

    <p>“Sana Senelle’i verdim,” dedi kraliçe sertçe.</p>

    <p>“Ah. Zavallı kız epey... yoruldu.”</p>

    <p>Cersei bu meseleyi düşünmekten hoşlanmıyordu. Kız hiçbir şeyden şüphelenmeden, yemek ve içki servisi yapacağını düşünerek Cersei’yle birlikte gitmişti. Qyburn kızın bileğine bir zincir taktığında bile, kız hiçbir şey anlamamıştı. Bunu hatırlamak kraliçeyi hâlâ rahatsız ediyordu. <em>Hücreler acı soğuktu. Meşaleler bile soğuktan titriyordu. Ve karanlıkta çığlık atan o pis kokulu şey...</em> “Evet, bir kadın alabilirsin. Seni memnun edecekse ikisini al. Ama önce isimleri istiyorum.”</p>

    <p>“Emredersiniz.” Qyburn çekildi.</p>

    <p>Dışarıda güneş batıyordu. Dorcas kraliçenin banyosunu hazırladı. Cersei ılık suyun içinde keyifle yatar ve akşam yemeğine gelecek konuklarına neler söyleyeceğini düşünürken, Jaime kapıyı sertçe açarak içeri girdi ve Jocelyn’le Dorcas’a odadan çıkmalarını emretti. Pek temiz görünmüyordu ve üstünde at kokusu vardı. Tommen da onunla birlikteydi. “Tatlı kardeşim,” dedi, “kral seninle konuşmak istiyor.”</p>

    <p>Cersei’nin altın bukleleri banyo suyunun içinde yüzüyordu. Oda buharlıydı. Kraliçenin yanağından bir ter damlası süzüldü. “Tommen,” dedi kraliçe, tehlikeli şekilde yumuşak bir sesle. “Yine ne oldu?”</p>

    <p>Çocuk bu ses tonunu tanıyordu. Ürkerek geri çekildi.</p>

    <p>“Majesteleri yarın sabah beyaz süvari atını istiyor,” dedi Jaime. “Mızrak dövüşü dersi için.”</p>

    <p>Cersei banyo teknesinin içinde doğruldu. “Mızrak dövüşü dersi olmayacak.”</p>

    <p>“Evet olacak.” Tommen alt dudağını sarkıttı. “Her gün talim yapmalıyım.”</p>

    <p>“Ve yapacaksın,” dedi kraliçe, “eğitimine nezaret edecek uygun bir silah ustası bulduğumuz zaman.”</p>

    <p>“Ben uygun bir silah ustası istemiyorum. Sör Loras’ı istiyorum.”</p>

    <p>“O çocuğu gözünde büyütüyorsun. Küçük karın, kafanı Loras’ın kahramanlıklarıyla ilgili aptalca fikirlerle doldurdu, biliyorum. Lakin Osmund Karakazan, Loras’tan üç kat daha iyi bir şövalye.”</p>

    <p>Jaime güldü. “Benim tanıdığım Osmund Karakazan değil”</p>

    <p>Cersei, Jaime’yi boğabilirdi. <em>Belki de Sör Loras’a, Sör Osmund’ın onu attan düşürmesine izin vermesini emretmeliyim.</em> Bu, Tommen’ın gözlerindeki yıldızları kovalayabilirdi. <em>Salyangozu tuzla ve kahramanı utandır; ikisi de hemen büzüşür.</em> “Seni eğitmesi için bir Dornelu getirteceğim,” dedi Cersei. “Dornelular diyardaki en iyi mızrak dövüşçüleridir.”</p>

    <p>“Değiller,” dedi Tommen. “Her neyse, aptal bir Dornelu istemiyorum. <em>Sör Loras</em>’ı istiyorum. Bu bir <em>emirdir.</em>”</p>

    <p>Jaime güldü. <em>Hiç yardımcı olmuyor. Bunun komik olduğunu mu düşünüyor?</em> Kraliçe öfkeyle suyu dövdü. “Pate’i mi çağırtmalıyım? Sen bana emir veremezsin. Ben senin annenim.”</p>

    <p>“Evet ama ben <em>kralım.</em> Margaery, herkesin kralın dediklerini yapmak zorunda olduğunu söylüyor. Yarın sabah beyaz süvari atımın eyerlenmiş olmasını istiyorum, böylece Sör Loras bana mızrak dövüşü yapmayı öğretebilir. Bir de kedi yavrusu istiyorum. Ve pancar yemek istemiyorum.” Tommen, kollarını göğsünde birleştirdi.</p>

    <p>Jaime hâlâ gülüyordu. Kraliçe onu duymazdan geldi. “Tommen, buraya gel.” Çocuk geri çekildiğinde Cersei iç geçirdi. “Korkuyor musun? Bir kral korktuğunu belli etmemeli.” Çocuk banyo teknesine yaklaştı, gözleri yerdeydi. Cersei ileri uzandı ve çocuğun altın rengi buklelerini okşadı. “Kral ya da değil, sen küçük bir çocuksun. Sen reşit olana kadar, hâkimiyet bana ait. Mızrak dövüşü yapmayı <em>öğreneceksin,</em> sana söz veriyorum. Fakat Loras’tan değil. Kral Muhafızları şövalyelerinin bir çocukla oyun oynamaktan daha önemli görevleri var. İstersen Lord Kumandan’a sor. Öyle değil mi sör?”</p>

    <p>“Çok önemli görevler.” Jaime hafifçe gülümsedi. “Mesela, şehir duvarlarının çevresini dolaşmak.”</p>

    <p>Tommen ağlayacak gibi görünüyordu. “Yine de, bir yavru kedim olabilir mi?”</p>

    <p>“Belki,” dedi kraliçe. “Bundan sonra mızrak dövüşüyle ilgili saçmalıklar duymadığım takdirde. Bana söz verebilir misin?”</p>

    <p>Tommen ayağını yere sürttü. “Evet.”</p>

    <p>“Güzel. Şimdi git bakalım. Konuklarım birazdan burada olacak.”</p>

    <p>Tommen gitti ama ayrılmadan önce, “Kendi başıma kral olduğumda, pancarları <em>yasadışı</em> ilan edeceğim,” dedi.</p>

    <p>Jaime kapıyı bilek köküyle kapattı. Cersei’yle yalnız kaldığında, “Majesteleri,” dedi. “Merak ediyorum, sarhoş musunuz yoksa sadece aptal mısınız?”</p>

    <p>Cersei tekrar suyu dövdü, havaya yükselen sular Jaime’nin ayaklarını ıslattı. “Diline dikkat et, yoksa...”</p>

    <p>“...yoksa ne? Beni yine şehir duvarlarını teftiş etmeye mi gönderirsin?” Jaime yere oturup bağdaş kurdu. “Lanet duvarların gayet iyi. Her birinin her santimini inceledim ve yedi kapının hepsine baktım. Demir Kapı’nın menteşeleri paslanıyor. Stannis’in koçbaşlarıyla verdiği zarardan sonra Kral Kapısı’yla Çamur Kapısı’nın yenilenmesi gerek. Duvarlar her zaman oldukları kadar güçlü... ama Majesteleri, Yüksek Bahçe’nin o duvarların içinde olduğunu unutmuştur belki?”</p>

    <p>Bir yüzünde bir el, diğer yüzünde unutulmuş bir kralın başı olan altın sikkeyi düşünerek, “Hiçbir şeyi unutmadım,” dedi Cersei. <em>Sefil bir zindancının lazımlığının altında öyle bir sikkenin ne işi vardı? Rugen gibi bir adam Yüksek Bahçe’den gelen eski bir altına nasıl sahip olabildi?</em></p>

    <p>“Yeni silah ustası meselesini ilk kez duyuyorum. Loras Tyrell’den daha iyi bir mızrak dövüşçüsü bulmak için çok uğraşman gerekir. Sör Loras...”</p>

    <p>“Loras’ın ne olduğunu biliyorum. Onun oğlumun yakınlarında olmasını istemiyorum. Ona görevlerini hatırlatsan iyi edersin.” Banyo suyu soğuyordu.</p>

    <p>“O görevlerini biliyor ve ondan daha iyi bir mızrak yok...”</p>

    <p>“<em>Sen</em> daha iyiydin, elini kaybetmeden önce. Sör Barristan daha iyiydi, gençken. Arthur Dayne daha iyiydi ve Prens Rhaegar onunla bile boy ölçüşebilirdi. Bana Çiçek Şövalyesi’nin ne kadar amansız olduğundan dem vurma. O sadece çocuk.” Cersei, Jaime tarafından engellenmekten bıkmıştı. Cersei’nin lord babasını kimse, asla engellememişti. Tywin Lannister konuştuğunda insanlar itaat ederdi. Cersei konuştuğunda, insanlar kendilerini ona tavsiye vermekte, karşı çıkmakta, hatta onu reddetmekte özgür hissediyorlardı. <em>Hepsi kadın olduğum için. Onlarla bir kılıçla dövüşemediğim için. Robert’a, daha fazla saygı gösteriyorlardı ve Robert aptal bir ayyaştı.</em> Cersei bu saygısızlığa katlanmayacaktı, özellikle de Jaime’den gelene. <em>Ondan kurtulmalıyım ve bunu bir an önce yapmalıyım.</em> Cersei bir zamanlar, Yedi Krallık’ı Jaime’yle birlikte yönetmenin hayalini kurmuştu ama Jaime değişmiş ve destekten çok kösteğe dönüşmüştü.</p>

    <p>Cersei banyo teknesinden çıktı. Sular bacaklarından süzüldü ve saçlarından damladı. “Tavsiyeni istediğimde söylerim. Beni yalnız bırak sör. Giyinmem gerek.”</p>

    <p>“Akşam yemeği konukların, biliyorum. Bu seferki ne çeşit bir komplo? O kadar çoklar ki aklımda tutamıyorum.” Jaime’nin gözleri, Cersei’nin bacaklarının arasındaki altın rengi tüylerde parlayan su damlalarına takıldı.</p>

    <p><em>Beni hâlâ istiyor.</em> “Kaybettiğin şeyi mi özlüyorsun kardeşim?”</p>

    <p>Jaime gözlerini kaldırdı. “Ben de seni seviyorum tatlı kardeşim. Ama aptalsın. Güzel, altın bir aptal.”</p>

    <p>Jaime’nin sözleri acı vericiydi. <em>Yeşil Kaya’da, içime Joffrey’nin tohumlarını ektiğin gece bana çok daha güzel sözler söylemiştin,</em> diye düşündü Cersei. “Dışarı çık.” Sırtını Jaime’ye döndü ve kapıyı bilek köküyle açan adamın gidişini dinledi.</p>

    <p>Jocelyn akşam yemeği hazırlıklarının tamamlandığından emin olurken, Dorcas kraliçenin yeni elbisesini giymesine yardım etti. Elbisenin üstünde, parlak yeşil satenden ve tüylü siyah kadifeden almaşık şeritler vardı ve beden kısmı karmaşık desenli siyah Myr danteliyle kaplıydı. Myr danteli pahalıydı ama bir kraliçenin her zaman çok iyi görünmesi gerekirdi ve Cersei’nin aptal çamaşırcıları, eski elbiselerinin çoğunu küçültmüşlerdi. Kraliçe, çamaşırcı kadınları dikkatsizlikleri yüzünden kamçılatacaktı ama Taena onu merhametli olmaya zorlamıştı. “Eğer daha müşfik olursanız, sıradan insanlar sizi daha çok sever,” demişti, Cersei de yeni elbiseler sipariş etmiş ve elbiselerin bedelini çamaşırcı kadınların maaşlarından düşmüştü; bu çok daha zarif bir çözümdü.</p>

    <p>Dorcas, kraliçenin eline gümüş bir ayna verdi. Cersei, aynadaki yansımasına gülümseyerek, <em>çok güzel,</em> diye düşündü. Yastan çıkmak hoştu. Siyah onu fazla solgun gösteriyordu. <em>Akşam yemeğini Leydi Merryweather’la yemiyor olmam talihsizlik,</em> diye düşündü kraliçe. Bu uzun bir gün olmuştu ve Taena’nın zekâsı onu her zaman neşelendiriyordu. Cersei, Melara Hetherspoon’dan beri bu kadar eğlenceli bir arkadaşa sahip olmamıştı ve Melara’nın, kendi konumundan çok daha yüksek niyetler besleyen, açgözlü, küçük bir düzenbaz olduğu anlaşılmıştı. <em>Onun hakkında kötü şeyler düşünmemeliyim. Boğuldu, öldü ve bana Jaime’den başka kimseye güvenmemem gerektiğini öğretti.</em></p>

    <p>Cersei çalışma odasında onlara katıldığında, konuklar baharatlı şarapla iyi bir başlangıç yapmışlardı. Kraliçe, yarısı boşalmış sürahiyi fark ettiğinde, <em>Leydi Falyse bir balık gibi görünmekle kalmıyor, bir balık gibi içiyor,</em> diye düşündü. “Tatlı Falyse,” dedi kadını yanağından öperken, “ve cesur Sör Balman. Çok sevgili annenizin başına gelenleri duyduğumda perişan oldum. Leydi Tanda nasıl?”</p>

    <p>Leydi Falyse ağlamak üzereymiş gibi görünüyordu. “Majesteleri çok nazik. Üstat Frenken, annemin kalça kemiğinin düşüş yüzünden paramparça olduğunu söylüyor. Elinden geleni yaptı. Şimdi dua ediyoruz lakin...”</p>

    <p><em>İstediğiniz kadar dua edin, anneniz yine de ay dönmeden ölmüş olacak.</em> Tanda Stokeworth kadar yaşlı bir kadın, bir kalça kırığını atlatamazdı. “Dualarımı sizinkilere ekleyeceğim,” dedi Cersei. “Lord Qyburn, Tanda’nın attan düştüğünü söyledi.”</p>

    <p>“Leydi Tanda at sürerken eyer kolanı kopmuş,” dedi Sör Balman Byrch. “Seyis yamağı kayışın aşındığını fark etmeliydi. Cezalandırıldı.”</p>

    <p>“Umarım çok sert bir şekilde cezalandırılmıştır.” Kraliçe, yerine oturdu ve bir el işaretiyle konukların da oturabileceğini belirtti. “Bir kadeh daha baharatlı şarap alır mısın Falyse? Hatırladığım kadarıyla her zaman çok severdin.”</p>

    <p>“Hatırlamanız ne büyük incelik Majesteleri.”</p>

    <p><em>Nasıl unutabilirim?</em> diye düşündü Cersei. <em>Jaime, senin şarap işememenin bir mucize olduğunu söylerdi.</em> “Yolculuğunuz nasıldı?”</p>

    <p>“Rahat edemedik,” diye sızlandı Falyse. “Günün büyük kısmında yağmur yağdı. Geceyi Rosby’de geçirmeyi düşündük ama Lord Gyles’ın vesayetindeki genç adam bize misafirperverlik göstermeyi reddetti.” Burnunu çekti. “Bu sözümü unutmayın; Gyles öldüğünde, o kötü yaradılışlı sefil çocuk, lordun bütün altınlarını alıp kaçacak. Hatta arazilerini ve unvanını almayı bile deneyebilir. Gerçi teamüllere göre, Gyles vefat ettiğinde Rosby bize geçmeli. Leydi annem, Gyles’ın ikinci karısının halası ve bizzat Gyles’ın üçüncü kuzeniydi.”</p>

    <p><em>Armanızda bir koyun mu yoksa açgözlü bir maymun mu var leydim?</em> diye düşündü Cersei. “Lord Gyles onu tanıdığım gönden beri ölecek gibi görünür ama hâlâ bizimle ve umuyorum ki daha uzun yıllar boyunca bizimle olacak,” Hoş bir şekilde gülümsedi. “Hepimizi mezara gömeceğinden şüphem yok.”</p>

    <p>“Büyük ihtimalle öyle olacak,” dedi Sör Balman. “Bize üzüntü veren sadece Rosby’nin vesayetindeki delikanlı değildi Majesteleri. Yolda eşkıyalarla da karşılaştık. Deri kalkanları ve baltaları olan kirli ve hırpani yaratıklar. Bazılarının yeleklerine yıldızlar dikilmişti, yedi köşeli kutsal yıldızlar ama adamlar yine de şeytani görünüyordu.”</p>

    <p>“Hepsi de bitliydi, buna eminim,” diye ekledi Falyse.</p>

    <p>“Kendilerine serçeler diyorlar,” dedi Cersei. “Arazide bir veba. Yeni Yüce Rahip’imiz, tacını takar takmaz onlarla ilgilenecek. Eğer olmazsa onlarla bizzat ilgileneceğim.”</p>

    <p>“Yeni Yüce Rahip seçildi mi?” diye sordu Falyse.</p>

    <p>“Hayır,” diye itiraf etti kraliçe. “Rahip Ollidor seçilmenin eşiğindeydi ama şu serçelerden bazıları adamı bir genelevde yakaladı ve çırılçıplak bir halde sokağa sürükledi. Şimdi Luceon mantıklı bir tercih gibi görünüyor ama diğer tepedeki dostlarımız, Luceon’ın oylarının gerekli sayıdan biraz düşük olduğunu söylüyor.”</p>

    <p>Falyse, en dindar haliyle, “Yaşlı Hatun altın bilgelik feneriyle müzakereleri aydınlatsın,” dedi.</p>

    <p>Sör Balman oturduğu yerde kıpırdandı. “Majesteleri, bu rahatsız edici bir konu ama... aramızda kötü duygular cerahatlenmesin diye söylemek zorundayım; bilmelisiniz kı, şu piç çocuğun isimlendirilmesinde ne benim güzel karımın ne de onun annesinin parmağı var. Lollys basit bir yaratık ve kocası kara mizaha düşkün. Ona, çocuk için daha uygun bir isim seçmesini söyledim. Adam güldü.”</p>

    <p>Kraliçe şarabını yudumladı ve Balman’ı inceledi. Adam bir zamanlar ünlü bir mızrak dövüşçüsüydü ve Yedi Krallık’ın en yakışıklı şövalyelerinden biriydi. Gösterişli bıyığıyla hâlâ övünebilirdi ama bunun dışında güzel yaşlanmamıştı. Dalgalı sarı saçları dökülmüştü. Giydiği takımın altındaki göbeği acımasız bir şekilde büyümüştü. <em>Bir maşa olarak, geriye arzu edilecek çok şey bırakıyor,</em> diye düşündü Cersei. <em>Yine de işe yarar.</em></p>

    <p>“Tyrion, ejderhalar gelmeden önce bir kral ismiydi. İblis onu yağmaladı. Ama belki de bu çocuk, bu isme tekrar onur kazandırır.” <em>Eğer piç o kadar uzun yaşarsa.</em> “Sizin suçsuz olduğunuzu biliyorum. Leydi Tanda, benim asla sahip olamadığım kız kardeşimdir. Ve siz...” Cersei’nin sesi titredi. “Beni bağışlayın. Korku içinde yaşıyorum.”</p>

    <p>Falyse ağzını açıp kapadı, son derece aptal bir balık gibi görünüyordu. “Korku... içinde mi Majesteleri?”</p>

    <p>“Joffrey öldüğünden bu yana tamamını uyuyarak geçirdiğim bir gece olmadı.” Cersei kadehleri baharatlı şarapla doldurdu. “Dostlarım... benim <em>dostlarımsınızdır</em> umarım? Ve Kral Tommen’ın?”</p>

    <p>“Şu tatlı delikanlı,” dedi Sör Balman. “Majesteleri, Stokeworth Hanedanı’nın sözü şudur: <em>Sadık Olmaktan Gurur Duyarız.</em>”</p>

    <p>“Keşke sizin gibi insanlardan daha çok olsaydı sör. Size açıkça söyleyeceğim, Karasu’nun Sör Bronn’uyla ilgili şiddetli kuşkularım var.”</p>

    <p>Karı ve koca bakıştı. “O küstah bir adam Majesteleri,” dedi Falyse. “Kaba ve bozuk ağızlı.”</p>

    <p>“Gerçek bir şövalye değil,” dedi Sör Balman.</p>

    <p>“Hayır.” Cersei gülümsedi. “Ve siz, gerçek şövalyeliğin ne olduğunu bilen bir adamsınız. Sizi mızrak müsabakasında izlediğimi hatırlıyorum... şu çok cesurca dövüştüğünüz turnuva hangisiydi sör?”</p>

    <p>Balman mütevazı bir şekilde gülümsedi. “Altı sene önce Gölgeli Vadi’de gerçekleşen hadise mi? Hayır, siz orada yoklunuz, olsaydınız aşk ve güzellik kraliçesi ilan edilirdiniz. Greyjoy İsyanı’ndan sonra Lannis Limanı’nda düzenlenen turnuva mı? O turnuvada birçok şövalyeyi atsız bırakmıştım...”</p>

    <p>“Evet oydu.” Cersei’nin yüzüne hüzün çöktü. “İblis, babamın öldüğü gece ortadan kayboldu. İki masum gardiyanı, kan güllerinin içinde arakada bıraktı. Bazıları onun Dar Deniz’in karşısına kaçtığını iddia ediyor ama ben şüpheliyim. Cüce çok kurnazdır. Belki hâlâ buralarda gizleniyor ve yeni cinayetler planlıyordur. Belki de bazı arkadaşları onu saklıyordur.”</p>

    <p>“Bronn mu?” Sör Balman gür bıyığını sıvazladı.</p>

    <p>“O her zaman İblis’in köpeğiydi. Tyrion’ın emriyle kaç adamı cehenneme gönderdiğini yalnızca Yabancı bilir.”</p>

    <p>“Majesteleri, arazilerimizde bir cüce saklanıyor olsaydı bunu fark ederdim,” dedi Sör Balman.</p>

    <p>“Kardeşim ufak tefek bir adamdır. O saklanmak için yaratılmış.” Cersei, elinin titremesine izin verdi. “Bir çocuğun ismi, küçük bir mesele... lakin cezalandırılmamış bir saygısızlık, isyan büyütür. Ve şu Bronn denen adam, kendisine paralı askerler topluyormuş, Qyburn söyledi.”</p>

    <p>“Hanesine dört şövalye aldı,” dedi Falyse.</p>

    <p>Sör Balman aşağılar gibi güldü. “Karım, şövalye diyerek onları yüceltiyor. O adamlar, yükseğe sıçramayı becermiş paralı askerler. Dördünü toplasanız, aralarında bir yüksük şövalyelik bulamazsınız.”</p>

    <p>“Korktuğum gibi. Bronn cüce için kılıç topluyor. Yedi, oğlumu korusun. İblis, Joffrey’yi öldürdüğü gibi Tommen’ı da öldürecek.” Cersei hıçkırdı. “Dostlarım, onurumu ellerinize bırakıyorum... ama bir kraliçenin onuru, bir annenin korkusuyla kıyaslandığında nedir ki?”</p>

    <p>“Konuşun Majesteleri,” dedi Sör Balman. “Kelimeleriniz bu odadan asla çıkmayacak.”</p>

    <p>Cersei masanın üstünden uzandı ve adamın elini sıktı. “Ben... ben Bronn’un... mesela avlanırken... bir talihsizlik... yaşadığını duysaydım, geceleri daha rahat uyurdum.”</p>

    <p>Sör Balman bir an düşündü. “<em>Ölümcül</em> bir talihsizlik?”</p>

    <p><em>Hayır, adamın küçük ayak parmağını kırmanı istiyorum.</em> Cersei dudağını ısırmak zorunda kaldı. <em>Düşmanlarım her yerde ve dostlarım aptal.</em> “Size yalvarıyorum sör,” diye fısıldadı, “beni söylemek zorunda bırakmayın...”</p>

    <p>“Anlıyorum.” Sör Balman parmağını kaldırdı.</p>

    <p><em>Bir turp daha çabuk anlardı.</em> “Siz gerçek bir şövalyesiniz sör. Korku dolu bir annenin dualarının cevabısınız.” Cersei adamı öptü. “Ne olur çabucak yapın. Bronn’un etrafında şimdilik az adam var ama harekete geçmezsek daha fazlasını toplayacağı kesin.” Falyse’i öptü. “Bunu asla unutmayacağım dostlarım. Benim gerçek <em>Stokeworth</em> dostlarım. <em>Sadık Olmaktan Gurur Duyarız.</em> Size söz veriyorum, Bronn’un işi bittiğinde Lollys için çok daha iyi bir koca bulacağız.” <em>Belki bir Karakazan.</em> “Biz Lannisterlar, borcumuzu öderiz.”</p>

    <p>Geri kalanı baharatlı şarap, yağlı pancar, sıcak ekmek, sebzelerle kızartılmış turna balığı ve yaban domuzu kaburgasıydı. Cersei, Robert’ın ölümünden sonra yaban domuzundan hoşlanmaya başlamıştı. Falyse aptal aptal sırıttı ve Balman çorbadan tatlıya kadar kendini övdü ama Cersei misafirlerini umursamadı bile. Kendini onlardan kurtardığında, vakit gece yarısını geçmişti. Sör Balman bir sürahi şarap daha önermişti ve kraliçe, adamı reddetmenin akıllıca olmayacağını düşünmüştü. Konuklar en sonunda gittiğinde, <em>baharatlı şaraba harcadığım sikkenin yarısıyla, Bronn’u öldürmesi için bir Yüzsüz Adam tutabilirdim,</em> dedi kendi kendine.</p>

    <p>Tommen o saatte derin uykudaydı ama Cersei kendi yatağına gitmeden önce oğluna baktı. Çocuğun yanına kıvrılmış üç siyah kedi yavrusu gördüğünde şaşırdı. Kralın yatak odasının dışındaki Sör Meryn Trant’a, “Bunlar nereden geldi?” diye sordu.</p>

    <p>“Küçük kraliçe verdi. Sadece bir tane verecekti ama kral en çok hangisinden hoşlandığına karar veremedi.”</p>

    <p><em>Yavruları annelerinin karnından bir hançerle çıkarmaktan daha iyi sanırım.</em> Margaery’nin beceriksiz baştan çıkarma çabaları, gülünç olacak kadar barizdi. <em>Tommen öpücükler için çok genç, Margaery de ona yavru kediler veriyor.</em> Cersei, kedilerin siyah olmamasını tercih ederdi gerçi. Rhaegar’ın küçük kızının tam da bu kalede keşfettiği gibi, siyah kediler uğursuzluk getirirdi. <em>Eğer Deli Kral, babama o zalim oyunu oynamasaydı, o küçük kız benim kızım olabilirdi.</em> Aerys’in, Lord Tywin’in kızını reddetmesinin ve adamın kızı yerine oğlunu almasının, sonra da kendi oğlunu siyah gözlü ve tahta göğüslü bir Dorne prensesiyle evlendirmesinin sebebi, delilik olmalıydı.</p>

    <p>Reddedilmek bunca yıl sonra bile acı vericiydi. Cersei birçok gece, taht odasında o uzun ve zarif parmaklarıyla gümüş telli arpını çalan Prens Rhaegar’ı seyretmişti. <em>Yeryüzüne ondan daha güzel bir adam gelmiş midir? Ama o yalnızca bir adam değildi. Onun kanı eski Valyria’nın kanıydı, ejderhaların ve tanrıların kanı.</em> Cersei henüz küçük bir kızken, babası onu Rhaegar’la evlendireceğine dair söz vermişti. Cersei o sıra altı ya da yedi yaşından büyük olamazdı. Lord Tywin, Cersei’den başka kimsenin görmediği o gizli gülümsemesiyle, “Bundan hiç bahsetme çocuk,” demişti. “Majesteleri nişana razı olana kadar bekle. Bu şimdilik bizim sırrımız olarak kalmalı.” Ve kalmıştı. Ama Cersei bir keresinde resim çizmişti; resimde bir ejderhanın sırtında uçuyordu, Rhaegar’ın arkasında oturmuş ve kollarını prensin göğsüne dolamıştı. Jaime resmi keşfettiğinde, Cersei resimdekilerin Kraliçe Alysanne ve Kral Jhaerys olduğunu söylemişti.</p>

    <p>Prens Rhaegar’ı en nihayetinde, Kral Aerys’in batıya gelişini kutlamak için Lord Tywin tarafından düzenlenen turnuvada kanlı canlı gördüğünde, Cersei on yaşındaydı. Lannis Limanı’nın duvarlarının altına izleyiciler için galeriler inşa edilmişti ve sıradan insanların tezahüratları Casterly Kayası’nda gök gürültüsü gibi yankılanmıştı. <em>Babam için yaptıkları tezahürat, kral için yaptıklarından iki kat şiddetliydi,</em> diye hatırladı kraliçe, <em>ama Prens Rhaegar için yaptıklarının yarısı kadardı.</em></p>

    <p>On yedi yaşında ve yeni şövalye Rhaegar Targaryen, altın zırh üstüne siyah bir göğüs kalkanı takmış halde müsabaka meydanına girmişti. Miğferinin arkasında dalgalanan kırmızı, altın ve turuncu ipek şeritler alevlere benziyordu. Prensin amcalarından ikisi, Lord Tywin’in en iyi mızrak dövüşçülerinden on ikisiyle birlikte, prensin mızrağının önünde devrilmişti. O gece, prens gümüş arpını çalmış ve Cersei’yi ağlatmıştı. Rhaegar’a takdim edildiğinde, Cersei, delikanlının menekşe rengi hüzünlü gözlerinin derinliğinde boğulmuştu. <em>Yaralanmış,</em> diye düşünmüştü, <em>ama evlendiğimizde bütün yaralarını iyileştireceğim.</em> Rhaegar’ın yanında, Cersei’nin güzel Jaime’si bile toy bir çocuk gibi görünmüştü. <em>Prens benim kocam olacak,</em> diye düşünmüştü Cersei heyecanla, <em>ve yaşlı kral öldüğünde ben kraliçe olacağım.</em> Bu gerçeği, turnuvadan önce halasından öğrenmişti. Cersei’nin elbisesini düzeltirken, “Bilhassa güzel olmalısın,” demişti Leydi Genna, “zira kapanış ziyafetinde, Prens Rhaegar’la nişanlandığınız duyurulacak.”</p>

    <p>Cersei o gün çok mutluydu. Öyle olmasaydı, Kurbağa Maggy’nin çadırına gitmeye asla cesaret edemezdi. Bunu sadece, Jeyne ve Melara’ya dişi bir aslanın hiçbir şeyden korkmadığını göstermek için yapmıştı. <em>Ben bir kraliçe olacaktım. Bir kraliçenin, yaşlı ve çirkin bir kadından korkması için ne sebep vardı ki?</em> Aradan bir ömür geçmişti ama gaipten verilen o haberlerin hatırası Cersei’yi hâlâ ürpertiyordu. <em>Jeyne çığlıklar atarak çadırdan kaçmıştı,</em> diye hatırladı kraliçe, <em>ama Melara kalmıştı, ben de öyle. Kadının, kanımızın tadına bakmasına izin vermiştik ve aptal kehanetlerine gülmüştük.</em> Kehanetlerin hiçbiri, en ufak bir anlam ifade etmemişti. Yaşlı kadın ne derse desin, Cersei, Prens Rhaegar’ın karısı olacaktı. Babası söz vermişti ve Tywin Lannister’ın sözü altındı.</p>

    <p>Cersei’nin kahkahası turnuvanın sonunda susmuştu. Bir kapanış ziyafeti yoktu, Prens Rhaegar’la Cersei’nin nişanı şerefine kalkan kadehler yoktu. Sadece soğuk bir sessizlik ve kralla Lord Tywin arasında geçen ürpertici bakışmalar vardı. Sonra Aerys, Aerys’in oğlu ve bütün şövalyeleri Kral Toprakları’na dönmek üzere yola çıkmıştı ve Cersei ağlayarak halasına koşmuştu, kafası karmakarışıktı. “Baban bir izdivaç teklif etti,” demişti Leydi Genna, “ama Aerys bunu duymayı reddetti. ‘Sen benim en muktedir hizmetkârımsın,’ dedi, ‘lakin bir adam, veliahtını, hizmetkârının kızıyla evlendirmez.’ Gözyaşlarını sil küçüğüm. Sen hiç ağlayan bir aslan gördün mü? Baban senin için başka bir adam bulacak, Rhaegar’dan daha iyi bir adam.”</p>

    <p>Ama Leydi Genna yalan söylemişti ve Lord Tywin, Cersei’yi yarı yolda bırakmıştı, tıpkı şimdi Jaime’nin bıraktığı gibi. <em>Babam daha iyi bir adam bulmadı. Bunu yapmak yerine bana Robert’ı verdi ve Maggy’nin laneti zehirli bir çiçek gibi açtı.</em> Eğer Cersei tanrıların istediği gibi Rhaegar’la evlenseydi, Rhaegar o dişi kurda asla ikinci kez bakmazdı. <em>Bugün kralımız Rhaegar olurdu, ben de onun kraliçesi ve oğullarının annesi olurdum.</em></p>

    <p>Cersei, Rhaegar’ı öldürdüğü için Robert’ı asla affetmemişti.</p>

    <p>Fakat öte yandan, aslanlar bağışlamak konusunda iyi değillerdi. Karasu Şövalyesi Sör Bronn’un çok yakında öğreneceği gibi.</p>
  </div>
</body>
</html>
