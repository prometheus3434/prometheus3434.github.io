<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Cersei</h1>

    <p>Rüyasında, herkesten yukarıda Demir Taht’ta oturuyordu.</p>

    <p>Aşağıdaki saray mensupları parlak renklere boyanmış farelerdi. Büyük lordlar ve gururlu leydiler onun önünde diz çöktü. Genç ve cesur şövalyeler kılıçlarını onun ayaklarının dibine koydu ve lütfu için yalvardı. Kraliçe onlara yukarıdan gülümsedi, ta ki, İblis hiç yoktan ortaya çıkana ve kahkahalar atarak onu gösterene kadar. Lordlar ve leydiler de kıkırdamaya başladı, gülüşlerini ellerinin arkasına gizliyorlardı. Kraliçe ancak o zaman çırılçıplak olduğunun farkına vardı.</p>

    <p>Dehşete düşmüş bir halde, elleriyle kendini örtmeye çalıştı. O utancını saklamak için büzüldükçe, Demir Taht’ın dikenleri ve bıçakları etine battı. Kalçaları demir dişler tarafından ısırılırken, bacaklarından aşağı kırmızı kanlar aktı. Kalkmaya çalıştığında, ayağı eğri büğrü metalin içindeki bir boşluğa girdi. O debelendikçe taht onu daha fazla içine çekti; göğüslerinden ve karnından et parçaları kopardı, kollarını ve bacaklarını doğradı. Sonunda kraliçenin her yanı kaygan, kırmızı ve parlaktı.</p>

    <p>Ve bütün bunlar olurken, kraliçenin kardeşi aşağıda gülerek eğlendi.</p>

    <p>Cersei omzunda hafif bir dokunuş hissedip aniden uyandığında, kulaklarında hâlâ İblis’in neşesi yankılanıyordu. Yarım kalp atışı zaman boyunca, omzuna dokunan el de kâbusun bir parçası gibi göründü ve Cersei bağırdı ama elin sahibi Senelle’di. Hizmetçi kızın yüzü beyaz ve korku doluydu.</p>

    <p><em>Yalnız değiliz,</em> diye fark etti kraliçe. Yatağının etrafında gölgeler vardı, pelerinlerinin altında pırıltılı örgü zırhlar olan uzun suretler. <em>Silahlı adamların burada işi yok. Muhafızlarım nerede?</em> Kraliçenin yatak odası, mütecavizlerden birinin taşıdığı fener dışında karanlıktı. <em>Korktuğumu belli etmemeliyim.</em> Cersei, uyurken darmadağın olmuş saçlarını geri itti ve, “Benden ne istiyorsunuz?” dedi. Bir adam fener ışığının içine girdi, Cersei adamın pelerininin beyaz olduğunu gördü. “Jaime?” <em>Rüyamda bir kardeşimi gördüm ama beni uyandırmaya diğeri geldi.</em></p>

    <p>“Majesteleri.” Ses Jaime’ye ait değildi. “Lord Kumandan gelip sizi almamızı emretti.” Şövalyenin saçları bukleliydi, Jaime’nin saçları gibi, fakat bu adamın saçları siyah ve yağlıyken Jaime’nin saçları altındı, Cersei’ninkiler gibi. Şövalye bir tuvalet odası ve bir arbalet hakkında bir şeyler mırıldanıp Lord Tywin’in adını söylerken, Cersei aklı karışmış halde adama baktı. <em>Uyanmadım, kâbusum da bitmedi. Birazdan Tyrion yatağın altından çıkacak ve bana gülecek.</em></p>

    <p>Ama bu saçmalıktı. Cersei’nin cüce kardeşi aşağıda, kara hücrelerdeydi, tam olarak bugün ölmeye mahkûm edilmişti. Cersei ellerine baktı; hepsinin yerinde olduğundan emin olmak için parmaklarını çevirdi. Kolunu okşadı; tüyleri diken dikendi ama teni kesiksizdi. Bacaklarında ya da ayak tabanlarında yarıklar yoktu. <em>Bir rüya, hepsi bu, bir rüya gördüm. Dün gece çok içtim, bu korkular şarabın yarattığı latifeler sadece. Çocuklarım güvende olacak, Tommen’ın tahtı sağlamda olacak ve benim çarpık, küçük valonqar’ım boyu bir baş kısalmış halde çürüyor olacak.</em></p>

    <p>Jocelyn Swyft, Cersei’in hemen yanındaydı, ona bir kadeh uzatıyordu. Cersei bir yudum aldı: İçine limon sıkılmış su. Öyle ekşiydi ki Cersei suyu geri tükürdü. Gece rüzgârının sarstığı panjurların tıkırtısını duydu ve etrafı tuhaf bir netlikle gördü. Senelle kadar korkmuş olan Jocelyn yaprak gibi titriyordu. Sör Osmund Karakazan yatağın üzerine eğilmişti. Osmund’ın arkasında, elinde bir fenerle Sör Boros Blount duruyordu. Kapıda, miğferlerinin tepesinde altın yaldızlı aslanlar ışıldayan Lannister muhafızları vardı. Onlar da korkmuş görünüyordu. <em>Olabilir mi?</em> diye merak etti kraliçe. <em>Bu doğru olabilir mi?</em></p>

    <p>Cersei kalktı, çıplaklığını gizlemek için Senelle’in giydirdiği sabahlığa sarındı, kuşağı kendi bağladı, parmakları katı ve beceriksizdi. “Lord babamın etrafında gece gündüz muhafızlar vardır,” dedi. Dili kalınlaşmış gibiydi. Cersei limonlu sudan bir yudum daha aldı ve nefesini tazelemek için suyu ağzında çalkaladı. Sör Boros’un taşıdığı fenerin içine bir güve girdi; Cersei güvenin vızıltısını duyuyor ve cama vuran kanatlarının gölgesini görüyordu.</p>

    <p>“Muhafızlar nöbet yerlerindeydi Majesteleri,” dedi Osmund Karakazan. “Ocağın arkasında gizli bir kapı bulduk. Lord Kumandan kapının nereye gittiğini anlamak için aşağı indi.”</p>

    <p>“Jaime?” Korku, Cersei’yi ele geçirdi, bir fırtına kadar ani. “Jaime <em>kralın</em> yanında olmalıydı...”</p>

    <p>“Delikanlı zarar görmedi. Sör Jaime kralın yanına bir düzine adam gönderdi. Majesteleri huzur içinde uyuyor.”</p>

    <p><em>Umarım benimkinden daha güzel bir rüya görür ve daha hoş bir şekilde uyanır.</em> “Kralın yanında kim var?”</p>

    <p>“O şeref Sör Loras’a ait, eğer memnun olacaksanız.”</p>

    <p>Cersei memnun olmadı. Tyreller sadece, ejderha kralları tarafından mevkilerinin çok üzerine çıkarılmış kâhyalardı. Kibirlerini yalnızca ihtirasları geçebilirdi. Sör Loras bir genç kızın rüyası kadar güzel olabilirdi ama giydiği beyaz pelerinin altında kemiklerine kadar Tyrell’di. Cersei’nin bildiği kadarıyla bu gecenin menfurluğu Yüksek Bahçe’de ekilmiş ve büyütülmüştü.</p>

    <p>Fakat Cersei bu şüphesini dile getirmeye cesaret edemezdi. “Bana giyinmem için zaman verin. Sör Osmund, beni El Kulesi’ne siz götürün. Sör Boros, gardiyanları ayaklandırın ve cücenin hâlâ hücrede olduğundan emin olun.” Cersei onun adını söylemeyecekti. <em>Babama el kaldırmaya asla cesaret edemez,</em> dedi kendine ama emin olmak zorundaydı.</p>

    <p>“Majesteleri nasıl emrederse.” Blount feneri Sör Osmund’a verdi. Cersei adamın sırtını görmekten mutsuz değildi. <em>Babam ona beyazları asla geri vermemeliydi.</em> Adam bir korkak olduğunu kanıtlamıştı.</p>

    <p>Maegor Hisarı’ndan ayrıldıklarında gökyüzü derin bir kobalt mavisine devrilmişti ama yıldızlar hâlâ ışıldıyordu. <em>Biri hariç hepsi,</em> diye düşündü Cersei. <em>Batının parlak yıldızı düştü, geceler daha karanlık olacak artık.</em> Kuru hendeğin üzerindeki açılır kapanır köprüde duraksadı, aşağıdaki kazıklara baktı. <em>Bana böyle bir konuda yalan söylemeye cesaret edemezler.</em> “Onu kim buldu?”</p>

    <p>“Muhafızlarından biri,” dedi Sör Osmund. “Lum. Tuvalete gitme ihtiyacı duymuş ve lordumuzu orada bulmuş.”</p>

    <p><em>Hayır, olamaz. Bir aslan bu şekilde ölemez.</em> Kraliçe tuhaf bir şekilde sakindi. Küçük bir kızken ilk dişini kaybettiği zamanı hatırladı. Canı yanmamıştı ama ağzındaki boşluk o kadar tuhaftı ki Cersei diliyle oraya dokunmadan duramamıştı. <em>Şimdi dünyada, eskiden babamın durduğu yerde bir boşluk var ve boşluklar doldurulmak ister.</em></p>

    <p>Eğer Tywin Lannister gerçekten öldüyse kimse güvende değildi... bilhassa Cersei’nin tahttaki oğlu. Aslanlar öldüğünde daha önemsiz hayvanlar içeri girerdi: Çakallar, akbabalar ve vahşi köpekler. Onu kenara itmeye çalışacaklardı, her zaman yaptıkları gibi. Cersei hızlı hareket etmek zorundaydı, Robert öldüğünde yaptığı gibi. Bu, Stannis Baratheon’ın işi olabilirdi, bir maşa kullanmıştı belki. Bu cinayetin, şehre yapılacak yeni bir saldırının prelüdü olması mümkündü. Cersei öyle olmasını umdu. <em>Bırak gelsin. Onu tıpkı babamın ezdiği gibi ezeceğim ve bu sefer ölecek.</em> Stannis, Cersei’yi korkutmuyordu, Mace Tyrell de öyle. Onu kimse korkutmuyordu. O Kaya’nın kızıydı, bir aslandı. <em>Artık kimse beni tekrar evlendirmekten bahsetmeyecek.</em> Casterly Kayası ve Lannister Hanedanı’nın bütün gücü onundu şimdi. Artık kimse onu görmezden gelmeyecekti. Tommen’ın bir vekile ihtiyacı kalmadığında bile, Casterly Kayası Leydisi arazide bir güç olarak kalacaktı.</p>

    <p>Doğan güneş, kule tepelerini canlı bir kırmızıya boyamıştı fakat duvarların altı hâlâ karanlıktı. Dış kale o kadar sessizdi ki, Cersei kalenin tüm insanlarının öldüğüne inanabilirdi. <em>Ölmüş olmalılar.</em> Yalnız ölmek Tywin Lannister’a göre değildi. <em>Öyle bir adam, cehennemdeki ihtiyaçlarıyla ilgilenecek bir maiyet hak eder.</em></p>

    <p>El Kulesi’nin kapısına, kırmızı pelerinler giyen ve aslan tepelikli miğferler takan dört mızrakçı yerleştirilmişti. “Benim iznim olmadan kimse girmeyecek ya da çıkmayacak,” dedi Cersei. Emir vermek kolay gelmişti. <em>Babamın sesinde de çelik vardı.</em></p>

    <p>Kulenin içinde, meşalelerden çıkan duman gözlerini rahatsız etti ama Cersei gözyaşı dökmedi, babası da dökmezdi. <em>Onun sahip olduğu tek gerçek oğul benim.</em> Basamakları tırmanırken topukları taşa sürtünüyordu ve Cersei, Sör Osmund’ın fenerinin içinde çılgınca çırpınan güveyi duyabiliyordu. <em>Öl,</em> diye düşündü kraliçe, rahatsız olmuştu, <em>alevin içine uç ve öl.</em></p>

    <p>Basamakların tepesinde iki kırmızı pelerinli daha vardı. Cersei geçerken, Kızıl Lester mırıldanarak başsağlığı diledi. Kraliçe hızlı ve kısa nefesler alıp veriyordu, kalbinin göğsünde çırpındığını hissedebiliyordu. <em>Basamaklar,</em> dedi kendi kendine, <em>bu lanetli kalenin çok fazla basamağı var.</em> Kaleyi yerle bir etmeyi düşünüyordu.</p>

    <p>Salon, fısıltılarla konuşan aptallarla doluydu; sanki Lord Tywin uyuyordu ve onlar da lordu uyandırmaktan korkuyordu. Muhafızlar ve hizmetkârlar, Cersei önlerinden geçerken telaşla geri çekildiler, ağızları açılıp kapanıyordu. Cersei onların pembe diş etlerini ve sallanan dillerini gördü fakat söyledikleri kelimeler fenerdeki güvenin vızıltısından daha anlamlı değildi. <em>Burada ne yapıyorlar? Nasıl haberleri oldu?</em> Teamüle göre ilk önce Cersei’nin çağrılması gerekiyordu. O Vekil Kraliçe’ydi, insanlar bunu unutmuş muydu?</p>

    <p>El’in yatak odasının önünde, beyaz zırhı ve pelerini içinde Sör Meryn Trant duruyordu. Miğferinin göz siperi açıktı ve gözlerinin altındaki torbalar onu uyukluyormuş gibi gösteriyordu. “Bu insanları gönderin,” dedi Cersei, şövalyeye. “Babam tuvalet odasında mı?”</p>

    <p>“Onu tekrar yatağına taşıdılar leydim.” Sör Meryn, Cersei’nin içeri girmesi için kapıyı açtı.</p>

    <p>Panjurlardan sızan sabah ışığı, yatak odasının zeminindeki hasırların üstüne altın çubuklar boyuyordu. Cersei’nin amcası Kevan, yatağın kenarına diz çökmüştü; dua etmeye çalışıyordu fakat kelimeleri ağzından çıkaramıyordu. Muhafızlar şöminenin yanında toplanmıştı. Sör Osmund’ın bahsettiği gizli kapı küllerin arkasındaydı, açıktı, bir ocaktan daha büyük değildi. Bir adam o kapıdan geçmek için emeklemek zorunda kalırdı. <em>Ama Tyrion yarım bir adam.</em> Bu düşünce Cersei’yi öfkelendirdi. <em>Hayır, cüce bir kara hücrede kilitli.</em> Bu onun marifeti olamazdı. <em>Stannis,</em> dedi Cersei kendi kendine, <em>bu işin arkasında Stannis var. Şehirde hâlâ yandaşları var. O ya da Tyrelller.</em></p>

    <p>Kızıl Kale’nin içindeki gizli geçitlerden eskiden beri bahsedilirdi. Zalim Maegor’ın, geçitlerin varlığını bir sır olarak tutmak için kaleyi inşa eden adamları öldürdüğü söylenirdi. <em>Daha kaç yatak odasının gizli kapıları var?</em> Cersei’nin gözünde, Tommen’ın yatak odasındaki bir duvar halısının arkasından, elinde bir bıçakla çıkan cücenin görüntüsü canlandı. <em>Tommen iyi korunuyor,</em> dedi kendine. Ama Lord Tywin de iyi korunuyordu.</p>

    <p>Cersei bir an için ölü adamı tanımadı. Evet, saçları babasının saçlarına benziyordu ama bu kesinlikle başka bir adamdı, daha ufak tefek ve çok daha yaşlı bir adam. Geceliği boğazına kadar yukarı çekilmişti, belinden aşağısı çıplaktı. Adamın göbek deliğiyle erkeklik organının arasındaki kasığa saplanan ok o kadar derine gömülmüştü ki sadece denge tüyleri görünüyordu. Adamın cinsel organının etrafındaki kıllar kuru kanla sertleşmişti. Göbek deliğinde daha fazla kan pıhtılaşıyordu.</p>

    <p>Adamdan gelen kokuyu alınca Cersei burnunu buruşturdu. “Oku çıkarın,” diye emretti. “Bu adam Kral Eli!” <em>Ve benim babam. Benim lord babam. Çığlık atıp saçlarımı mı yolmalıyım?</em> Freyler kıymetli Robb’unu katlettiğinde, Catelyn Stark’ın kendi yüzünü tırmaladığı ve yanaklarından kanlı şeritler kopardığı söyleniyordu. <em>Bunu ister miydin baba?</em> diye sormak istedi Cersei. <em>Yoksa güçlü olmamı mı arzu ederdin? Sen kendi baban için ağlamış mıydın?</em> Büyükbabası, Cersei sadece bir yaşındayken ölmüştü ama Cersei hikâyeyi biliyordu. Lord Tytos aşırı şişmanlamıştı ve bir gün metresinin yanına gitmek için basamakları tırmanırken kalbi patlamıştı. Bu hadise vuku bulduğunda, Deli Kral’a El olarak hizmet veren Lord Tywin, Kral Toprakları’ndaydı. Cersei ve Jaime küçükken babaları sık sık Kral Toprakları’nda olurdu. Lord Tywin babasının ölüm haberini aldığında ağladıysa bile, gözyaşlarını kimsenin göremeyeceği bir yerde yapmıştı bunu.</p>

    <p>Kraliçe, avuçlarına gömülen tırnaklarını hissedebiliyordu. “Onu nasıl bu halde bırakırsınız? Babam üç kralın El’iydi, Yedi Krallık’ta yürümüş en büyük adamdı. Çanlar onun için çalmalı, Robert için çaldıkları gibi. Babam yıkanmalı ve itibarına uygun bir şekilde giydirilmeli; kakım kürkü, altın kumaş ve kırmızı ipekler içinde olmalı. <em>Pycelle nerede?</em> Pycelle nerede?” Muhafızlara döndü. “Puckens, Yüce Üstat Pycelle’i getir. Lord Tywin’i görmeli.”</p>

    <p>“Gördü Majesteleri,” dedi Puckens. “Geldi, gördü ve sessiz rahibeleri çağırmak için gitti.”</p>

    <p><em>Beni en son çağırmışlar.</em> Bunu fark etmek Cersei’yi konuşamayacak kadar çok öfkelendirdi. <em>Pycelle, yumuşak ve buruşuk ellerini pisletmektense mesaj göndermek için koşmuş. İşe yaramaz bir adam.</em> “Üstat Ballabar’ı bulun,” diye emretti Cersei. “Üstat Frenken’i bulun. Herhangi birini.” Puckens ve Kısakulak emre itaat etmek için koştular. “Kardeşim nerede?”</p>

    <p>“Tünelde. Bir merdiven bacası var, taşa demir basamaklar yerleştirilmiş. Sör Jaime bacanın ne kadar derine indiğini görmek için gitti.”</p>

    <p><em>Onun sadece bir eli var,</em> diye bağırmak istedi Cersei. <em>Sizden biri gitmeliydi. Jaime’nin merdivenlerle işi yok. Babamı öldüren adam, Aşağıda Jaime’yi bekliyor olabilir.</em> Cersei’nin ikizi her zaman fazla aceleci biri olmuştu ve görünüşe göre bir el kaybetmek ona tedbirli olmayı öğretmemişti. Puckens ve Kısakulak, aralarında gri saçlı bir adamla birlikte geri döndüğünde, Cersei muhafızlara aşağı inmelerini ve Jaime’yi getirmelerini emretmek üzereydi. “Majesteleri,” dedi Kısakulak, “bu adam bir üstat oluğunu iddia ediyor.”</p>

    <p>Adam reverans yaptı. “Size nasıl hizmet edebilirim Majesteleri?”</p>

    <p>Adamın yüzü tanıdık geliyordu fakat Cersei onun kim olduğunu çıkaramıyordu. <em>Yaşlı ama Pycelle kadar yaşlı değil. Bu adamda hâlâ biraz kuvvet var.</em> Adam uzun boyluydu ama hafifçe kamburdu, koyu mavi gözlerinin etrafında kırışıklar vardı. <em>Boynu çıplak.</em> “Üstat zinciri takmıyorsunuz.”</p>

    <p>“Zincirim benden alındı. Benim adım Qyburn, Majesteleri. Kardeşinizin elini tedavi ettim.”</p>

    <p>“Bilek kökünü demek istiyorsun.” Cersei adamı hatırladı. Jaime’yle birlikte Harrenhal’dan gelmişti.</p>

    <p>“Sör Jaime’nin elini kurtaramadım, bu doğru. Ancak sanatım onun kolunu ve ihtimalle hayatını kurtardı. Hisar zincirimi aldı lakin bilgimi alamadı.”</p>

    <p>“Yeterli olabilirsin,” diye karar verdi Cersei. “Başarısız olursan bir zincirden fazlasını kaybedersin, yemin ederim. Oku babamın karnından çıkar ve onu sessiz rahibeler için hazırla.”</p>

    <p>“Kraliçem nasıl emrederse.” Qyburn yatağın yanına gitti, duraksadı, geriye baktı. “Kızı ne yapayım Majesteleri?”</p>

    <p>“Kız?” Cersei ikinci cesedi gözden kaçırmıştı. Yatağa gitti, kanlı örtülerden oluşan yığını kenara çekti ve kız oradaydı; çıplak, soğuk ve pembe... yüzü dışında. Kızın yüzü, kendi düğün ziyafetinde öldürülen Joffrey’nin yüzü kadar siyahtı. Birbirine bağlı altın ellerden oluşan bir zincir kızın boğaz etine gömülmüştü, öyle sıkı bir şekilde bükülmüştü ki deriyi yırtmıştı. Cersei öfkeli bir kedi gibi tısladı. “Onun burada ne işi var?”</p>

    <p>“Onu orada bulduk Majesteleri,” dedi Kısakulak. “İblis’in fahişesi.” Bu söyledikleri, kızın orada oluş sebebini açıklıyormuş gibi.</p>

    <p><em>Lord babamın fahişelerle işi yoktu,</em> diye düşündü Cersei. <em>Annem öldükten sonra babam asla bir kadına dokunmadı.</em> Muhafıza soğuk bir bakış attı. “Olamaz... Lord Tywin, babası öldüğünde Casterly Kayası’na döndü ve orada... bu çeşit bir kadın buldu, kadın onun leydi annesinin mücevherlerini takmış ve kıyafetlerinden birini giymişti. Lord Tywin kadına kıyafetleri ve diğer her şeyi çıkarttırdı. Onu, karşılaştığı her adama bir hırsız ve bir fahişe olduğunu itiraf ermesi için on beş gün boyunca Lannis Limanı’nın caddelerinde çırılçıplak bir halde dolaştırdı. Lord Tywin Lannister fahişelere böyle davranırdı. “O asla... bu kadın başka bir amaç için buradaydı...”</p>

    <p>“Belki de lordumuz onu, hanımıyla ilgili sorguluyordu,” dedi Qyburn. “Sansa Stark’ın, kralın öldürüldüğü gece ortadan kaybolduğunu duydum.”</p>

    <p>“Aynen öyle.” Cersei bu fikre hevesle tutundu. “Onu sorguluyordu elbette. Buna şüphe yok.” Harabeye dönmüş burnunun altındaki dudaklarını bükerek bir maymun gibi gülümseyen ve kötü kötü bakan Tyrion’ı görebiliyordu. <em>Onu çırılçıplak ve bacakları iyice açılmış bir halde sorgulamaktan daha iyi bir sorgulama yolu var mı?</em> diye fısıldadı cüce. <em>Onu ben de böyle sorgulamaktan hoşlanıyorum.</em></p>

    <p>Kraliçe başını çevirdi. <em>Ona bakamayacağım.</em> Bir anda, ölü kadınla aynı odada olmak bile fazla gelmişti. Qyburn’ü iterek geçti ve koridora çıktı.</p>

    <p>Sör Osmund, kardeşleri Osney ve Osfryd’e katılmıştı. “El’in yatak odasında ölü bir kadın var,” dedi Cersei üç Karakazan’a. “Onun orada olduğunu kimse bilmeyecek.”</p>

    <p>“Evet leydim.” Sör Osney’nin yanağında, Tyrion’ın bir başka fahişesinin bıraktığı belli belirsiz tırnak izleri vardı. “Peki onu ne yapalım?”</p>

    <p>“Köpeklerinize yedirin. Yatak arkadaşınız olarak tutun. Umurumda değil. <em>O asla burada değildi.</em> Burada olduğunu söylemeye cesaret eden adamın dilini keserim. Beni anladınız mı?”</p>

    <p>Osney ve Osfryd bakıştı. “Evet Majesteleri.”</p>

    <p>Cersei, Karakazanlar’ın peşinden tekrar odaya girdi ve adamlar yataktaki kızı Lord Tywin’in kanlı battaniyelerine sararken onları izledi. <em>Shae, adı Shae’di.</em> Kızla en son, cücenin dövüşle yargılanmasından önceki gece konuşmuştu; o gülümseyen Dorne yılanı, İblis’in şampiyonu olmayı önerdikten sonra. Shae, Tyrion’ın verdiği bazı mücevherleri ve Cersei’nin vermiş olabileceği belli sözleri sormuştu; şehirde bir malikâne ve onunla evlenecek bir şövalye. Kraliçe, fahişenin, Sansa Stark’ın nereye gittiğini söylemeden hiçbir şey almayacağını açıkça belirtmişti. “Onun hizmetçisiydin. Planlarıyla ilgili hiçbir şey bilmediğine inanmamı mı bekliyorsun?” demişti. Shae gözyaşları içinde gitmişti.</p>

    <p>Sör Osfryd, battaniyelere sarılmış cesedi omzuna attı. “O zinciri istiyorum,” dedi Cersei. “Altını çizmemeye özen göster.” Osfryd başıyla onayladı ve kapıya doğru ilerlemeye başladı. “Hayır. Avludan geçemezsin.” Cersei başıyla gizli geçidi gösterdi. “Zindanlara inen bir merdiven bacası var. Şu taraftan.”</p>

    <p>Sör Osfryd şöminenin önünde tek dizinin üstüne çökerken, ışık içeriyi aydınlattı ve kraliçe sesleri duydu. Jaime, yaşlı bir kadın gibi öne eğilmiş halde ortaya çıktı; çizmeleri, Lord Tywin’in son ateşinden kalan kurumları havalandırdı. “Yolumdan çekilin,” dedi Jaime, Karakazanlar’a.</p>

    <p>Cersei, Jaime’ye doğru koştu. “Onları buldun mu? Katilleri buldun mu? Kaç kişilerdi?” Birden fazlası vardı şüphesiz. Tek başına bir adam Lord Tywin’i öldüremezdi.</p>

    <p>Jaime’nin yüzünde yorgun bir ifade vardı. “Baca, bir düzine tünelin birleştiği bir odaya iniyor. Tünellerin girişleri demir kapılarla kapalı, zincirli ve kilitli. Anahtarları bulmam gerek.” Odaya bakındı. “Bunu yapan her kimse hâlâ duvarların içinde saklanıyor olabilir. Orada karanlık bir labirent var.”</p>

    <p>Cersei, duvarların arasında devasa bir fare misali dolaşan Tyrion’ı hayal etti. <em>Hayır. Saçmalıyorsun. Cüce hücrede.</em> “Duvarları yık. Gerekiyorsa bu kuleyi yerle bir et. Onların bulunmasını istiyorum. Bunu kimler yaptıysa. Onların öldürülmesini istiyorum.”</p>

    <p>Jaime, Cersei’ye sarıldı, sağlam elini onun beline koydu. Adam kül kokuyordu ama saçları sabah ışığıyla altın gibi parlıyordu. Cersei onun yüzünü kendi yüzüne çekmek ve öpmek istedi. <em>Daha sonra,</em> dedi kendine, <em>daha sonra teselli bulmak için bana gelecek.</em> “Biz onun vârisleriyiz Jaime,” diye fısıldadı. “Onun başladığı işi bitirmek bizim görevimiz. El olarak babamın yerini almalısın. Bunu sen de biliyorsun. Tommen’ın sana ihtiyacı olacak...”</p>

    <p>Jaime, Cersei’den uzaklaştı ve kolunu kaldırdı, bilek kökünü kardeşinin yüzüne dayadı. “Elsiz bir El? Kötü bir şaka kardeşim. Benden hükmetmemi isteme.”</p>

    <p>Sör Kevan, Jaime’nin sert itirazını duydu. Shae’in battaniyeye sarılı cesediyle küllerin içinde debelenen Karakazanlar ve Qyburn de öyle. Muhafızlar Puckens, Hoke ve Kısakulak bile duydu. <em>Akşam karanlığı çökmeden bütün kale duyacak.</em> Cersei yanaklarının yandığını hissedebiliyordu. “Hükmetmek mi? Ben hükmetmekle ilgili bir şey söylemedim. Oğlum reşit olana kadar ben hükmedeceğim.”</p>

    <p>“Kime daha fazla acıdığımı bilmiyorum,” dedi Jaime. “Tommen’a mı, yoksa Yedi Krallık’a mı.”</p>

    <p>Cersei, Jaime’yi tokatladı. Jaime’nin kolu darbeyi yakalamak için yukarı kalktı, bir kedi kadar hızlı... fakat bu kedi, bir sağ el yerine bir sakatın bilek köküne sahipti. Cersei’nin parmakları Jaime’nin yüzünde kırmızı izler bıraktı.</p>

    <p>Tokadın sesi Sör Kevan’ı ayağa kaldırdı. “Babanız burada <em>ölü</em> yatıyor. Tartışmanızı dışarıda yapacak kadar edepli olun.”</p>

    <p>Jaime özür diler bir tavırla başını eğdi. “Bizi bağışla amca. Kardeşim kederden hasta. Kendini kaybetti.”</p>

    <p>Cersei bu sözler yüzünden Jaime’yi tekrar tokatlamak istedi. <em>Onun El olabileceğini düşündüğüm için çıldırmış olmalıyım.</em> Bu makamı lağvetmeyi tercih ederdi. Bir El, ona ne zaman kederden başka bir şey getirmişti? Jon Arryn, onun yatağına Robert Baratheon’ı sokmuştu ve ölmeden önce Jaime ile onun hakkında araştırma yapmaya başlamıştı. Arryn’in bıraktığı yerden Eddard Stark devam etmişti ve adamın meseleye dahli, Cersei’yi Robert’tan bir an önce kurtulmak zorunda bırakmıştı; Cersei, Robert’ın baş belası kardeşlerinin hakkından gelemeden önce. Tyrion, Myrcella’yı Dornelulara satmıştı, Cersei’nin oğullarından birini rehine haline getirmiş ve diğerini öldürmüştü. Ve Lord Tywin, Kral Toprakları’na döndüğünde...</p>

    <p><em>Bir sonraki El haddini bilecek,</em> diye söz verdi Cersei kendi kendine. Yeni El, Sör Kevan olmalıydı. O yorulmaz, ihtiyatlı ve itaatkâr bir adamdı. Cersei tıpkı babası gibi ona güvenebilirdi. <em>El, başla tartışmaz.</em> Cersei’nin yönetecek bir diyarı vardı fakat o diyarı yönetmek için yeni adamlara ihtiyacı olacaktı. Pycelle titrek bir dalkavuktu. Jaime, kılıç eliyle birlikte cesaretini de kaybetmişti. Mace Tyrell, Redwyne ve Rowan güvenilmez adamlardı. Cersei’nin bildiği kadarıyla bu işte onların papağı olabilirdi. Lord Tyrell, Tywin Lannister sağ olduğu sürece Yedi Krallık’ta hükmedemeyeceğinin farkındaydı.</p>

    <p><em>O adama karşı temkinli olmalıyım.</em> Şehir, Tyrell’in adamlarıyla doluydu ve Tyrell, oğullarından birini Kral Muhafızları’na yerleştirmeyi başarmıştı. Lord Tywin’in, Tommen’ı Margaery Tyrell’le nişanlanmaya razı olması Cersei’yi hâlâ öfkelendiriyordu. <em>Kız, Tommen’dan iki kat yaşlı ve iki kez dul.</em> Mace Tyrell, kızının bakire olduğunu iddia ediyordu ama Cersei şüpheliydi. Joffrey, kızla yatağa giremeden önce öldürülmüştü fakat kız ilk önce Renly ile evlenmişti... <em>Bir adam baharatlı şarabın tadını tercih edebilir lakin önüne bir kupa bira koyulduğunda onu da kana kana içer.</em> Cersei, Lord Varys’e, öğrenebileceği her şeyi öğrenmesini emretmeliydi.</p>

    <p>Bu düşünce onu olduğu yerde durdurdu. Varys’i unutmuştu. <em>Burada olmalıydı. O her zaman buradadır.</em> Kızıl Kale’de ne vakit önemli bir şey olsa, hadım hiç yoktan ortaya çıkardı. <em>Jaime burada, Kevan amca burada, Pycelle geldi ve gitti ama Varys yok.</em> Cersei’nin omurgasına soğuk bir parmak dokundu. <em>Varys bu işin bir parçasıydı. Babamın onun kafasını alacağından korkmuş olmalı, bu yüzden ilk önce o saldırdı.</em> Lord Tywin, sahte gülüşlü muhbir başına karşı asla sevgi beslememişti. Ve Kızıl Kale’nin bütün sırlarını bilen bir adam varsa, o kesinlikle muhbir başıydı. <em>Lord Stannis’le birliği yapmış olmalı. Neticede Robert’ın konseyinde birlikte hizmet verdiler...</em></p>

    <p>Cersei yatak odasının kapısına, Sör Meryn Trant’a doğru yürüdü. “Trant, bana Lord Varys’i getir. Gerekirse çığlık atar ve kıvranır bir halde fakat zarar görmemiş bir şekilde.”</p>

    <p>“Emredersiniz Majesteleri.”</p>

    <p>Fakat bir Kral Muhafızı gider gitmez bir diğeri geri döndü. Basamakları aceleyle tırmanan Sör Boros Blount nefes nefeseydi ve yüzü kızarmıştı. “Gitmiş,” dedi kraliçeyi gördüğünde. Tek dizinin üstüne çöktü. “İblis... hücresi açık Majesteleri... hiçbir yerde ona dair bir iz yok...”</p>

    <p><em>Rüya gerçekti.</em> “Emirler verdim,” dedi Cersei. “Gece gündüz gözetim altında tutulması gerekiyordu...”</p>

    <p>Blount’un göğsü inip kalkıyordu. “Gardiyanlardan biri de kayıp. Adı Rugen’di. Diğer adamları uyur halde bulduk.”</p>

    <p>Cersei’nin yapabildiği tek şey çığlık atmamaktı. “Umarım onları uyandırmamışsınızdır Sör Boros. Bırakın uyusunlar.”</p>

    <p>“Uyusunlar mı?” Şövalye yukarı baktı, kafası karışmıştı. “Tamam Majesteleri. Ne kadar zaman...”</p>

    <p>“Sonsuza kadar. Sonsuza kadar uyuduklarından emin olun sör. Nöbet sırasında uyuyan muhafızlara tahammül etmeyeceğim.” <em>Duvarların içinde. Babamı öldürdü, annemi ve Joff’u öldürdüğü gibi.</em> Cüce onun için de gelecekti, kraliçe bunu biliyordu; tıpkı yaşlı kadının o çadırın loşluğunda söz verdiği gibi. <em>Kadının yüzüne güldüm ama onun güçleri vardı. Bir damla kanda geleceğimi gördüm. Felaketimi.</em> Cersei’nin bacakları su gibi zayıftı. Sör Boros onu kolundan tutmaya çalıştı ama kraliçe adamın dokunuşundan uzaklaştı. Boros da Tyrion’ın yaratıklarından biri olabilirdi. “Benden uzak dur,” dedi Cersei. <em>“Uzak dur!”</em> Bir kanepeye doğru yürüdü.</p>

    <p>“Majesteleri?” dedi Blount. “Bir bardak su getireyim mi?”</p>

    <p><em>Benim kana ihtiyacım var, suya değil. Tyrion’ın kanına, valonqar’ın kanına.</em> Meşaleler etrafında dönüyordu, Cersei gözlerini kapadı ve cücenin ona sırıttığını gördü. <em>Hayır,</em> diye düşündü, <em>hayır, senden neredeyse kurtulmuştum.</em> Ama cücenin parmakları Cersei’nin boğazının etrafında kapandı ve Cersei o parmakların kasılmaya başladığını hissetti.</p>
  </div>
</body>
</html>
