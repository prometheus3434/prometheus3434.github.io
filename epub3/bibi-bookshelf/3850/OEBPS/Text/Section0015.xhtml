<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>Eskiden, Sansa küçük bir kızken, gezgin bir şarkıcı yarım yıl boyunca Kışyarı’nda kalmıştı. Beyaz saçları ve rüzgâr yanığı yanakları olan yaşlı bir adamdı. Şövalyeler, maceralar ve güzel leydiler hakkında şarkılar söylerdi. Şarkıcı onlardan ayrıldığında Sansa acı acı ağlamış ve babasına adamı göndermemesi için yalvarmıştı. “Adam bildiği bütün şarkıları üçer kez çaldı,” demişti Lord Eddard nazikçe. “Onu zorla burada tutamam. Lakin ağlamana gerek yok. Söz veriyorum, başka şarkıcılar da gelecek.”</p>

    <p>Ama gelmemişlerdi, bir yıl ya da daha uzun bir zaman. Sansa, septte Yedi’ye ve yürek ağacında eski tanrılara dua etmiş, onlardan yaşlı adamı geri getirmelerini istemişti, genç ve yakışıklı başka bir şarkıcı göndermeleri daha da iyi olurdu. Fakat tanrılar hiç cevap vermemişti ve Kışyarı’nın salonları sessiz kalmıştı.</p>

    <p>Ama Sansa o zamanlar küçük ve aptal bir çocuktu. Şimdiyse on üç yaşında çiçek açmış bir genç kızdı. Bütün geceleri şarkılarla doluydu ve gündüzleri sessizlik için dua ediyordu.</p>

    <p>Eğer Kartal Yuvası diğer kaleler gibi inşa edilmiş olsaydı, ölü adamın şarkılarını sadece fareler ve gardiyanlar duyardı. Zindan duvarları, hem şarkıları hem de çığlıkları boğacak kadar kalın olurdu. Fakat gökyüzü hücrelerinin duvarları havadan ibaretti; ölü adamın çaldığı her akor, Devin Mızrağı’nın taşlı omuzlarında yankılanmak üzere özgürce uçuyordu. Ve adamın seçtiği şarkılar... adam Ejderhaların Dansı, güzel Jonquil ile soytarısı, Eski Taş’ın Jenny’si ve Prens Ejderhakanat hakkında şarkılar söylüyordu. İhanetler, en beter cinayetler, asılmış adamlar ve kanlı intikamlar hakkında şarkılar söylüyordu. Hüzün ve keder hakkında şarkılar söylüyordu.</p>

    <p>Sansa, kalenin içinde nereye giderse gitsin müzikten kaçamıyordu. Müzik, dönemeçli kale merdivenlerinde dolaşıyor, Sansa’yı banyoda çırılçıplak halde buluyor, akşamları onunla birlikte yemek yiyor ve gizlice yatak odasına giriyordu, panjurlar sımsıkı kapalı olduğunda bile. Müzik, karıştığı soğuk havayla birlikte Sansa’yı üşütüyordu. Kartal Yuvası’nda, Leydi Lysa’nın düştüğü günden beri kar yağmıyordu ama bütün geceler acı soğuktu.</p>

    <p>Şarkıcının sesi güçlü ve tatlıydı. Sansa, onun daha önce hiç olmadığı kadar iyi şarkı söylediğini düşünüyordu. Adamın sesi bir şekilde zenginleşmişti. Acıyla, korkuyla ve özlemle dolmuştu. Tanrıların onun gibi habis bir adama bu kadar güzel bir ses vermiş olması anlamsızdı. <em>Eğer Petyr, Sör Lothor’u göndermeseydi, bu adam Parmaklar’da bana tecavüz edecekti,</em> diye düşündü Sansa. <em>Ve Lysa teyzem beni öldürmeye çalışırken, o benim çığlıklarımı boğmak için çaldı.</em></p>

    <p>Bütün bunlar, şarkılara katlanmayı kolaylaştırmıyordu. “Lütfen,” diye yalvardı Sansa, Lord Petyr’a, “onu susturamaz mısınız?”</p>

    <p>“Adama bir söz verdim tatlım.” Harrenhal Lordu, Üç Dişli Mızrak’ın Azam Lordu, Kartal Yuvası’nın ve Arryn Vadisi’nin Lord Savunucu’su Petyr Baelish, gözlerini yazdığı mektuptan kaldırıp yukarı baktı. Leydi Lysa’nın öldüğü günden bu yana yüz mektup yazmıştı. Sansa kuşluğa gelip giden kuzgunları görmüştü. “Adamın şarkılarına katlanmayı, hıçkırıklarına katlanmaya tercih ederim.”</p>

    <p><em>Şarkı söylemesi daha iyi, evet ama...</em> “Bütün gece çalmak zorunda mı lordum? Lord Robert uyuyamıyor. Sürekli ağlıyor.”</p>

    <p>“Annesi için ağlıyor. Elimizden bir şey gelmez, kadın öldü.” Petyr omuzlarını silkti. “Fazla uzun sürmeyecek. Lord Nestor yarın sabah yukarı çıkıyor.”</p>

    <p>Sansa, Petyr ve Leydi Lysa’nın düğününden sonra Lord Nestor’la bir kez karşılaşmıştı. Royce, Ay Kapıları Muhafızı’ydı; dağın dibinde duran ve Kartal Yuvası’na çıkan basamakları koruyan büyük kale. Düğün kafilesi, tırmanışa başlamadan önce bir geceliğine lordun konuğu olmuştu. Lord Nestor, Sansa’ya iki kez bakmamıştı bile ama adamın yukarı geliyor olması fikri Sansa’yı dehşete düşürüyordu. Royce aynı zamanda Vadi’nin Baş Vekilharcı’ydı, Jon Arryn’in ve Leydi Lysa’nın güvenilir adamıydı. “Lord Nestor’ın Marillion’ı görmesine izin vermeyeceksiniz, değil mi?”</p>

    <p>Sansa’nın korkusu yüzünden okunuyor olmalıydı, zira Petyr kalemini masaya bıraktı. “Bilakis, gömesi için ısrar edeceğim.” Sansa’yı bir el işaretiyle yanındaki sandalyeye çağırdı. “Marillion ve ben bir anlaşmaya vardık. Mord çok ikna edici olabiliyor. Üstelik şarkıcımız bizi hayal kırıklığına uğratır ve duymak istemediğimiz bir şarkı söylerse, seninle benim yapmamız gereken tek şey adamın yalan söylediğini söylemek. Sence Lord Nestor kime inanır?”</p>

    <p>“Bize mi?” Sansa bundan emin olabilmeyi isterdi.</p>

    <p>“Elbette. Bizim yalanımız ona kâr sağlar.”</p>

    <p>Çalışma odası sıcaktı, ateş neşeyle çıtırdıyordu ama Sansa buna rağmen titriyordu. “Evet ama... ya Lord Nestor...”</p>

    <p>“...kârdan çok onura değer veriyorsa?” Petyr kollarını Sansa’ya doladı. “Ya gerçeği bulmak ve leydisinin cinayeti için adalet istiyorsa?” Gülümsedi. “Lord Nestor’ı tanıyorum tatlım. Onun benim kızıma zarar vermesine müsaade eder miyim sence?”</p>

    <p><em>Ben senin kızın değilim,</em> diye düşündü Sansa. <em>Ben Sansa Stark’ım, Lord Eddard ile Leydi Catelyn’in kızıyım, Kışyarı’nın kanıyım.</em> Ama bunları söylemedi. Eğer Petyr Baelish yetişmeseydi, soğuk ve mavi gökyüzünde fırıl fırıl dönen ve yüz seksen metre aşağıdaki taşlı ölüme düşen Lysa Arryn değil <em>Sansa</em> olurdu. <em>Petyr çok cesur.</em> Sansa onun kadar cesur olmayı dilerdi. Yatağına geri dönmek, battaniyesinin altına saklanmak ve uyumak istiyordu. Lysa Arryn’in ölümünden bu yana hiçbir geceyi deliksiz uyuyarak geçirmemişti. “Lord Nestor’a rahatsız olduğumu söyleyemez misiniz?”</p>

    <p>“Lysa’nın ölümüyle ilgili senin açıklamanı da duymak isteyecektir.”</p>

    <p>“Lordum. Eğer... eğer Marillion gerçekte neler olduğunu söylerse...”</p>

    <p>“Yalan söylerse, demek istiyorsun.”</p>

    <p>“Yalan? Evet... yalan söylerse, eğer benim hikâyeme karşılık onu hikâyesi olursa ve Lord Nestor gözlerimin içine bakıp benim ne kadar korktuğumu görürse...”</p>

    <p>“Bir parça korku hiç abes olmaz Alayne. Korkutucu bir şey gördün. Nestor mütehassis olur.” Petyr, Sansa’nın gözlerini ilk kez görüyormuşçasına inceledi. “Annenin gözlerini almışsın. Dürüst ve masum gözler. Güneşin aydınlattığı bir deniz gibi mavi. Biraz daha büyüdüğünde, o gözlerde pek çok adam boğulacak.”</p>

    <p>Sansa ne cevap vereceğini bilmiyordu.</p>

    <p>“Yapman gereken tek şey, Lord Robert’a anlattığın hikâyenin aynısını Lord Nestor’a anlatmak,” diye devam etti Petyr.</p>

    <p><em>Robert sadece küçük ve hasta bir çocuk,</em> diye düşündü Sansa, <em>Lord Nestor yetişkin bir adam, katı ve şüpheci. Robert güçsüzdü ve gerçeklerden bile korunması gerekiyordu.</em> “Bazı yalanlar sevgidir,” demişti Petyr. Sansa’ya bunu hatırlattı. “Lord Robert’a yalan söylediğimizde, bunu onu korumak için yapmıştık,” dedi Sansa.</p>

    <p>“Ve bu yalan da <em>bizi</em> koruyacak. Aksi takdirde sen ve ben, Kartal Yuvası’nı Lysa’nın kullandığı kapıdan terk etmek zorunda kalırız.” Petyr tekrar kalemini aldı. “Lord Nestor’a yalanlar ve Arbor altını ikram edeceğiz. Adam hepsini yutacak ve daha fazlasını isteyecek, sana söz veriyorum.”</p>

    <p><em>Bana da yalanlar ikram ediyor,</em> diye fark etti Sansa. Ama bunlar rahatlatan yalanlardı ve Sansa iyi niyetle söylendiklerini düşünüyordu. <em>Bir yalan, eğer iyi niyetle söylendiyse o kadar da kötü değildir.</em> Ama keşke bunlara inanabilseydi...</p>

    <p>Leydi Lysa’nın düşmeden önce söylediği şeyler Sansa’yı hâlâ huzursuz ediyordu. “Deli saçmaları,” diyordu Petyr. “Karım deliydi, bunu bizzat gördün.” Sansa görmüştü gerçekten. <em>Bütün yaptığım kardan bir kale inşa etmekti ve teyzem beni Ay Kapısı’ndan aşağı atmaya niyetlendi. Petyr beni kurtardı. Annemi çok seviyordu ve...</em></p>

    <p>Ve Sansa’yı? Sansa bundan nasıl şüphe edebilirdi? Petyr onun hayatını kurtarmıştı.</p>

    <p><em>O Alayne’i kurtardı, kızını,</em> diye fısıldadı Sansa’nın içindeki bir ses. Ama Alayne de Sansa’ydı... ve bazen Lord Savunucu’nun da iki ayrı adam olduğunu düşünüyordu. O Petyr’dı; Sansa’nın sıcak, komik ve nazik koruyucusu... ama aynı zamanda Serçeparmak’tı; Sansa’nın Kral Toprakları’nda tanıdığı lord, sinsice gülümseyen ve Kraliçe Cersei’nin kulağına bir şeyler fısıldarken sakalını sıvazlayan adam. Ve Serçeparmak, Sansa’nın dostu değildi. Joff onu dövdüğünde, Sansa’yı Serçeparmak değil İblis korumuştu. Ayaktakımı ona tecavüz etmeye kalkıştığında, Sansa’yı Serçeparmak değil Tazı güvenliğe taşımıştı. Lannisterlar onu zorla Tyrion’la evlendirdiğinde, Sansa’yı Serçeparmak değil Sör Yiğit Garlan teselli etmişti. Serçeparmak, Sansa için serçe parmağını bile kımıldatmamıştı.</p>

    <p><em>Beni kaçırmak dışında. Benim için bunu yaptı. Bana yardım edenin Sör Dontos olduğunu sanıyordum; benim zavallı, yaşlı, sarhoş Florian’ım. Lakin bana yardım eden en başından beri Petyr’dı. Serçeparmak, onun takmak zorunda olduğu bir maskeydi.</em> Fakat Sansa adamın nerede bittiğini ve maskenin nerede başladığını ayırt etmekte zorlanıyordu. Serçeparmak ve Lord Petyr birbirlerine çok benziyorlardı. Sansa her ikisinden de kaçabilirdi belki ama gidecek yeri yoktu. Kışyarı yanmış ve terk edilmişti. Bran ve Rickon ölü ve soğuktu. Robb, İkizler’de ihanete uğramış ve katledilmişti, Leydi Catelyn de öyle. Tyrion, Joffrey’yi öldürmek suçuyla idam edilmişti. Sansa’nın onu güvende tutacağını umduğu teyze, bunu yapmak yerine onu öldürmeye çalışmıştı. Edmure dayısı Freyler’in elinde tutsaktı ve annesinin amcası Karabalık, Nehirova’da kuşatma altındaydı. <em>Buradan başka bir yerim yok,</em> diye düşündü Sansa kederle, <em>ve Petyr’dan başka dostum da yok.</em></p>

    <p>Ölü adam o gece, “Kara Bülbülü Astıkları Gün”ü, “Anne’nin Gözyaşları”nı ve “Castamere Yağmurları”nı söyledi. Sonra bir süre sustu ama tam Sansa uykuya dalacakken tekrar çalmaya başladı. “Altı Serçe”yi, “Düşen Yapraklar”ı ve “Alysanne”i söyledi. <em>Ne kadar hüzünlü şarkılar,</em> diye düşündü Sansa. Gözlerini kapadığında, gökyüzü hücresinde, soğuk ve karanlık semadan uzak bir köşeye sinmiş ve göğsüne yasladığı ahşap arpla birlikte bir kürkün altına büzülmüş şarkıcıyı görebiliyordu. <em>Ona acımamalıyım,</em> dedi kendi kendine. <em>O kibirli ve zalim bir adam, çok yakında da ölmüş olacak.</em> Sansa şarkıcıyı kurtaramazdı. Üstelik neden kurtarmak istesindi? Marillion ona tecavüz etmeyi denemişti ve Petyr, Sansa’nın hayatını bir değil iki kez kurtarmıştı. <em>Bazen yalan söylemek zorundasın.</em> Sansa’yı Kral Toprakları’nda hayatta tutan tek şey yalandı. Eğer Sansa, Joffrey’ye yalan söylememiş olsaydı, Kral Muhafızları onu kanlı kanlı döverdi.</p>

    <p>Şarkıcı, “Alysanne”i söyledikten sonra, Sansa’nın bir saat uyumasına yetecek kadar sustu. Fakat şafağın ilk ışıkları panjurlardan içeri girdiğinde, Sansa “Sisli Bir Sabahta”nın yumuşak melodisini duydu. Aslında bu bir kadın şarkısıydı; korkunç bir mücadeleden sonraki şafakta, ölülerin arasında tek oğlunu arayan bir anne tarafından söylenmiş bir ağıttı. <em>Bir anne, ölü oğlu için ağıt yakıyor,</em> diye düşündü Sansa, <em>ama Marillion parmakları için yas tutuyor, gözleri için.</em> Şarkının sözleri oklar gibi havalandı ve karanlığın içinde Sansa’ya saplandı.</p>

    <blockquote class="siir">
      <p><em>Ah, oğlumu gördünüz mü iyi şövalye?</em></p>

      <p><em>Saçları kızıl kahve.</em></p>

      <p><em>Söz vermişti, dönecekti bana.</em></p>

      <p><em>Evimiz Yolcu Kasabası’nda.</em></p>
    </blockquote>

    <p>Sansa, şarkının geri kalanını duymamak için kulaklarını ördek tüyü yastıkla kapattı ama bu bir işe yaramadı. Gün doğmuştu, Sansa uyanmıştı ve Lord Nestor dağın yukarısına geliyordu.</p>

    <p>Baş Vekilharç ve kafilesi Kartal Yuvası’na akşama doğru vardı. Aşağıdaki vadi altın ve kırmızıydı. Rüzgâr esiyordu. Lord Nestor, on iki şövalye ve yirmi silahlı askerin yanı sıra, oğlu Sör Albar’ı da getirmişti. <em>Çok fazla yabancı.</em> Sansa, dost mu yoksa düşman mı olduklarını merak ederek endişeyle yabancıların yüzüne baktı.</p>

    <p>Petyr konuklarını siyah kadife bir takımın içinde karşıladı; ceketinin gri kol yenleri, yün tozluklarıyla uyumluydu ve gri yeşil gözlerine aşikâr bir karanlık katıyordu. Üstat Colemon, Petyr’ın yanında duruyordu; adamın ince ve uzun boynundan, çeşitli metallerden oluşan üstat zinciri sarkıyordu. İki adamın daha uzun olanı üstattı ama dikkat çeken kişi Lord Savunucu’ydu. Görünüşe göre, gülümsemelerini bugün için bir kenara bırakmıştı. Royce eşlikçilerini tanıtırken, Petyr resmi bir tavırla dinledi ve sonra, “Hoş geldiniz lordlarım,” dedi. “Hiç şüphesiz Üstat Colemon’u tanıyorsunuz. Lord Nestor, kızım Alayne’i hatırlıyor musunuz?”</p>

    <p>“Elbette.” Lord Nestor Royce’un boğa gibi bir boynu, varil gibi bir göğsü ve kısa tıraş edilmiş gri sakalları vardı, sert ifadeli kel bir adamdı. Başını en fazla bir santim indirerek Sansa’yı selamladı.</p>

    <p>Sansa dizlerini bükerek reverans yaptı, yanlış bir şey söylemek korkusuyla konuşamıyordu. Petyr onu yukarı çekti. “Tatlım, iyi bir kız ol ve Lord Robert’ı konuklarını kabul etmek üzere Yüksek Salon’a getir.”</p>

    <p>“Tamam baba.” Sansa’nın sesi tiz ve gergin çıkmıştı. Basamakları aceleyle tırmanıp Ay Kalesi’ne gitmek için galeriyi geçerken, <em>bir yalancının sesi,</em> diye düşündü Sansa. <em>Suçlu bir ses.</em></p>

    <p>Sansa yatak odasına girdiğinde Gretchel ve Maddy, Robert Arryn’i pantolonunun içine sokmaya çalışıyordu. Kartal Yuvası Lordu yine ağlamıştı; gözleri kırmızıydı, kirpikleri çapaklıydı, burnu akıyordu ve dudağı kanıyordu, Robert kendi dudağını ısırmıştı. Tek burun deliğinin altında bir sümük izi parlıyordu. <em>Lord Nestor onu bu halde görmemeli,</em> diye düşündü Sansa. “Gretchel, bana su çanağını getir.” Çocuğun elini tuttu ve onu yatağa götürdü. “Benim Tatlıbülbül’üm dün gece güzel uyudu mu?”</p>

    <p>“Hayır.” Çocuk burnunu çekti. “Hiç uyumadım Alayne. O <em>yine şarkı söylüyordu</em> ve <em>kapım</em> kilitliydi. Beni dışarı çıkarmaları için bağırdım ama kimse gelmedi. Biri beni odama kilitlemiş.”</p>

    <p>“Çok kötü bir şey yapmışlar.” Sansa, suyun içine yumuşak bir bez batırdı ve çocuğun yüzünü temizlemeye başladı... nazikçe, ah çok nazikçe. Robert sert bir şekilde ovulursa titremeye başlayabilirdi. Çocuk çok narindi ve yaşına göre korkunç derecede minikti. Robert sekiz yaşındaydı ama Sansa ondan çok daha iri beş yaşında çocuklar görmüştü.</p>

    <p>Robert’ın dudakları titredi. “Gelip seninle uyuyacaktım.”</p>

    <p><em>Biliyorum.</em> Tatlıbülbül, annesinin yanına kıvrılıp uyumaya alışmıştı, annesi Lord Petyr’la evlenene kadar. Leydi Lysa’nın ölümünden sonra, Robert başka yataklar aramak için Kartal Yuvası’nda dolaşmaya başlamıştı. En çok sevdiği yatak Sansa’nın yatağıydı... Sansa bu yüzden Sör Lothor Brune’a çocuğun kapısını kilitlemesini söylemişti. Robert sadece uyusa Sansa sorun etmezdi ama çocuk onun göğüslerini emmeye çalışıyor ve titreme krizine tutulduğu zamanlarda yatağı ıslatıyordu.</p>

    <p>“Lord Nestor Royce seni görmek için Kapılar’dan buraya çıktı.” Sansa çocuğun burnunu sildi.</p>

    <p>“Ben onu görmek istemiyorum,” dedi Robert. “Ben bir hikâye istiyorum. Kanatlı Şövalye’nin hikâyesini.”</p>

    <p>“Sonra,” dedi Sansa. “Önce Lord Nestor’ı görmelisin.”</p>

    <p>“Lord Nestor’ın beni var,” dedi çocuk kıvranarak. Robert benli adamlardan korkuyordu. “Annem onun korkunç biri olduğunu söylerdi.”</p>

    <p>“Benim zavallı Tatlıbülbül’üm.” Sansa çocuğun saçlarını düzeltti. “Anneni özlediğini biliyorum. Lord Petyr da özlüyor. Lord Petyr, Lysa’yı senin sevdiğin kadar severdi.” Bu bir yalandı ama iyi niyetliydi. Petyr’ın bütün hayatı boyunca sevdiği tek kadın, Sansa’nın cinayete kurban gitmiş olan annesiydi. Petyr bu kadarını, onu Ay Kapısı’ndan aşağı itmeden hemen önce Leydi Lysa’ya itiraf etmişti. <em>Lysa deli ve tehlikeliydi. Kendi kocasını öldürdü, Petyr gelmeseydi beni de öldürecekti.</em></p>

    <p>Ama Robert’ın bunları bilmesine gerek yoktu. O sadece, annesini seven hasta ve küçük bir çocuktu. “İşte oldu,” dedi Sansa, “şimdi lord gibi görünüyorsun. Maddy, Robert’ın pelerinini getir.” Çocuğun gökyüzü mavisi pelerini kuzu yününden yapılmıştı, yumuşak ve sıcaktı; kemik rengi tuniği belirginleştiriyordu. Sansa, pelerini, hilal şeklindeki gümüş bir broşla Robert’ın omzuna tutturdu ve çocuğun elini tuttu. Robert bir sefer olsun uysalca Sansa’yla gitti.</p>

    <p>Yüksek Salon, Leydi Lysa’nın ölümünden beri kapalıydı, oraya tekrar girmek Sansa’yı ürpertti. Büyük, gösterişli ve güzel bir salondu ama Sansa burayı sevmiyordu. En iyi zamanlarda bile solgun, soğuk bir yerdi. İnce uzun sütunlar parmak kemikleri gibi görünüyordu ve beyaz mermerdeki mavi damarlar, yaşlı bir kadının bacaklarındaki damarları hatırlıyordu. Duvara elli gümüş aplik dizilmiş olmasına rağmen bir düzineden az meşale yanıyordu, gölgeler zeminde dans ediyor ve köşelerde toplanıyordu. Ayak sesleri mermerde yankılanıyordu ve Sansa, Ay Kapısı’nda tıkırdayan rüzgârı duyabiliyordu. <em>Kapıya bakmamalıyım,</em> dedi kendi kendine, <em>yoksa Robert kadar kötü titremeye başlarım.</em></p>

    <p>Maddy’nin yardımıyla, Robert’ı büvet ağacından yapılmış ve üstüne minderler yığılmış tahta oturttu. Lordun konukları kabul edeceğini duyurdu. Gökyüzü mavisi pelerinler giyen iki muhafız, salonun alt ucundaki kapıları açtı. Petyr konukları içeri soktu ve kemik beyazı sütunların arasında akan uzun, mavi halıda yürüttü.</p>

    <p>Çocuk, Lord Nestor’ı ciyaklamalı bir nezaketle karşıladı ve adamın beninden hiç bahsetmedi. Baş Vekilharç, Leydi Lysa’yı sorduğunda, Robert’ın elleri hafifçe titremeye başladı. “Marillion anneme zarar verdi. Onu Ay Kapısı’ndan aşağı attı.”</p>

    <p>“Bu olaya siz şahit oldunuz mu lordum?” diye sordu Sör Marwyn Belmore; uzun bacaklı, zayıf, kızıl kafalı bir şövalyeydi, Petyr onun yerine Sör Lothor Brune’u getirene kadar Lysa’nın muhafızlarının kumandanıydı.</p>

    <p>“Alayne gördü,” dedi çocuk. “Ve lord üvey babam.”</p>

    <p>Lord Nestor, Sansa’ya baktı. Sör Albar, Sör Marwyn, Üstat Colemon, hepsi ona bakıyordu. <em>O benim teyzemdi ama beni öldürmek istedi,</em> diye düşündü Sansa. <em>Beni Ay Kapısı’na sürükledi ve dışarı itmeye çalıştı. Ben öpücük istememiştim, ben kardan kale yapıyordum.</em> Titrememek için kendine sarıldı.</p>

    <p>“Kızımı bağışlayın lordlarım,” dedi Petyr Baelish yumuşak bir sesle. “Hâlâ o günle ilgili kâbuslar görüyor. O hadiseden bahsetmekte zorlanması normal.” Sansa’nın arkasına geçti ve kollarını nazikçe onun omuzlarına koydu. “Bunun senin için ne kadar zor olduğunu biliyorum Alayne, lakin dostlarımızın gerçeği duyması gerek.”</p>

    <p>“Evet.” Sansa’nın boğazı öyle kuru ve dardı ki konuşmak acı veriyordu. “Gördüm... Marillion onu...” Yanağından bir damla gözyaşı süzüldü. <em>Bu iyi, gözyaşı iyi.</em> “...ittiğinde Leydi Lysa’yla birlikteydim.” Ve kendi ağzından çıkan kelimeleri zar zor duyarak hikâyeyi tekrar anlattı.</p>

    <p>Sansa hikâyenin yarısına geldiğinde Robert ağlamaya başladı. Çocuğun altındaki minderler tehlikeli bir şekilde yer değiştirdi. “O benim <em>annemi</em> öldürdü. Onun uçmasını istiyorum!” Çocuğun ellerindeki titreme artı, kolları da titriyordu. Başı büküldü ve dişleri takırdamaya başladı. <em>“UÇ!”</em> diye ciyakladı çocuk. <em>“Uç, uç.”</em> Kolları ve bacakları çılgınca sallanıyordu. Robert tahttan kayarken, Sör Lothor Brune yüksek platforma doğru gitti ve çocuğu tam zamanında yakaladı. “Üstat Colemon bir adım arkadaydı ama onun yapabileceği bir şey yoktu.</p>

    <p>Diğerleri kadar huzursuz olan Sansa sadece durdu ve titreme krizinin kendi seyrinde devam edişini izledi. Robert Sör Lothor’un yüzünü tekmeledi. Brune küfretti ama çocuk seğirir, çırpınır ve altını ıslatırken onu tutmaya devam etti. Konuklar tek kelime etmedi; en azından Lord Nestor, bu krizlere daha önce de şahit olmuştu. Uzun dakikalar sonra Robert’ın kasılmaları yatışmaya başladı, tamamen bitmesi daha da uzun sürdü. Sonunda küçük lord öyle halsizdi ki ayağa kalkamadı. “En iyisi, lordumuzu yatağa götürün ve sülükleyin,” dedi Lord Petyr. Brune, çocuğu kollarına alarak kaldırdı ve salondan çıkardı. Asık yüzlü Üstat Colemon onları takip etti.</p>

    <p>Onların ayak sesleri kaybolduğunda, Kartal Yuvası’nın Yüksek Salonu sessizliğe gömüldü. Sansa dışarıda inleyen ve Ay Kapısı’nı tırmalayan rüzgârı duyabiliyordu. Çok üşümüştü ve çok yorgundu. <em>Hikâyeyi tekrar mı anlatmalıyım?</em> diye merak etti.</p>

    <p>Ama gayet iyi anlatmış olmalıydı. Lord Nestor boğazını temizledi. “Şarkıcıyı en başından beri sevmedim,” diye homurdandı. “Leydi Lysa’ya onu göndermesi için ısrar ettim. Defalarca söyledim.”</p>

    <p>“Ona her zaman iyi tavsiyeler verdiniz lordum,” dedi Petyr.</p>

    <p>“Tavsiyelerimi hiç umursamadı,” diye şikâyet etti Royce. “Beni kerhen dinledi ve hiç umursamadı.”</p>

    <p>“Leydim bu dünya için fazla güven doluydu.” Petyr öyle müşfik bir şekilde konuşuyordu ki, Sansa onun karısını sevdiğine inanabilirdi. “Lysa insanların içindeki kötülüğü göremezdi, sadece iyiliği görürdü. Marillion tatlı şarkılar söylerdi ve Lysa bu yüzden onun tabiatını yanlış tahlil etti.”</p>

    <p>“Şarkıcı bize domuzlar derdi,” dedi Sör Albar Royce; lafını sakınmayan geniş omuzlu bir şövalyeydi. Sakallarını tıraş etmişti ama yanaklarında, gösterişsiz yüzünü çerçeveleyen siyah favoriler bırakmıştı. Sör Albar, babasının genç haliydi. “Dağın etrafını eşeleyip yiyecek arayan ve bir şahinin artıklarını yiyen iki domuz hakkında şarkı yapmıştı. Bizi kastediyordu ama bunu söylediğimde bana güldü. “Ah Sör, bu şarkı bazı domuzlar hakkında,” dedi.</p>

    <p>“Benimle de alay etti,” dedi Sör Marwyn Belmore. “Bana Sör Ding-Dong adını taktı. Dilini keseceğime dair yemin ettiğimde, Leydi Lysa’ya koştu ve kadının eteklerinin altına saklandı.”</p>

    <p>“Sık sık yaptığı gibi,” dedi Lord Nestor. “O adam bir korkaktı ama Leydi Lysa’nın gösterdiği lütuf, onu küstah yaptı. Leydi onu bir lord gibi giydirdi, ona altın yüzükler ve ay taşından yapılmış bir kemer verdi.”</p>

    <p>“Lord Jon’un gözde şahinini bile verdi.” Şövalyenin takımında, Waxley’nin altı mumu vardı. “Lordumuz o kuşu çok severdi. Kral Robert’ın hediyesiydi.”</p>

    <p>Petyr Baelish iç geçirdi. “Bu yakışıksızdı,” diye onayladı, “ve ben buna bir son verdim. Lysa onu göndermeyi kabul etti. O gün şarkıcıyla buluşmasının sebebi buydu. Karımın yanında olmalıydım ama bunlar hiç aklıma gelmedi... eğer ısrar etmeseydim... onu ben öldürdüm.”</p>

    <p><em>Hayır,</em> diye düşündü Sansa, <em>bunları söylememelisin, onlara söylememelisin, söylememelisin.</em> Ama Albar Royce başını salladı. “Hayır lordum, kendinizi suçlamamalısınız,” dedi.</p>

    <p>“Bu şarkıcının marifetiydi,” diye onayladı babası. “Onu getirin Lord Petyr. Bu hüzünlü hikâyeye bir son yazmamıza izin verin.”</p>

    <p>Petyr Baelish kendini toparladı ve, “Nasıl isterseniz lordum,” dedi. Muhafızlara dönüp bir emir verdi ve şarkıcı zindandan getirildi. Gardiyan Mord da şarkıcıyla birlikte geldi; küçük siyah gözleri ve yaralı bir yüzü olan aksak bir adamdı. Tek kulağı ve yanağının bir kısmı bir mücadelede kopmuştu ama vücudundaki yüz yirmi kiloluk beyaz et yığını yerinde duruyordu. Adamın kıyafetleri dar ve pis kokuluydu.</p>

    <p>Marillion, gardiyanla kıyaslandığında neredeyse latif görünüyordu. Biri onu yıkamış, gökyüzü mavisi bir pantolon ve kabarık kolları olan bol bir tunik giydirmişti. Tuniğin beline, Leydi Lysa’nın hediyesi olan gümüşi bir kuşak sarılmıştı. Beyaz ipek eldivenler şarkıcının ellerini örtüyordu ve beyaz ipekten bir göz bandı, lordların gözlerini şarkıcının gözlerinin görüntüsünden esirgiyordu.</p>

    <p>Mord, elindeki kamçıyla şarkıcının arkasında durdu. Gardiyanın kaburgalarını dürttüğü adam tek dizinin üstüne çöktü. “İyi lordlar, affınız için yalvarıyorum.”</p>

    <p>Lord Nestor kaşlarını çattı. “Suçunu itiraf mı ediyorsun?”</p>

    <p>“Eğer gözlerim olsaydı ağlardım. Şarkıcının sesi geceleri güçlü ve emindi ama şimdi çatallı ve fısıltılıydı. “Leydiyi çok sevdim. Onu başka bir adamın kollarında görmeye, başka bir adamın yatağına girdiğini bilmeye dayanamadım. Tatlı leydime zarar vermek istemedim, yemin ederim. Ben tutkumu itiraf ederken kimse bizi rahatsız etmesin diye kapıyı sürgüledim ama Leydi Lysa soğuktu... Lerd Petyr’ın çotuğunu taşıdığını söylediğinde... bir çılgınlığa kapıldım...”</p>

    <p>Sansa, şarkıcı konuşurken adamın ellerine baktı. Şişman Maddy, şarkıcının üç parmağının Mord tarafından kesildiğini söylemişti; iki serçe parmağı ve bir yüzük parmağı. Şarkıcının küçük parmakları diğerlerindan daha katı görünüyordu ama eldivenler varken emin olmak zordu. <em>Saçma bir hikâye de olabilir, sonuçta Maddy nereden bilecek?</em></p>

    <p>“Lerd Petyr, arpımı muhafaza etmeme izin verecek kadar nazik davrandı,” dedi kör şarkıcı. “Arpımı ve... şarkılarımı söyleyebilmem için dilimi. Leydi Lysa şarkılarımı çok severdi...”</p>

    <p>“Şu yaratığı götürün yoksa onu kendi ellerimle öldüreceğim,” diye kükredi Lord Nestor. “Ona bakınca midem bulanıyor.”</p>

    <p>“Mord, onu gökyüzü hücresine geri götür,” dedi Petyr.</p>

    <p>“Tamam lordum.” Mord, Marillion’ı sertçe yakasından tuttu. “Konuşmak yok.” Gardiyan konuştuğunda, Sansa adamın bir dişinin altın olduğunu görüp şaşırdı. Gardiyan, şarkıcıyı yarı sürükleyip yarı iterek kapıya doğru götürürken konuklar onları izledi.</p>

    <p>Mord ve şarkıcı gittiğinde, “Adam ölmeli,” dedi Sör Marwyn Belmore. “Ay Kapısı’ndan çıkıp Leydi Lysa’nın peşinden gitmeli.”</p>

    <p>“Dili olmadan,” diye ekledi Sör Albar Royce. “O yalancı, alaycı dili olmadan.”</p>

    <p>“Ona fazla nazik davrandım, biliyorum,” dedi Petyr Baelish özür diler bir tonla. “Doğruyu söylemek gerekirse ona acıdım. Aşk uğruna öldürdü.”</p>

    <p>“Aşk ya da nefret için,” dedi Belmore, “ölmeli.”</p>

    <p>“Çok yakında,” dedi Lord Nestor kabaca. “Kimse gökyüzü hücrelerinde uzun süre dayanmaz. Mavi onu çağıracak.”</p>

    <p>“Çağırabilir,” dedi Petyr Baelish, “ama Marillion’ın bu çağrıya cevap verip vermeyeceğini sadece o bilebilir.” Bir el işareti yaptı ve muhafızlar salonun diğer ucundaki kapıları açtı. “Sörler, tırmanışın ardından çok yorgun olmalısınız. Geceyi geçirmeniz için odalar hazırlandı. Alçak Salon’da sizi yiyecek ve şarap bekliyor. Oswell, konuklarımıza yolu göster ve bütün ihtiyaçlarının giderildiğinden emin ol.” Nestor Royce’a döndü. “Lordum, bir kadeh şarap için çalışma odasında bana katılır mısınız? Alayne, tatlım, gel ve bize şarap doldur.”</p>

    <p>Çalışma odasında küçük bir ateş yanıyordu, bir sürahi şarap lordları bekliyordu. <em>Arbor altını.</em> Petyr, kütükleri demir bir ocak süngüsüyle dürterken Sansa, Lord Nestor’ın kadehini doldurdu.</p>

    <p>Lord Nestor ateşin yanına oturdu. “Bu iş henüz bitmedi,” dedi Petyr’a, Sansa orada yokmuş gibi. “Kuzenim, şarkıcıyı bizzat sorgulamak istiyor.”</p>

    <p>“Bronz Yohn bana güvenmiyor.” Petyr, bir kütüğü kenara itti.</p>

    <p>“Bütün gücüyle gelmeye niyetli. Symond Templeton ona katılacak, buna şüphe yok. Korkarım Leydi Waynwood da öyle.”</p>

    <p>“Lord Belmore, Genç Lord Hunter, Horton Redfort da ona katılacak. Güçlü Sam Taş’ı, Tollettler’i, Shettler’i, Coldwaterlar’ı ve Corbrayler’in bazılarını da getirecekler.”</p>

    <p>“İyi bilgilendirilmişsiniz. Hangi Corbrayler? Lord Lyonel değil mi?”</p>

    <p>“Hayır, kardeşi. Sör Lyn bir sebeple benden hoşlanmıyor.”</p>

    <p>“Lyn Corbray tehlikeli bir adamdır,” dedi Lord Nestor. “Ne yapmayı planlıyorsunuz?”</p>

    <p>“Eğer gelirlerse, onları misafir etmekten başka ne yapabilirim?” Petyr ateşi bir kez daha karıştırdı ve ocak sürgüsünü yere bıraktı.</p>

    <p>“Kuzenim sizi Lord Savunucu’luktan azletmek istiyor.”</p>

    <p>“Eğer öyleyse onu durduramam. Garnizonum yirmi adamdan oluşuyor. Lord Royce ve dostları yirmi bin adam toplayabilir.” Petyr, pencerenin altında duran meşe sandığa gitti. Dizlerinin üstüne çökerek, “Bronz Yohn ne yapacaksa yapacak,” dedi. Açtığı sandığın içinden çıkardığı parşömeni Lord Nestor’a götürdü. “Lordum. Bu belge, leydi karımın size beslediği sevginin nişanıdır.”</p>

    <p>Sansa, Royce’un parşömeni açışını izledi. “Bu... bu beklenmedik bir şey lordum.” Sansa, adamın gözlerindeki yaşları görünce şaşırdı.</p>

    <p>“Beklenmedik lakin hak edilmedik değil. Leydim size bütün sancak beylerinden fazla kıymet verirdi. Bana sizin onun kayası olduğunuzu söylerdi.”</p>

    <p>“Kayası?” Lord Nestor kızardı. “Böyle mi söylerdi?”</p>

    <p>“Sık sık. Ve bu,” –Petyr parşömeni gösterdi– “bunun kanıtı.”</p>

    <p>“Bu... bunu bilmek güzel. Jon Arryn hizmetime değer verirdi, biliyorum ama Leydi Lysa... Ona talip olmak için geldiğimde beni aşağılamıştı, ben de düşünmüştüm ki...” Lord Nestor alnını buruşturdu. “Parşömende Arryn mührü var fakat imza...”</p>

    <p>“Lysa, bu belge onun imzasına sunulamadan önce öldü, ben de Lord Savunucu olarak imzaladım. Lysa’nın arzusunun bu olduğunu biliyordum.”</p>

    <p>“Anlıyorum.” Lord Nestor parşömeni dürdü. “Siz... vazifeşinassınız lordum. Evet. Ve cesaretlisiniz. Bazıları bu imtiyazı yakışıksız bulacak ve sizi suçlayacak. Muhafız’ın makamı hiçbir zaman miras yoluyla el değiştirmedi. Arrynler hâlâ Şahin Tacı’nı taktıkları ve Vadi Kralları olarak hükmettikleri zamanlarda Kapılar’ı yükselttiler. Kartal Yuvası onların yazlık makamıydı, kar düşmeye başladığında saray aşağı inerdi. Bazıları, Kapılar’ın Kartal Yuvası kadar soylu olduğunu söyler.”</p>

    <p>“Vadi’de üç yüz yıldır kral yok,” diye hatırlattı Petyr.</p>

    <p>“Ejderhalar geldi,” dedi Lord Nestor. “Lakin bundan sonra bile, Kapılar bir Arryn kalesi olarak kaldı. Babası hayattayken, Kapıların Muhafızı bizzat Lord Arryn’di. Yukarı çıktıktan sonra bu onuru kardeşi Ronnel’a bağışladı, daha sonra da kuzeni Denys’e.”</p>

    <p>“Lord Robert’ın kardeşi yok, sadece uzak kuzenleri var.”</p>

    <p>“Doğru.” Lord Nestor parşömeni sıkı sıkı tuttu. “Bunu umut etmediğimi söylemeyeceğim. Lord Jon, El olarak diyarı yönetirken ben onun adına Vadi’yi yönettim. Benden istediği her şeyi yaptım ve kendim için hiçbir şey istemedim. Lakin tanrıların inayetiyle bunu kazandım!”</p>

    <p>“Kazandınız,” dedi Petyr, “ve Lord Robert, sizin her zaman orada olduğunuzu bilerek daha rahat uyuyacak, sahibi olduğu dağın eteğinde sadık bir dostu olduğunu bilerek.” Kadehini kaldırdı. “Öyleyse... şerefe kadeh kaldıralım lordum. Royce Hanedanı’na, Ay Kapıları Muhafızları’na... şimdi ve daima.”</p>

    <p>“Şimdi ve daima, evet!” Gümüş kadehler tokuştu.</p>

    <p>Sonra, çok daha sonra, Arbor altını sürahisi kuruduktan sonra, Lord Nestor şövalyelerden oluşan eşlikçilerine katılmak üzere ayrıldı. Sansa ayakta uyuyordu, tek isteği yatağına uzanmaktı ama Petyr onu bileğinden yakaladı. “Yalanlarla ve Arbor altınıyla ne mucizeler yaratıldığını görüyor musun?”</p>

    <p>Sansa neden ağlamak istiyordu? Nestor Royce’un onların yanında olması iyi bir şeydi. “Hepsi yalan mıydı?”</p>

    <p>“<em>Hepsi</em> değil. Lysa, Lord Nestor’a sık sık kaya derdi ama bunu bir iltifat olarak söylediğini sanmıyorum. Lordun oğluna da budala derdi. Lord Nestor’ın Kapıları bağımsız olarak tutmak ve gerçek bir lord olmak istediğini biliyordu, lakin Lysa başka erkek evlatların hayalini kuruyordu ve kaleyi Robert’ın küçük kardeşine vermeyi düşünüyordu.” Petyr ayağa kalktı. “Burada ne olduğunu anlıyor musun Alayne?”</p>

    <p>Sansa bir an tereddüt etti. “Desteğinden emin olmak için Ay Kapıları’nı Lord Nestor’a verdiniz.”</p>

    <p>“Verdim,” diye onayladı Petyr, “fakat bizim kayamız bir Royce, yani aşırı gururlu ve alıngan. Ona fiyatını sorsaydım, bunu onuruna edilmiş bir hakaret sayar ve öfkeli bir kurbağa gibi şişerdi. Fakat bu yolla... adam büsbütün aptal değil ama benim ona verdiğim yalanlar gerçeklerden daha tatlı. Nestor, Lysa için diğer sancak beylerinden daha değerli olduğuna inanmak istiyor. Neticede, bahsettiğimiz diğer sancak beylerinden biri Bronz Yohn. Ve Nestor, Royce Hanedanı’nın alt dallarından birine mensup olduğunun farkında. Oğulları için daha fazlasını istiyor. Onurlu adamlar, kendileri için yapmayı asla düşünmeyecekleri şeyleri çocukları için yaparlar.”</p>

    <p>Sansa başıyla onayladı. “İmza... parşömeni Lord Robert’a imzalatıp mühürletebilirdiniz ama bunun yerine...”</p>

    <p>“...Lord Savunucu olarak kendim imzaladım. Neden?”</p>

    <p>“Böylece... görevden alınır ya da... öldürülürseniz...”</p>

    <p>“...Lord Nestor’ın Kapılar’a dair talebi sorgulanır. Royce bunu gözden kaçırmaz, bana inan. Bu ayrıntıyı görmen ne kadar zeki olduğunu kanıtlıyor. Lakin öz kızımdan daha azını beklemezdim.”</p>

    <p>“Teşekkür ederim.” Sansa, Petyr’ın planım çözdüğü için anlamsız bir gurur duyuyordu ama kafası da karışmıştı. “Gerçi, kızınız değilim. Gerçekte değilim. Demek istediğim, Alayne rolü oynuyorum ama <em>biliyorsunuz</em> ki...”</p>

    <p>Serçeparmak, parmağını Sansa’nın dudağına koydu. “Ne bildiğimi biliyorum, sen de biliyorsun. En iyisi, bazı şeylerin hiç söylenmemesidir tatlım.”</p>

    <p>“Yalnız olduğumuzda bile?”</p>

    <p>“<em>Bilhassa</em> yalnız olduğumuzda. Aksi takdirde, bir hizmetçinin haber vermeden içeri girdiği ya da bir muhafızın duymaması gereken şeyler duyduğu bir gün gelir. O küçük ve güzel ellerine daha fazla kan bulaşmasını ister misin hayatım?”</p>

    <p>Sansa’nın gözlerinin önünde Marillion’ın suratı yüzüyordu, onun arkasında Sör Dontos vardı, arbalet okları hâlâ adamın göğsündeydi. “Hayır,” dedi Sansa. “Lütfen.”</p>

    <p>“Bir oyun oynamadığımızı söylemek istiyorum kızım ama oynuyoruz. Taht oyunu.”</p>

    <p><em>Ben oynamak istemedim.</em> Bu oyun çok tehlikeliydi. <em>Tek hata ve ben ölüyüm.</em> “Oswell... lordum. Kral Toprakları’ndan kaçtığım gece kürekleri Oswell çekti. Kim olduğumu biliyor olmalı.”</p>

    <p>“Bir koyun pisliğinin yarısı kadar zeki olsaydı bundan endişe edebilirdik. Sör Lothor da biliyor. Lakin Oswell uzun zamandır benim hizmetimde, Brune da doğuştan sıkı ağızlıdır. Karakazan benim için Brune’u gözlüyor, Brune da Karakazan’ı. Bir zamanlar Lord Eddard’a, <em>kimseye güvenme,</em> demiştim ama beni dinlememişti. Sen Alayne’sin ve <em>her zaman</em> böyle olmalısın.” Petyr iki parmağını Sansa’nın göğsüne koydu. “Burada bile. Kalbinde. Bunu yapabilir misin? Kalbinde benim kızım olabilir misin?”</p>

    <p>“Ben...” Sansa az kalsın, <em>bilmiyorum lordum,</em> diyecekti ama Petyr’ın duymak istediği şey bu değildi. <em>Yalanlar ve Arbor altını,</em> diye düşündü Sansa. “Ben Alayne’im baba. Başka kim olabilirim?”</p>

    <p>Lord Serçeparmak, Sansa’nın yanağını öptü. “Benim zekâm ve Catelyn’in güzelliğiyle bütün dünya senin olacak tatlım. Şimdi yatağına git.”</p>

    <p>Gretchel, Sansa’nın şöminesinde bir ateş yaktı ve kuş tüyü yatağını kabartı. Sansa soyunup battaniyelerin altına girdi. <em>Bu gece şarkı söylemesin,</em> diye dua etti, <em>Lord Nestor ve diğerleri kaledeyken söylemez. Cesaret edemez.</em> Gözlerini kapattı.</p>

    <p>Gecenin bir saati uyandı, küçük Robert yatağa tırmanıyordu. <em>Lothor’a onu tekrar kilitlemesini söylemeyi unuttum,</em> diye fark etti Sansa. Yapacak bir şey yoktu, kollarını çocuğa doladı. “Tatlıbülbül? Kalabilirsin ama kıpırdamak yok. Sadece gözlerini kapat ve uyu küçüğüm.”</p>

    <p>“Tamam.” Robert biraz daha sokuldu ve başını Sansa’nın göğüslerinin arasına koydu. “Alayne? Benim annem sen misin artık?”</p>

    <p>“Sanırım öyleyim,” dedi Sansa. Eğer iyi bir amaç için söyleniyorsa, yalanlar zararsızdı.</p>
  </div>
</body>
</html>
