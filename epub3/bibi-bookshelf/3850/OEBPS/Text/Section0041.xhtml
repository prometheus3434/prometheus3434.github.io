<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Cersei</h1>

    <p>Gün soğuk, gri ve ıslaktı. Bütün sabah yağmur yağmıştı ve öğlenden sonra yağmur durduğunda bile, bulutlar gökyüzünden ayrılmayı reddetmişti. Güneş hiç görünmemişti. Havanın sefilliği küçük kraliçeyi bile yıldırmıştı. Margaery, muhafızlarla hayranlardan oluşan kuyruğu ve eşlikçileriyle birlikte ata binmek yerine, bütün günü Bakire Zindanı’nda Mavi Ozan’ı dinleyerek geçirmişti.</p>

    <p>Cersei’nin günü biraz daha iyiydi, akşamdan itibaren. Gri gökyüzü siyaha dönmeye başladığında, kraliçeye <em>Tatlı Cersei</em>’nin geri döndüğünü, Lord Aurane’in dışarıda olduğunu ve huzura kabul edilmek istediğini söylediler.</p>

    <p>Kraliçe adamı hemen çağırttı. Aurane kraliçenin çalışma odasına girdiği anda, kraliçe havadislerin iyi olduğunu biliyordu. “Majesteleri,” dedi Aurane geniş bir gülümsemeyle. “Ejderha Kayası sizin.”</p>

    <p>“Harikulade.” Cersei adamın elini tuttu ve yanaklarını öptü. “Tommen’ın da çok memnun olacağını biliyorum. Bu, Lord Redwyne’ın donanmasını serbest bırakabileceğimiz ve demiradamları Kalkanlar’dan çıkarabileceğimiz anlamına geliyor.” Menzil’den gelen haberler her kuzgunla biraz daha vahim oluyordu. Görünüşe göre, demiradamlar yeni kayalarından hoşnut değildi. Mander’ı bütün kuvvetleriyle yağmalıyorlardı, Arbor’a ve nehrin çevresindeki daha küçük adalara saldıracak kadar ileri gitmişlerdi. Redwyne kendi sularında sadece bir düzine savaş gemisi bırakmıştı ve gemilerin hepsi parçalanmış, zapt edilmiş ya da batırılmıştı. Ve şimdi de, kendisine Euron Kargagöz diyen şu çılgın adam, Fısıltılı Ses’ten Eski Şehir’e doğru dargemiler gönderiyordu.</p>

    <p>“<em>Tatlı Cersei</em> yelken açtığında, Lord Paxter eve dönüş yolculuğu için gemilere erzak yükletiyordu,” dedi Lord Su. “Tahminimce, lordun ana donanması şimdiye kadar denize açılmıştır.”</p>

    <p>“Hızlı bir yolculuk geçirmelerini ve bugünkünden daha iyi havalara denk gelmelerini umalım.” Kraliçe, Aurane’i aşağı çekip yanına, pencere sekisine oturttu. “Bu zafer için Sör Loras’a mı teşekkür etmeliyiz?”</p>

    <p>Aurane’in gülümsemesi kayboldu. “Bazıları öyle diyecektir Majesteleri.”</p>

    <p>“Bazıları?” Kraliçe adama meraklı bir bakış attı. “Ama sen değil?”</p>

    <p>“Ondan daha cesur bir şövalye görmedim,” dedi Su, “ama kansız bir zafer olabilecek bir şeyi bir katliama dönüştürdü. Bin adam öldü. Çoğu bizim adamımız. Üstelik sıradan adamlar değil Majesteleri. Şövalyeler, genç lordlar, en iyi ve en cesur olanlar.”</p>

    <p>“Ya Sör Loras?”</p>

    <p>“Bin birinci adam olacak. Mücadeleden sonra onu kalenin içine taşıdılar ama Loras’ın yaraları ağır. Öyle fazla kan kaybetti ki üstatlar onu sülükleyemedi.”</p>

    <p>“Ah, çok üzücü. Tommen’ın yüreği yanacak. Çiçek Şövalyesi’ne büyük hayranlık besliyor.”</p>

    <p>“Sıradan insanlar da öyle,” dedi kraliçenin amirali. “Loras öldüğünde, diyarın dört bir yanında şaraplarının içine gözyaşı akıtan bakireler olacak.”</p>

    <p>Aurane haksız değildi, kraliçe bunu biliyordu. Sör Loras’ın denize açıldığı gün, üç bin insan onu uğurlamak için Çamur Kapısı’nda toplanmıştı ve her dört kişiden üçü kadındı. O manzara Cersei’yi tiksintiyle doldurmuştu. Bağırmak ve onlara koyun olduklarını haykırmak istemişti. Loras Tyrell’den almayı umabilecekleri şeylerin, bir gülümseme ve bir çiçekten ibaret olduğunu söylemek istemişti. Bunları söylemek yerine, Loras’ın Yedi Krallık’taki en cesur şövalye olduğunu duyurmuş ve delikanlıya mücevherli bir kılıç vermişti. Kral, şövalyeye bir de kucak vermişti ki Cersei’nin planlarında bu yoktu ama artık önemli değildi. Kraliçe cömert davranabilirdi. Loras Tyrell ölüyordu.</p>

    <p>“Anlat,” diye emretti kraliçe. “Her şeyi bilmek istiyorum, başından sonuna kadar.”</p>

    <p>Aurane anlatmayı bitirdiğinde oda kararmıştı. Kraliçe birkaç mum yaktı. Turpla kaynatılmış sığır eti ve biraz esnekle peynir getirmesi için Dorcas’ı mutfağa gönderdi. Aurane’le birlikte akşam yemeğini yerken, adama hikâyeyi tekrar anlatmasını emretti; bütün detayları doğru bir şekilde hatırlamak istiyordu. “Neticede, kıymetli Margaery’mizin bu havadisleri bir yabancıdan almasını istemem,” dedi. “Ona bizzat anlatacağım.”</p>

    <p>Gülümseyerek, “Majesteleri çok nazik,” dedi Su. <em>Şeytani bir gülümseme,</em> diye düşündü kraliçe. Aurane, Prens Rhaegar’a Cersei’nin en başta düşündüğü kadar benzemiyordu. <em>Saçları var ama hikâyeler doğruysa Lys’teki fahişelerin yarısında da bu saçlardan var. Rhaegar bir erkekti. Bu sadece sinsi bir çocuk. Ama kendi çapında faydalı.</em></p>

    <p>Margaery, Bakire Zindanı’ndaydı, şarap yudumluyor ve üç kuzeniyle birlikte Volantis’ten gelen yeni bir oyunu çözmeye çalışıyordu. Vaktin geç olmasına rağmen, muhafızlar Cersei’yi hemen içeri aldı. “Majesteleri,” diye başladı Cersei, “en iyisi haberleri benden duymanız. Aurane, Ejderha Kayası’ndan döndü. Ağabeyiniz bir kahraman.”</p>

    <p>“Bunu her zaman biliyordum.” Margaery şaşırmış gibi görünmüyordu. <em>Neden şaşırsın ki? Bunu bekliyordu, Loras’ın komuta için yalvardığı andan beri.</em> Fakat Cersei hikâyesini bitirdiğinde, genç kraliçenin yanaklarında yaşlar pırıldıyordu. “Redwyne’ın madencileri, kale duvarlarının altına bir tünel açmaya çalışıyormuş ama Çiçek Şövalyesi bekleyememiş. Lord babanızın Kalkanlar’da acı çeken insanlarını düşünüyordu şüphesiz. Lord Su’nun söylediğine göre, ağabeyiniz komutayı aldıktan yarım gün sonra taarruz emri vermiş; önce Lord Stannis’in kale kumandanına, kuşatmanın akıbetini ikisi arasında gerçekleşecek teke tek bir dövüşle belirlemeyi teklif etmiş ama kumandan bu teklifi geri çevirmiş. Koçbaşları kale kapılarını kırdığında, kapılardan geçen ilk adam Sör Loras’mış. Atını doğrudan ejderhanın ağzına sürmüş, beyazlar içindeymiş, gürzünü başının üstünde döndürerek sağındaki ve solundaki herkesi katletmiş.”</p>

    <p>Margaery Tyrell artık hıçkırıklarla ağlıyordu. “Nasıl ölmüş?” diye sordu. “Onu kim öldürmüş?”</p>

    <p>“Bu onura kimin nail olduğu belli değil,” dedi Cersei. “Sör Loras’ın kalçasına bir ok saplanmış, bir tane de omzuna. Lakin şövalyemiz, bedeninden kan boşalıyor olmasına rağmen yiğitçe dövüşmeye devam etmiş. Sonra bir gürz darbesine maruz kalmış, birkaç kaburgası kırılmış. Daha sonra... ama hayır, sizi en kötüsünden esirgeyeceğim.”</p>

    <p>“Anlatın,” dedi Margaery. “Bu bir emirdir.”</p>

    <p><em>Emir mi?</em> Cersei bir an tereddüt etti, sonra bunu duymazdan gelmeye karar verdi. “Perde duvar ele geçirildiğinde, müdafiler iç kaleye çekilmiş. Loras oraya da taarruz düzenlemiş. Kaynar yağ ile ıslatılmış.”</p>

    <p>Leydi Alla bembeyaz kesildi ve odadan kaçtı.</p>

    <p>“Üstatlar ellerinden gelen her şeyi yapıyorlarmış, Lord Aurane bu konuda güvence verdi, lakin ağabeyiniz çok kötü bir şekilde yanmış.” Cersei, Margaery’yi teselli etmek için ona sarıldı. “Loras diyarı kurtardı.” Küçük kraliçenin yanağını öptüğünde, kızın gözyaşlarındaki tuzun tadını aldı. “Jaime, ağabeyinizin bütün kahramanlıklarını Beyaz Kitap’a kaydedecek ve şarkıcılar binlerce yıl boyunca Çiçek Şövalyesi’yle ilgili şarkılar söyleyecek.”</p>

    <p>Margaery kraliçenin kollarından kurtuldu, bunu öyle sert bir şekilde yaptı ki Cersei az kalsın düşüyordu. “Ölmek üzere olan ölü değildir,” dedi Margaery.</p>

    <p>“Hayır. Üstat üstatlar diyor ki...”</p>

    <p><em>“Ölmek üzere olan ölü değildir!”</em></p>

    <p>“Benim tek istediğim, sizi...”</p>

    <p>“Ben sizin ne istediğinizi biliyorum. Dışarı çıkın.”</p>

    <p><em>Joffrey’nin öldüğü gece ne hissettiğimi biliyorsun artık.</em> Cersei reverans yaptı, yüzünde soğuk bir nezaket maskesi vardı. “Tatlı kızım. Senin için çok üzgünüm. Seni kederinle yalnız bırakayım.”</p>

    <p>O gece Leydi Merryweather gelmedi ve Cersei uyuyamayacak kadar huzursuz olduğunu fark etti. Yatağında uzanırken, <em>Lord Tywin şimdi beni görebilseydi, bir vârise sahip olduğunu bilirdi, Kaya’ya yakışır bir vârise,</em> diye düşündü. Jocelyn Swyft öbür yastıkta hafifçe horluyordu. Margaery kısa zaman sonra, Joffrey için dökmüş olması gereken gözyaşlarını dökecekti. Mace Tyrell de ağlayabilirdi ama Cersei’yle ters düşmesi için hiçbir sebep yoktu. Neticede Cersei, Loras’ı güveniyle onurlandırmaktan başka ne yapmıştı? Loras, sarayın yarısı onu izlerken diz çökmüş ve komutayı almak için yalvarmıştı.</p>

    <p><em>Öldüğü zaman bir yerlere heykelini dikilmeliyim ve onun için Kral Toprakları’nın hiç görmediği bir cenaze töreni düzenlemeliyim.</em> Sıradan insanlar bundan hoşlanırdı. Tommen da. <em>Mace bana teşekkür bile edebilir, zavallı adam. Mace’in leydi annesine gelince, eğer tanrılar rahmetliyse bu havadisler onu öldürür.</em></p>

    <p>Gün doğumu, Cersei’nin yıllardır gördüğü en güzel gün doğumuydu. Çok geçmeden Taena geldi ve geceyi Margaery’yi teselli ederek geçirdiğini itiraf etti. Bütün gece şarap içmişler, ağlamışlar ve Loras’la ilgili hikâyeler anlatmışlardı. Kraliçe meclis için giyinirken, “Margaery, Loras’ın ölmeyeceğine inanıyor,” dedi Taena. “Loras’la ilgilenmesi için kendi üstadını göndermeyi planlıyor. Kuzenleri, merhamet için Anne’ye dua ediyor.”</p>

    <p>“Ben de dua edeceğim. Yarın sabah benimle birlikte Baelor Septi’ne gel ve kahraman Çiçek Şövalyesi için yüz mum yakalım.” Cersei oda hizmetçisine döndü. “Dorcas, tacımı getir. Yeni olanı lütfen.” Yeni tacı eskisinden daha hafifti; som altının üstüne, Cersei başını döndürdükçe pırıldayan zümrütler kakılmıştı.</p>

    <p>Jocelyn tarafından odaya alındığında, “Bu sabah, İblis’le ilgili bilgi vermeye gelen dört kışi var,” dedi Sör Osmund.</p>

    <p>“Dört mü?” Kraliçe hoş bir şekilde şaşırmıştı. Kızıl Kale’ye, Tyrion’la ilgili bilgi sahibi olduğunu iddia eden muhbirlerden oluşan sabit bir dere akıyordu ama bir günde dört muhbir olağandışıydı.</p>

    <p>“Evet,” dedi Osmund. “İçlerinden biri size bir kafa getirmiş.”</p>

    <p>“Önce onu göreceğim. Adamı çalışma odama getir.” <em>Bu sefer bir hata olmasın. Bu sefer intikamım alınsın ki Joffrey huzura kavuşsun.</em> Rahipler, yedi rakamının tanrılar için kutsal olduğunu söylerdi. Eğer öyleyse, bu yedinci kafa Cersei’nin ruhuna arzuladığı avuntuyu getirirdi.</p>

    <p>Gelen adam kısa, tıknaz ve terli bir Tyroshluydu, pembe ve yeşile boyanmış çatallı bir sakalı ve Cersei’ye Varys’i hatırlatan yapmacık bir gülümsemesi vardı. Cersei, Tyroshludan daha ilk görüşte hoşlanmadı ama adamın taşıdığı sandığın içinde gerçekten Tyrion’ın başı varsa, adamın kusurlarını görmezden gelmeye razıydı. Sandık sedir ağacından yapılmıştı, sarmaşık ve çiçek desenli fildişi kakmaları vardı, menteşeleri ve tokaları beyaz altındı. Hoş bir parçaydı ama kraliçenin ilgilendiği tek şey, sandığın içinde ne olduğuydu. <em>Sandık yeterince büyük en azından. Tyrion, o kadar küçük ve bodur bir adam için tuhaf şekilde büyük bir kafaya sahipti.</em></p>

    <p>Derin bir reverans yaparak, “Majesteleri,” diye mırıldandı Tyroshlu, “hikâyelerin anlattığı kadar güzel olduğunuzu görüyorum. Muhteşem güzelliğinizi ve nazik kalbinizi parçalayan kederinizi Dar Deniz’in karşısından bile duyduk. Cesur ve genç oğlunuzu size geri veremem lakin acınızı biraz olsun hafifletmeyi umut ediyorum.” Elini sandığın üstüne koydu. “Size adalet getirdim. Size <em>valonqar</em>’ınızın başını getirdim.”</p>

    <p>Eski Valyria diline ait olan kelime Cersei’yi ürpertti ama aynı zamanda ona bir parça umut verdi. “İblis artık benim kardeşim değil,” diye duyurdu kraliçe. “Onun ismini de telaffuz etmeyeceğim. Bir zamanlar onurlu bir isimdi ama İblis o ismin şerefini beş paralık etti.”</p>

    <p>“Tyrosh’ta ona Kırmızıel diyoruz, parmaklarından süzülen kandan dolayı. Bir kralın ve bir babanın kanı. İblis’in kendi annesini de öldürdüğü söyleniyor, kadının rahmini vahşi pençeleriyle parçalamış.”</p>

    <p><em>Ne saçmalık,</em> diye düşündü Cersei. “Bu doğru,” dedi. “Eğer İblis’in başı şu sandığın içindeyse, sizi lordluğa yükseltirim ve size zenginlik dolu arazilerle kaleler bahşederim.” Unvanlar topraktan daha ucuzdu ve nehir toprakları, sahipsiz tarlaların ve yanık köylerin ortasında duran viran kalelerle doluydu. “Konseyim bekliyor. Sandığı açın da içini görelim.”</p>

    <p>Tyroshlu, abartılı bir hareketle sandığı açtı ve gülümseyerek geri çekildi. Sandığın içinde bir cüce kafası vardı, mavi kadifeyle kaplanmış yumuşak bir yastığın üstünden kraliçeye bakıyordu.</p>

    <p>Cersei kafayı inceledi. “Bu benim kardeşim değil.” Ağzında acı bir tat vardı. <em>Bu kadarını umut etmemeliydim sanırım, bilhassa Loras’tan sonra. Tanrılar asla o kadar iyi olmazlar.</em> “Bu adamın gözleri kahverengi. Tyrion’ın tek gözü siyah, tek gözü yeşildi.”</p>

    <p>“Gözler, aynen öyle... Majesteleri, kardeşinizin gözleri... çürümüştü. Onları camla değiştirdim... ama dediğiniz gibi, yanlış bir renk seçmişim.”</p>

    <p>Adamın söyledikleri Cersei’yi daha fazla rahatsız etmekten başka bir şeye yaramadı. “Sizin kafanızda cam gözler olabilir ama benimkinde yok. Ejderha Kayası’nda, İblis’e bu yaratıktan daha çok benzeyen gargoyleler var. Bu adam kel ve İblis’ten iki kat yaşlı. Dişlerine ne oldu?”</p>

    <p>Adam, Cersei’nin sesindeki öfkeyle sindi. “Bir sıra altın dişi vardı. Majesteleri, biz... ben pişmanım...”</p>

    <p>“Ah, henüz değilsin. Ama olacaksın.” <em>Onu boğdurmam gerek, yüzü siyaha dönene kadar nefes almak için çabalasın, tıpkı oğlum gibi.</em> Kelimeler Cersei’nin dilinin uçundaydı.</p>

    <p>“Dürüst bir hata. Cüceler birbirine benzer ve... Majesteleri görüyor, adamın burnu yok...”</p>

    <p>“Burnu yok çünkü sen o burnu kestin.”</p>

    <p>“Hayır!” Adamın alnındaki ter, inkârını yalanlıyordu.</p>

    <p>“Evet.” Cersei’nin ses tonunda zehirli bir tatlılık yürüdü. “En azından burnu kesecek kadar aklın varmış. Buraya bir kafayla gelen son budala, bir büyücünün kafada yeni burun çıkarttığını söylemişti. Bununla birlikte, bana öyle geliyor ki bu cüceye bir burun borçlusun. Lannister Hanedanı borcunu mutlaka öder. Sen de ödemelisin. Sör Meryn şu sahtekârı Qyburn’e götürün.”</p>

    <p>Sör Meryn Trant, Tyroshluyu kolundan yakaladı ve dışarıya sürükledi, Tyroshlu hâlâ itiraz ediyordu. Adamlar gittiğinde, Cersei, Osmund Karakazan’a döndü. “Sör Osmund, şu şeyi gözümün önünden alın ve iblis hakkında bilgi sahibi olduğunu iddia eden diğer adamları getirin.”</p>

    <p>“Emredersiniz Majesteleri.”</p>

    <p>Maalesef üç sözde muhbirin, Tyroshludan daha faydalı olmadığı anlaşıldı. Biri, İblis’in Eski Şehir’deki bir genelevde saklandığını ve erkekleri ağzıyla memnun ettiğini söyledi. Bu eğlenceli bir resim yaratıyordu ama Cersei gerçek olduğuna bir an bile inanmadı. İkinci adam, cüceyi Braavos’ta bir oyuncu gösterisinde gördüğünü iddia etti. Üçüncüsü, Tyrion’ın bir münzeviye dönüştüğünü ve nehir topraklarındaki tekinsiz bir kalede yaşadığını söyledi. Kraliçe, adamların hepsine aynı cevabı verdi. “Cesur şövalyelerimden bazılarını bahsettiğiniz cüceye götürürseniz, cömertçe ödüllendirileceksiniz,” dedi. “Bahsettiğiniz cücenin İblis olması şartıyla tabii. Eğer İblis değilse... pekâlâ, şövalyelerim kandırılmaktan ve onları bir gölgenin peşinden koşturan soytarılardan hoşlanmazlar. Bunları yapan bir adam dilini kaybedebilir.” Muhbirler, bunları duydukları anda inançlarını kaybettiler ve gördükleri cücenin başka bir cüce olabileceğini söylediler.</p>

    <p>Cersei daha önce, etrafta bu kadar çok cüce olduğunu hiç fark etmemişti. “Dünya bu küçük ve çarpık canavarlarla mı dolu?” diye şikâyet etti, o sırada son muhbir de dışarı çıkarılıyordu. “Bunlardan kaç tane olabilir ki?”</p>

    <p>“Eskisinden daha az,” dedi Leydi Merryweather. “Konseyde Majesteleri Kraliçe’ye eşlik etme onuruna sahip olabilir miyim?”</p>

    <p>“Can sıkıntısına katlanabilirsen,” dedi Cersei. “Robert hemen hemen her konuda aptaldı ama bir düşüncesinde haklıydı. Bir krallığı yönetmek çok bezdirici bir iş.”</p>

    <p>“Majesteleri’ni bu kadar bitkin görmek beni üzüyor. Kaçıp biraz oyun oynayalım ve şu arzuhalleri dinleme işini Kral Eli’ne bırakalım derim. Hizmetçi kızlar gibi giyiniriz ve gönü sıradan insanların arasında geçiririz, Ejderha Kayası’yla ilgili neler söylediklerini duyarız. Mavi Ozan’ın, küçük kraliçenin yanında olmadığı zamanlarda şarkı söylediği hanı biliyorum. Bir ateş sihirbazının; kurşunu altına, suyu şaraba ve kızları erkeğe dönüştürdüğü malum bir mahzen biliyorum. Belki bize de sihir yapar. Bir gece için erkek olmak Majesteleri’ni eğlendirmez mi?”</p>

    <p><em>Bir erkek olsaydım, Jaime olurdum,</em> diye düşündü kraliçe. <em>Bir erkek olsaydım, bu krallığa Tommen’ın adına değil kendi adıma hükmederdim.</em> “Sen bir kadın olarak kalacaksan, eğlendirir,” dedi, Taena’nın duymak istediğin şeyin bu olduğunu biliyordu. “Beni böyle baştan çıkarmakla hınzırlık ediyorsun. Lakin diyarımı Harys Swyft’in titrek ellerine bırakırsam ne çeşit bir kraliçe olurum?”</p>

    <p>Taena dudaklarını sarkıttı. “Majesteleri Kraliçe çok çalışkan.”</p>

    <p>“Öyleyim,” dedi Cersei, “ve günün sonunda buna pişman olacağım.” Leydi Merryweather’ın koluna girdi. “Gidelim.”</p>

    <p>O gün, taleplerini dile getirmek üzere kraliçenin huzuruna çıkan ilk kişi Jalabhar Xho’ydu; sürgündeki bir prens olarak, rütbesine uygun düşen buydu. Xho, tüylü ve parlak pelerininin içinde olağanüstü görünüyordu ama sadece yalvarmak için gelmişti. Cersei, Kırmızı Çiçek Vadisi’ni geri almak için adam ve silah isteyen prensi dinledi ve sonra, “Majesteleri kendi savaşını sürdürüyor Prens Jalabhar,” dedi. “Şu anda size verecek adamı yok. Belki gelecek yıl.” Robert da Xho’ya sürekli bunu söylerdi. Cersei, gelecek yıl adama <em>asla</em> diyecekti. Ama bugün değil. Ejderha Kayası onundu.</p>

    <p>Simyacılar Loncası’ndan Lord Hallyne geldi ve Ejderha Kayası’nda bulunması muhtemel ejderha yumurtalarının, alev kehanetçileri tarafından kuluçkalanması için izin istedi. “Kalede yumurtalar kalmış olsaydı, Stannis onları satar ve ayaklanmasının masraflarını öderdi,” dedi kraliçe. Planın çılgınca olduğunu söylemekten kaçındı. Son Targaryen ejderhası öldüğünden bu yana, bu çeşit girişimlerin hepsi ölümle, felaketle ya da utançla sonuçlanmıştı.</p>

    <p>Cersei’nin huzuruna bir grup tacir çıktı; kraliyetin, Braavos’un Demir Bankası’yla onlar adına görüşmesini istiyorlardı. Görünüşe göre Demir Bankası, tahsil edilmemiş alacaklarının ödenmesini talep ediyor ve yeni borç isteklerini geri çeviriyordu. <em>Kendi bankamıza ihtiyacımız var,</em> diye karar verdi Cersei, <em>Lannis Limanı’nın Altın Bankası.</em> Tommen’ın tahtı sağlama alındığında bunu gerçekleştirebilirdi belki. Şu an için yapabileceği tek şey, tacirlere, Braavoslu tefecilere olan borçlarını ödemelerini söylemekti.</p>

    <p>İnanç’tan gelen temsilcilerin başında, Cersei’nin eski dostu Rahip Raynald vardı. Savaşçı’nın Oğulları’ndan altısı ona eşlik ediyordu, birlikte yedi kişi oluyorlardı; kutsal ve hayırlı bir sayı. Yeni Yüce Rahip –ya da Ay Oğlan’ın dediği gibi Yüce Serçe– her şeyi yedilerle yapıyordu. Şövalyeler, İnanç’ın yedi rengiyle şeritlenmiş kılıç kemerleri takıyordu. Şövalyelerin miğferlerinin tepesini ve büyükkılıçlarının kabza topuzlarını kristaller süslüyordu. Şövalyeler, ters gözyaşı damlası şeklinde olan ve Fetih’ten beri kullanılmayan uçurtma kalkanlar taşıyordu. Kalkanların üstünde, Yedi Krallık’ta asırlardır görülmeyen bir arma vardı: Karanlık zeminde parlayan bir gökkuşağı kılıcı. Qyburn’ün söylediğine göre, şu ana kadar yüze yakın şövalye öne çıkmış ve hayatıyla kılıcını Savaşçı’nın Oğulları’na adamıştı, üstelik her gün bir yenisi geliyordu. <em>Tanrılarla sarhoş olmuşlar. Diyarın bu kadar çok sarhoş barındırdığını kim bilebilirdi?</em></p>

    <p>Çoğu, hane şövalyeleri ve vasıfsız şövalyelerdi ama aralarında soylu olanlar da vardı; ailelerin küçük oğulları, önemsiz lordlar ve eski günahlarının kefaretini ödemek isteyen yaşlı adamlar. Ve bir de Lancel. Qyburn, kraliçenin zekâ özürlü kuzeninin, Savaşçı’nın Oğulları’nın Soylu ve Kudretli Birliği’ne katılmak için bütün arazilerini, kalesini ve karısını bırakıp şehre geldiğini söylediğinde, Cersei adamın şaka yaptığını düşünmüştü ama Lancel diğer dindar soytarılarla birlikte oradaydı işte.</p>

    <p>Cersei bundan hiç hoşlanmamıştı. Yüce Serçe’nin sonsuz küstahlığını ve nankörlüğünü de sevmemişti. “Yüce Rahip nerede?” diye sordu Raymond’a. “Ben onu çağırtmıştım.”</p>

    <p>Rahip Raynard müteessir bir ses tonuyla konuştu. “Yüce Rahip, şahsına vekâleten beni gönderdi ve Majesteleri Kraliçe’ye, kendisinin Yedi tarafından şeytanlıkla savaşmaya gönderildiğini söylememi emretti.”</p>

    <p>“Nasıl? İpek Caddesi’nde dolaşıp iffetle ilgili vaazlar vererek mi? Fahişeler için dua etmenin onları tekrar bakire yapacağını mı düşünüyor?”</p>

    <p>“Vücutlarımız, Anne ve Baba tarafından, erkeğin dişiyle birleşmesi ve meşru çocuklar olması için şekillendirilmiştir,” diye yanıtladı Raynard. “Kadınların sikke için kutsal uzuvlarını satması, aşağılık ve günahkâr bir davranıştır.”</p>

    <p>Eğer kraliçe, Rahip Raynard’ın İpek Caddesi’ndeki bütün genelevlerde özel arkadaşları olduğunu bilmeseydi, bu dindar açıklama çok daha ikna edici olabilirdi. Hiç şüphe yok ki Raynard, Yüce Serçe’nin cıvıltılarını tekrarlamayı yer fırçalamaya tercih etmişti. “Sakın bana vaaz vermeye kalkışmayın,” dedi Cersei adama. “Genelev sahipleri haklı olarak şikâyet ediyorlar.”</p>

    <p>“Erdemliler neden günahkârların konuşmasını dinlesin?”</p>

    <p>Kraliçe, sözünü hiç sakınmadan, “O günahkârlar kraliyet hazinesini besliyor,” dedi. “O günahkârların sikkeleri, altın pelerinlilerin maaşlarını ödememize ve kıyılarımızın savunması için kadırgalar inşa etmemize yardım ediyor. Ticareti de dikkate almalıyız. Kral Toprakları’nda genelevler olmazsa, gemiler Gölgeli Vadi’ye ya da Martı Kasabası’na gider. Yüce Rahip bana caddelerde huzur vadetti. Fuhuş, o huzurun korunmasına yardım ediyor. Fahişelerden mahrum kalan sıradan adamlar tecavüze meyilli olur. Bundan böyle Yüce Rahip septte dua etsin, ait olduğu yerde.”</p>

    <p>Kraliçe, Lord Gyles’ı da görmeyi bekliyordu ama Gyles yerine Yüce Üstat Pycelle geldi. Gri yüzü ve özür dileyen ses tonuyla, Rosby’nin yataktan çıkamayacak kadar halsiz olduğunu söyledi. “Bunu söylemekten esef duyuyorum ama Lord Gyles yakın zamanda soylu atalarına katılacak. Baba onu adilce yargılasın.”</p>

    <p><em>Eğer Rosby ölürse, Mace Tyrell ve küçük kraliçe bana yine Kocaman Garth’ı dayatır.</em> “Lord Gyles yıllardır öksürüyor ama öksürük yüzünden ölmedi,” dedi Cersei. “Gyles, Robert’ın saltanatının yarısını ve Joffrey’ninkinin tamamını öksürerek geçirdi. Eğer şimdi ölüyorsa, biri onun ölmesini istiyor demektir.”</p>

    <p>Yüce Üstat Pycelle şaşkınlıkla gözlerini kırpıştırdı. “Majesteleri? Ki-kim Lord Gyles’ın ölmesini ister?”</p>

    <p>“Vârisi olabilir.” <em>Ya da küçük kraliçe.</em> “Bir zamanlar reddettiği bir kadın.” <em>Margaery, Mace ve Diken Kraliçesi, neden olmasın? Gyles onların yolunu kapatıyor.</em> “Eski bir düşman. Yeni bir düşman. Sen.”</p>

    <p>Yaşlı adamın benzi attı. “Ma-majesteleri şaka yapıyor. Ben... ben lordun bağırsaklarını temizledim, onu sülükledim, lapalarla ve damardan verilen ilaçlarla tedavi ettim... buğular onu biraz rahatlatıyor ve tatlıuyku sayesinde öksürüklerinin şiddeti hafifliyor ama lord artık kanla birlikte akciğer parçaları tükürüyor.”</p>

    <p>“Durum böyle de olsa, Lord Gyles’ın yanına döneceksin ve ona ölmesine izin vermediğimi söyleyeceksin.”</p>

    <p>“Eğer Majesteleri memnun olacaksa.”</p>

    <p>Daha fazla, daha fazla ve daha fazla dilekçe sahibi geldi, her biri öncekinden daha sıkıcıydı. O akşam, son dilekçe sahibi de nihayet gittikten sonra, oğluyla birlikte basit bir akşam yemeği yerken, “Tommen,” dedi Cersei, “gece yatmadan önce dua ederken, Anne ve Baba’ya hâlâ bir çocuk olduğun için şükrettiğini söyle. Kral olmak zor bir iş. İnan bana, bu işi hiç sevemeyeceksin. İnsanlar seni bir karga sürüsü gibi gagalıyor. Herkes senin etinden bir parça koparmak istiyor.”</p>

    <p>“Evet anne,” dedi Tommen hüzün dolu bir sesle. Küçük kraliçe ona Loras’tan bahsetmişti. Sör Osmund çocuğun ağladığını söylemişti. <em>Henüz çok küçük. Joffrey’nin yaşına geldiğinde, Sör Loras’ın neye benzediğini bile hatırlamayacak.</em> “Ama gagalanmak umurumda olmaz,” diye devam etti Tommen. “Her gün seninle birlikte konseye gelmeliyim, dinlemek için. Margaery diyor ki...”</p>

    <p>“...Margaery çok konuşuyor,” diye parladı Cersei. “Onun dilini memnuniyetle koparırım.”</p>

    <p>Birdenbire, <em>“Bunu söyleme,”</em> diye bağırdı Tommen, yüzü kıpkırmızıydı. “Margaery’nin dilini rahat bırak. Margaery’ye dokunma. Kral benim, sen değilsin.”</p>

    <p>Cersei şaşkın gözlerle oğluna baktı. “Ne dedin?”</p>

    <p>“Kral benim. Kimin dilinin koparılacağına ben karar veririm, sen değil. Margaery’yi incitmene izin vermeyeceğim. <em>Vermeyeceğim.</em> Bunu yasaklıyorum.”</p>

    <p>Cersei, Tommen’ı kulağından yakaladı ve çığlıklar atan çocuğu kapıya doğru sürükledi. Sör Boros Blount kapıda nöbet tutuyordu. “Sör Boros, Majesteleri kendini kaybetti. Onu odasına götürün ve Pate’i yukarı çıkarın. Bu sefer, Tommen’ın çocuğu bizzat kamçılamasını istiyorum. Çocuğun iki yanağından da kanlar akana kadar kamçılamak zorunda. Eğer Majesteleri bunu yapmayı reddeder ya da ağzından bir tek itiraz kelimesi çıkarırsa, Qyburn’ü çağırın ve ona Pate’in dilini kesmesini söyleyin. Majesteleri küstahlığın bedelinin ne olduğunu öğrensin.”</p>

    <p>Huzursuz bir şekilde krala bakarak, “Emredersiniz,” dedi Sör Boros. “Majesteleri, lütfen benimle gelin.”</p>

    <p>Kızıl Kale’nin üstüne karanlık çökerken, Jocelyn kraliçenin şöminesinde bir ateş tutuşturdu ve Dorcas yatağın yanındaki mumları yaktı. Cersei nefes almak için pencereyi açtı ve bulutların geri dönüp yıldızları sakladığını gördü. “Çok karanlık bir gece Majesteleri,” diye mırıldandı Dorcas.</p>

    <p><em>Evet,</em> diye düşündü Cersei, <em>ama Bakire Zindanı ya da Sör Loras’ın yandığı ve kanadığı Ejderha Kayası kadar karanlık değil. Kalenin altındaki kara hücreler kadar karanlık değil.</em> Kraliçe bunu neden aklına getirdiğini bilmiyordu. Falyse’i daha fazla düşünmemeye karar vermişti. <em>Teke tek dövüş. Falyse öyle bir budalayla evlenmeyecek kadar akıllı olmalıydı.</em> Stokeworth’ten gelen habere göre Leydi Tanda, üşütme kaynaklı bir göğüs hastalığı sebebiyle ölmüştü. Hastalık, kadının kalçasının kırılmasıyla gelişmişti. Lollys Yarımakıllı, Leydi Stokeworth ilan edilmişti ve Sör Bronn onun lordu olmuştu. <em>Tanda öldü ve Gyles ölüyor. İyi ki Ay Oğlan’a sahibiz, yoksa saray soytarısız kalacaktı.</em> Kraliçe, başını yastığa koyarken gülümsedi. <em>Yanağını öptüğümde, gözyaşlarındaki tuzun tadım aldım.</em></p>

    <p>Eski bir rüyayı gördü; kahverengi pelerinler giymiş üç genç kız, sarkık gıdılı bir kocakarı ve ölüm kokan bir çadır.</p>

    <p>Kocakarının çadırı karanlıktı, yüksek ve sivri bir tavanı vardı. Cersei içeri girmek istemedi, on yaşındayken de istememişti, ama kızlar onu izliyordu ve Cersei arkasını dönüp kaçamazdı. Rüyada üç kişilerdi, tıpkı gerçek hayatta oldukları gibi. Şişman Jeyne Farman her zamanki gibi duraksadı, buraya kadar gelmiş olması bile mucizeydi. Melara Hetherspoon ondan daha cesur, daha büyük, daha güzeldi. Üçü birlikte, kahverengi pelerinlerini giymiş ve başlıklarını tıkamış bir halde gizlice odalarından çıkmış, büyücüyü bulmak için turnuva alanını geçmişlerdi. Melara hizmetçi kızların fısıldaşmalarını duymuş ve büyücünün bir adamı lanetleyebildiğini ya da âşık olmasını sağlayabildiğini, şeytanları çağırabildiğini ve geleceği görebildiğini öğrenmişti.</p>

    <p>Kızlar gerçek hayatta nefes nefese ve uçarıydı, endişeli oldukları kadar heyecanlılardı, büyücünün çadırına doğru yürürken fısıldaşıp durmuşlardı. Rüya farklıydı. Rüyada, çadırlar gölgeliydi ve kızların karşılaştığı şövalyelerle hizmetkârlar sistendi. Kızlar, kocakarının çadırını bulmadan önce uzunca bir süre dolaştılar. Çadırı bulduklarında meşaleler sönmek üzereydi. Cersei, kızların birbirlerine sokulup fısıldaşmalarını izledi. Onlara, <em>geri dönün,</em> demeye çalıştı. <em>Kaçın. Burada size göre bir şey yok.</em> Fakat ağzını hareket ettirmesine rağmen, tek kelime çıkmadı.</p>

    <p>Çadırın kapısından içeri giren ilk kız, Lord Tywin’in kızıydı. Onun hemen arkasında Melara vardı. En son Jeyne Farman içeri girdi ve diğer iki kızın arkasına saklanmaya çalıştı, her zaman böyle yapardı.</p>

    <p>Çadırın içi kokularla doluydu. Tarçın ve muskat. Kırmızı, sarı ve karabiber. Karanfil, limon otu, kıymetli safran ve safranda da nadir tuhaf baharatlar. Çadırdaki tek ışık, şahmeran kasası şeklindeki demir maltızdan geliyordu; çadırın duvarlarını soğuk, ölü ve çürük gösteren loş, yeşil bir ışık. Gerçek hayatta da böyle miydi? Cersei hatırlayamıyordu.</p>

    <p>Büyücü rüyada uyuyordu, bir zamanlar gerçek hayatta uyuduğu gibi. <em>Onu rahat bırakın,</em> diye bağırmak istedi kraliçe. <em>Sizi küçük aptallar, uyuyan bir büyücüyü asla uyandırmayın.</em> Bir dili yokken, yapabileceği tek şey onları izlemekti. Kız pelerinini çıkardı, büyücünün yatağını tekmeledi ve, “Uyan,” dedi. “Geleceğimizi öğrenmek istiyoruz.”</p>

    <p>Kurbağa Maggy gözlerini açtığında, Jeyne Farman bir çığlık koyuverip çadırdan kaçtı ve bütün gücüyle koşarak geceye karıştı. Tombul aptal korkak küçük Jeyne, hamur yüzlü, şişman ve her gölgeden korkan Jeyne. <em>Ama Jeyne akıllı olandı.</em> Jeyne hâlâ yaşıyordu, Güzel Ada’daydı. Lord ağabeyinin sancak beylerinden biriyle evlenmiş ve bir düzine enik yavrulamıştı.</p>

    <p>Yaşlı kadının gözleri sarıydı. Gözlerinin çevresi mide bulandırıcı bir kabukla kaplıydı. Lannis Limanı’nda söylenenlere göre Maggy, kocası tarafından baharatlarla birlikte doğudan getirildiğinde genç ve güzeldi ama yaş ve habaset kadının üstüne işaretlerini bırakmışlardı. Kısa, tıknaz ve şekilsiz bir kadındı. Dişleri dökülmüş ve göğüsleri dizlerine kadar sarkmıştı. İnsan ona çok yaklaştığında hastalık kokusunu alabiliyordu. Kadın konuştuğunda, keskin nefesi insanın midesini bulandırıyordu. “Gidin,” dedi büyücü vıraklayan bir fısıltıyla.</p>

    <p>“Geleceğimizi öğrenmeye geldik,” dedi genç Cersei.</p>

    <p>Yaşlı kadın ikinci kez, “Gidin,” diye vırakladı.</p>

    <p>“Yarınları görebildiğini duyduk,” dedi Melara. “Sadece evleneceğimiz adamların kim olduğunu öğrenmek istiyoruz.”</p>

    <p>“Gidin,” diye vırakladı Maggy, üçüncü kez.</p>

    <p>Eğer bir dili olsaydı, <em>onu dinleyin,</em> diye bağırırdı kraliçe. <em>Hâlâ vaktiniz var. Kaçın, sizi küçük aptallar!</em></p>

    <p>Altın bukleleri olan kız, ellerini kalçalarına koydu. “Bize geleceğimizi söyle, yoksa lord babama giderim ve saygısızlık ettiğin için kırbaçlanırsın.”</p>

    <p>“Lütfen,” diye yalvardı Melara. “Bize sadece geleceğimizi söyle, sonra gideceğiz.”</p>

    <p>“Buradaki bazı kişilerin bir geleceği yok,” diye mırıldandı Maggy o korkunç peslikteki sesiyle. Omuzlarına bir pelerin aldı ve kızları bir el işaretiyle yanına çağırdı. “Gelin, eğer gitmeyecekseniz gelin. Aptallar. Evet, gelin. Kanınızın tadına bakmalıyım.”</p>

    <p>Melara sarardı ama Cersei değil. Bir aslan, bir kurbağadan korkmazdı, kurbağa ne kadar yaşlı ve çirkin olursa olsun. Cersei gitmeliydi, kadını dinlemeliydi, kaçmalıydı. Kaçmak yerine Maggy’nin uzattığı hançeri aldı ve kıvrımlı demir bıçağı, başparmağının etli kısmına sürttü. Sonra Melara’nın parmağını da kesti.</p>

    <p>Kan, çadırın yeşil loşluğunda, kırmızıdan çok siyah görünüyordu. Kanı gören Maggy’nin ağzı titredi. “Buraya,” diye fısıldadı kadın, “buraya getir.” Cersei elini kadına uzattı. Kadın, bir bebeğinki kadar yumuşak diş etleriyle kanı emdi. Kraliçe, büyücünün ağzının ne kadar tuhaf ve soğuk olduğunu hâlâ hatırlıyordu.</p>

    <p>Kanı içtikten sonra, “Üç soru sorabilirsin,” dedi kocakarı. “Cevaplarımdan hoşlanmayacaksın. Sor ya da git.”</p>

    <p><em>Git,</em> diye düşündü rüya gören kraliçe, <em>dilini tut ve kaç.</em> Ama kız korkmayacak kadar aptaldı.</p>

    <p>“Prensle ne zaman evleneceğim?” diye sordu.</p>

    <p>“Asla. Sen kralla evleneceksin.”</p>

    <p>Kızın altın buklelerle çevrili yüzü şaşkınlıkla kırıştı. Kız daha sonra yıllar boyunca, bu sözlerin, Rhaegar’la Aerys öldükten sonra evleneceği anlamına geldiğini düşünmüştü. “Ama kraliçe <em>olacağım,</em> değil mi?” diye sordu kraliçenin genç hali.</p>

    <p>“Evet.” Maggy’nin sarı gözlerinde habaset pırıldıyordu. “Kraliçe olacaksın... başka bir kraliçe gelene kadar. Daha genç ve daha güzel bir kraliçe gelecek, seni devirecek ve değer verdiğin her şeyi elinden alacak.”</p>

    <p>Kızın çocuk yüzüne öfke yürüdü. “Eğer bunu yapmayı denerse, onu kardeşime öldürtürüm.” Kız o zaman bile durmadı. Bir soru hakkı daha vardı, gelecekteki hayatına bir bakış daha. “Kral ve ben çocuk sahibi olacak mıyız?”</p>

    <p>“Ah, evet. Kral için on altı, senin için üç çocuk.”</p>

    <p>Kız bunun çok saçma olduğunu düşündü. Parmağını kestiği yer zonkluyordu ve kanı halıya damlıyordu. <em>Bu nasıl olabilir?</em> diye sormak istedi ama soruları bitmişti.</p>

    <p>Ama kadının onunla işi bitmemişti. “Taçları ve kefenleri altın olacak,” dedi. “Gözyaşların seni boğduğunda, <em>valonqar</em> ellerini senin beyaz boğazına dolayacak ve nefesini senden alacak.”</p>

    <p>“<em>Volanqar</em> ne? Bir çeşit canavar mı?” Altın kız bu kehanetten hoşlanmamıştı. “Sen bir yalancısın, şekilsiz bir kurbağasın, pis kokulu yaşlı bir vahşisin. Söylediğin tek kelimeye bile inanmıyorum. Gidelim Melara, bu kadın dinlenmeye değmez.”</p>

    <p>“Benim de üç soru hakkım var,” dedi Melara. Cersei onu kolundan çekiştirdiğinde Cersei’nin elinden kurtuldu ve tekrar kocakarıya döndü. “Jaime’yle evlenecek miyim?”</p>

    <p><em>Seni aptal kız,</em> diye düşündü kraliçe, şimdi bile kızgındı. <em>Jaime senin hayatta olduğunun bile farkında değil.</em> Jaime o zamanlar sadece kılıçlar, köpekler ve atlar için yaşıyordu... ve ikizi Cersei için.</p>

    <p>“Ne Jaime ne de başka bir adam,” dedi Maggy. “Senin bekâretini solucanlar alacak. Senin ölümün bu gece, burada ufaklık. Ölümün nefesini koklayabiliyor musun? Ölüm çok yakında.”</p>

    <p>“Kokladığımız tek nefes seninki,” dedi Cersei. Yanındaki masada bir iksir kavanozu vardı. Cersei kavanozu kapıp yaşlı kadının gözlerine fırlattı. Gerçek hayatta, büyücü tuhaf bir dilde bağırmış ve kızlar çadırdan kaçarken o lanetler okumuştu. Ama rüyada büyücünün yüzü çözüldü, gri sis şeritleri halinde eriyip yok oldu, sonunda kadının yüzünden geri sadece iki sarı göz kaldı, ölümün gözleri.</p>

    <p><em>Valonqar ellerini senin boğazına dolayacak,</em> diye duydu kraliçe ama ses yaşlı kadına ait değildi. Eller, rüyanın sislerinin içinden çıktı ve kraliçenin boğazına dolandı; kalın ve güçlü eller. Ellerin üzerinde onun suratı yüzüyordu, birbirinden farklı renkteki gözleriyle kraliçeye bakıyordu. Kraliçe, <em>hayır,</em> diye bağırmaya çalıştı ama boğazına cücenin parmakları gömülmüştü. Boş yere çığlık atıp çırpındı. Çok geçmeden, oğlunun ölürken çıkardığı sesi çıkarıyordu, Joff’un yeryüzündeki son nefesini işaretleyen o ince ve korkunç sesi.</p>

    <p>Karanlıkla nefes nefese uyandı, battaniyesi boynuna dolanmıştı. Cersei battaniyeyi öyle büyük bir şiddetle çekti ki kumaş yırtıldı. Cersei yatağın içinde doğruldu, göğsü inip kalkıyordu. <em>Bir rüya,</em> dedi kendine, <em>eski bir rüya ve dolaşmış bir battaniye, hepsi bu.</em></p>

    <p>Taena geceyi yine küçük kraliçeyle birlikte geçiriyordu, bu yüzden Cersei’nin yanında uyuyan Dorcas’tı. Kraliçe kızın omzunu sertçe sarstı. “Uyan ve Pycelle’i bul. Lord Gyles’ın yanında olmalı. Onu derhal buraya getir.” Hâlâ yarı uyur halde olan Dorcas yataktan kalktı ve kıyafetlerini giymek için odanın karşı tarafına yürüdü, kızın çıplak ayakları yerdeki hasırları hışırdattı.</p>

    <p>Asırlar sonra, Yüce Üstat Pycelle ayaklarını sürüyerek odaya girdi, ağır göz kapaklarıyla örtülü gözlerini kırpıştırıyor ve esnememek için mücadele veriyordu. Buruşuk boynundaki devasa üstat zincirinin ağırlığıyla yere çekiliyormuş gibi görünüyordu. Pycelle, Cersei onu bildi bileli yaşlıydı ama adamın fevkalade göründüğü bir vakit de vardı: Güzel kıyafetli, vakur, son derece nazik. Muazzam beyaz sakalı ona bilge bir hava verirdi ama Tyrion adamın sakalını kesmişti ve yeniden çıkan sakallar acınası şeylerdi. Bir tutam ince ve kuru kil, adamın sarkık çenesinin altındaki pembe et parçasını gizleyemiyordu. <em>Bu bir erkek değil.</em> diye düşündü Cersei, <em>bir erkeğin yıkıntısı. Kara hücreler Pycelle’in bütün gücünü alıp götürdü, hücreler ve İblis’in usturası.</em></p>

    <p>“Kaç yaşındasın?” diye sordu Cersei birdenbire.</p>

    <p>“Seksen dört, eğer Majesteleri memnun olacaksa.”</p>

    <p>“Daha genç bir adam beni daha memnun edebilirdi.”</p>

    <p>Pycelle dudaklarını yaladı. “Yüce Meclis beni çağırdığında kırk iki yaşımdaydım. Kaeth, Yüce Üstat seçildiğinde seksen yaşındaydı ve Ellendor doksanına yakındı. İkisi de, seçildikleri yıl içinde öldüler. Onlardan sonra Merion seçildi, sadece altmış altı yaşındaydı ama Kral Toprakları’na gelirken soğuk algınlığı yüzünden can verdi. Bu olaylardan sonra, Kral Aegon, Hisar’dan daha genç bir adam istedi. Hizmet ettiğim ilk kral oydu.”</p>

    <p><em>Ve Tommen sonuncusu olmalı.</em> “Senden bir iksir istiyorum. Uyumama yardım edecek bir şey.”</p>

    <p>“Yatağa girmeden önce bir kadeh şarap içmek...”</p>

    <p>“Şarap <em>içiyorum,</em> seni zekâ özürlü budala. Daha güçlü bir şey istiyorum. Rüya görmeme engel olacak bir şey.”</p>

    <p>“Siz... Majesteleri rüya görmek istemiyor mu?”</p>

    <p>“Ben az önce ne dedim? Kulakların da aletin kadar zayıf mı düştü? Bana böyle bir iksir hazırlayabilir misin yoksa Lord Qyburn’e senin bir başarısızlığını daha telafi etmesini mi emretmeliyim?”</p>

    <p>“Hayır. Bu işe onu... Bu işe Qyburn’ü karıştırmanıza gerek yok. Rüyasız uyku. İksirinizi alacaksınız.”</p>

    <p>“Güzel. Gidebilirsin.” Ama Pycelle kapıya doğru giderken Cersei tekrar seslendi. “Bir şey daha. Hisar kehanetler hakkında ne öğretir? Yarınlarımız önceden görülebilir mi?”</p>

    <p>Yaşlı adam tereddüt etti. Bir eliyle kör bir şekilde göğsünü yokladı, orada olmayan sakalını sıvazlıyor gibiydi. “Yarınlarımız önceden görülebilir mi?” diye tekrar etti. “Olabilir. Eski kitaplarda bazı malum büyüler vardır... lakin Majesteleri, <em>‘Yarınlarımız önceden görülmeli mi?’</em> diye sormalıydı. Buna vereceğim cevap, ‘Hayır,’ olurdu. Bazı kapıları kapalı bırakmak gerekir.”</p>

    <p>“Çıkarken benim kapımı kapadığından emin ol.” Cersei, Pycelle’in kendisi kadar işe yaramaz bir cevap vereceğini bilmeliydi.</p>

    <p>Ertesi sabah Tommen’la birlikte kahvaltı etti. Çocuk dünkünden daha itaatkârdı, görünüşe göre Pate’le ilgilenmesi işe yaramıştı. Kızarmış yumurta, kızarmış ekmek ve Dorne’dan gelen bir gemiden yeni alınmış kan portakalları yediler. Tommen’ın yanında kedileri vardı. Cersei, oğlunun ayağının dibinde oyun oynayan kedileri izlerken kendini biraz daha iyi hissetti. <em>Ben hayattayken ona kimse zarar veremez.</em> Eğer Tommen’ı güvende tutmanın bedeli buysa, Cersei Batıdiyar’daki lordların yarısını öldürürdü. Yemek bittikten sonra çocuğa, “Jocelyn’le git,” dedi.</p>

    <p>Sonra Qyburn’ü çağırtı. “Leydi Falyse hâlâ hayatta mı?”</p>

    <p>“Hayatta, evet. Belki tam anlamıyla... rahat... değil.”</p>

    <p>“Anlıyorum.” Cersei bir an düşündü. “Şu Bronn denen adam... Bu kadar yakınımızda bir düşman olması fikrinden hoşlandığımı söyleyemem. Bronn’un bütün gücü Lollys’ten geliyor. Eğer ortaya bir abla çıkarabilirsek...”</p>

    <p>“Maalesef,” dedi Qyburn. “Korkarım ki Leydi Falyse, Stokeworth’ü yönetecek durumda değil. Aslını isterseniz kendi kendini besleyecek durumda bile değil. Ondan çok şey öğrendiğimi söylemekten mutluluk duyuyorum lakin derslerin bir bedeli olduğunu da eklemeliyim. Majesteleri’nin talimatlarını aşmadığını umuyorum.”</p>

    <p>“Hayır.” Cersei’nin aklından geçen şey için geç kalınmıştı. Bunu düşünerek vakit harcamak anlamsızdı. <em>Ölse daha iyi olur,</em> dedi kendi kendine. <em>Kocası olmadan yaşamaya devam etmek istemez. Adam tam bir budalaydı ama aptal kadın onu gerçekten seviyordu.</em> “Başka bir mesele var. Dün gece dehşet verici bir rüya gördüm.”</p>

    <p>“Bütün insanlar zaman zaman bundan mustarip olur.”</p>

    <p>“Bu rüya, çocukken ziyaret ettiğim bir cadı kadınla ilgiliydi.”</p>

    <p>“Bir orman cadısı mı? Çoğu zararsız yaratıklardır. Biraz bitki sanatı biraz da ebelik bilirler, bunun dışında...”</p>

    <p>“O bundan fazlasıydı. Eskiden Lannis Limanı’nın yarısı, tılsım ve iksir almak için ona giderdi. Büyükbabamın tacirlikten lordluğa yükselttiği ehemmiyetsiz bir adamın annesiydi. O lordun babası, doğuda ticaret yaptığı sırada bu kadını bulmuştu. Bazıları kadının ona büyü yaptığını söyler ama bence ihtiyaç duyduğu tek büyü bacaklarının arasındaydı. Kadının adını hatırlamıyorum. Uzun, doğuya özgü ve tuhaf bir isimdi. İnsanlar ona Maggy derdi.”</p>

    <p><em>“Maegi?”</em></p>

    <p>“Böyle mi telaffuz ediliyor? Parmağından bir damla kan emer ve sana yarınların nelere gebe olduğunu söylerdi.”</p>

    <p>“Kanbüyüsü büyü sanatının en karanlık türüdür. Bazıları en güçlüsü olduğunu da söyler.”</p>

    <p>Cersei bunu duymak istemiyordu. “Bu <em>maegi</em> bazı kehanetlerde bulundu. Önce güldüm ama... refakatçilerimden birinin ölümünü öngördü. <em>Maegi</em> bu tahmini yaptığında refakatçim on bir yaşındaydı, küçük bir at kadar sağlıklıydı ve Kaya’nın içinde güvendeydi. Fakat bir kuyunun içine düşüp boğuldu.” Melara, o gece <em>maegi</em>’nin çadırında duydukları şeylerden hiç bahsetmemeleri için Cersei’ye yalvarmıştı. <em>Eğer duyduklarımız hakkında konuşmazsak yakında unuturuz, sonra da gördüğümüz kötü bir rüyaya dönüşürler,</em> demişti. <em>Kötü rüyalar asla gerçek olmaz.</em> İkisi de o kadar küçüktü ki, kızın söyledikleri kulağa bilgece gelmişti.</p>

    <p>“Çocukluk arkadaşınız için hâlâ üzülüyor musunuz?” diye sordu Qyburn. “Sizi rahatsız eden şey bu mu Majesteleri?”</p>

    <p>“Melara? Hayır. Neye benzediğini bile hatırlamıyorum. Sadece... <em>maegi</em> kaç çocuğum olacağını biliyordu, Robert’ın piçlerini de biliyordu. Daha Robert ilk piçini bile peydahlamadan önce, kadın biliyordu. Bana kraliçe olacağımı ama başka bir kraliçe daha geleceğini söyledi...” <em>Daha genç ve daha güzel bir kraliçe, dedi.</em> “...beni devirecek ve sevdiğim her şeyi elimden alacak bir kraliçe.”</p>

    <p>“Ve siz de bu kehanete engel olmak istiyorsunuz?”</p>

    <p><em>Her şeyden çok,</em> diye düşündü Cersei. “Engellenebilir mi?”</p>

    <p>“Ah, evet. Hiç şüpheniz olmasın.”</p>

    <p>“Nasıl?”</p>

    <p>“Bence Majesteleri nasıl olduğunu biliyor.”</p>

    <p>Cersei biliyordu. <em>En başından beri biliyordum,</em> diye düşündü. <em>O çadırın içindeyken bile biliyordum. “Eğer denerse, onu kardeşime öldürtürüm.”</em></p>

    <p>Fakat ne yapılması gerektiğini bilmek başka bir şeydi, gereken şeyin nasıl yapılacağını bilmek başka. Jaime artık güvenilir biri değildi. En iyisi ani bir hastalık olurdu ama tanrılar o kadar yardımsever değildi. <em>Peki nasıl? Bir bıçak, bir yastık, bir kadeh yürek felaketi?</em> Bunların hepsi sorun teşkil ederdi. Yaşlı bir adam uykusunda öldüğünde, kimse bunu ikinci kez düşünmezdi ama on altı yaşında bir kız yatağında ölü bulunduğunda, bazı tuhaf sorular sorulurdu. Ayrıca, Margaery asla yalnız uyumuyordu. Sör Loras ölüm döşeğinde olsa bile, kızın etrafında gece gündüz kılıçlar vardı.</p>

    <p><em>Ama kılıçların iki kenarı vardır. Kızı koruyan adamların ta kendileri, onu devirmek için kullanılabilir.</em> Delil öyle inkâr edilemez olmalıydı ki, Margaery’nin lord babası bile kızının infazına rıza göstermekten başka bir şey yapamamalıydı. Bu kolay olmazdı. <em>Margaery’nin âşıkları, kızın başıyla birlikte kendi başlarının da kesileceğini bilir ve itirafta bulunmaz. Meğerki...</em></p>

    <p>Ertesi gün, kraliçe avluda Osmund Karakazan’a rastladı, adam Redwyne ikizlerinden biriyle talim yapıyordu. Cersei hangisi olduğunu söylemezdi; onları hiçbir zaman birbirlerinden ayırt edememişti. Bir süre kılıç oyununu izledi, sonra Sör Osmund’ı yanına çağırdı. “Biraz benimle yürü,” dedi, “ve bana doğruyu söyle. Şimdi içi boş böbürlenmeler istemiyorum, bir Karakazan’ın üç şövalyeye bedel olduğunu duymak istemiyorum. Pek çok şey, vereceğin cevaba bağlı olabilir. Kardeşin Osney. Ne kadar iyi bir kılıç adamı?”</p>

    <p>“İyi. Onu gördünüz. Ben ya da Osfryd kadar güçlü değil ama hızlı.”</p>

    <p>“Eğer iş oraya varırsa, Sör Boros Blount’u yenebilir mi?”</p>

    <p>“Göbekli Boros’u mu?” Sör Osmund güldü. “O adam kaç yaşında, kırk mı? Elli mi? Çoğu zaman sarhoş ve ayık olduğunda bile şişman... Belki bir zamanlar mücadele iştahı vardı ama artık yok. Evet Majesteleri, eğer Sör Boros’un ölmesi gerekiyorsa, Osney bunu kolayca yapabilir. Ne oldu? Boros bir hainlik mi yaptı?”</p>

    <p>“Hayır,” dedi Cersei. <em>Ama Osney yaptı.</em></p>
  </div>
</body>
</html>
