<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Samwell</h1>

    <p>Sam pencerenin önünde duruyordu. Güneşin son ışıklarının, bir sıra sivri tepeli çatının ardında kayboluşunu izlerken endişeli bir halde sallanıyordu. <em>Yine sarhoş oldu galiba,</em> diye düşündü hüzünle. <em>Ya da yeni bir kızla tanıştı.</em> Küfretmesi mi yoksa ağlaması mı gerektiğini bilmiyordu. Dareon’ın onun kardeşi olması gerekiyordu. <em>Ondan şarkı söylemesini iste, bunu herkesten iyi yapar. Ondan başka bir şey yapmasını iste...</em></p>

    <p>Gece sisi yükselmeye başlamıştı. Eski kanal boyunca dizilmiş binaların duvarlarına gri parmaklar tırmanıyordu. “Geri döneceğine dair söz verdi,” dedi Sam. “Onu sen de duydun.”</p>

    <p>Şebboy, kırmızı ve şiş gözleriyle Sam’e baktı. Kirli ve dağınık saçları yüzüne dökülmüştü. Kız, bir çalılığın dallarının arasından bakan ürkek bir hayvana benziyordu. En son günler önce bir ateş yakmışlardı ama yabanıl kız, soğuk küllerde hâlâ bir parça sıcaklık varmış gibi şöminenin yanında oturuyordu. “Burada bizimle birlikte olmaktan hoşlanmıyor,” dedi, bebeği uyandırmamak için fısıltıyla konuşuyordu. “Burada hüzün var. O şarap ve kahkaha olan yerleri seviyor.”</p>

    <p><em>Evet,</em> diye düşündü Sam, <em>ve buradan başka her yerde şarap var.</em> Braavos hanlarla, birahanelerle ve genelevlerle doluydu. Ve eğer Dareon bir şömine ateşini ve sıcak şarabı; bayat ekmeğe, ağlayan bir kadına, şişman bir korkağa ve yaşlı hasta bir adama tercih ediyorsa, onu kim suçlayabilirdi? <em>Ben suçlayabilirim. Akşam olmadan döneceğini söylemişti, bize şarap ve yiyecek getireceğini söylemişti.</em></p>

    <p>Sam, her şeye rağmen, şarkıcının aceleyle eve doğru koştuğunu görmeyi ümit ederek bir kez daha pencereden dışarı baktı. Gizli şehrin üzerine çöken karanlık, sürünerek ara sokaklara ve kanallara giriyordu. Braavos’un iyi insanları birazdan pencerelerinin panjurlarını kapatacak ve kapılarını sürgüleyeceklerdi. Gece eşkıyalara ve zaniyelere aitti. <em>Dareon’ın yeni arkadaşları var,</em> diye düşündü Sam kederle. Şarkıcı son zamanlarda sadece o arkadaşlardan bahsediyordu. Bir zaniye hakkında şarkı yazmaya çalışıyordu. Kadının adı Ay Gölgesi’ydi, Dareon’ı Ay Havuzu’nun yanında şarkı söylerken duymuş ve onu bir öpücükle ödüllendirmişti. “Ondan gümüş istemeliydin,” demişti Sam. “Sikkeye ihtiyacımız var, öpücüklere değil.” Fakat şarkıcı sadece gülümsemişti. “Bazı öpücükler, sarı altından daha değerlidir Katil.”</p>

    <p>Bunu hatırlamak da Sam’i öfkelendirdi. Dareon’ın görevi zaniyelerle ilgili şarkılar yazmak değildi. Dareon’ın görevi, Sur’u ve Gece Nöbetçileri’nin kahramanlıklarını anlatan şarkılar söylemekti. Jon, o şarkıların, birkaç genç adamı siyahları giymeye ikna edebileceğini ummuştu. Ama Dareon altın öpücükler, gümüş saçlar ve kırmızı dudaklar hakkında şarkılar söylemişti. Kimse kırmızı dudaklar için siyahları giymezdi.</p>

    <p>Bazen Dareon’ın şarkıları bebeği de uyandırıyordu. Çocuk feryat etmeye başlıyordu, Dareon ona sessiz olması için bağırıyordu, Şebboy ağlıyordu, sonra şarkıcı öfkeyle dışarı çıkıyor ve günlerce geri dönmüyordu. “Bebeğin ağlamaları yüzünden kızı tokatlamak istiyorum,” diye şikâyet ediyordu Dareon, “kızın hıçkırıkları yüzünden hemen hemen hiç uyuyamıyorum.”</p>

    <p><em>Eğer bir oğlun olsaydı ve onu kaybetseydin sen de ağlardın,</em> diye düşündü Sam. Şebboy’u kederli olduğu için suçlayamıyordu. Bunun yerine Jon Kar’ı suçluyor ve Jon’un kalbinin ne zaman taşa dönüştüğünü merak ediyordu. Bu soruyu bir keresinde, Şebboy kanaldan su çekmeye gittiğinde Üstat Aemon’a da sormuştu. Yaşlı adam, “Onu Lord Kumandan yaptığınızda,” diye yanıtlamıştı.</p>

    <p>Şimdi, saçakların altındaki bu soğuk odada çürürken bile, Sam, Jon’un, Üstat Aemon’ın düşündüğü şeyi yaptığına inanmak istemiyordu. <em>Ama doğru olmalı. Yoksa Şebboy neden bu kadar çok ağlasın?</em> Sam’in yapması gereken tek şey, Şebboy’a, emzirdiği çocuğun kime ait olduğunu sormaktı ama Sam’in buna cesareti yoktu. <em>Ben hâlâ korkağım Jon.</em> Sam bu dünyada nereye giderse gitsin, korkusu da onunla birlikte gidiyordu.</p>

    <p>Braavos’un çatılarında gök gürültüsüne benzer bir gümbürtü yankılandı; Titan, deniz kulağının karşısından gecenin çöküşünü haber veriyordu. Ses, bebeği uyandıracak kadar şiddetliydi ve bebeğin feryadı Üstat Aemon’ı uyandırdı. Şebboy çocuğu emzirmeye giderken, yaşlı adamın gözleri açıldı. Aemon, yattığı dar yatakta hafifçe kıpırdandı. “Yumurta? Çok karanlık. Neden bu kadar karanlık?”</p>

    <p><em>Çünkü sen körsün.</em> Braavos’a vardıklarından beri, Aemon’ın aklı daha sık gidip gelir olmuştu. Bazı günler, nerede olduğunu bilmiyormuş gibi görünüyordu. Bazı günler bir şeyler söylerken ne anlattığını unutuyor ve babasıyla ya da ağabeyiyle ilgili anlamsız konuşmalar yapıyordu. <em>Aemon yüz iki yaşında,</em> diye hatırlattı Sam kendine, ama üstat Kara Kale’de de yüz iki yaşındaydı ve aklı orada hiç gidip gelmiyordu.</p>

    <p>“Benim,” dedi Sam. “Samwell Tarly. Kâhyanız.”</p>

    <p>“Sam.” Üstat Aemon dudaklarını yaladı ve güzlerini kırpıştırdı. “Evet. Ve burası Braavos. Beni bağışla Sam. Sabah oldu mu?”</p>

    <p>“Hayır.” Sam, yaşlı adamın alnına dokundu. Aemon’ın nemli teni soğuk ve yapış yapıştı, solukları hafif bir hırıltıya dönüşmüştü. “Gece oldu üstat. Uyuyordunuz.”</p>

    <p>“Uzun zamandır. Burası çok soğuk.”</p>

    <p>“Odunumuz yok,” dedi Sam. “Hancı, sikke ödemezsek daha fazla odun vermeyeceğini söyledi.” Bu konuşmayı dördüncü ya da beşinci kez yapıyorlardı. <em>Sikkelerimizi odun almak için kullanmalıydım,</em> diye azarladı Sam kendi kendini. <em>Üstadı sıcak tutmayı akıl etmeliydim.</em></p>

    <p>Ama Sam, son gümüşünü, Kırmızı Eller Sarayı’ndan bir şifacıya vermişti. Şifacı, üstüne kırmızı ve beyaz şeritler işlenmiş bir cübbe giyen, uzun boylu, solgun bir adamdı. Gümüş sikkenin Sam’e satın aldığı tek şey, yarım matara rüya şarabıydı. “Bu, adamın gidişinin daha zahmetsiz olmasına yardım edebilir,” demişti Braavoslu. Sam yapılacak başka bir şey olup olmadığını sorduğunda, adam başını iki yana sallamıştı. “Merhemlerim, iksirlerim, çaylarım, alkollü karışımlarım, zehirlerim ve lapalarım var. Adamı kanatabilirim, sülükleyebilirim, bağırsaklarını temizleyebilirim... ama neden? Hiçbir sülük onu tekrar genç yapamaz. Bu yaşlı bir adam ve ölüm onun ciğerlerine işlemiş. Ona bunu içir ve bırak uyusun.”</p>

    <p>Ve Sam, üstadın uyumasına izin vermişti; bütün gece ve bütün gün. Ama şimdi, yaşlı adam doğrulmaya çalışıyordu. “Gemilere gitmeliyiz.”</p>

    <p><em>Yine gemiler.</em> “Dışarı çıkamayacak kadar zayıfsınız,” demek zorunda kaldı Sam. Üstat Aemon’ın yolculuk sırasında kaptığı soğuk algınlığı, adamın göğsüne yerleşmişti. Braavos’a vardıklarında üstat o kadar güçsüzdü ki onu kıyıya taşımak zorunda kalmışlardı. O sırada hâlâ bir torba gümüşleri vardı ve Dareon handaki en büyük yatağı istemişti. Aldıktan yatak sekiz kişinin uyuyabileceği kadar genişti, bu yüzden hancı sekiz kişilik ücret almak için ısrar etmişti.</p>

    <p>“Yarın sabah limana gideriz,” diye söz verdi Sam. “Siz de araştırır ve Eski Şehir’e giden bir sonraki gemiyi bulursunuz.” Braavos, sonbaharda bile yoğun bir limandı. Aemon yolculuk edebilecek kadar iyileştiğinde, onları gitmeleri gereken yere götürecek bir gemi bulmaları zor olmayacaktı. Yolculuğun bedelini ödemek daha güç olacaktı. Yedi Krallık’tan gelen bir gemi en iyi umutları olurdu. Ya da Eski Şehir’den gelen ve Gece Nöbetçileri’nde akrabası olan bir tacir. Sur’da yürüyen adamlara saygı duyan birkaç insan hâlâ olmalıydı.</p>

    <p>“Eski Şehir,” diye hırıldadı Üstat Aemon. “Evet. Rüyamda Eski Şehir’i gürdüm Sam. Yine gençtim, kardeşim Yumurta ve onun hizmet ettiği iri şövalye yanımdaydı. Şu korkunç sert elma şarabını yaptıktan eski handa içiyorduk.” Tekrar doğrulmaya çalıştı ama harcadığı gücün onun için çok fazla olduğu anlaşıldı. Üstat bir an sonra tekrar yatağa yığıldı. “Gemiler,” dedi yine. “Aradığımız cevabı orada bulacağız. Ejderhalarla ilgili. Bilmeye ihtiyacım var.”</p>

    <p><em>Hayır,</em> diye düşündü Sam, <em>yiyeceğe ve ısıya ihtiyacınız var, dolu bir mideye ve yanan bir şömineye.</em> “Aç mısınız üstat? Biraz ekmeğimiz ve bir parça peynirimiz kaldı.”</p>

    <p>“Şimdi değil Sam. Sonra, daha güçlü olduğumda.”</p>

    <p>“Yemek yemezseniz nasıl daha güçlü olacaksınız?” Denizde, Skagos’tan sonra, hiçbiri fazla yemek yememişti. Sert sonbahar fırtınaları bütün Dar Deniz boyunca onları kovalamıştı. Fırtına gök gürültüsüyle, şimşekle ve günlerce süren kara yağmurlarla birlikte güneyden gelmişti. Bazen de insanın içine işleyen soğuk ve amansız rüzgârlarla kuzeyden esmişti. Bir keresinde hava o kadar soğumuştu ki, Sam uyanmış ve bütün gemiyi inci kadar beyaz bir buz tabakasıyla kaplı halde bulmuştu. Kaptan, geminin direğini indirip güverteye bağlamıştı, gemi yola küreklerle devam etmişti. Titan’ı gördükleri sırada herkesin midesi boştu.</p>

    <p>Ama sağ salim karaya çıktıklarında, Sam kurt gibi aç olduğunu fark etmişti. Dareon ve Şebboy da aynı durumdaydı. Bebek bile daha büyük bir iştahla süt emmeye başlamıştı, fakat Aemon...</p>

    <p>“Mutfaktakilere yalvarıp bayatlamış ekmeği ıslatmak için biraz et suyu alabilirim,” dedi Sam, yaşlı adama. Hancı, soğuk bakışlı sert bir adamdı ve çatısının altındaki bu siyahlı yabancılardan şüpheleniyordu ama hancının aşçısı daha nazik biriydi.</p>

    <p>“Hayır. Belki biraz şarap?”</p>

    <p>Şarap yoktu. Dareon, şarkı söyleyerek kazandığı sikkelerle şarap alacağına dair söz vermişti. Sam, “Daha sonra şarabımız olacak,” demek zorunda kaldı. “Suyumuz var ama iyi su değil.” İyi su, Braavosluların tatlı su nehri dediği büyük su kemerinden geliyordu. Zengin adamlar, kemerden su getirebilmek için evlerine borular döşetmişlerdi. Fakir insanlar, kovalarını ve bakraçlarını umumi çeşmelerde dolduruyorlardı. Sam bir keresinde, Şebboy’u biraz su getirmesi için dışarı göndermişti ama kızın hayatı boyunca Craster Kalesi’nde yaşadığını ve daha önce böyle büyük bir yer görmediğini unutmuştu. Braavos, adalardan ve kanallardan ibaret bir labirentti. Çimenlerden ve ağaçlardan yoksundu. Şebboy’un anlamadığı bir dilde konuşan yabancılarla doluydu. Şebboy dışarıda öyle korkmuştu ki önce yolunu, çok geçmeden de kendini kaybetmişti. Sam, kızı, uzun zaman önce ölmüş bir deniz lordunun taştan ayaklarının dibinde ağlar halde bulmuştu. “Elimizde sadece kanal suyu var,” dedi Sam, Üstat Aemon’a, “ama aşçı suyu kaynattı. Eğer isterseniz rüya şarabımız da var.”</p>

    <p>“Şimdilik yeterince rüya gördüm. Kanal suyu yeter. Bana yardım et lütfen.”</p>

    <p>Sam yaşlı adamı doğrulttu, su kupasını adamın kuru ve çatlak dudaklarına götürdü. Buna rağmen, suyun yarısı üstadın göğsüne döküldü. Birkaç yudumdan sonra, “Yeter,” dedi üstat. Öksürdü. “Beni boğacaksın.” Sam’in kollarında titredi. “Oda niye bu kadar soğuk?”</p>

    <p>“Odunumuz kalmadı.” Dareon, şömineli bir oda için, hancıya normalden iki kat fazla ücret ödemişti ama burada odunun bu kadar pahalı olabileceği hiçbirinin aklına gelmemişti. Braavos’ta, kudretli adamların avluları ve bahçeleri dışında ağaç yetişmiyordu. Braavoslular, büyük deniz kulağının etrafını çevreleyen ücra adaları kaplayan ve rüzgâr siperi gibi iş görerek şehri fırtınalardan koruyan çamları da kesmiyordu. Yakacak odun, nehirlerin yukarısından ve deniz kulağının karşı tarafından mavnalarla getiriliyordu. Burada gübre bile kıymetliydi; Braavoslular at yerine tekne kullanıyordu. Eğer Sam ve yanındakiler, Eski Şehir’e plandıkları gibi gidebilselerdi, bunların hiçbiri onlar için önemli olmayacaktı ama Üstat Aemon bu kadar hastayken plana sadık kalmaları imkânsızdı. Açık denizde yapılacak yeni bir yolculuk, üstadı öldürürdü.</p>

    <p>Aemon’ın elleri battaniyenin üstünde gezinerek Sam’in kolunu aradı. “Limana gitmeliyiz Sam.”</p>

    <p>“Daha güçlü olduğunuzda.” Yaşlı adam, tuzlu su serpintilerine ve su kenarındaki nemli rüzgârlara dayanacak durumda değildi ve Braavos’ta her yer su kenarıydı. Kuzey, Mor Liman’dı; Braavoslu ticaret gemileri, Deniz Lordu’nun Sarayı’nın kubbelerinin ve kulelerin altına bağlanıyordu. Batıda Paçavracı Limanı vardı; diğer Özgür Şehirler’den, Batıdiyar’dan, Ibben’den ve uzak doğunun masalsı topraklarından gelen gemiler orada toplanıyordu. Geri kalan her yerde küçük rıhtımlar ve palamar yerleri vardı. Karidesçiler, yengeççiler ve balıkçılar, çamur düzlüklerinde ve nehir ağzılarında çalıştıktan sonra teknelerini eski iskelelere bağlıyorlardı. “Şimdi giderseniz çok fazla yorulursunuz.”</p>

    <p>“Öyleyse benim yerime sen git,” diye ısrar etti Aemon, “ve bana şu ejderhaları gören birini getir.”</p>

    <p>“Ben mi?” Bu öneri Sam’i dehşete düşürdü. “Üstat, o sadece hikâyeydi. Bir denizci hikâyesi.” Bunun suçlusu da Dareon’dı. Şarkıcı, birahanelerden ve genelevlerden tuhaf hikâyeler getiriyordu, fakat ejderhalarla ilgili olanı duyduğunda sarhoştu ve hikâyenin detaylarını hatırlamıyordu. “Bütün hikâyeyi Dareon uydurmuş bile olabilir. Şarkıcılar bunu yapar. Hikâyeler uydururlar.”</p>

    <p>“Yaparlar,” dedi Üstat Aemon. “Ama en düşsel şarkılarda bile bir parça gerçek vardır. Benim için o gerçeği bul Sam.”</p>

    <p>“Kime, nasıl soracağımı bilemem. Yüksek Valyria dilinden sadece birkaç kelime biliyorum. Braavos dilinde söylenenlerin yarısını anlamıyorum. Siz benden daha fazla dil konuşuyorsunuz. Daha güçlü olduğunuzda...”</p>

    <p>“Ne zaman daha güçlü olacağım Sam? Bana bunu söyle.”</p>

    <p>“Yakında. Eğer dinlenir ve yemek yerseniz. Eski Şehir’e vardığımızda...”</p>

    <p>“Ben Eski Şehir’i tekrar görmeyeceğim. Artık bunu biliyorum.” Yaşlı adam, Sam’in kolunu daha sıkı kavradı. “Yakında kardeşlerimle birlikte olacağım. Bazılarına yeminle bağlıydım, bazılarına kan bağıyla ama hepsi benim kardeşimdi. Ve babam... tahtın ona geçeceğini asla düşünmemişti ama öyle oldu. Babam eskiden bunun bir ceza olduğunu söylerdi; kardeşini öldüren darbenin cezası. Babamın, hayatta asla bulamadığı huzuru ölümde bulmuş olması için dua ediyorum. Rahipler, öldüğümüzde bütün yüklerimizi arkamızda bıraktığımızı ve sonsuza kadar gülebileceğimiz, sevebileceğimiz, yiyip içebileceğimiz tatlı bir diyara gittiğimizi söylerler ama... ya ışıktan ve baldan oluşan bir yer yoksa? Ya ölüm dediğimiz şey soğuktan, karanlıktan ve akıl almaz bir acıdan ibaretse?”</p>

    <p><em>Üstat korkuyor,</em> diye fark etti Sam. “Ölmüyorsunuz. Sadece hasta oldunuz. Geçecek.”</p>

    <p>“Bu sefer geçmeyecek Sam. Bir rüya gördüm... Bir adam, gün ışığında sormaya cesaret edemediği bütün soruları gecenin karanlığında sorar. Şu son birkaç yılda, benim için yalnızca bir soru kaldı. Tanrılar, güzlerimi ve kuvvetimi almalarına rağmen, beni böyle donmuş ve unutulmuş bir halde neden bu kadar uzun yaşamaya mahkûm ettiler? Benim gibi yaşlı ve tükenmiş bir adamla ne işleri var?” Aemon’ın parmakları titredi, adamın lekeli cildi incecik damarlarla kaplıydı. “Hatırlıyorum Sam. Hâlâ hatırlıyorum.”</p>

    <p>Üstadın söyledikleri bir anlam ifade etmiyordu. “Neyi hatırlıyorsunuz?”</p>

    <p>“Ejderhaları,” diye fısıldadı Aemon. “Onlar benim hanedanımın şanı ve kederiydi.”</p>

    <p>“Son ejderha, siz doğmadan önce öldü,” dedi Sam. “Onları nasıl hatırlayabilirsiniz?”</p>

    <p>“Onları rüyamda görüyorum Sam. Gökyüzünde kanayan kırmızı bir yıldız görüyorum. Karda ejderhaların gölgelerini görüyorum, deri kanatlarının şaklamasını duyuyorum, onların sıcak nefeslerini hissediyorum. Ağabeylerim de ejderha rüyaları görürdü ve rüyalar onları öldürdü, hepsini. Sam, yarı hatırlanan kehanetlerin doruklarında titriyoruz, şu anda hayatta olan hiçbir adamın anlamayı umut bile edemeyeceği mucizelerin ve dehşetlerin... ya da...”</p>

    <p>“Ya da?” dedi Sam.</p>

    <p>“...ya da değil.” Aemon hafifçe güldü. “Ya da ben yaşlı, ateşli ve ölmek üzere olan bir adamım.” Beyaz gözlerini kapadı ve aynı anda tekrar açtı. “Sur’dan ayrılmamalıydım. Lord bilmiyor olabilirdi ama ben görmeliydim. Ateş tüketir fakat soğuk muhafaza eder. Sur... ama geri dönmek için çok geç oldu. Yabancı kapımda bekliyor ve o geri çevrilemez. Kâhya, bana sadakatle hizmet ettin. Benim için son kez cesurca bir iş yap. Gemilere git Sam. Şu ejderhalar hakkında iğrenebildiğin her şeyi öğren.”</p>

    <p>Sam, kolunu adamın elinden kurtardı. “Yapacağım. Eğer istiyorsanız yapacağım. Ben sadece...” Başka ne söyleyeceğini bilmiyordu. <em>Üstadı reddedemem.</em> Paçavracı Limanı’nın rıhtımlarında ve iskelelerinde Dareon’ı da arayabilirdi. <em>Önce Dareon’ı bulacağım ve gemilere birlikte gideceğiz. Buraya geri döndüğümüzde yiyecek, şarap ve odun getireceğiz. Ateşimiz ve sıcak yemeğimiz olacak.</em> Ayağa kalktı. “Pekâlâ. Gideceksem şimdi gitmeliyim. Şebboy burada olacak. Şebboy, ben gittiğimde kapıyı sürgüle.” <em>Yabancı kapıda bekliyor.</em></p>

    <p>Şebboy başıyla onayladı, gözleri yaşlarla doluydu, bebek kucağındaydı. <em>Yine ağlayacak,</em> diye düşündü Sam. Buna katlanamazdı. Kılıç kemeri duvardaki kancada, Jon’un verdiği eski borunun yanında asılıydı. Sam kemeri aldı, beline bağladı, siyah yün pelerinini giydi, kapıdan çıktı ve ahşap merdivenden aşağı indi. Merdivenin basamakları Sam’in vücudunun ağırlığıyla çatırdadı. Hanın iki ön kapısı vardı; biri bir caddeye, diğeri bir kanala açılıyordu. Sam, ortak salondan uzak durmak için ilk kapıdan dışarı çıktı, çünkü hancı ortak salondaydı ve Sam’e, misafirliğin tadını kaçıran konuklar için ayırdığı o tatsız bakışı atacaktı.</p>

    <p>Hava soğuktu ama daha önceki geceler kadar puslu değildi. Sam bunun için müteşekkirdi. Bazen zemin öyle yoğun bir sisle kaplı oluyordu ki insan kendi ayaklarını göremiyordu. Bir keresinde, Sam’in bir kanala düşmesine sadece bir adım kalmıştı.</p>

    <p>Sam çocukken Braavos’un tarihini okumuş ve bir gün buraya gelmenin hayalini kurmuştu. Denizden sert ve ürkütücü bir şekilde yükselen Titan’ı görmek, bir gondolun içinde kanallarda süzülüp sarayların ve tapınakların önünden geçmek, yıldızların ışığıyla pırıldayan bıçaklarını kullanarak su dansı yapan eşkıyaları izlemek istemişti. Ama şimdi buradaydı ve tek isteği buradan ayrılıp Eski Şehir’e gitmekti.</p>

    <p>Pelerini rüzgârla savruluyordu, Sam başlığını yukarı çekti, kaldırım taşlarıyla kaplı yola sapıp Paçavracı Limanı’na doğru yürüdü. Kılıç kemeri sürekli aşağı kayıyordu, bu yüzden Sam bir yandan yürüyor bir yandan kemerini yukarı çekiyordu. Birileriyle karşılaşma ihtimalinin daha az olduğu küçük ve karanlık caddelerde kalıyordu ama yanından geçen kediler bile kalbinin güm güm atmasına sebep oluyordu... ve Braavos kedi kaynıyordu. <em>Dareon’ı bulmam gerek,</em> diye düşündü Sam. <em>O Gece Nöbetçileri’nin adamı, benim Yeminli Kardeş’im, birlikte ne yapmamız gerektiğini bulacağız.</em> Üstat Aemon’ın gücü tükenmişti. Şebboy, kederle perişan olmasaydı bile buralarda kaybolurdu ama Dareon... <em>onun hakkında kötü şeyler düşünememeliyim. Başına bir iş gelmiş olabilir, belki de bu yüzden geri dönmemiştir. Belki bir ara sokakta, bir kan gölünün içinde cansız yatıyordur ya da kanallardan birinde yüzüstü sürükleniyordur.</em> Geceleri, eşkıyalar, iki renkli süslü kıyafetlerinin içinde kasıla kasıla yürüyerek şehirde dolaşıyor ve taşıdıkları o ince kılıçları kullanmakta ne kadar usta olduklarını kanıtlamak için fırsat kolluyorlardı. Bazıları herhangi bir sebep için dövüşüyordu, bazıları da hiçbir sebep olmaksızın. Dareon düşük çeneli ve asabiydi, bilhassa içki içtiğinde. <em>Bir adamın mücadele şarkıları söyleyebiliyor olması, bir mücadelede dövüşebileceği anlamına gelmez.</em></p>

    <p>En iyi birahaneler, hanlar ve genelevler, Mor Liman’ın ve Ay Havuzu’nun yakınlarındaydı ama Dareon, müdavimlerin Ortak Dil’e daha eğilimli olduğu Paçavracı Limanı’nı tercih ediyordu. Sam, araştırmaya, Dareon’ın daha önce şarkı söylediği mekânlar olan Yeşil Murana Hanı, Kara Mavnacı ve Moroggo’nun Yeri’nden başladı. Dareon bu mekânların hiçbirinde değildi. Sis Evi’nin önüne müşteri bekleyen onlarca gondol bağlanmıştı. Sam, gondolculara, baştan ayağa siyahlar giyen bir şarkıcı görüp görmediklerini sordu ama adamlar Sam’in Yüksek Valyria dilini anlamadı. <em>Ya anlamadılar ya da anlamamayı tercih ettiler.</em> Sam, Nabbo Köprüsü’nün ikinci kemerinin altındaki pis kokulu şaraphaneye baktı, içerisi ancak on insan alacak kadar genişti. Dareon o on kişiden biri değildi. Sam, Serseri Hanı’nı, Yedi Fener Evi’ni ve Kedi Yuvası isimli bir genelevi denedi, tuhaf bakışlarla karşılandı ve yardım alamadı.</p>

    <p>Dışarı çıkarken, Kedi Yuvası’nın kırmızı fenerinin altında az kalsın iki genç adama çarpıyordu. Adamlardan biri esmer, biri sarışındı. Esmer olan Braavos dilinde bir şeyler söyledi. Sam, “Üzgünüm,” demek zorunda kaldı. “Anlamıyorum.” Adamlardan korkuyla uzaklaştı. Yedi Krallık’ta soylu adamlar rengârenk kadifeler, ipekler ve atlaslar giyerken, sıradan insanlar ve köylüler ham yünlerle kahverengi kaba kumaşlar giyerdi. Braavos’ta bunun tam tersi bir durum söz konusuydu. Eşkıyalar etrafta tavus kuşları gibi dolaşıyor ve kılıçlarını okşuyordu. Kudretliler ise aysız bir gece kadar koyu olan siyahlar ve neredeyse siyah olan griler, morlar ve maviler giyiyordu.</p>

    <p>“Arkadaşım Terro, senin mide bulandıracak kadar şişman olduğunu söylüyor,” dedi sarışın eşkıya, adamın ceketinin bir tarafı yeşil kadife, diğer tarafı gümüş dokumaydı. “Arkadaşım Terro, senin kılıcından çıkan tıkırtının başını ağrıttığını söylüyor.” Adam Ortak Dil’de konuşuyordu. Adının Terro olduğu anlaşılan ve şarap renkli brokarla sarı bir pelerin giyen esmer eşkıya Braavos dilinde bir şeyler söyledi. Sarışın olan güldü. “Arkadaşım Terro, senin, konumunun üzerinde giyindiğini söylüyor. Sen büyük bir lord musun ki siyahlar giyiyorsun?”</p>

    <p>Sam koşmak istedi ama koşarsa kendi kılıç kemerine takılıp düşerdi. <em>Kılıcına dokunma,</em> dedi kendine. Sam’in kabzaya tek parmağını değdirmesi bile, bu eşkıyalardan birini ya da diğerini kışkırtmaya yetebilirdi. Sam adamları sakinleştirecek birkaç kelime düşünmeye çalıştı. Ağzından çıkarabildiği tek şey, “Değilim,” oldu.</p>

    <p>“O bir lord değil,” dedi bir çocuk sesi. “O Gece Nöbetçileri’nin adamı, aptal. <em>Batıdiyar</em>’dan.” Işığın altında bir kız çocuğu belirdi, hırpani ve cılız bir yaratıktı, saçları kirliydi, ayaklarında kocaman çizmeler vardı ve deniz yosunuyla dolu bir el arabası itiyordu. “Mutlu Liman’da bir kara kardeş daha var, Denizcinin Karısı’na şarkılar söylüyor,” diyerek eşkıyaları bilgilendirdi. Sam’e döndü, “Eğer dünyadaki en güzel kadının kim olduğunu sorarlarsa, bülbül cevabını ver, yoksa sana meydan okurlar. Biraz midye almak ister misin? Bütün istiridyelerimi sattım.”</p>

    <p>“Hiç sikkem yok,” dedi Sam.</p>

    <p>“Hiç sikkesi yokmuş,” diye dalga geçti sarışın eşkıya. Adamın esmer arkadaşı sırıttı ve Braavos dilinde bir şeyler söyledi. “Arkadaşım Terro üşümüş. Bizim iyi şişman arkadaşımız ol ve pelerinini Terro’ya ver.”</p>

    <p>“Bunu da yapma,” dedi işportacı kız, “pelerinini verirsen çizmelerini isterler, çok geçmeden çıplak kalırsın.”</p>

    <p>“Fazla gürültülü miyavlayan kediler, kanallarda boğulurlar,” diye uyardı sarışın haydut.</p>

    <p>“Eğer pençeleri varsa boğulmazlar.” Ve birdenbire, kızın sol elinde bir bıçak belirdi, kızın kendisi kadar cılız bir kılıç. Terro isimli adam, sarışın arkadaşına bir şeyler söyledi ve iki adam gülüşerek uzaklaştılar.</p>

    <p>Adamlar gittiğinde, “Teşekkür ederim,” dedi Sam.</p>

    <p>Kızın bıçağı ortadan kayboldu. “Eğer gece vakti kılıç taşıyorsan, bu sana meydan okunabileceği anlamına gelir. Onlarla dövüşmek mi <em>istiyordun?</em>”</p>

    <p>“Hayır.” Sam’in sesi ciyaklama gibi çıkmıştı, Sam kendi sesinden irkildi.</p>

    <p>“Gerçekten Gece Nöbetçileri’nden misin? Daha önce senin gibi bir kara kardeş görmemiştim.” Kız el arabasını gösterdi. “İstersen son midyeleri alabilirsin. Karanlık oldu, artık onları kimse almaz. Sur’a mı gidiyorsun?”</p>

    <p>“Eski Şehir’e.” Sam, pişmiş midyelerden birini alıp midesine indirdi. “İki gemi arasındayız.” Midye güzeldi, Sam bir tane daha yedi.</p>

    <p>“Eşkıyalar kılıçsız birini asla rahatsız etmezler. Terro ve Orbelo gibi aptal develer bile.”</p>

    <p>“Sen kimsin?”</p>

    <p>“Hiç kimse.” Kız balık kokuyordu. “Eskiden biriydim ama şimdi değilim. İstersen bana Cat diyebilirsin. Sen kimsin?”</p>

    <p>“Tarly Hanedanı’ndan Samwell. Ortak Dil’i biliyorsun.”</p>

    <p>“Babam, <em>Nymeria</em>’nın kürekçi başıydı. Annemin Bülbül’den daha güzel olduğunu söylediği için bir eşkıya tarafından öldürüldü. Babamı öldüren adam, şu karşılaştığın develerden biri değildi, gerçek bir eşkıyaydı. Bir gün onun boğazını keseceğim. Kaptan, <em>Nymeria</em>’nın küçük bir kıza ihtiyacı olmadığını söyledi ve beni gemiden attı. Brusco beni yanına aldı ve bana bir el arabası verdi.” Kız, gözlerini kaldırıp Sam’e baktı. “Hangi gemiyle gideceksin?”</p>

    <p>“<em>Leydi Ushanora</em>’da kamara tuttuk.”</p>

    <p>Kız, gözlerini kısarak kuşkuyla Sam’e baktı. “O gemi gitti. Bilmiyor musun? Günler önce limandan ayrıldı.”</p>

    <p><em>Biliyorum,</em> diyebilirdi Sam. O ve Dareon rıhtımda durmuşlardı, <em>Leydi Ushanora</em> önce Titan’a, oradan da açık denize doğru giderken geminin küreklerinin inip kalkışını izlemişlerdi. “Pekâlâ,” demişti şarkıcı, “bu iş bitti.” Eğer Sam daha cesur bir adam olsaydı şarkıcıyı suya iterdi. Dareon, kızları soyunmaya ikna ederken bal dilliydi ama nedense kaptanın kamarasında bütün konuşmaları Sam yapmıştı. Braavoslu adamı, onları beklemesi için ikna etmeye çalışmıştı. “Şu yaşlı adam için üç gün bekledim,” demişti kaptan. “Ambarlarım dolu ve adamlarım karılarıyla vedalaştılar. Sizinle ya da sizsiz, deniz yükseldiğinde <em>Leydi</em> yola çıkıyor.”</p>

    <p>“Lütfen,” diye yalvarmıştı Sam. “Sadece birkaç gün daha. Bütün istediğim bu. Üstat Aemon’ın gücünü geri kazanması için.”</p>

    <p>“Onun hiç gücü yok.” Kaptan, bir önceki gece hanı ziyaret etmiş ve Üstat Aemon’ı bizzat gümüştü. “O yaşlı ve hasta bir adam. Onun benim <em>Leydi</em>’mde ölmesini istemiyorum. İster onunla kalın, ister onu terk edin, benim için fark etmez. Ben denize açılıyorum.” Bu yetmiyormuş gibi, Sam’in yolculuk için ödediği sikkeleri geri vermeyi de reddetmişti; Sam’i ve yanındakileri sağ salim Eski Şehir’e götürecek olan gümüşleri. “En iyi kamaramı tuttunuz. Kamara orada, sizi bekliyor. Eğer onu doldurmayı tercih etmiyorsanız, bu benim suçum değil. Neden kayba uğrayayım?”</p>

    <p><em>Şimdiye kadar Gölgeli Vadi’deydik,</em> diye düşündü Sam hüzünle. <em>İyi bir rüzgârla Pentos’a bile varabilirdik.</em></p>

    <p>Ama bunların hiçbiri işportacı kızı ilgilendirmezdi. “Bir şarkıcı gördüğünü söyledin...”</p>

    <p>“Mutlu Liman’da. Denizcinin Karısı’yla evlenecek.”</p>

    <p>“Evlenecek?”</p>

    <p>“Denizcinin Karısı, sadece onunla evlenen adamlarla yatar.”</p>

    <p>“Mutlu Liman nerede?”</p>

    <p>“Oyuncu Gemisi’nin karşısında. Sana yolu gösterebilirim.”</p>

    <p>“Yolu biliyorum.” Sam, Oyuncu Gemisi’ni görmüştü. <em>Dareon evlenemez! Yeminin sözlerini söyledi!</em> “Gitmek zorundayım.”</p>

    <p>Koştu. Kaygan taşların üstünde uzun bir yoldu. Sam çok geçmeden nefes nefese kaldı, siyah pelerini arkasında gürültüyle savruluyordu. Koşarken tek eliyle kılıç kemerini tutmak zorundaydı. Karşılaştığı insanlar ona tuhaf bakışlar attı ve bir kedi arka ayaklarının üstüne kalkıp tısladı. Sam gemiye vardığında sendeliyordu. Mutlu Liman, sokağın tam karşısındaydı.</p>

    <p>Sam kıpkırmızı ve nefes nefese bir halde içeri girer girmez, tek gözlü bir kadın kollarını onun boynuna doladı. “Yapma,” dedi Sam, kadına. “Buraya bunun için gelmedim.” Kadın Braavos dilinde cevap verdi. Yüksek Valyria dilini kullanarak, “Bu dili bilmiyorum,” dedi Sam. Mumlar yanıyordu ve şöminede ateş çıtırdıyordu. Biri, testereyle bir şey kesiyormuş gibi keman çalıyordu. Sam, bir kırmızı rahibin etrafında dans eden iki kız gördü. Tek gözlü kadın, göğüslerini Sam’in göğsüne bastırdı. “Yapma! Buraya bunun için gelmedim!”</p>

    <p><em>“Sam!”</em> Havada Dareon’ın tanıdık sesi çınladı. “Yna, onu rahat bırak. O Katil Sam. Benim Yeminli Kardeş’im!”</p>

    <p>Tek gözlü kadın hafifçe uzaklaştı ama tek elini Sam’in kolunda bıraktı. Dansçılardan biri seslendi, “İsterse beni katledebilir.” Diğeri, “Sence kılıcına dokunmama izin verir mi?” dedi. Kızların arkasındaki duvara mor bir kadırga boyanmıştı; kadırganın mürettebatı, uyluk yüksekliğinde çizmelerden başka hiçbir şey giymeyen kadınlardan oluşuyordu. Tyroshlu bir denizci köşede sızmıştı, kızıl renkli gür sakallarının arkasından horluyordu. Başka bir yerde, büyük göğüslü yaşlıca bir kadın, siyah ve kırmızı tüyler takmış iri bir Yaz Adalı’yla taş oyunu oynuyordu. Bütün bunların ortasında Dareon oturuyordu, kucağındaki kadının boynuna burnunu sürtüyordu. Kadın, şarkıcının siyah pelerinini giyiyordu.</p>

    <p>“Katil,” diye seslendi şarkıcı sarhoş bir sesle, “gel de leydi karımla tanış.” Dareon’ın saçları saman ve bal sarısıydı, gülümsemesi sıcaktı. “Karıma aşk şarkıları söylüyorum. Ben şarkı söylediğimde kadınlar yağ gibi eriyor. Bu yüze nasıl karşı koyabilirim?” Kadının burnunu öptü. “Karım, Katil’e bir öpücük ver, o benim kardeşim.” Kadın ayağa kalktığında, Sam pelerinin altında hiçbir şey olmadığını gördü. “Sakın karımı okşamaya kalkma Katil,” dedi Dareon gülerek. “Ama karımın kardeşlerinden birini istersen çekinme. Hâlâ yeterli sikkem var sanırım.”</p>

    <p><em>Bize yiyecek satın alabilecek sikkeler,</em> diye düşündü Sam, <em>bize odun alabilecek ve Üstat Aemon’ı sıcak tutabilecek sikkeler.</em> “Sen ne yaptın? Sen <em>evlenemezsin.</em> Sen yeminin sözlerini söyledin, tıpkı benim gibi. Bunun için başını alabilirler.”</p>

    <p>“Sadece bu gece için evlendik Katil. Batıdiyar’da bile bunun için başını almazlar. Hazine bulmak için Köstebek Kasabası’na gitmedin mi hiç?”</p>

    <p>“Hayır.” Sam kızardı. “Ben asla...”</p>

    <p>“Peki yabanıl fahişenden ne haber? Onu birkaç kez düzmüş olmalısın. Ormanda, şu senin pelerininin altında birlikte geçirdiğiniz onca gece, aletini kızın içine hiç sokmadığını söyleme sakın.” Dareon eliyle bir sandalye gösterdi. “Otur Katil. Bir kadeh şarap al. Bir fahişe al. İkisini de al.”</p>

    <p>Sam şarap istemiyordu. “Akşam olmadan döneceğini söylemiştin. Şarap ve yiyecek getirmek için.”</p>

    <p>“Öteki’yi böyle mi öldürdün? Onu ölene dek azarladın mı?” Dareon güldü. “Benim karım <em>o,</em> sen değilsin. Eğer evliliğime kadeh kaldırmayacaksan, git.”</p>

    <p>“Benimle gel,” dedi Sam. “Üstat Aemon uyandı ve şu ejderhaları duymak istiyor. Kanayan yıldızlardan, beyaz gölgelerden ve rüyalardan bahsediyor... eğer şu ejderhalarla ilgili daha çok şey öğrenebilirsek, üstat biraz huzur bulabilir. Bana yardım et.”</p>

    <p>“Yarın. Düğün gecemde değil.” Dareon ayağa kalktı, karısının elini tuttu ve merdivene doğru yürümeye başladı.</p>

    <p>Sam, şarkıcının yolunu kesti. “<em>Söz verdin</em> Dareon. Sözleri söyledin. Benim kardeşim olman gerek.”</p>

    <p>“Batıdiyar’da. Burası sana Batıdiyar gibi görünüyor mu?”</p>

    <p>“Üstat Aemon...”</p>

    <p>“...ölüyor. Bütün gümüşlerimizi verdiğin şu şeritli şifacı bu kadarını söyledi.” Dareon’ın ağzı gerildi. “Bir kız seç ya da git Sam. Düğünümü mahvediyorsun.”</p>

    <p>“Gideceğim,” dedi Sam, “ama sen de benimle geleceksin.”</p>

    <p>“Hayır. Seninle işim bitti. <em>Siyahla</em> işim bitti.” Dareon, çıplak karısının üstündeki pelerini yırtarak çıkardı ve Sam’in yüzüne fırlattı. “Al. Bunu yaşlı adamın üstüne ört. Onu biraz ısıtır. Benim bu pelerine ihtiyacım olmayacak. Ben yakında kadifelere bürüneceğim. Gelecek yıl kürkler giyeceğim. Yiyeceğim şeyleri duysan...”</p>

    <p>Sam, şarkıcıya vurdu.</p>

    <p>Bunu düşünmemişti. Eli yukarı kalktı, yumruk şeklini aldı ve şarkıcının çenesine indi. Dareon küfretti, şarkıcının çıplak karısı bir çığlık attı ve Sam şarkıcının üstüne atıldı. Dareon alçak bir masanın üstüne devrildi. İkisi hemen hemen aynı boydalardı ama Sam şarkıcıdan iki kat ağırdı ve hayatında ilk kez, korkmayı unutacak kadar öfkeliydi. Dareon’ın yüzünü ve karnını yumrukladı, sonra iki eliyle birden delikanlının omuzlarına vurmaya başladı. Dareon, Sam’in bileklerini yakalayınca, Sam arkadaşına kafa attı ve onun dudağını patlattı, elleri serbest kalınca da burnunu yumrukladı. Bir yerde bir adam gülüyordu, bir kadın küfrediyordu. Dövüş yavaşlamaya başladı, Sam ve Dareon, amber renkli balın içinde dövüşen iki siyah sinek gibiydiler. Biri, Sam’i şarkıcının üstünden aldı. Sam ona da vurdu ve başına bir şey çarptı.</p>

    <p>Sonra Sam kendini dışarıda buldu, sisin içinde uçuyordu. Bir an için aşağıdaki siyah suları gördü ve sonra kanal yükselip Sam’in yüzüne çarptı.</p>

    <p>Sam bir taş gibi battı, bir kaya gibi, bir dağ gibi. Gözlerine ve burnuna su doldu; siyah, soğuk ve tuzlu. Sam imdat için bağırmaya çalıştığında daha çok su yuttu. Soluk almak için çabalayarak ve suyu döverek döndü, burnundan hava kabarcıkları çıkıyordu. <em>Yüz,</em> dedi Sam kendine, <em>yüz.</em> Tuzlu su gözlerini yakıyor ve onu körleştiriyordu. Sam sadece bir an için yüzeye çıktı, ciğerlerini havayla doldurdu, bir eliyle umutsuzca çırpınırken diğeriyle kanalın duvarına tutunmaya çalıştı ama taşlar dümdüz ve kaygandı, tutunacak bir yer yoktu. Sam tekrar battı.</p>

    <p>Kıyafetleri suyu emip sırılsıklam olurken, Sam soğuğu teninde hissediyordu. Kılıç kemeri bacaklarından aşağı kaydı ve ayaklarına dolandı. Kör bir panik içinde, <em>boğulacağım,</em> diye düşündü Sam. Tekrar yüzeye çıkabilmek için çırpındı ama yukarı çıkmak yerine kanalın dibine çarptı. <em>Tepetaklak olmuşum,</em> diye fark etti, <em>boğuluyorum.</em> Suda çırpınan elinin altından bir şey geçti, bir balık ya da su yılanı. <em>Boğulamam, Üstat Aemon bensiz ölecek, Şebboy’un kimsesi kalmayacak. Yüzmek zorundayım, yüzmek...</em></p>

    <p>Şiddetli bir su sesi duyuldu ve bir şey Sam’in vücuduna dolandı. Sam’in ilk düşüncesi, <em>su yılanı</em> oldu. <em>Su yılanı beni yakaladı, beni aşağı çekiyor.</em> Ağzı çığlık atmak için açıldı ve Sam daha fazla su yuttu. <em>Boğuldum,</em> Sam’in son düşüncesiydi. <em>Ah tanrılar, merhamet edin, boğuldum.</em></p>

    <p>Sam gözlerini açtığında sırtüstü yatıyordu. İri bir Yaz Adalı, domuz budu büyüklüğündeki yumruklarıyla Sam’in karnına vuruyordu. Sam, <em>kes şunu, canımı acıtıyorsun,</em> diye bağırmaya çalıştı. Kelime yerine su kustu ve güçlükle nefes aldı. Sırılsıklamdı, üşüyordu. Kaldırım taşlarının üstünde, bir kanal suyu gölcüğünün içinde yatıyordu. Yaz Adalı, Sam’in karnına tekrar vurdu ve burnundan biraz daha su fışkırdı. “Kes şunu,” dedi Sam nefes nefese. “Boğulmadım. Boğulmadım.”</p>

    <p>“Hayır.” Kurtarıcısı, Sam’in üzerine eğildi. İri, siyah bir adamdı, üstünden su damlıyordu. Xhondo’ya bir sürü tüy borçlusun. Su, Xhondo’nun iyi pelerinini mahvetti.”</p>

    <p>Etmişti, Sam gördü. Tüylerden yapılmış ıslak ve kirli pelerin, siyah adamın devasa omuzlarına yapışmıştı. “Amacım aslında...”</p>

    <p>“...yüzmek değil miydi? Xhondo gördü. Çok fazla su sıçradı. Şişman adamlar suyun üstünde kalmalıdır.” Adam, kocaman siyah elleriyle Sam’in kıyafetini kavradı ve onu ayağa kaldırdı. Xhondo, <em>Tarçın Rüzgâr</em>’ın ikinci kaptanıdır. Çok dil konuşur, biraz. Xhondo içeride güldü, sen şarkıcıya yumruk atınca. Ve Xhondo duydu.” Adamın yüzüne geniş bir gülümseme yayıldı. Xhondo o ejderhaları biliyor.”</p>
  </div>
</body>
</html>
