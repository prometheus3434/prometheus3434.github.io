<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Brienne</h1>

    <p>“On üç yaşında bir bakireyi arıyorum,” dedi köy kuyusunun yanındaki gri saçlı kadına. “Soylu ve çok güzel bir kız, mavi gözleri ve kızıl saçları var. Kırk yaşlarında şişman bir şövalyeyle ya da bir soytarıyla yolculuk ediyor olabilir. Onu gördün mü?”</p>

    <p>Parmaklarıyla alnını ovuşturarak, “Hatırladığım kadarıyla hayır sör,” dedi kadın. “Ama gözümü açık tutarım, bunu yaparım.”</p>

    <p>Onu demirci de görmemişti. Köy septindeki rahip, domuzlarını gezdiren çoban, bahçesinden soğan toplayan kız da... Tarth Bakiresi’nin, Rosby’nin kerpiç kulübeleri arasında bulduğu basit insanların hiçbiri onu görmemişti. Fakat Brienne sebat etti. <em>Gölgeli Vadi’ye giden en kısa yol bu,</em> dedi kendine. <em>Eğer Sansa bu yoldan geçtiyse biri onu görmüş olmalı.</em> Kale kapılarında aynı soruyu iki mızrakçıya sordu. Adamların arması, kakım üstünde üç kırmızı zikzak gösteriyordu; Rosby Hanedanı’nın arması. “Eğer kız bugünlerde yoldaysa, uzun süre bakire kalamaz,” dedi daha yaşlı olan mızrakçı. Daha genç olan, kızın bacaklarının arasında da kızıl tüyler olup olmadığını sordu.</p>

    <p><em>Burada yardım bulamayacağım.</em> Brienne, tekrar atına bindiği sırada, köyün diğer ucunda benekli bir atın sırtında oturan sıska bir çocuk gördü. <em>Bununla konuşmadım,</em> diye düşündü ama çocuk septin arkasında kayboldu. Brienne çocuğun peşinden gitme zahmetine girmedi. <em>Büyük ihtimalle diğerlerinden fazla bir şey bilmiyor.</em> Rosby, yol üstündeki geniş bir yerdi sadece. Sansa’nın burada oyalanması için bir sebep yoktu. Brienne yola dönerek kuzeydoğuya doğru ilerledi, elma bahçelerinden ve arpa tarlalarından geçti, kısa zaman sonra köyü ve kalenin kuyusunu arkada bıraktı. Aradığı avı Gölgeli Vadi’de bulacaktı. <em>Eğer Sansa bu yoldan geçtiyse.</em></p>

    <p>“Kızı bulacağım ve onu güvende tutacağım,” diye söz vermişti Brienne, Sör Jaime’ye. “Leydi annesinin hatırına. Ve senin hatırına.” Soylu kelimelerdi fakat kelimeler kolaydı, fiiller ise zor. Brienne şehirde fazlasıyla oyalanmış ve çok az şey öğrenmişti. <em>Daha önce yola koyulmalıydım... ama nereye doğru?</em> Sansa Stark, Kral Joffrey’nin öldüğü gece kaybolmuştu. Onu o zamandan bu yana gören ya da nereye gittiğiyle ilgili bir fikri olan varsa bile kimse konuşmuyordu. <em>En azından bana.</em></p>

    <p>Brienne kızın şehirden ayrıldığına inanıyordu. Sansa hâlâ Kral Toprakları’nda olsaydı altın pelerinliler onu ortaya çıkarırdı. Kız başka bir yere gitmek zorundaydı... ama başka bir yer, büyük bir yerdi. <em>Yeni çiçek açmış, yalnız, korkmuş ve müthiş bir tehlikenin içinde bir bakire olsaydım ne yapardım?</em> diye sordu Brienne kendine. <em>Nereye giderdim?</em> Cevap onun için kolaydı. Tarth’a geri dönerdi, babasına. Fakat Sansa’nın babası, onun gözlerinin önünde kafası kesilerek öldürülmüştü. Leydi annesi de İkizler’de katledilmişti. Ve Kışyarı, Starklar’ın muazzam hisarı yağmalanıp yakılmıştı, insanları kılıçtan geçirilmişti. <em>Sansa’nın gidecek bir evi, babası, annesi, kardeşleri yok.</em> Kız bir sonraki kasabada ya da Asshai’ye giden bir gemide olabilirdi; bir seçenek en az diğeri kadar mümkün görünüyordu.</p>

    <p>Sansa Stark evine gitmek istemiş olsa bile, oraya nasıl giderdi? Kral Yolu güvenli değildi, bunu bir çocuk bile bilirdi. Boğaz’ın karşısındaki Moat Cailin demirdoğumluların elindeydi ve İkizler’de, Sansa’nın ağabeyini ve leydi annesini öldüren Freyler vardı. Kız, sikkesi olsa deniz yolunu kullanabilirdi fakat Kral Toprakları’ndaki liman hâlâ harabe halindeydi. Nehir yıkık rıhtımlardan ve batık kadırgalardan ibaret bir karmaşaydı. Brienne iskeleler boyunca soruşturmuştu ama kimse Kral Joffrey’nin öldüğü gece limandan ayrılan bir gemi hatırlamıyordu. Bir adam, koya demir atan birkaç ticaret gemisinin küçük teknelerle yük boşalttığını söylemişti ama gemilerin çoğu, kıyıyı yukarı doğru takip ederek limanı her zamankinden daha hareketli olan Gölgeli Vadi’ye gidiyordu.</p>

    <p>Brienne’in kısrağı güzeldi ve iyi bir tempo tutturmuştu. Yolda tahmin ettiğinden fazla yolcu vardı. Yalvaran kardeşler, boğazlarına taktıkları sırımlardan sarkan küreler yüzünden ağır ağır ve sallanarak yürüyordu. Genç bir rahip, bir lorda ait olabilecek kadar iyi bir binek atının üstünde dörtnala koşarak Brienne’i geçti. Sonra Brienne bir grup sessiz rahibeyle karşılaştı, onları sorguladığında kadınlar başlarını iki yana salladılar. Öküz arabalarından oluşan bir kafile, tahıl ve yün çuvallarıyla güneye gidiyordu. Brienne daha sonra, domuzlarını güden bir domuz çobanının ve atlı muhafızlar tarafından korunan bir arabada yolculuk eden yaşlı bir kadının yanından geçti. İnsanların hepsine; on üç yaşında, mavi gözlü, kızıl saçlı, soylu bir kız görüp görmediklerini sordu. Hiçbiri görmemişti. Brienne, önündeki yolla ilgili sorular da sordu. “Burayla Gölgeli Vadi arası yeterince güvenli,” dedi bir adam, “ama Gölgeli Vadi’den sonra haydutlar ve ormanlarda ıskartalar var.”</p>

    <p>Sadece çamlar ve muhafız ağaçları hâlâ yeşildi. Geniş yapraklı ağaçlar, kızıl ve altın rengi pelerinler giymiş ya da kahverengi ve çıplak dallarıyla gökyüzünü tırmalamak için soyunmuşlardı. Rüzgârın her esişi, tekerlek izleriyle dolu yoldan ölü yaprak bulutları havalandırıyordu. Yapraklar, Jaime Lannister’ın Brienne’e bağışladığı doru kısrağın toynaklarının altında hışırdıyordu. <em>Rüzgârın içinde bir yaprak bulmak, Batiyar’da kaybolmuş bir kızı bulmak kadar kolay.</em> Brienne, Jaime Lannister’ın ona bu görevi zalimane bir şaka olarak mı verdiğini merak etti. Belki de Sansa Stark ölmüştü, Kral Joffrey’nin ölümünde oynadığı rol yüzünden kafası kesilmişti ve kız isimsiz bir mezara gömülmüştü. Kızın cinayeti, Tarth’tan gelen iri ve aptal bir fahişeyi kızı bulmak üzere göndermekten daha iyi bir şekilde örtbas edilebilir miydi?</p>

    <p><em>Jaime bunu yapmaz. Samimiydi. Bana kılıcı verdi, ona Yeminkâr adını taktı.</em> Aslında bir şey değişmezdi. Brienne, Leydi Catelyn’e, kızlarını ona geri götüreceğine dair söz verişti ve hiçbir söz, bir ölüye verilmiş söz kadar kutsal değildi. Jaime, küçük olan kızın çoktan öldüğünü iddia etmişti; Lannisterlar’ın, Roose Bolton’ın piçiyle evlenmek üzere kuzeye gönderdiği Arya sahteydi. Sadece Sansa kalmıştı. Brienne onu bulmak zorundaydı.</p>

    <p>Akşama doğru, bir derenin kenarında bir kamp ateşi gördü. İki adam ateşin yanına oturmuş alabalık kızartıyordu, silahlarını ve zırhlarını bir ağacın altına yığmışlardı. Adamlardan biri yaşlıydı, biri biraz daha gençti fakat genç olmaktan çok uzaktı. Daha genç olan, Brienne’i karşılamak için ayağa kalktı. Adamın büyük göbeği, maral derisinden yapılmış lekeli yeleğinin bağcıklarını zorluyordu. Yanaklarını ve çenesini, eski altın renginde kabarık ve dağınık sakallar örtüyordu. “Üç kişiye yetecek kadar alabalığımız var sör,” diye seslendi adam.</p>

    <p>Brienne ilk kez bir erkekle karıştırılmıyordu. Büyük miğferini çıkardı, saçlarını serbest bıraktı. Saçları sarıydı, kirli saman rengiydi ve en az saman kadar kırılgandı. Uzun ve ince saçlar Brienne’in omuzlarına döküldü. “Teşekkür ederim sör.”</p>

    <p>Vasıfsız şövalye gözlerini kısarak dikkatle Brienne’e baktı, Brienne adamın uzağı göremediğini fark etti. “Bir leydi, öyle mi? Silahlı ve zırhlı. Illy, tanrılar merhamet edin, cüssesine bir bak.”</p>

    <p>“Ben de bir şövalye olduğunu sandım,” dedi yaşlı adam balıkları çevirirken.</p>

    <p>Brienne bir erkek olsaydı onun için iri denirdi ama bir kadın için devasaydı. Ömrü boyunca duyduğu kelime ucubeydi. Omuzları genişti, kalçaları daha da geniş. Bacakları uzundu, kolları kalın. Göğsünde memeden çok kas vardı. Elleri büyüktü, ayakları kocaman. Üstelik çirkindi Brienne, ata benzeyen benekli bir yüzü ve ağzına büyük geliyormuş gibi görünen dişleri vardı. Bunların hiçbirinin ona hatırlatılmasına gerek yoktu. “Sörler,” dedi Brienne, “yolda on üç yaşında bir kız gördünüz mü? Mavi gözlü, kızıl saçlı bir kız. Kırk yaşlarında şişman ve kırmızı suratlı bir adamla yolculuk ediyor olabilir.”</p>

    <p>Uzağı göremeyen vasıfsız şövalye başını kaşıdı. “Böyle bir kız hatırlamıyorum. Kızıl, nasıl bir saçtır?”</p>

    <p>“Kahverengine dönük kırmızı,” dedi yaşlı olan adam. “Hayır, onu görmedik.”</p>

    <p>“Onu görmedik leydim,” dedi daha genç olan. “Gelin, atınızdan inin, balıklar neredeyse pişti. Aç mısınız?”</p>

    <p>Brienne aslında açtı ama aynı zamanda temkinliydi. Vasıfsız şövalyelerin kötü bir şöhreti vardı. “Bir vasıfsız şövalye ve bir hırsız şövalye, aynı kılıcın iki kenarıdır,” denirdi. <em>Bu ikisi çok tehlikeli görünmüyor.</em> “İsimlerinizi öğrenebilir miyim sörler?”</p>

    <p>“Ben, şarkıcıların bahsettiği Sör Creighton Longbough olma onuruna sahibim,” dedi büyük göbekli adam. “Karasu’daki kahramanlıklarımı duymuşsunuzdur belki. Arkadaşım, Sör Meteliksiz Illifer’dır.”</p>

    <p>Creighton Longbough hakkında bir şarkı varsa bile, Brienne o şarkıyı duymamıştı. Adamların isimleri, tıpkı armaları gibi, ona bir şey ifade etmiyordu. Sör Creighton’ın yeşil kalkanında kahverengi bir şerit ve bir savaş baltası tarafından açılmış derin bir yarık vardı. Sör Illifer, düz çizgilerle sekiz üçgene bölünmüş altın ve kakım bir kalkana sahipti ama boyanmış altın ve boyanmış kakım, adamın sahip olduğu tek altın ve tek kakım türüymüş gibi görünüyordu. Adam en az altmış yaşındaydı, kaba yünden yapılmış yamalı pelerininin başlığının altındaki yüzü zayıf ve dardı. Paslı bir örgü zırh giymişti. Brienne her iki adamdan da bir baş uzundu, üstelik atı ve zırhı onlarınkinden daha iyiydi. <em>Eğer bunlar gibilerden korkarsam, uzunkılıcımı bir çift örgü ikiyle değiştirmem gerekir.</em></p>

    <p>“Size teşekkür ederim iyi sörler,” dedi Brienne. “Balığınızı memnuniyetle paylaşırım.” Atından inip hayvanın eyerini çıkardı. Kısrağı suladı ve otlaması için serbest bıraktı. Silahlarını, kalkanını ve eyer heybelerini bir karaağacın altına yığdı. O sırada alabalıklar çıtır çıtır kızarmıştı. Sör Creighton, Brienne’e bir balık getirdi, Brienne yemek için yere oturup bağdaş kurdu.</p>

    <p>Kendi balığını parmaklarıyla ayırırken, “Gölgeli Vadi’ye doğru gidiyoruz leydim,” dedi Longbough. “Bizimle birlikte yolculuk ederseniz iyi yapmış olursunuz. Yollar çok tehlikeli.”</p>

    <p>Brienne, yolların tehlikeleri hakanda adamın bilmek istediğinden çok daha fazlasını anlatabilirdi. “Teşekkür ederim sör lakin korumanıza ihtiyacım yok.”</p>

    <p>“Israr ediyorum. Gerçek bir şövalye, kendisinden daha hassas olan cinsiyeti korumalıdır.”</p>

    <p>Brienne, kılıcının kabzasına dokundu. “Bu beni korur sör.”</p>

    <p>“Bir kılıç, ancak onu savuran adam kadar iyidir.”</p>

    <p>“Onu yeterince iyi savuruyorum.”</p>

    <p>“Eminim öyledir. Bir leydiyle tartışmak saygısızlık olur. Sizi sağ salim Gölgeli Vadi’ye götüreceğiz. Üç kişi, tek kişiden daha güvenli yol alır.”</p>

    <p><em>Nehirova’dan ayrılırken üç kişiydik ama Jaime elini kaybetti, Sör Cleos da hayatını.</em> “Atlarınız benimkine ayak uyduramaz.” Sör Creighton’ın kahverengi iğdişi, çapaklı gözleri olan çökük sırtlı bir yaratıktı ve Sör Illifer’ın sıska atı açlıktan kırılacakmış gibi görünüyordu.</p>

    <p>“Küheylanım Karasu’da bana gayet iyi hizmet verdi,” diye ısrar etti Sör Creighton. “Orada büyük bir katliam gerçekleştirdim ve bir düzine fidye kazandım. Sör Herbert Bolling’i tanır mıydınız leydim? Onunla asla tanışamazsınız artık. Onu durduğu yerde katlettim. Kılıçlar çarpıştığında Sör Creighton Longbough asla arkalarda olmaz.”</p>

    <p>Adamın arkadaşı kuru bir kahkaha koyuverdi. “Creigh, kes şunu. Onun gibilerin bizim gibilere ihtiyacı yoktur.”</p>

    <p>“Benim gibiler?” Brienne, adamın ne demek istediğinden emin olamadı.</p>

    <p>Sör Illifer kemikli parmağıyla Brienne’in kalkanını gösterdi. Boyası çatlamış ve dökülmüş olmasına rağmen, kalkanın taşıdığı arma açıkça ortadaydı: Sol üst köşeden sağ alt köşeye bir çizgiyle bölünmüş, yarısı altın ve yarısı gümüş zemin üstünde siyah bir yarasa. “Bir yalancının kalkanını taşıyorsun ve buna hakkın yok. Büyükbabamın büyükbabası, son Lothston’ın öldürülmesine yardım etti. O zamandan beri kimse, onu taşıyanların amelleri kadar kara olan yarasayı taşımaya cesaret edemedi.”</p>

    <p>Kalkan, Sör Jaime’nin Harrenhal silahhanesinden aldığı kalkandı. Brienne bunu, kısrak ve daha pek çok şeyle birlikte ahırda bulmuştu; eyer ve dizgin, örgü zırh ve göz siperli büyük miğfer, altın ve gümüş keseleri, keselerin her ikisinden de daha değerli bir parşömen. “Kendi kalkanımı kaybettim,” diye açıkladı Brienne.</p>

    <p>“Bir bakirenin ihtiyacı olan tek kalkan, gerçek bir şövalyedir,” dedi Sör Creighton.</p>

    <p>Sör Illifer onu önemsemedi. “Çıplak ayaklı bir adam çizme arar, üşüyen bir adam da pelerin. Lakin kim üstüne utanç giyinir? O yarasayı, Deyyus lakaplı Lord Lucas ve onun oğlu Manfryd taşıdı, Kara Kardeşlik’in üyesiydi. İnsan niye böyle bir arma taşır diye soruyorum kendime; kendi günahı hâlâ pis ve... <em>taze</em> olmadığı sürece.” Hançerini kınından çıkardı, hançer çirkin ve ucuz bir demir parçasıydı. “Gerçek renklerini saklayan korkunç iri ve korkunç güçlü bir kadın. Creigh, Renly’nin soylu boğazını kesen Tarth Bakiresi’yle tanış.”</p>

    <p>“Bu bir yalan.” Renly Baratheon, Brienne için sadece bir kral değildi. Brienne, reşit oluşunu kutlamak üzere bir lord olarak çıktığı resmi yolculuk sırasında Tarth’a gelen Renly’yi, ilk gördüğü andan itibaren sevmişti. Brienne’in babası, Renly’yi bir ziyafetle karşılamış ve kızının ziyafete iştirakini emretmişti. Bu emir olmasaydı, Brienne yaralı bir hayvan gibi odasında saklanırdı. O sıralar Sansa’dan daha büyük değildi ve sinsi gülümsemelerden, kılıçlardan korktuğundan fazla korkuyordu. <em>Gülü öğrenecekler,</em> demişti Lord Selwyn’e, <em>bana gülecekler.</em> Fakat Akşamyıldızı insaf etmemişti.</p>

    <p>Ve Renly Baratheon, Brienne güzel ve münasip bir leydiymiş gibi ona nezaket göstermişti. Hatta onunla dans etmişti. Brienne onun kollarında kendini zarif hissetmişti, ayakları suyun üstünde kayar gibi hareket etmişti. Daha sonra diğerleri Brienne’le dans etmek için yalvarmıştı; bunun tek sebebi Renly’nin sergilediği örnekti. O günden sonra, Brienne’in tek isteği Lord Renly’ye yakın olmak, ona hizmet etmek ve onu korumak olmuştu. Ama neticede onu yarı yolda bırakmıştı. <em>Renly benim kollarımda öldü ama onu ben öldürmedim,</em> diye düşündü, <em>fakat bu vasıfsız şövalyeler bunu asla anlamaz.</em> “Ben Kral Renly için canımı verir ve mutlu bir şekilde ölürdüm,” dedi. “Ben ona zarar vermedim. Kılıcım üstüne yemin ederim.”</p>

    <p>“Bir şövalye, kılıcı üstüne yemin eder,” dedi Sör Creighton.</p>

    <p>“Yedi üstüne yemin et,” diye ısrar etti Sör Meteliksiz Illifer.</p>

    <p>“O halde Yedi üstüne. Ben Kral Renly’ye zarar vermedim. Anne üstüne yemin ederim. Eğer yalan söylüyorsam onun merhametine asla mazhar olmayayım. Baba üstüne yemin ederim ve ondan beni adilce yargılamasını isterim. Bakire ve Yaşlı Hatun üstüne, Demirci ve Savaşçı üstüne yemin ederim. Ve Yabancı üstüne yemin ederim, eğer yalan söylüyorsam canımı şimdi alsın.”</p>

    <p>“Bir kız için iyi yemin ediyor,” dedi Sör Creighton.</p>

    <p>“Evet.” Sör Meteliksiz Illifer omuz silkti. “Pekâlâ, eğer yalan söylüyorsa tanrılar onu hizaya getirir.” Hançerini tekrar kınına soktu. “İlk nöbet senin.”</p>

    <p>Vasıfsız şövalyeler uyurken, Brienne ateşin çıtırtılarını dinleyerek huzursuzca küçük kampın etrafında dolaştı. <em>Fırsatım varken gitmeliyim.</em> Bu adamları tanımıyordu ama gönlü onları savunmasız bırakıp gitmeye de razı olmuyordu. Gecenin karanlığında bile yolda atlılar vardı ve ormandan, baykuşlarla tilkilere ait olamayabilecek sesler geliyordu. Brienne yürüdü ve kınındaki kılıcını gevşek tuttu.</p>

    <p>Neticede nöbet kolaydı. Zor olan <em>sonrasıydı;</em> Sör Illifer uyanıp nöbeti devralacağını söylediği zaman. Brienne yere bir battaniye serdi ve battaniyenin üstünde kıvrılıp gözlerini kapadı. Kemiklerine kadar yorgun olmasına rağmen, <em>uyumayacağım,</em> dedi kendi kendine. Etrafta erkekler varken hiçbir zaman rahat uyuyamamıştı. Lord Renly’nin kamplarında bile, tecavüz riski her zaman vardı. Brienne bu dersi önce Yüksek Bahçe’nin duvarlarının altında, sonra da Jaime’yle birlikte Cesur Oyuncular’ın eline düştüğünde öğrenmişti.</p>

    <p>Toprağın soğukluğu battaniyeyi geçip Brienne’in kemiklerine işledi. Çok geçmeden, Brienne bütün kaslarının gerilip kasıldığını hissetti. Sansa Stark’ın da üşüyüp üşümediğini merak etti. Leydi Catelyn, Sansa’nın nazik bir ruha sahip olduğunu, limonlu kekleri, ipek elbiseleri ve kahramanlık şarkılarını sevdiğini söylemişti ama Sansa, babasının kafasının kesildiğini görmüş ve daha sonra onun katillerinden biriyle evlendirilmişti. Anlatılan hikâyelerin yarısı bile doğruysa, cüce, Lannisterlar’ın en zalimiydi. <em>Eğer Sansa, Kral Joffrey’yi gerçekten zehirlediyse, onu bunu yapmaya hiç şüphesiz iblis zorlamıştır.</em> Sansa o sarayda yalnız ve dostsuzdu. Brienne, Kral Toprakları’nda, Sansa’nın hizmetçilerinden birini bulmuştu. Brella isimli kadın, Sansa ile cüce arasında çok az sıcaklık olduğunu söylemişti. Belki de Sansa, Joffrey’nin cinayeti kadar İblis’ten de kaçıyordu.</p>

    <p>Brienne’in gördüğü bütün rüyalar, şafak onu uyandırdığında gitmişti. Yerin soğukluğu yüzünden bacakları kaskatıydı ama kimse onu taciz etmemişti ve eşyalarına dokunulmamıştı. Vasıfsız şövalyeler ayaklanmıştı. Sör Illifer kahvaltı için bir sincap kesiyordu, Sör Creighton bir ağacın dibine uzun uzun işiyordu. <em>Vasıfsız şövalyeler,</em> diye düşündü Brienne. <em>Yaşlı, değersiz, şişman ve yarı körler ama düzgün adamlar.</em> Dünyada hâlâ düzgün adamların olduğunu bilmek Brienne’i neşelendirdi.</p>

    <p>Kızarmış sincap, meşe palamudu lapası ve turşu yiyerek kahvaltı ettiler. Sör Creighton, Karasu’da gösterdiği olağanüstü başarıyı anlatarak Brienne’i eğlendirdi; orada Brienne’in hiç duymadığı bir düzine korkutucu şövalyeyi katletmişti. “Ah, eşine az rastlanır bir mücadeleydi leydim,” dedi adam, “eşine az rastlanır ve kanlı bir arbede.” Mücadelede Sör Illifer’ın da asilce dövüştüğünü söyledi. Illifer az konuştu.</p>

    <p>Yola devam etme vakti geldiğinde, iki şövalye Brienne’in iki yanına geçti, önemli bir leydiyi koruyan muhafızlar gibi... gerçi bu leydi, koruyucularının cüce gibi görünmesine sebep oluyordu, onlardan daha iyi silahlı ve zırhlıydı. “Nöbetiniz sırasında yoldan kimse geçti mi?” diye sordu Brienne.</p>

    <p>“On üç yaşında kızıl saçlı bir kız gibi mi?” dedi Sör Meteliksiz Illifer. “Hayır leydim. Kimse geçmedi.”</p>

    <p>“Benim nöbetim sırasında birkaç kişi geçti,” dedi Sör Creighton. “Alaca bir at süren bir çiftlik işçisi, ondan bir saat sonra da çomaklar ve tırpanlar taşıyan bir düzine yayan adam. Ateşimizi gördüler ve atlarımıza bakmak için uzunca bir süre durdular ama onlara çeliğimi gösterdim ve yollarına gitmelerini söyledim. Görünüşlerine bakılırsa zorlu ve gözü kara adamlardı fakat Sör Creighton Longbough ile dalga geçecek kadar cesur değillerdi.”</p>

    <p><em>Hayır,</em> diye düşündü Brienne, <em>o kadar cesur değillerdi.</em> Gülümsemesini saklamak için başını çevirdi. Şükürler olsun ki Sör Creighton, Kızıl Tavuk’un Şövalyesi ile olan destansı mücadelesini anlatmakla meşguldü ve Brienne’in neşesini hikâyeye yordu. Yolda dostlara sahip olmak kendini iyi hissettiriyordu, bu ikisi gibi dostlara sahip olmak bile.</p>

    <p>Brienne, kahverengi çıplak ağaçların arasından süzülen şakımayı duyduğunda öğle olmuştu. “Bu ses ne?” diye sordu Sör Creighton.</p>

    <p>“Duayla yükselmiş sesler.” Brienne bu ilahiyi biliyordu. <em>Korunmak için Savaşçı’ya, yollarını aydınlatması için Yaşlı Hatun’a yakarıyorlar.</em></p>

    <p>Sör Meteliksiz Illifer çentikli bıçağını çıkardı ve adamların gelişini beklemek için atının dizginlerini çekti. “Yaklaşıyorlar.”</p>

    <p>İlahi, kutsal bir gök gürültüsü gibi ormanı doldurdu. Ve aniden, sesin kaynağı yolun ilerisinde ortaya çıktı. Yün cübbeler giyen ve dağınık sakalları olan bir grup yalvaran kardeş kafilenin başındaydı; kimi çıplak ayaklıydı, kimi de sandaletli. Onların arkasında; altmış kadar hırpani adamdan, kadından, çocuktan, benekli bir domuzdan ve pek çok koyundan oluşan bir kalabalık yürüyordu. Adamların baltaları, ahşap sopaları ve çomakları vardı. İnsanların arasında, gri ahşaptan yapılmış ve içine kafataslarıyla kırık kemik parçaları yığılmış bir araba yürüyordu. Yalvaran kardeşler vasıfsız şövalyeleri gördüklerinde durdular ve ilahi kesildi. “İyi şövalyeler,” dedi kardeşlerden biri, “Anne sizi seviyor.”</p>

    <p>“Sizi de kardeşim,” dedi Sör Illifer. “Kimsiniz?”</p>

    <p>“Fukara Dostlar,” dedi baltalı, iri bir adam. Sonbahar ormanının soğukluğuna rağmen üstüne bir şey giymemişti, göğsüne yedi köşeli bir yıldız kazınmıştı. İlk İnsanlar’ın krallığını mahvetmek üzere ilk kez Dar Deniz’i geçtiklerinde, Andal savaşçıları da etlerine bu çeşit yıldızlar kazımışlardı.</p>

    <p>“Şehre gidiyoruz,” dedi arabanın koşum kayışını çeken uzun boylu bir kadın, “bu kutsal kemikleri Kutsanmış Baelor’a götürmek ve kraldan yardım ile koruma istemek için.”</p>

    <p>“Bize katılın dostlar,” diye ısrar etti eski püskü bir rahip cübbesi giyen ufak tefek bir adam, adamın boynundaki sırımda bir kristal sallanıyordu. “Batıdiyar’ın her kılıca ihtiyacı var.”</p>

    <p>“Biz Gölgeli Vadi’ye gidiyoruz,” diye açıkladı Sör Creighton, “ama sizi güven içinde Kral Toprakları’na götürebiliriz.”</p>

    <p>Meteliksiz olduğu kadar işini bilir görünen Sör Illifer, “Eşliğimiz için bize ödeyecek sikkeniz varsa,” diye ekledi.</p>

    <p>“Serçelerin sikkeye ihtiyacı yoktur,” dedi rahip.</p>

    <p>Sör Creighton’ın kafası karıştı. “Serçeler?”</p>

    <p>“Serçe, kuşların en mütevazı ve en sıradan olanıdır; bizim, insanların en mütevazısı ve en sıradanı olduğumuz gibi.” Rahibin zayıf, sert bir yüzü ve ağarmış kahverengi sakalları vardı. Saçları geriye doğru taranmış ve başının arkasında bir düğüm halinde bağlanmıştı. Çıplak ve siyah ayakları, ağaç kökleri gibi eğri büğrü ve sertti. “Bunlar, inançları yüzünden öldürülen kutsal adamların kemikleri. Ölüme kadar Yedi’ye hizmet ettiler. Bazıları açlıktan kırıldı, bazıları işkence gördü. Septler yağmalandı. Bakireler ve anneler, tanrısız adamlar ve şeytana tapanlar tarafından tecavüze uğradı. Sessiz rahibeler bile taciz edildi. Yukarıdaki Anne’miz ıstırapla ağlıyor. Bütün kutsalmış şövalyelerin, dünyevi lordlarını bırakıp Kutsal İnanç’ı savunma vakti geldi. Yedi’yi seviyorsanız bizimle şehre gelin.”</p>

    <p>“Onları yeterince seviyorum,” dedi Illifer, “lakin karnımı doyurmalıyım.”</p>

    <p>“Anne’nin bütün çocukları da öyle.”</p>

    <p>“Biz Gölgeli Vadi’ye gidiyoruz,” dedi Sör Illifer ifadesiz bir sesle.</p>

    <p>Yalvaran kardeşlerden biri tükürdü ve bir kadın inledi. “Siz sahte şövalyelersiniz,” dedi göğsüne yıldız kazınmış olan adam. Diğerleri çomaklarını salladı.</p>

    <p>Çıplak ayaklı rahip, adamları bir kelimeyle sakinleştirdi. “Yargılamayın, zira yargı Baba’ya aittir. Onlar da fukara adamlar, dünya üstünde kaybolmuşlar.”</p>

    <p>Brienne kısrağını öne sürdü. “Benim kardeşim de kayıp. On üç yaşında, kızıl saçlı, güzel bir kız.”</p>

    <p>“Anne’nin bütün çocukları güzeldir. Bakire o zavallı kızı kollasın... seni de.” Rahip, arabanın koşum kayışlarından birini omzuna aldı ve çekmeye başladı. Yalvaran kardeşler bir kez daha ilahi söylemeye başladı. Kafile, ağır ağır ilerleyerek Rosby’ye giden yolu takip ederken, Brienne ve vasıfsız şövalyeler atlarının sırtında, öylece durdular. Yalvaran kardeşlerin sesleri giderek hafifledi ve sonunda duyulmaz oldu.</p>

    <p>Sör Creighton, poposunun bir yanağını eyerden kaldırıp kaşıdı. “Ne çeşit bir adam kutsal bir rahibi öldürür?”</p>

    <p>Brienne ne çeşit adamların bunu yapacağını biliyordu. <em>Bakire Havuzu yakınlarında,</em> diye hatırladı, <em>Cesur Dostlar bir rahibi bir ağacın dalına asmış ve adamın cesedini ok talimi yapmak için kullanmıştı.</em> Rahibin kemiklerinin diğerleriyle birlikte o arabada olup olmadığını merak etti.</p>

    <p>“Bir adamın bir sessiz rahibeye tecavüz etmesi için aptal olması gerekir,” diyordu Sör Creighton. “Hatta onlardan birine el uzatması için... sessiz rahibelerin Yabancı’nın karıları olduğu söylenir, cinsel organları buz gibi soğuk ve ıslakmış.” Brienne’e baktı. “Ah... özür dilerim.”</p>

    <p>Brienne kısrağını Gölgeli Vadi’ye doğru mahmuzladı. Bir an sonra onu Sör Illifer takip etti ve Sör Creighton en arkada yola koyuldu.</p>

    <p>Üç saat sonra, Gölgeli Vadi’ye gitmeye çalışan başka bir gruba rastladılar; vasıfsız bir şövalyenin eşlik ettiği bir tacir ve onun hizmetkârları. Tacir, benekli bir gri kısrak sürüyordu, hizmetkârlar sırayla adamın arabasını çekiyordu. Adamların dördü koşum kayışlarındayken, ikisi tekerleklerin yanında yürüyordu ama atların sesini duyduklarında durdular ve ellerindeki demir uçlu dişbudak kazıklarla arabanın etrafında durum aldılar. Tacir bir arbalet çıkardı, vasıfsız şövalye de bir bıçak. “Eğer şüpheci davranıyorsam beni bağışlayın,” dedi tüccar, “ama bunlar sıkıntılı zamanlar ve benim Sör Shadrich’ten başka korumam yok. Kimsiniz?”</p>

    <p>“Ben meşhur Sör Creighton Longbough’um,” dedi Sör Creighton hakarete uğramış gibi, “Karasu’daki mücadeleden yeni döndüm. Bu da benim dostum Sör Meteliksiz Illifer.”</p>

    <p>“Size zarar vermek niyetinde değiliz,” dedi Brienne.</p>

    <p>Tüccar, kuşkulu gözlerle ona baktı. “Evinizde, güvende olmalıydınız leydim. Neden böylesine gayritabii bir kıyafet giyiyorsunuz?”</p>

    <p>“Kiz kardeşimi arıyorum,” dedi Brienne; kral katili olmakla suçlanan Sansa’nın adını anmaya cesaret edememişti. “Soylu ve güzel bir kız, mavi gözleri ve kızıl saçları var. Onu kırk yaşlarında şişman bir şövalyenin ya da sarhoş bir soytarının yanında görmüş olabilirsiniz.”</p>

    <p>“Yollar, sarhoş soytarılarla ve zorla alıkoyulan bakirelerle dolu. Şişman şövalyelere gelince, böylesine büyük bir kıtlık varken, bir adamın göbeğini yuvarlak tutması zor... ama görünüşe göre sizin Sör Creighton açlık çekmemiş.”</p>

    <p>“Benim kemiklerim iri,” dedi Sör Creighton. “Bir süre birlikte at sürelim mi? Sör Shadrich’in yiğitliğinden şüphe etmiyorum lakin kendisi pek ufak tefek görünüyor, üstelik üç bıçak tek bıçaktan iyidir.”</p>

    <p><em>Dört bıçak,</em> diye düşündü Brienne ama dilini tuttu.</p>

    <p>Tacir korumasına baktı. “Ne diyorsunuz sör?”</p>

    <p>“Ah, bu üçünün korkulacak bir tarafı yok.” Kestane rengi, uzun bacaklı bir at süren Sör Shadrich, zayıf ve tilki suratlı bir adamdı, sivri bir burnu ve bir tutam turuncu saçı vardı. Bir altmıştan uzun olmamasına rağmen, kendisinden çok emin ve ukala bir tavırla konuşuyordu. “Biri yaşlı, öteki şişman, iri olan da bir kadın. Bırakan gelsinler.”</p>

    <p>“Dediğin gibi olsun.” Tüccar, arbeletini indirdi.</p>

    <p>Kaldıkları yerden yola devam ettiklerinde, parayla tutulmuş şövalye geride kaldı ve tuzlanmış bir domuza bakar gibi tepeden tırnağa Brienne’e baktı. “Güçlü kuvvetli ve sağlıklı bir fahişesin derim.”</p>

    <p>Sör Jaime’nin alayları Brienne’i bıçak gibi kesiyordu ama bu küçük adamın sözleri ona hiç dokunmadı. “Bazılarıyla kıyaslanınca bir devim.”</p>

    <p>Adam güldü. “Büyük olması gereken yerlerim yeterince büyük, fahişe.”</p>

    <p>“Tacir sana Shadrich dedi.”</p>

    <p>“Karanlık Vadi’den Sör Shadrich. Bazıları bana Deli Fare der.” Shadrich, armasını göstermek için kalkanını çevirdi; mavi zemindeki kahverengi dalgalı şeritlerin üstünde kırmızı gözlü, büyük, beyaz bir fare. “Kahverengi, gezdiğim toprakları simgeliyor. Mavi de geçtiğim nehirleri. Fare, benim.”</p>

    <p>“Peki deli misin?”</p>

    <p>“Ah, epey. Sizin sıradan fareleriniz kandan ve mücadeleden kaçar. Deli fare onları arar.”</p>

    <p>“Onları nadiren buluyormuş gibi geldi bana.”</p>

    <p>“Yeterince buluyorum. Doğru, ben bir turnuva şövalyesi değilim. Cesaretimi muharebe meydanı için saklarım kadın.”</p>

    <p><em>Kadının, fahişeden</em> biraz daha iyi olduğunu düşündü Brienne. “Öyleyse senin ve iyi Sör Creighton’ın epey ortak noktası var.”</p>

    <p>Sör Shadrich güldü. “Ah, bundan şüpheliyim ama sen ve ben bir macerayı paylaşabiliriz. Kayıp bir kardeş, öyle mi? Mavi gözlü ve kızıl saçlı.” Tekrar güldü. “Ormandaki tek avcı sen değilsin. Ben de Sansa Stark’ı arıyorum.”</p>

    <p>Brienne, şaşkınlığını gizlemek için yüzünü bir maske kadar ifadesiz tuttu. “Sansa Stark kim ve onu neden arıyorsun?”</p>

    <p>“Aşk için, başka ne için olacak?”</p>

    <p>Brienne alnını kırıştırdı. “Aşk mı?”</p>

    <p>“Evet, altın aşkı. Şu iyi Sör Creighton’ın aksine, ben Karasu’ da gerçekten savaştım lakin kaybeden taraftaydım. Fidyem beni mahvetti. Varys’in kim olduğunu bildiğine inanıyorum. Hadım, şu senin hiç duymadığın kız için koca bir torba altın vadetti. Ben açgözlü bir adam değilim. Eğer iri bir fahişe, o yaramaz çocuğu yakalamama yardım edecekse, Örümcek’in sikkelerini onunla paylaşırım.”</p>

    <p>“Şu tacirin hizmetinde olduğunu sanıyordum.”</p>

    <p>“Sadece Gölgeli Vadi’ye kadar. Hibald, korkak olduğu kadar cimri. Ve kendisi <em>çok</em> korkak. Ne diyorsun fahişe?”</p>

    <p>“Ben Sansa Stark diye birini tanımıyorum,” diye ısrar etti Brienne. “Ben kız kardeşimi arıyorum. Soylu bir kız...”</p>

    <p>“...mavi gözleri ve kızıl saçları var, evet. Tanrılar aşkına, kardeşinle birlikse yolculuk eden o şövalye kim? Yoksa ona soytarı adını mı verdin?” Sör Shadrich bir cevap almak için beklemedi, bu iyiydi çünkü Brienne’in verecek cevabı yoktu. “Kral Joffrey’nin öldüğü gece, Kral Toprakları’ndan malum bir soytarı kayboldu, çatlak damarlarla dolu bir burnu olan tıknaz bir adam, bir zamanlar Gölgeli Vadi’de yaşayan Sör Kırmızı Dontos. Umarım senin kardeşin ve <em>onun</em> sarhoş soytarısı, Stark kızıyla ve Sör Dontos’la karıştırılmaz. Bu büyük talihsizlik olur.” Vasıfsız şövalye, süvari atını mahmuzladı ve grubun önüne doğru ilerledi.</p>

    <p>Jaime Lannister bile, Brienne’in kendisini bu kadar aptal hissetmesine sebep olmamıştı. <em>Ormandaki tek avcı sen değilsin.</em> Brella denen kadın, Joffrey’nin Sör Dontos’u nasıl rütbelerinden ettiğini ve Leydi Sansa’nın adamın hayatını kurtarmak için Joffrey’ye nasıl yalvardığını Brienne’e anlatmıştı. Brienne bu hikâyeyi duyduğunda, <em>Dontos kızın kaçmasına yardım etmiş,</em> diye karar vermişti. <em>Sör Dontos’u bulursam Sansa’yı da bulurum.</em> Aynı şeyi düşünen başka insanların da olacağını tahmin etmeliydi. O insanlardan bazıları Sör Shadrich’ten bile ahlaksız olabilirdi. Brienne sadece, Sör Dontos’un Sansa’yı iyi sakladığını umabilirdi. <em>Ama eğer öyleyse, kızı nasıl bulacağım.</em></p>

    <p>Brienne kamburlaştı ve kaşlarını çatarak yola devam etti.</p>

    <p>Kafile bir hana rast geldiğinde akşam olmak üzereydi. Han; bir nehir kavşağının yanında, eski bir taş köprünün üzerinde duran, uzun, ahşap bir yapıydı. Sör Creighton hanın adının Eski Taş Köprü olduğunu söyledi. Hancı onun arkadaşıydı. “Fena aşçı değildir ve odalarda fazla bit yoktur,” diye garanti verdi. “Kim geceyi sıcak bir yatakta geçirmek ister?”</p>

    <p>“Biz istemeyiz, arkadaşın odaları bedavaya vermeyecekse,” dedi Sör Meteliksiz Illifer. “Sikkemiz yok.”</p>

    <p>“Ben üçümüz için de ödeyebilirim.” Brienne’in sikke sıkıntısı yoktu; Jaime o meseleyle ilgilenmişti. Eyer heybesinde, gümüş geyiklerle ve bakır yıldızlarla dolu bir torba buldu. Daha küçük bir torbada altın ejderhalar ve bir parşömen vardı. Kralın bütün sadık kullarına, Majesteleri Kral’ın işiyle ilgilenen Tarthlı Brienne’e yardım etmelerini emreden parşömen; Andallar’ın, Rhoynarlar’ın, İlk İnsanlar’ın Kralı, Bu İsimle Anılan İlk Kral ve Yedi Krallık Lordu Tommen’ın çocuksu yazısıyla imzalanmıştı.</p>

    <p>Hibald da durmaktan yanaydı, adamlarına arabayı ahırın yakınına bırakmalarını emretti. Hanın pencerelerindeki elmas şekilli camlardan sıcak ve sarı ışıklar süzülüyordu. Brienne, kısrağının kokusunu alan bir aygırın kişnediğini duydu. Bir çocuk ahırdan çıkıp, “Bırakın ben yapayım sör,” dediğinde, Brienne eyeri gevşetiyordu.</p>

    <p>“Ben <em>sör</em> değilim,” dedi çocuğa, “ama atı alabilirsin. Tımarladığından, karnının doyurulduğundan ve sulandığından emin ol.”</p>

    <p>Çocuk kızardı. “Affedin leydim. Düşündüm ki...”</p>

    <p>“Sık yapılan bir hata.” Brienne dizginleri çocuğa verdi ve diğerlerini takip ederek hana girdi, tek omzunda eyer heybeleri ve bir kolunun altında uyku şiltesi vardı.</p>

    <p>Ortak salonun zemini talaşla kaplıydı. Havada bira, duman ve et kokusu vardı. Ateşin üzerindeki et parçası çıtırdıyordu, şu anda başında kimse yoktu. Altı yerli adam, bir masanın etrafında oturmuş sohbet ediyordu ama yabancılar içeri girdiğinde sustular. Brienne onların bakışlarını hissedebiliyordu. Örgü zırhına, pelerinine ve yeleğine rağmen kendini çıplak hissetti. Bir adam, “Şuna bak,” dediğinde, Brienne onun Sör Shadrich’ten bahsetmediğini biliyordu.</p>

    <p>Her elinde üçer kupa taşıyan ve attığı her adımda yere bira döken hancı ortaya çıktı.</p>

    <p>“Odan var mı iyi adam?” diye sordu tacir.</p>

    <p>“Olabilir,” dedi hancı, “sikkesi olanlar için.”</p>

    <p>Sör Creighton Longbough gücenmiş görünüyordu. “Naggle, eski bir dostu böyle mi karşılıyorsun? Benim, Longbough.”</p>

    <p>“Sensin gerçekten. Bana yedi geyik borcun var. Bana biraz gümüş göster ben de sana bir yatak göstereyim.” Hancı, daha fazla bira dökerek kupaları teker teker masaya koydu.</p>

    <p>“Bir odanın ücretini kendim için ödeyeceğim, ikinciyi de iki arkadaşım için.” Brienne, Sör Creighton’ı ve Sör Illifer’ı gösterdi.</p>

    <p>“Ben de bir oda alacağım,” dedi tacir, “kendim ve Sör Shadrich için. Hizmetkârlarım ahırda yatabilir, eğer memnun olursanız.”</p>

    <p>Hancı konuklara şöyle bir baktı. “Memnun olmam ama buna izin verebilirim. Yemek yiyecek misiniz? Ateşin üzerinde lezzetli bir keçi var.”</p>

    <p>“Ne kadar lezzetli olduğuna ben karar vereceğim,” diye duyurdu Hibald. “Adamlarım ekmek ve etten damlayan yağ ile yetinebilir.”</p>

    <p>Böylece yemek yediler. Brienne; basamaktan tırmanan hancıyı takip ettikten, adamın eline birkaç sikke sıkıştırdıktan ve eşyalarını hancının gösterdiği ikinci odaya sakladıktan sonra keçinin tadına baktı. Sör Creighton ve Sör Illifer için de keçi ısmarladı, çünkü adamlar onunla alabalıklarını paylaşmıştı. Vasıfsız şövalyeler ve rahip, yemeğin yanında bira içtiler fakat Brienne bir kupa keçi sütü içmeyi tercih etti. Sansa’yı bulmasına yardım edecek bir şeyler duymak umuduyla sofra sohbetlerini dinledi.</p>

    <p>Yerli adamlardan biri, Hibald’a, “Siz Kral Toprakları’ndan geliyorsunuz,” dedi. “Kral Katili’nin sakatlandığı doğru mu?”</p>

    <p>“Doğru,” dedi Hibald. “Kılıç elini kaybetti.”</p>

    <p>“Evet,” dedi Sör Creighton. “Duyduğuma göre, eli bir ulu kurt tarafından koparılmış. Kuzeyden gelen canavarlardan biriymiş. Kuzeyden asla iyi bir şey gelmez. Kuzeylilerin tanrıları bile tuhaf.”</p>

    <p>“Bir kurt değildi,” derken duydu Brienne kendini. “Sör Jaime’nin elini Qohorlu bir paralı asker kesti.”</p>

    <p>“Kullanmadığın elinle dövüşmek kolay bir iş değil,” dedi Deli Fare.</p>

    <p>“Hah,” dedi Sör Creighton Longbough. “Aslına bakarsanız, ben her iki elimle de iyi dövüşürüm.”</p>

    <p>“Ah, bundan şüphem yok.” Sör Shadrich kadehini saygıyla kaldırdı.</p>

    <p>Brienne, Jaime Lannister’la ormanda yaptığı dövüşü hatırladı. Bütün yapabildiği, adamın kılıcını kendinden uzakta tutmak olmuştu. <em>Jaime, zindanda geçirdiği günler yüzünden zayıftı ve elleri zincirliydi. Gücü yerindeyken ve onu engelleyecek zincirler yokken, Yedi Krallık’taki hiçbir şövalye Jaime’nin karşısında duramaz.</em> Jaime birçok şeytani şey yapmıştı ama adam <em>dövüşebiliyordu!</em> Onu sakat bırakmak korkunç bir zalimlikti. Bir aslanı katletmek başka bir şeydi, pençesini kesip onu eksik ve şaşkın bırakmak başka.</p>

    <p>Ortak salon bir anda, bir an daha katlanılamayacak kadar gürültülü hale geldi. Brienne mırıldanarak iyi geceler diledi ve yatmaya gitti. Odasındaki tavan alçaktı; elinde bir mumla içeri giren Brienne, çömelerek yürümek ya da başını eğmek zorundaydı. Odadaki tek mobilya, altı kişinin uyuyabileceği kadar geniş bir yataktı ve pervazda içyağından yapılmış bir mumun dibi vardı. Brienne pervazdaki mumu elindeki ince mumla yaktı, kapıyı sürgüledi ve kılıç kemerini yatak direklerinden birine astı. Brienne’in, kahverengi deriyle kaplanmış ahşap kılıç kını sade bir şeydi, kılıcı daha da sadeydi. Brienne bu silahı, Cesur Dostlar’ın çaldığı bıçağın yerine Kral Toprakları’ndan almıştı. <em>Renly’nin kılıcı.</em> Onu kaybettiğini bilmek hâlâ canını yakıyordu.</p>

    <p>Ama uyku şiltesinin içine gizlenmiş bir uzunkılıç daha vardı. Brienne yatağa oturdu ve kılıcı dışarı çıkardı. Altın, mum ışığında sapsarı ışıldadı ve yakutlar kıpkırmızı yandı. Yeminkâr’ın süslü kınından çıkardığında Brienne’in nefesi kesildi. Çeliğin içinde siyah ve kırmızı hareler dalgalanıyordu. <em>Büyüyle dövülmüş Valyria çeliği.</em> Kahramanlara göre bir kılıçtı. Brienne küçükken, sütannesi onun kulaklarını kahramanlık öyküleriyle doldurmuştu; Mornelu Sör Galladon’ın, Soytarı Florian’ın, Ejderha Şövalyesi Prens Aemon’ın ve diğer şövalyelerin büyük başarılarını anlatmıştı. O adamların her birinin meşhur kılıçları vardı ve bizzat Brienne olmasa da Yeminkâr kesinlikle o gruba aitti. “Ned Stark’ın kızını Ned Stark’ın kendi çeliğiyle savunacaksın,” demişti Jaime.</p>

    <p>Brienne, yatakla duvar arasında diz çöktü, kılıcı tuttu ve altın feneriyle insanlara hayatın yolunu gösteren Yaşlı Hatun’a sessiz bir dua okudu. <em>Benim rehberim ol,</em> dedi, <em>yolumu aydınlat, bana Sansa’ya giden patikayı göster.</em> Brienne, Renly’yi yüzüstü bırakmıştı, Leydi Catelyn’i yüzüstü bırakmıştı. Jaime’yi yüzüstü bırakmamalıydı. <em>Bana kılıcını teslim etti. Bana onurunu teslim etti.</em></p>

    <p>Sonra, becerebildiğince yatağa uzandı; yatağın eni genişti ama boyu yeterince uzun değildi, Brienne enlemesine yattı. Aşağıdan gelen kadeh şıngırtılarını ve basamakları tırmanan sesleri duyabiliyordu. Longbough’un bahsettiği bitler ortaya çıktı. Kaşınmak, Brienne’in uyanık kalmasına yardımcı oldu.</p>

    <p>Hibald’ın merdiveni tırmandığını duydu, bir süre sonra da şövalyeleri. “...adını asla öğrenemedim,” diyordu Sör Creighton, “ama kalkanında kan kırmızısı bir tavuk vardı ve kılıcından kan pıhtıları damlıyordu...” Adamın sesi uzaklaştı ve yukarıda bir yerde bir kapı açılıp kapandı.</p>

    <p>Mum tükenerek söndü. Eski Taş Köprü’nün üzerine karanlık çöktü. Han öyle durgunlaştı ki, Brienne nehrin mırıltılarını duydu. Ancak o zaman kalktı ve eşyalarını topladı. Kapıyı yavaşça açtı, etrafı dinledi ve çıplak ayaklarıyla basamakları inmeye başladı. Dışarıda çizmelerini giydi ve kısrağını eyerlemek için aceleyle ahıra gitti. Atına binerken, Sör Creighton’dan ve Sör Illifer’dan sessizce özür diledi. Brienne yanından geçerken Hibald’ın hizmetkârlarından biri uyandı ama onu durdurmak için hareketlenmedi. Kısrağın toynakları, eski taş köprünün üstünde çınladı. Sonra ağaçlar Brienne’in etrafını sardı, hayaletlerle ve anılarla dolu, zift gibi kara ağaçlar. <em>Sizin için geliyorum Leydi Sansa,</em> diye düşündü Brienne karanlığın içinde at sürerken. <em>Korkmayın. Sizi bulana dek uyumayacağım.</em></p>
  </div>
</body>
</html>
