<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Cersei</h1>

    <p>Adamlar onun önünde dizlerinin üstüne çöktüğünde, <em>deri bir çuval taşıyan üç sefil soytarı,</em> diye düşündü kraliçe. Adamların görüntüsü onu cesaretlendirmedi. <em>Her zaman bir şans var sanırım.</em></p>

    <p>“Majesteleri,” dedi Qyburn sessizce, “küçük konsey...”</p>

    <p>“...benim keyfimi bekleyecek. Onlara bir hainin ölüm haberini götürebiliriz.” Şehrin karşı tarafında, Baelor Septi’nin çanları yas şarkıları söylüyordu. <em>Senin için çanlar çalınmayacak Tyrion,</em> diye düşündü Cersei. <em>Kafanı zifte batıracağım ve çarpık bedenini köpeklere yedireceğim.</em> “Ayağa kalkın,” dedi muhtemel lordlara. “Bana ne getirdiğinizi gösterin.”</p>

    <p>Ayağa kalktılar; üç çirkin ve hırpani adam. Birinin boynunda bir çıban vardı. Üçü de yarım yıldır yıkanmamıştı. Bu çeşit adamları lordluğa yükseltmek fikri Cersei’yi eğlendiriyordu. <em>Onları ziyafetlerde Margaery’nin yanına oturtabilirim.</em> Baş soytarı çuvalın ipini çözüp elini içeri soktuğunda, kabul salonu çürük kokusuyla doldu. Adamın çuvaldan çıkardığı kafa gri yeşildi ve kurtçuk kaynıyordu. <em>Babam gibi kokuyor.</em> Dorcas nefesini tuttu ve Jocelyn ağzını kapatıp kustu.</p>

    <p>Kraliçe, gözünü bile kırpmadan hediyesini inceledi. “Yanlış cüceyi öldürmüşsünüz,” dedi sonunda, her kelimede kın kusarak.</p>

    <p>Soytarılardan biri, “Öyle bir şey yapmadık,” demeye cesaret etti. “Bu o olmalı. Bir cüce, bakın. Biraz çürümüş, hepsi bu.”</p>

    <p>“Aynı zamanda yeni bir burun da çıkarmış,” dedi Cersei. “Büyük ve yuvarlak bir burun olduğunu söyleyebilirim. Tyrion’ın burnu bir mücadele kesilerek kopartılmıştı.”</p>

    <p>Üç soytarı bakıştı. “Bize kimse söylemedi,” dedi kafayı tutan. “Bu adam gayet cesur bir şekilde yolda yürüyordu, çirkin bir cüceydi, biz de düşündük ki...”</p>

    <p>“Bir serçe olduğunu <em>söyledi,</em>” diye ekledi çıbanı olan, “sen de onun yalan söylediğini söyledin.” Bunlar üçüncü adama söylenmişti.</p>

    <p>Kraliçe, bu fars oyunu uğruna küçük konseyi beklettiğini düşününce sinirlendi. “Benim vaktimi harcadınız ve masum bir adamı öldürdünüz. Ben de sizin kafalarınızı kesmeliyim.” Fakat bunu yaparsa, bir sonraki adam tereddüt edebilir ve İblis’in ağdan kaçıp gitmesine izin verebilirdi. Cersei böyle bir şeye müsaade etmektense, ölü cücelerden üç metrelik bir yığın oluştururdu. “Gözümün önünden çekilin.”</p>

    <p>“Evet Majesteleri,” dedi çıbanlı adam. “Özür dileriz.”</p>

    <p>“Kafayı istiyor musunuz?” dedi kafayı tutan.</p>

    <p>“Sör Meryn’e verin. Hayır, çuvalın <em>içinde,</em> seni yarım akıllı. Evet. Sör Osmund, şunları dışarı çıkarın.”</p>

    <p>Trant kafayı dışarı çıkardı, Karakazan da kafayı getiren adamları. Adamların ziyaretinin tek kanıtı, Leydi Jocelyn’in kahvaltısıydı. “Şunu hemen temizle,” diye emretti kraliçe. Bu ona getirilen üçüncü kafaydı. <em>Bu seferki en azından bir cüceydi.</em> Bundan önceki sadece çirkin bir çocuktu.</p>

    <p>“Biri cüceyi bulacak, endişe etmeyin,” dedi Sör Osmund. “Ve bulunduğunda onu bir güzel öldüreceğiz.”</p>

    <p><em>Öldürecek misiniz?</em> Cersei geçen gece rüyasında çıkık çeneli ve çatlak sesli yaşlı kadını görmüştü. Ona Lannis Limanı’nda Kurbağa Maggy diyorlardı. <em>Eğer babam kadının bana neler söylediğini bilseydi, onun dilini keserdi.</em> Ama Cersei kimseye anlatmamıştı, Jaime’ye bile. <em>Melara, kadının kehanetlerinden hiç bahsetmezsek onları unutacağımızı söylemişti. Unutulmuş bir kehanetin gerçekleşemeyeceğini söylemişti.</em></p>

    <p>“Her yerde İblis’i arayan muhbirlerim var Majesteleri,” dedi Qyburn. Üstatların cübbelerine çok benzeyen bir şey giymişti ama giydiği şey gri değil beyazdı, Kral Muhafızları’nın tertemiz pelerinleri gibi. Cübbenin etekleri, kolları ve yüksek yakası altın helezonlarla süslenmişti ve adamın beline altın bir kuşak sarılmıştı. “Eski Şehir, Martı Kasabası, Dorne, hatta Özgür Şehirler. İblis nereye kaçarsa kaçsın, muhbirlerim onu bulacaklar.”</p>

    <p>“Kral Toprakları’ndan ayrıldığını farz ediyorsunuz. Baelor Septi’nde saklanıyor da olabilir. Belki de şu korkunç gürültüyü yaratmak için çanların iplerine asılıyordur.” Cersei yüzünü buruşturdu ve Dorcas’ın yardımıyla ayağa kalktı. “Gelin lordum. Konseyim bekliyor.” Qyburn’ün koluna girdi, birlikte merdivenden aşağı indiler. “Size verdiğim şu küçük işle ilgilenebildiniz mi?”</p>

    <p>“İlgilendim Majesteleri. Bu kadar uzun sürdüğü için üzgünüm. Eti böceklerden temizlemek hayli vaktimi aldı. Kendimi affettirmek için, fildişi ve gümüşten yapılmış bir kutunun içini keçeyle kapladım, kafatası için münasip bir sunum hazırladım.”</p>

    <p>“Bir çuval da işe yarardı. Prens Doran onun kafasını istiyor. Kafanın ne çeşit bir kutunun içinde geldiğini hiç umursamaz.”</p>

    <p>Çanların çınlaması avluda daha gürültülüydü. <em>Altı üstü bir Yüce Rahip’ti. Buna daha ne kadar katlanmak zorundayız.</em> Çanların sesi Dağ’ın çığlıklarından daha melodikti ama...</p>

    <p>Qyburn kraliçenin ne düşündüğünü sezmiş gibiydi. “Çanlar gün batımında susacak Majesteleri.”</p>

    <p>“Bu büyük bir rahatlama olacak. Nereden biliyorsunuz?”</p>

    <p>“Bilmek, benim hizmetimin tabiatında var.”</p>

    <p><em>Varys hepimizi, yeri doldurulamaz olduğuna inandırmıştı. Nasıl da aptalmışız.</em> Kraliçe, hadımın yerini Qyburn’ün aldığını duyurduğunda, olağan haşaratlar hiç vakit kaybetmemiş ve fısıltılarını birkaç sikkeyle takas etmek üzere kendilerini adama tanıtmışlardı. <em>Marifet en başından beri gümüşteydi, Örümcek’te değil. Qyburn bize gayet iyi hizmet edecek.</em> Cersei, Qyburn sandalyesine oturduğunda, Pycelle’in yüzünün alacağı şekli görmek için sabırsızlanıyordu.</p>

    <p>Küçük konsey toplantıdayken, konsey odasının kapısına Kral Muhafızları’ndan bir şövalye yerleştirilirdi. Bugünkü şövalye Sör Boros Blount’tu. “Sör Boros,” dedi kraliçe hoş bir şekilde, “bu sabah epey gri görünüyorsunuz. Yediğiniz bir şey dokunmuş olabilir mi?” Jaime onu kralın çeşnicisi yapmıştı. <em>Leziz bir görev lakin bir şövalye için utanç verici.</em> Boros bundan nefret ediyordu. Blount, kraliçe ve Qyburn için kapıyı tutarken adamın sarkık gıdısı titredi.</p>

    <p>Cersei içeri girince konsey üyeleri sessizleşti. Lord Gyles öksürerek selam verdi, Pycelle’i uyandıracak kadar gürültülüydü. Diğerleri hoş sözler söyleyerek ayağa kalktılar. Cersei çok zayıf bir gülümsemeyle karşılık verdi. “Lordlarım, geç kaldığım için beni affedeceğinizi biliyorum.”</p>

    <p>“Biz size hizmet etmek için buradayız Majesteleri,” dedi Sör Harys Swyft. “Sizin gelişinizi beklemek bizim için zevktir.”</p>

    <p>“Lord Qyburn’ü hepinizin tanıdığından eminim.”</p>

    <p>Yüce Üstat Pycelle, kraliçeyi hayal kırıklığına uğratmadı. “Lord Qyburn?” demeyi başardı, morarmıştı. “Majesteleri, bir... bir üstat, hiçbir arazi ya da unvan edinmeyeceğine kutsal yeminler verir...”</p>

    <p>“Hisar’ınız, Qyburn’ün zincirini geri aldı,” diye hatırlattı Cersei. “Eğer bir üstat değilse, bir üstadın yeminlerinden sorumlu tutulamaz. Hatırlarsınız, hadıma da <em>lord</em> diyorduk.”</p>

    <p>Pycelle kekeler gibi konuştu. “Bu adam... münasip değil...”</p>

    <p>“Bana <em>münasip</em> olmaktan bahsetmeyin sakın. Lord babamın cesedinden yarattığınız o kokuşmuş maskaralıktan sonra bahsetmeyin.”</p>

    <p>“Majesteleri böyle düşünüyor olamaz...” Pycelle lekeli elini, bir darbeyi savuşturmak istermişçesine yukarı kaldırdı. “Sessiz rahibeler Lord Tywin’in bağırsaklarını ve organlarını çıkardılar, kanını boşalttılar... her tür ihtimam gösterildi... lordun bedeni tuzla ve kokulu bitkilerle dolduruldu...”</p>

    <p>“Ah, iğrenç detayları kendinize saklayın. <em>İhtimamınızın</em> sonuçlarını kokladım. Lord Qyburn’ün şifacılık becerileri kardeşimin hayatını kurtardı. Onun, kralımıza, o sahte gülümseyişli hadımdan daha iyi hizmet vereceğinden eminim. Lordum, konsey üyesi dostlarınızı tanıyor musunuz?”</p>

    <p>“Tanımasaydım kötü bir muhbir olurdum Majesteleri.” Qyburn, Orton Merryweather ile Gyles Rosby’nin arasına oturdu.</p>

    <p><em>Benim konsey üyelerim.</em> Cersei bütün gülleri kökünden sökmüştü, amcasına ve kardeşlerine minnet borcu olanları da. Onların yerinde kraliçeye sadık olan adamlar vardı. Cersei yeni adamlara, Özgür Şehirler’den ödünç aldığı yeni unvanlar bile vermişti; bundan böyle konseyde hiçbir “baş” olmayacaktı. Orton Merryweather kraliçenin yüksek yargıcı, Gyles Rosby onun lord hazinecisi, genç ve çarpıcı Driftmark Piçi Aurane de büyük amiraliydi.</p>

    <p>Ve kraliçenin El’i, Sör Harys Swyft’ti.</p>

    <p>Yumuşak, kel ve dalkavuk Swyft, bir çene yerine beyaz ve küçük bir sakala sahipti. Şövalyenin hanedanının arması olan mavi bodur horoz, adamın sarı pelüş takımının göğsüne laciverttaşı boncuklarıyla işlenmişti. Swyft takımının üstüne, mavi kadifeden dikilmiş ve yüz altın elle süslenmiş bir harmani giymişti. Sör Harys göreviyle ilgili öyle heyecanlıydı ki, bir El’den çok bir rehine olduğunu göremiyordu. Swyft’in kızı, Cersei’nin amcasıyla evliydi ve Kevan tahta göğüslü, tavuk bacaklı, çenesiz leydisini seviyordu. Sör Swyft, Cersei’nin elinde olduğu sürece, Kevan Lannister kraliçeye karşı gelmeden önce iki kez düşünmek zorundaydı. <em>Bir kayınbaba ideal bir rehine sayılmaz ama ince bir kalkan, hiç kalkan olmamasından iyidir.</em></p>

    <p>“Kral bize katılacak mı?” diye sordu Orton Merryweather.</p>

    <p>“Oğlum küçük kraliçesiyle oynuyor. Şu an için krallıktan anladığı, kraliyet mührünü kâğıtlara basmak. Majesteleri devlet işlerini idrak edemeyecek kadar genç.”</p>

    <p>“Ya yiğit Lord Kumandan’ımız?”</p>

    <p>“Sör Jaime silah ustasının yanında, el ölçüsü alınıyor. O çirkin bilek kökünden hepimiz bıkmıştık. Ve Lord Kumandan’ın bu müzakereleri en az Tommen kadar yorucu bulduğunu söyleyebilirim.” Aurane Su, kraliçenin sözleri üzerine güldü. <em>Güzel,</em> diye düşündü Cersei. <em>Onlar ne kadar gülerse, Jaime o kadar az tehdit olur. Bırak gülsünler.</em> “Şarabımız var mı?”</p>

    <p>“Var Majesteleri.” Orton Merryweather, yumrulu büyük burnu ve kırmızıya çalan turuncu saçlarıyla yakışıklı bir adam değildi ama her zaman nazikti. “Dorne kırmızımız, Arbor altınımız ve Yüksek Bahçe’den gelen baharatlı şarabımız var.”</p>

    <p>“Sanırım altın içeceğim. Dorne şarabını Dornelular kadar ekşi buluyorum.” Merryweather kraliçenin kadehini doldururken, “Ve onlarla başlamamız gerektiğini düşünüyorum,” dedi Cersei.</p>

    <p>Yüce Üstat Pycelle’in dudakları hâlâ titriyordu ama adam bir şekilde dilini buldu. “Nasıl emrederseniz. Prens Doran, kardeşinin asi piçlerini gözaltına aldı, lakin Güneş Mızrağı hâlâ kaynıyor. Prens, ona vadedilen adaleti alana kadar suları sakinleştirmeyeceğini söylüyor.”</p>

    <p>“Elbette.” <em>Şu prens çok bezdirici bir yaratık.</em> “Prensin uzun bekleyişi bitmek üzere. Balon Swann’ı, Gregor Clegane’in başını Doran’a teslim etmesi için Güneş Mızrağı’na gönderiyorum.” Sör Balon’ın bir görevi daha olacaktı ama bu kısmın dile getirilmemesi daha iyiydi.</p>

    <p>“Ah.” Sör Harys Swyft, baş ve işaret parmağıyla, o küçük ve komik sakalını yokladı. “O halde öldü? Sör Gregor?”</p>

    <p>“Bence öyle lordum,” dedi Aurane Su. “Başı bedenden ayırma işleminin ölümcül olduğunu duymuştum.”</p>

    <p>Cersei delikanlıya bir gülümseme lütfetti; bir parça nüktedanlığı severdi, hedef kendisi olmadığı sürece. “Daha önce Yüce Üstat Pycelle’in de söylediği gibi, Sör Gregor yaraları yüzünden zail oldu.”</p>

    <p>Pycelle burnundan soluyarak Qyburn’e baktı. “Mızrak zehirliydi. Gregor’u kimse kurtaramazdı.”</p>

    <p>“Söylemiştiniz. Gayet iyi hatırlıyorum.” Kraliçe, El’ine döndü. “Ben geldiğimde neden bahsediyordunuz Sör Harys?”</p>

    <p>“Serçelerden, Majesteleri. Rahip Raynard, şehirde iki bin kadar serçe olabileceğini söylüyor ve her gün daha fazlası geliyor. Liderleri, kıyamet ve şeytana tapmakla ilgili vaazlar veriyor.”</p>

    <p>Cersei şarabın tadına baktı. <em>Çok güzel.</em> “Geç bile kaldılar, sizce de öyle değil mi? Stannis’in taptığı şu kırmızı tanrıya şeytandan başka ne diyebilirsiniz? İnanç böyle bir şerrin karşısında durmalı.” Bunu Cersei’ye Qyburn hatırlatmıştı, zeki adam. “Merhum Yüce Rahip’imiz bu konuda etkisiz kalmıştı. Yaşlılık onun gözlerini loşlaştırmış ve kuvvetini azaltmıştı.”</p>

    <p>“O yaşlı bir adamdı Majesteleri.” Qyburn, Pycelle’e gülümsedi. “Vefatı bizleri şaşırtmamalı. İnsan uzun bir ömrün ardından, uykusunda huzurla ölmekten öte bir şey isteyemez.”</p>

    <p>“Hayır,” dedi Cersei, “lakin merhumun halefinin daha zinde biri olmasını ummalıyız. Diğer tepedeki dostlarım, halefin Torbert ya da Raynard olacağını söylüyor.”</p>

    <p>Yüce Üstat Pycelle boğazını temizledi. “Benim de En Mütedeyyinler arasında dostlarım var ve onlar Rahip Ollidor’dan bahsediyor.”</p>

    <p>“Luceon denen adamı da hesaba katın,” dedi Qyburn. “Geçen gece, En Mütedeyyinler’den otuz kişiye süt domuzu ve Arbor altınından oluşan bir ziyafet verdi. Gündüzleri de dindarlığını kanıtlamak için fakirlere ekmek dağıtıyor.”</p>

    <p>Rahipler hakkındaki bu gevezelikten, Aurane Su da Cersei kadar sıkılmış görünüyordu. Yakından bakıldığında, delikanlının saçları altından çok gümüştü ve Prens Rhaegar’ın gözleri menekşeyken onunkiler gri yeşildi. Buna rağmen, benzerlik... Kraliçe, delikanlının, sakallarını onun için kesip kesmeyeceğini merak etti. Aurane, Cersei’den on yaş küçük olmasına rağmen onu istiyordu; Cersei bunu delikanlının bakış şeklinden anlıyordu. Göğüsleri tomurcuklanmaya başladığından beri, bütün erkekler ona bu şekilde bakıyordu. <em>Güzelliğim yüzünden olduğunu söylüyorlardı ama Jaime de güzeldi ve ona asla o şekilde bakmıyorlardı.</em> Küçük bir kızken, Cersei bazen muziplik olsun diye Jaime’nin kıyafetlerini giyerdi. Onun Jaime olduğunu düşündüklerinde, erkeklerin ne kadar farklı davrandığını görmek her zaman çok şaşırtırdı. Hatta bizzat Lord Tywin bile...</p>

    <p>Pycelle ve Merryweather, yeni Yüce Rahip’in kim olacağıyla ilgili gevezelik etmeyi sürdürüyordu. “Herhangi biri, diğeri kadar iyi hizmet eder,” dedi kraliçe sert bir şekilde, “fakat kristal tacı takan her kim olursa olsun İblis’in aforozunu ilan etmeli.” Son Yüce Rahip, Tyrion konusunda şüpheli bir şekilde sessiz kalmıştı. “Şu pembe serçelere gelince, vaazlarında vatan hainliği olmadığı sürece onlar İnanç’ın sorunu, bizim değil.”</p>

    <p>Lord Orton ve Sör Harys, kraliçeyi onaylayan mırıltılar çıkardılar. Gyles Rosby de aynı şeyi yapmayı denedi fakat bir öksürük krizine tutuldu. Adam balgam tükürürken Cersei tiksintiyle başını çevirdi. “Üstat, Vadi’den gelen mektubu getirdiniz mi?”</p>

    <p>“Getirdim Majesteleri.” Pycelle, önündeki kâğıt yığının içinden mektubu çıkardı ve düzeltti. “Mektuptan ziyade, bir beyan. Bronz Yohn Royce, Leydi Waynwood, Lord Hunter, Lord Belmore, Lord Symond Templeton ve Dokuzyıldız Şövalyesi tarafından Taşyazı’da imzalanmış ve mühürlenmiş.”</p>

    <p><em>Saçmalık.</em> “Lordlarım dilerlerse mektubu okuyabilirler. Royce ve diğerleri Kartal Yuvası’nın altına adam yığıyorlar. Serçeparmak’ı, Vadi’nin Lord Savunucusu görevinden azletmek niyetindeler, gerekirse zor kullanarak. Soru şu; buna izin vermeli miyiz?”</p>

    <p>“Lord Baelish yardımımızı talep ediyor mu?” diye sordu Harys Swyft.</p>

    <p>“Henüz değil. Aslında Serçeparmak epey umursamaz görünüyor. Son mektubunda, Robert’ın eski duvar halılarından bazılarını ona göndermemi rica etmeden önce, isyandan kısaca bahsetmiş.”</p>

    <p>Sör Harys çenesini sıvazladı. “Ve şu beyanı imzalayan lordlar, <em>onlar</em> kralın meseleye dahlini talep ediyorlar mı?”</p>

    <p>“Etmiyorlar.”</p>

    <p>“O halde... belki de bir şey yapmamıza gerek yok.”</p>

    <p>“Vadi’de bir savaş son derece trajik olur,” dedi Pycelle.</p>

    <p>“Savaş?” Orton Merryweather güldü. “Lord Baelish çok eğlenceli bir adamdır lakin insan bir savaşta nüktelerle dövüşmez. Kan döküleceğinden şüpheliyim. Üstelik, Vadi vergilerini ödediği sürece Küçük Lord Robert’a kimin vekâlet ettiği önemli mi?”</p>

    <p><em>Hayır,</em> diye karar verdi Cersei. Doğruyu söylemek gerekirse, Serçeparmak mecliste daha faydalı olurdu. <em>Altın bulmak gibi bir yeteneği var ve asla öksürmüyor.</em> “Lord Orton beni ikna etti. Üstat Pycelle, şu İstidacı Lordlar’a Petyr’ın hiçbir zarar görmemesi gerektiği talimatını verin. Bu takdirde taht, Robert Arryn reşit olana kadar, lordların Vadi yönetimi için yapacağı her atamadan memnun olacak.”</p>

    <p>“Çok iyi Majesteleri.”</p>

    <p>“Donanmayı tartışabilir miyiz?” diye sordu Aurane Su. “Karasu’daki cehennemden bir düzineden az gemimiz kurtuldu. Denizdeki kuvvetimizi tekrar tesis etmeliyiz.”</p>

    <p>Merryweather başıyla onayladı. “Denizdeki kuvvet çok mühim.”</p>

    <p>“Demiradamlardan faydalanabilir miyiz?” diye sordu Orton Merryweather. “Düşmanımızın düşmanından? Deniztaşı Tahtı ittifak bedeli olarak bizden ne ister?”</p>

    <p>“Kuzeyi istiyorlar,” dedi Yüce Üstat Pycelle, “lakin kraliçemizin asil babası, kuzeyi Bolton Hanedanı’na söz verdi.”</p>

    <p>“Rahatsız edici bir durum,” dedi Merryweather. “Bununla birlikte, kuzey çok büyük. Araziler bölünebilir. Kalıcı bir düzenleme olması gerekmez. Stannis yok edildiğinde kuvvetimizin onun olacağına dair garanti verirsek, Bolton rıza gösterebilir.”</p>

    <p>“Balon Greyjoy’un öldüğünü duydum,” dedi Sör Harys Swyft. “Demir Adaları’nı şimdi kimin yönettiğini biliyor muyuz? Lord Balon’ın oğlu var mıydı?”</p>

    <p>“Leo?” diye öksürdü Lord Gyles. “Theo?”</p>

    <p>“Theon Greyjoy, Eddard Stark’ın vesayetinde Kışyarı’nda büyütüldü,” dedi Qyburn. “Dostumuz olma ihtimali yok.”</p>

    <p>“Onun katledildiğini duymuştum,” dedi Merryweather.</p>

    <p>“Balon’ın sadece bir oğlu mu vardı?” Sör Harys Swyft sakalını çekiştirdi. “Kardeşler. Üç erkek kardeşi vardı, öyle değil mi?”</p>

    <p><em>Varys bilirdi,</em> diye düşündü Cersei öfkeyle. “Zavallı bir mürekkep balığı sürüsüyle yatağa girmeye niyetim yok. Stannis’in işini bitirdiğimizde, sıra onlara gelecek. İhtiyacımız olan şey yeni bir donanma.”</p>

    <p>“Yeni dromondlar inşa etmeyi öneriyorum,” dedi Aurane Su. “Başlangıç olarak on adet.”</p>

    <p>“Sikkeler nereden gelecek?” diye sordu Pycelle.</p>

    <p>Lord Gyles bu soruyu, tekrar öksürmeye başlamak için bir davet olarak kabul etti. Ağzından çıkan pembe tükürükleri kırmızı ipek bir mendille sildi. Kelimeleri öksürük tarafından yutulmadan önce, “O kadar...” demeyi başardı, “...hayır... yok...”</p>

    <p>Sör Harys, öksürüklerin arasındaki manayı kavrayacak kadar zeki olduğunu kanıtladı. “Tahtın geliri hiçbir zaman bundan daha büyük olmamıştı,” diye itiraz etti. “Bunu bizzat Sör Kevan söyledi.”</p>

    <p>Lord Gyles öksürdü. “...masraflar... altın pelerinliler...”</p>

    <p>Cersei, Lord Gyles’ın itirazlarını daha önce de duymuştu. “Lord hazinecimiz, çok fazla altın pelerinliye ve çok az altına sahip olduğumuzu söylemeye çalışıyor.” Rosby’nin öksürükleri Cersei’yi rahatsız etmeye başlamıştı. <em>Belki de Kocaman Garth bu kadar hasta olmazdı.</em> “Tahtın geliri büyük, lakin Robert’ın borçlarıyla başa baş gelecek kadar büyük değil. Bu sebeple, Kutsal İnanç’a ve Braavos’un Demir Bankası’na olan borcumuzun ödemesini, savaşın bitimine kadar ertelemeye karar verdim.” Yeni Yüce Rahip’in kutsal ellerini ovuşturacağına ve Braavosluların ciyaklayıp sızlanacağına şüphe yoktu ama bundan ne çıkardı ki? “Biriken altınlar, yeni donanmamızın inşası için kullanılacak.”</p>

    <p>“Majesteleri çok basiretli,” dedi Lord Merryweather. “Bu akıllıca ve gerekli bir tedbir, savaş bitene kadar. Onaylıyorum.”</p>

    <p>“Ben de,” dedi Sör Harys.</p>

    <p>“Majesteleri,” dedi Pycelle titrek bir sesle, “bu tahmin ettiğinizden daha fazla soruna sebep olur korkarım. Demir Bankası...”</p>

    <p>“...Braavos’ta, denizin karşısında. Altınlarını alacaklar üstat. Bir Lannister borcunu mutlaka öder.”</p>

    <p>“Braavosluların da bir deyişi vardır.” Pycelle’in mücevherli zinciri hafifçe şıngırdadı. “<em>Demir Bankası vadesi dolan borcunu alır,</em> der.”</p>

    <p>“Demir bankası vadesi dolan borcunu, ben alacağını söylediğim zaman alacak. O zamana kadar, Demir Bankası saygıyla bekleyecek. Lord Su, dromondlarınızın inşasını başlatın.”</p>

    <p>“Çok güzel Majesteleri.”</p>

    <p>Sör Harys bazı kâğıtları karıştırdı. “Bir sonraki konu... Lord Frey’den bazı talepler bildiren bir mektup aldık...”</p>

    <p>“Bu adam daha ne kadar arazi ve paye istiyor?” diye parladı kraliçe. “Büyük ihtimalle annesinin üç memesi vardı.”</p>

    <p>“Lordlarım bilmiyor olabilir,” dedi Qyburn, “ama bu şehrin şaraphane ve meyhanelerinde, Lord Walder’ın işlediği suçta tahtın iştirakinin olabileceğini söyleyen insanlar var.”</p>

    <p>Diğer konsey üyeleri kuşkuyla Qyburn’e baktı. “Kırmızı Düğün’den mi bahsediyorsunuz?” diye sordu Aurane Su. “Suç?” dedi Sör Harys. Pycelle gürültülü bir şekilde boğazını temizledi. Lord Gyles öksürdü.</p>

    <p>“Bilhassa serçeler, sözlerini hiç esirgemiyorlar,” diye uyardı Qyburn. “Kırmızı Düğün’ün, tanrıların ve insanların bütün yasalarına edilmiş bir hakaret olduğunu ve bu işte parmağı olanların lanetlendiğini söylüyorlar.”</p>

    <p>Cersei, Qyburn’ün söylemek istediği şeyi algılamakta gecikmedi. “Lord Walder yakın zamanda Baba’nın adaletiyle yüzleşecek. O çok yaşlı bir adam. Bırakın da serçeler onun hatırasının üstüne tükürsün. Bu meselenin bizimle hiç ilgisi yok.”</p>

    <p>“Hayır,” dedi Sör Harys. “Hayır,” dedi Lord Merryweather. “Kimse olduğunu düşünemez,” dedi Pycelle. Lord Gyles öksürdü.</p>

    <p>“Lord Walder’ın kabrindeki tükürük, mezar solucanlarını rahatsız etmez,” diye onayladı Qyburn, “lakin Kırmızı Düğün için birilerinin <em>cezalandırılması</em> da iyi olur. Birkaç Frey başı, kuzeyi yatıştırmakta çok işe yarar.”</p>

    <p>“Lord Walder asla kendi başını kurban etmez,” dedi Pycelle.</p>

    <p>“Hayır,” dedi Cersei düşünür gibi, “fakat vârisleri o kadar hassas olmayabilir. Umuyoruz ki Lord Walder yakın zamanda ölecek. Yeni Geçit Lordu uygunsuz üvey kardeşlerden, can sıkıcı kuzenlerden ve entrikacı kız kardeşlerden kurtulmak için, onları mücrim ilan etmekten daha iyi bir yol bulabilir mi?”</p>

    <p>“Biz Lord Walder’ın ölümünü beklerken, bir mesele daha var,” dedi Aurane Su. “Altın Mürettebat, Myr’le olan anlaşmasını bozdu. Limandaki adamlar, onları Lord Stannis’in tuttuğunu ve denizin bu tarafına getirdiğini söylüyor.”</p>

    <p>“Stannis onlara neyle ödeme yapacak?” diye sordu Merryweather. “Karla mı? Onların adı <em>Altın</em> Mürettebat. Stannis’in ne kadar altını var?”</p>

    <p>“Çok az,” diye güvence verdi Cersei. “Lord Qyburn, koydaki Myr kadırgasının mürettebatıyla konuştu. Altın Mürettebat’ın Volantis’e gittiğini iddia ediyorlar. Niyetleri Batıdiyar’a gelmekse, yanlış yönde ilerliyorlar.”</p>

    <p>“Belki de kaybeden tarafta dövüşmekten bezmişlerdir,” dedi Lord Merryweather.</p>

    <p>“O da var tabii,” diyerek onayladı kraliçe. “Sadece kör bir adam savaşımızın tamamen kazanıldığını görmekten âciz olabilir. Lord Tyrell, Fırtına Burnu’nu muhasara etti. Freyler ve yeni Batı Muhafızı’mız Daven, Nehirova’yı kuşattı. Lord Redwyne’ın gemileri Tarth Boğazı’nı geçti, hızla kıyının yukarısına doğru ilerliyorlar. Ejderha Kayası’nda, Redwyne’ın karaya çıkışını engellemek için sadece birkaç balıkçı teknesi kaldı. Kale bir süre dayanabilir ama limanı ele geçirdiğimizde garnizonu denizden imha edebiliriz. Sonra bize sadece Stannis’in kendisi rahatsızlık verebilir.”</p>

    <p>“Lord Janos’un söylediğine göre, Stannis yabanıllarla işbirliği yapmaya çalışıyor,” diye uyardı Yüce Üstat Pycelle.</p>

    <p>“Hayvan postları giyen vahşiler,” dedi Lord Merryweather. “Böyle müttefikler aradığına göre Lord Stannis gerçekten umutsuz olmalı.”</p>

    <p>“Umutsuz ve aptal,” dedi kraliçe. “Kuzeyli adamlar yabanıllardan nefret eder. Roose Bolton onları bizim tarafımıza çekmekte zorlanmaz. Bazıları şimdiden Bolton’ın piç oğluna katıldı; o sefil demiradamları Moat Cailin’den çıkaracak ve Lord Bolton’ın geri dönmesi için yolu açacaklar. Umber, Ryswell... diğer isimleri unuttum. Beyaz Liman bile bize katılmak üzere. Liman lordu, iki torununu da Frey dostlarımızla evlendirmeye ve limanını gemilerimize açmaya razı oldu.”</p>

    <p>Sör Harys kafası karışmış bir halde, “Gemimiz yok zannediyordum,” dedi.</p>

    <p>“Wyman Manderly, Eddard Stark’ın sadık bir sancak beyiydi,” dedi Yüce Üstat Pycelle. “Böyle bir adama güvenilebilir mi?”</p>

    <p><em>Kimseye güvenilemez.</em> “O şişman, yaşlı ve korkmuş bir adam. Lakin bir noktada inat ediyor. Vârisi ona geri verilmediği sürece diz çökmeyeceğini söylüyor.”</p>

    <p>“Vârisi bizim elimizde mi?”</p>

    <p>“Harrenhal’da, eğer hâlâ yaşıyorsa. Gregor Clegane onu tutsak almıştı.” Dağ, tutsaklarına her zaman nazik davranmazdı, dolgun bir fidye edenlere bile. “Eğer öldüyse, Lord Manderly’ye onu öldürenlerin başlarını göndermemiz gerekecek sanırım, en içten özürlerimizle birlikte.” Eğer tek baş, Dorne prensini sakinleştirmek için kâfiyse; bir çuval dolusu baş, fok derilerine sarınmış şişman bir kuzeyli için kâfiden öte olmalıydı.</p>

    <p>“Lord Stannis de Beyaz Liman’ın bağlılığını kazanmaya çalışmayacak mı?” diye sordu Yüce Üstat Pycelle.</p>

    <p>“Ah, denedi. Lord Manderly, Stannis’in mektuplarını bize gönderdi ve ona bahanelerle yanıt verdi. Stannis, Beyaz Liman’ın kılıçlarını ve gümüşlerini talep ediyor, karşılığında da... aslında <em>hiçbir şey</em> öneriyor.” Cersei bir gün Yabancı’ya bir mum yakmalıydı, Renly’yi alıp Stannis’i bıraktığı için. Eğer tam tersi olsaydı, Cersei’nin hayatı çok daha zor olurdu. “Bu sabah bir kuzgun daha geldi. Stannis, soğan kaçakçısını vekil olarak Beyaz Liman’a göndermiş. Manderly adamı bir hücreye kapatmış. Bize onunla ne yapması gerekliğini soruyor.”</p>

    <p>“Buraya göndersin ki onu sorgulayabilelim,” dedi Lord Merryweather. “Adam çok kıymetli şeyler biliyor olabilir.”</p>

    <p>“Bırakın ölsün,” dedi Qyburn. “Onun ölümü kuzeye ders olur, vatan hainlerinin başına ne geldiğini öğrenirler.”</p>

    <p>“Tamamen katılıyorum,” dedi kraliçe. “Manderly’ye adamın kafasını derhal kesmesini söyledim. Böylece, Beyaz Liman’ın Stannis’i destekleme olasılığı ortadan kalkar.”</p>

    <p>Aurane Su gülerek, “Stannis’in yeni bir El’e ihtiyacı olacak,” dedi. “Belki de turp şövalyesi?”</p>

    <p>“Turp şövalyesi mi?” dedi Sör Harys Swyft, kafası karışmıştı. “Kim bu adam? Daha önce duymamıştım.”</p>

    <p>Su cevap vermedi, sadece gözlerini devirdi.</p>

    <p>“Ya Lord Manderly reddederse?” diye sordu Merryweather.</p>

    <p>“Cesaret edemez. Manderly’nin oğlunun hayatını satın alacak olan sikke, soğan şövalyesinin başı.” Cersei gülümsedi. “Şişman ve yaşlı soytarı kendince Starklar’a sadık olabilir ama Kışyarı’nın kurtları ortadan kalkmışken...”</p>

    <p>“Majesteleri, Sansa Stark’ı unuttu,” dedi Pycelle.</p>

    <p>Kraliçe öfkelendi. “Küçük dişi kurdu kesinlikle <em>unutmadım.</em>” Kızın adını kullanmayı reddetmişti. “Onu bir vatan haininin kızı olarak kara hücrelere kapatmalıydım ama bunu yapmak yerine kendi aileme kattım. Ocağımı ve salonumu paylaştım. Çocuklarımla oyunlar oynamasına izin verdim. Besledim, giydirdim. Dünyayla ilgili cehaletini gidermeye çalıştım. Peki o benim nezaketimin karşılığını nasıl ödedi? Oğlumun öldürülmesine yardım etti. İblis’i bulduğumuzda Leydi Sansa’yı da bulacağız. O ölmedi... ama onunla işim bittiğinde, size yemin ediyorum ki Yabancı’ya şarkılar söyleyecek ve onun öpücüğü için yalvaracak.”</p>

    <p>Kraliçenin sözlerini tuhaf bir sessizlik takip etti. <em>Hepsi birden dillerini mi yuttular?</em> diye düşündü Cersei öfkeyle. Neden bir konseyle uğraştığını merak etmesi için yeterliydi bu.</p>

    <p>“Her halükârda,” diye devam etti kraliçe, “Lord Eddard’ın küçük kızı Lord Bolton’la birlikte ve Moat Cailin düşer düşmez Bolton’ın oğlu Ramsay’yle evlenecek.” Kız, rolünü iyi oynayıp Bolton’ın Kışyarı’na dair iddiasını sağlamlaştırdığı sürece, Boltonlar’ın ikisi de kızın Serçeparmak tarafından giydirilip süslenmiş bir kâhya eniği olduğu gerçeğini umursamazdı. “Eğer kuzey bir Stark’a sahip olmak zorundaysa, onlara bir Stark vereceğiz.” Cersei, kadehinin Lord Merryweather tarafından bir kez daha doldurulmasına izin verdi. “Bununla birlikte, Sur’da yeni bir problem baş gösterdi. Gece Nöbetçileri’nin kardeşleri akıllarını kaçırdılar ve Ned Stark’ın piç oğlunu Lord Kumandan olarak seçtiler.”</p>

    <p>“Kar, çocuk böyle anılıyor,” dedi Pycelle boş yere.</p>

    <p>“Onu Kışyarı’nda bir kez görmüştüm,” dedi kraliçe, “Starklar’ın onu gizlemek için ellerinden gelen her şeyi yapmış olmalarına rağmen. Babasına çok benziyor.” Cersei’nin kocasının gayrimeşru çocukları da babalarına çok benziyordu ama Robert en azından, onları gözden uzak tutacak inceliğe sahipti. Bir keresinde, kedi yüzünden çıkan tatsız hadiseden sonra, gayrimeşru doğumlu kızını meclise getirmekten bahsetmişti. “Canın ne istiyorsa onu yap,” demişti Cersei, “ama şehrin, büyümekte olan bir kız için sağlıklı bir yer olmadığını öğrenebilirsin.” Bu sözlerin Cersei’ye kazandırdığı morlukları Jaime’den saklamak zor olmuştu ama piç kızdan bir daha bahsedilmemişti. <em>Catelyn Tully bir fareydi, yoksa Jon Kar denen çocuğu beşiğinde boğardı. Bunu yapmak yerine, bu pis işi bana bıraktı.</em> “Lord Eddard’ın hainlik düşkünlüğü Kar’da da var,” dedi kraliçe. “Baba, diyarı Stannis’e verecekti. Oğul, ona araziler ve kaleler verdi.”</p>

    <p>“Gece Nöbetçileri, Yedi Krallık’ın savaşlarında yer almayacaklarına dair yemin ederler,” diye hatırlattı Pycelle. “Kara kardeşler binlerce yıl boyunca bu geleneği sürdürdü.”</p>

    <p>“Şu ana kadar,” dedi Cersei. “Piç oğlan, Gece Nöbetçileri’nin taraf tutmadığını beyan etmek için bize bir mektup yazmış ama eylemleri, sözlerini yalanlıyor. Stannis’e yiyecek ve barınak verdi, buna rağmen bizden silah ve adam isteyecek kadar arsız.”</p>

    <p>“Büyük hakaret,” dedi Lord Merryweather. “Gece Nöbetçileri’nin Lord Stannis’le güç birliği yapmasına izin veremeyiz.”</p>

    <p>“Kar’ı vatan haini ve asi ilan etmeliyiz,” dedi Sör Harys Swyft. “Kara kardeşler onu azletmeli.”</p>

    <p>Yüce Üstat Pycelle başıyla onayladı. “Kara Kale’yi, Kar gidene dek onlara adam göndermeyeceğimize dair bilgilendirelim.”</p>

    <p>“Yeni dromondlarımızın kürekçilere ihtiyacı olacak,” dedi Aurane Su. “Bundan böyle kaçak avcıları ve hırsızları Sur yerine bana göndermeleri için lordlara talimat gönderelim.”</p>

    <p>Qyburn gülümseyerek öne eğildi. “Gece Nöbetçileri bizi yaratıklardan ve canavarlardan koruyor. Lordlarım, bence cesur kara kardeşlerimize yardım etmeliyiz.”</p>

    <p>Cersei, Qyburn’e sert bir bakış attı. “Ne söylüyorsunuz?”</p>

    <p>“Şunu,” dedi Qyburn. “Gece Nöbetçileri yıllardır adam için yalvarıyor. Lord Stannis bu yalvarışa cevap verdi. Kral Tommen daha azını yapabilir mi? Majesteleri, Sur’a yüz adam göndermeli. Görünüşte siyahları giymek için, fakat gerçekte...”</p>

    <p>“...Jon Kar’ı komutadan almak için,” diyerek bitirdi Cersei. <em>Onu konseye almakta haklı olduğumu biliyordum.</em> “Yapacağımız şey tam olarak bu.” Güldü. <em>Eğer bu piç gerçekten babasının oğluysa hiçbir şeyden şüphelenmez. Hatta kaburgalarının arasına bir bıçak girmeden önce bana teşekkür bile edebilir.</em> “Bu işin dikkatle yapılması gerek. Gerisini bana bırakın lordlarım.” Düşmanın hakkından böyle gelinirdi: Bir hançerle, bir bildiriyle değil. “Bugün iyi iş yaptık lordlarım. Teşekkür ederim. Başka bir şey var mı?”</p>

    <p>Özür diler bir tonla, “Son bir şey Majesteleri,” dedi Aurane Su. “Önemsiz meselelerle konseyin vaktini almak istemem ama son zamanlarda, iskelelerde tuhaf konuşmalar duyuluyor. Doğudan gelen denizciler, ejderhalardan bahsediyor.”</p>

    <p>“Mantikorlardan ve sakallı snarklardan da bahsediyorlar mı?” Cersei güldü. “<em>Cücelerle</em> ilgili konuşmalar duyduğunuzda bana tekrar gelin lordum.” Toplantının sona erdiğini belirmek için ayağa kalktı.</p>

    <p>Cersei konsey odasından ayrıldığında şiddetli bir sonbahar rüzgârı esiyordu ve Kutsanmış Baelor’un çanları şehrin karşı tarafında yas şarkıları söylüyordu. Avludaki kırk şövalye, kılıç ve kalkanlarla birbirlerine saldırıp gürültüyü çoğaltıyordu. Sör Boros Blount kraliçeyi dairesine götürdü. Cersei, Leydi Merryweather’ı, Jocelyn ve Dorcas’la birlikte gülerken buldu. “Hepinizin bu kadar eğlenceli bulduğu şey nedir?”</p>

    <p>“Redwyne ikizleri,” dedi Taena. “İkisi de Leydi Margaery’ye âşık. Eskiden, hangisinin bir sonraki Arbor Lordu olacağına dair kavga ederlerdi. Şimdi ikisi de Kral Muhafızları’na katılmak istiyor, sırf küçük kraliçeye yakın olmak için.”</p>

    <p>“Redwynelar’ın her zaman akıldan çok çilleri vardı.” Ama bu faydalı bir bilgiydi. <em>Eğer Dehşet ya da Salya, Margaery ile yatakta yakalanırsa...</em> Cersei, küçük kraliçenin çillerden hoşlanıp hoşlanmadığı merak etti. “Dorcas, bana Sör Osney Karakazan’ı getir.”</p>

    <p>Dorcas kızardı. “Emredersiniz.”</p>

    <p>Kız gittiğinde, Taena Merryweather meraklı güzlerle kraliçeye baktı. “Neden öyle kızardı?”</p>

    <p>“Aşktan.” Gülme sırası Cersei’deydi. “Sör Osney’den hoşlanıyor.” Osney en genç Karakazan’dı, temiz tıraşlı olan. Ağabeyi Osmund’la aynı siyah saçlara, kancalı burna ve rahat gülümsemeye sahipti ama Osney’nin yanağında Tyrion’ın fahişelerinden birinin teveccühü olan üç uzun tırnak izi vardı. “Delikanlının yara izlerini seviyor sanırım.”</p>

    <p>Leydi Merryweather’ın siyah gözleri fesatlıkla pırıldadı. “Aynen öyle. Yara izleri erkeği daha tehlikeli gösterir ve tehlike heyecan vericidir.”</p>

    <p>“Beni şaşırtıyorsunuz leydim,” dedi kraliçe alaycı bir tavırla. “Eğer tehlike sizi bu kadar heyecanlandırıyorsa neden Lord Orton’la evlendiniz? Onu hepimiz seviyoruz, bu doğru ama yine de...” Petyr bir keresinde, Merryweather Hanedanı’nın armasını süsleyen bereket boynuzunun Lord Orton’a çok yakıştığını söylemişti; çünkü lordun havuç rengi saçları, pancar kökü gibi yuvarlak bir burnu ve bezelye lapası kadar zekâsı vardı.</p>

    <p>Taena güldü. “Benim lordum tehlikeli olmaktan ziyade cömert, bu doğru. Lakin... umarım Majesteleri benim hakkımda kötü düşünmez ama Orton’ın yatağına bir bakire olarak girmedim.”</p>

    <p><em>Özgür Şehirler’de hepiniz fahişesiniz, öyle değil mi?</em> Bunu bilmek iyiydi; Cersei bir gün bu bilgiyi kullanabilirdi. “Tanrılar aşkına, bu... tehlikelerle dolu... âşık kimdi?”</p>

    <p>Taena kızarırken kadının esmer teni daha da koyulaştı. “Ah, konuşmamalıydım. Majesteleri sırrımı saklayacak, değil mi?”</p>

    <p>“Erkeklerin yara izleri vardır, kadınların da gizemleri.” Cersei, Taena’nın yanağını öptü. <em>Yakında o ismi ağzından alacağım.</em></p>

    <p>Dorcas, Sör Osney Karakazan’la birlikte geri döndüğünde, kraliçe leydilerini gönderdi. “Gelin, benimle birlikte pencerenin yanında oturun Sör Osney. Bir kadeh şarap alır mısınız?” Kadehleri bizzat doldurdu. “Pelerininiz çok yıpranmış. Size yeni bir pelerin giydirmek niyetindeyim.”</p>

    <p>“Ne, beyaz bir pelerin mi? Kim öldü?”</p>

    <p>“Şimdilik kimse,” dedi kraliçe. “Arzunuz bu mu? Kral Muhafızları’ndaki ağabeyiniz Osmund’a katılmak?”</p>

    <p>“Eğer Majesteleri’ni memnun edecekse, <em>kraliçenin</em> muhafızı olmayı tercih ederim.” Osney sırıttığında, yanağındaki izler parlak kırmızıya döndü.</p>

    <p>Cersei’nin parmakları, Osney’nin yanağındaki izlere dokundu. “Cüretkâr bir diliniz var sör. Yine kendimi kaybetmeme sebep olacaksınız.”</p>

    <p>“Güzel.” Sör Osney, kraliçenin elini yakaladı ve parmaklarını sertçe öptü. “Benim tatlı kraliçem.”</p>

    <p>“Sen ahlaksız bir adamsın,” diye fısıldadı kraliçe, “ve gerçek bir şövalye değilsin bence.” Osney, ipek elbisenin üstünden kraliçenin göğüslerine dokundu. Cersei buna bir süre müsaade etti ve sonra, “Yeter,” dedi.</p>

    <p>“Yetmez. Seni istiyorum.”</p>

    <p>“Bana sahip oldun.”</p>

    <p>“Sadece bir kez.” Osney, kraliçenin sol göğsünü tekrar tuttu ve Cersei’ye Robert’ı anımsatan bir beceriksizlikle sıktı.</p>

    <p>“İyi bir şövalye için iyi bir gece. Bana yiğitçe hizmet ettin ve ödülünü aldın.” Cersei, parmaklarını şövalyenin pantolonunun bağcıklarına götürdü, adamın sertleştiğini hissedebiliyordu. “Dün sabah avluda sürdüğün yeni bir at mıydı?”</p>

    <p>“Siyah aygır mı? Evet. Ağabeyim Osfryd’in hediyesi. Ona Geceyarısı ismini verdim.”</p>

    <p><em>Nasıl da şahane bir şekilde yaratıcı.</em> “Mücadele için iyi bir binek. Fakat keyif için, genç ve heyecanlı bir kısrağın sırtında dörtnala koşmak gibisi yok.” Cersei şövalyeye gülümsedi ve adamın bacaklarının arasını sıktı. “Bana doğruyu söyle. Sence küçük kraliçemiz güzel mi?”</p>

    <p>Sör Osney temkinli bir şekilde geri çekildi. “Sanırım. Bir kız için. Ben bir kadına sahip olmayı tercih ederim.”</p>

    <p>“Neden ikisi birden olmasın?” diye fısıldadı Cersei. “Küçük gülü benim için kopar, nankör olmadığımı göreceksin.”</p>

    <p>“Küçük... Margaery’yi mi kastediyorsun?” Sör Osney’nin ateşi pantolonunun içinde sönüyordu. “O kralın karısı. Kralın karısıyla yattığı için başını kaybeden bir Kral Muhafızı yok muydu?”</p>

    <p>“Asırlar önce.” <em>Kadın, kralın karısı değil metresiydi ve şövalye sadece başını kaybetmemişti. Aerys adamı küçük parçalara ayırmış ve kadını bunu izlemek zorunda bırakmıştı.</em> Ama Cersei, Osney’nin bu kadim nahoşluğu düşünmesini istemiyordu. “Tommen, Değersiz Aegon değil. Korkma, oğlum ben ne söylersem onu yapar. Başını kaybetmesini istediğim kişi Margaery, sen değilsin.”</p>

    <p>Cersei’nin sözleri şövalyeyi duraksattı. “Bekâretini<a href="../Text/Section0079.xhtml#Footnote0004" id="Backlink0004"><sup>[4]</sup></a> kastediyorsun?”</p>

    <p>“O da var. Hâlâ bakire olduğunu varsayarsak.” Cersei şövalyenin yarasına tekrar dokundu. “Fakat Margaery’nin senin... cazibene... tepki vermeyeceğini düşünüyorsan?”</p>

    <p>Osney incinmiş gibi kraliçeye baktı. “Benden yeterince hoşlanıyor. Kızın kuzenleri sürekli burnumun büyüklüğüyle dalga geçiyor. Megga bunu son yaptığında, Margaery onu susturdu ve güzel bir yüzüm olduğunu söyledi.”</p>

    <p>“İşte bu kadar.”</p>

    <p>Kuşkulu bir tonla, “İşte bu kadar,” diye onayladı adam, “Ama bana ne olacak? Yani Margaery ve ben o işi yaptıktan...”</p>

    <p>“...sonra mı?” Cersei şövalyeye dikenli bir gülümseme bahşetti. “Bir kraliçeyle yatmak vatan hainliğidir. Tommen’ın seni Sur’a göndermeksen başka bir seçeneği olmayacak.”</p>

    <p>“Sur?” dedi Osney dehşetle.</p>

    <p>Cersei’nin yapabildiği tek şey gülmemekti. <em>Hayır. Gülmemeliyim. Erkekler gülünmekten nefret ederler.</em> “Siyah bir pelerin, gözlerinle ve siyah saçlarınla çok uyumlu olur.”</p>

    <p>“Kimse Sur’dan geri dönmez.”</p>

    <p>“Sen döneceksin. Yapman gereken tek şey bir çocuğu öldürmek.”</p>

    <p>“Hangi çocuk?”</p>

    <p>“Stannis’le ittifak içinde olan piç bir çocuk. Genç ve yeşil. Senin yüz adamın olacak.”</p>

    <p>Karakazan korkuyordu, Cersei adamın üstündeki korkuyu koklayabiliyordu ama Osney korktuğunu itiraf edemeyecek kadar gururluydu. <em>Bütün erkekler aynı.</em> “Sayamayacağım kadar çok çocuk öldürdüm,” diye ısrar etti şövalye. “Bu çocuk öldüğünde, kraldan af alacak mıyım?”</p>

    <p>“Af ve lordluk.” <em>Önce Kar’ın kardeşleri tarafından asılmazsan tabii.</em> “Bir kraliçenin korku nedir bilmeyen bir yoldaşı olmalı.”</p>

    <p>“Lord Karakazan?” Şövalyenin yüzüne aheste bir gülümseme yayıldı ve yara izleri kıpkırmızı parladı. “Evet, bunun tınısını sevdim. Lord gibi bir lord...”</p>

    <p>“...ve bir kraliçeyle yatmak için münasip.”</p>

    <p>Osney kaşlarını çattı. “Sur çok soğuk.”</p>

    <p>“Ve ben sıcağım.” Cersei, kollarını şövalyenin boynuna doladı. “Bir kızla yat, bir çocuğu öldür ve ben seninim. Cesaretin var mı?”</p>

    <p>Osney, başıyla onaylamadan önce bir an düşündü. “Ben senin erkeğinim.”</p>

    <p>“Öylesin sör.” Cersei, Osney’yi öptü ve geri çekilmeden önce adamın biraz dil tadı almasına izin verdi. “Şimdilik bu kadar yeter. Geri kalanı beklemek zorunda. Bu gece beni düşleyecek misin?”</p>

    <p>“Evet.” Osney’nin sesi boğuktu.</p>

    <p>“Ya Bakire Margaery’yle yataktayken?” diye sordu Cersei muzipçe. “Onun içindeyken de beni düşleyecek misin?”</p>

    <p>“Düşleyeceğim,” diye yemin etti Osney Karakazan.</p>

    <p>“Güzel.”</p>

    <p>Osney gittikten sonra Cersei, Jocelyn’i çağırdı. Kız onun saçlarını fırçalarken Cersei ayakkabılarını çıkardı ve bir kedi gibi gerindi. <em>Ben bu iş için yaratılmışım,</em> dedi kendi kendine. Onu en çok memnun eden şey, yaptığı planın keskin güzelliğiydi. Margaery, Osney Karakazan gibi bir adamla iş üstünde yakalanırsa, Mace Tyrell bile sevgili kızını savunamazdı ve Stannis Baratheon’la Jon Kar’ın, Osney’nin neden Sur’a gönderildiğini merak etmek için sebepleri olmazdı. Cersei, küçük kraliçeyle Osney’yi basacak adamın, şövalyenin ağabeyi Sör Osmund olmasını sağlayacaktı; bu sayede, diğer iki Karakazan’ın sadakatinin sorgulanmasına gerek kalmayacaktı. <em>Eğer babam beni şimdi görebilseydi, tekrar evlendirmek için o kadar acele etmezdi. Ölü olması büyük talihsizlik. O, Robert, Jon Arryn, Ned Stark, Renly Baratheon; hepsi öldü. Sadece Tyrion kaldı ve yakında o da ölecek.</em></p>

    <p>O gece, kraliçe, Leydi Merryweather’ı yatak odasına çağırdı. “Bir kadeh şarap alır mısın?” diye sordu kadına.</p>

    <p>“Küçük bir kadeh.” Myrli kadın güldü. “Büyük bir kadeh.”</p>

    <p>Dorcas kraliçeye yatak kıyafetlerini giydirirken, “Yarın sabah gelinimi ziyaret etmeni istiyorum,” dedi Cersei, Taena’ya.</p>

    <p>“Leydi Margaery beni görmekten her zaman mutluluk duyar.”</p>

    <p>“Biliyorum.” Taena’nın, Tommen’ın küçük karısından bahsederken kullandığı tarz, kraliçenin gözünden kaçmadı. “Ona, sevgili Yüce Rakip’imizin anısına ithafen Baelor Septi’ne yedi mum gönderdiğimi söyle.”</p>

    <p>Taena güldü. “Eğer öyleyse Margaery kendi adına yetmiş yedi mum gönderir, sırf ondan fazla yas tutan biri olmasın diye.”</p>

    <p>“Göndermezse darılırım,” dedi kraliçe gülümseyerek. “Ayrıca, ona gizli bir hayranı olduğunu söyle. Onun güzelliğine vurulan ve bu yüzden geceleri uyuyamayan bir şövalye.”</p>

    <p>“Hangi şövalye olduğunu sorabilir miyim Majesteleri?” Taena’nın iri, siyah gözlerinde fesatlık pırıltıları vardı. “Sör Osney olabilir mi?”</p>

    <p>“Olabilir,” dedi kraliçe, “lakin ismi çabucak söyleme. Bırak da ağzından zorla alsın. Bunu yapar mısın?”</p>

    <p>“Eğer sizi memnun edecekte. Benim tek arzum bu Majesteleri.”</p>

    <p>Dışarıda soğuk bir rüzgâr esiyordu. Arbor altını içerek ve birbirlerine hikâyeler anlatarak sabah saatlerine kadar ayakta kaldılar. Taena iyice sarhoş oldu ve Cersei kadının gizli âşığının ismini öğrendi. Adam; omuzlarına inen siyah saçları ve çenesinden kulağına kadar uzanan bir yara izi olan, yarı korsan, Myrli bir deniz kaptanıydı. “Ona yüzlerce kez hayır dedim, o yüzlerce kez evet dedi,” diye anlattı Taena, “sonunda ben de evet diyordum. Reddedilecek türden bir adam değildi.”</p>

    <p>“O türü bilirim,” dedi kraliçe alaycı bir gülümsemeyle.</p>

    <p>“Majesteleri hiç öyle bir adamla karşılaştı mı merak ediyorum?”</p>

    <p>Jaime’yi düşünerek, “Robert,” dedi Cersei.</p>

    <p>Ama güzlerini kapattığında, rüyasında diğer kardeşini ve sabah gelen üç sefil soytarıyı gördü. Rüyada, adamların getirdiği çuvalın içinde Tyrion’ın başı vardı. Cersei, başı bronzla kaplattı ve lazımlığının içinde sakladı.</p>
  </div>
</body>
</html>
