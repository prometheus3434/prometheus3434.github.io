<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Cersei</h1>

    <p>Kızıl Kale’nin siperlerini ve duvarlarını kan rengine dönüştüren soğuk bir yağmur yağıyordu. Kraliçe, kralın elini tuttu ve onu çamurlu avlunun karşısına, arabanın ve refakatçilerin beklediği yere götürdü. “Jaime dayım at sürebileceğimi ve sıradan insanlara metelik atabileceğimi söylemişti,” diye itiraz etti çocuk.</p>

    <p>“Üşütmek mi istiyorsun?” Cersei bu riski göze alamazdı; Tommen hiçbir zaman Joffrey kadar sıhhatli olmamıştı. “Büyükbaban münasip bir kral gibi görünmeni isterdi. Yüce Sept’e sırılsıklam ve çamurlanmış bir halde gitmeyeceğiz.” <em>Yine yas kıyafetlerimi giyiyor olmam yeterince kötü.</em> Siyah, Cersei’nin üstünde hiçbir zaman iyi durmamıştı; kraliçenin teni beyazdı ve siyah renk onu yarı ceset gibi gösteriyordu. Cersei banyo yapmak ve saçını toplamak için şafaktan bir saat önce uyanmıştı ve bu çabasının yağmurla mahvolmasına izin vermeyecekti.</p>

    <p>Arabanın içinde, Tommen minderlere yaslandı ve yağmuru izledi. “Tanrılar büyükbabam için ağlıyor. Leydi Jocelyn, yağmur damlalarının tanrıların gözyaşları olduğunu söylüyor.”</p>

    <p>“Jocelyn Swyft bir aptal. Tanrılar ağlayabiliyor olsalardı, ağabeyin için ağlarlardı. Yağmur yağmurdur. Daha fazla ıslanmadan perdeyi kapat. Pelerinin samur kürkünden yapıldı, ıslanmasını mı istiyorsun?”</p>

    <p>Tommen ona söyleneni yaptı. Çocuğun uysallığı Cersei’yi rahatsız ediyordu. Bir kral güçlü olmak zorundaydı. <em>Joffrey münakaşa ederdi. Onun gözünü korkutmak hiçbir zaman kolay değildi.</em> “Öyle kambur durma,” dedi Cersei, Tommen’a. “Bir kral gibi otur. Omuzlarını geri at ve tacını düzelt. Tacının, bütün lordlarının önünde kafandan düşmesini mi istiyorsun?”</p>

    <p>“Hayır anne.” Çocuk dikleşti ve tacını düzeltmek için yukarı uzandı. Joff’un tacı Tommen için fazla büyüktü. Tommen her zaman tombulluğa meyilli olmuştu ama şimdi yüzü daha zayıf görünüyordu. <em>İyi besleniyor mu?</em> Cersei bunu kâhyaya sormayı unutmamalıydı. Tommen’ın hasta olmasına izin veremezdi; Myrcella, Dorneluların elindeyken olmazdı. <em>Zamanla Joff’un tacını takacak kadar büyüyecek.</em> O vakte kadar daha küçük bir taç gerekebilirdi, çocuğun kafasını yutacakmış gibi görünmeyen bir taç. Cersei altın ustalarıyla konuşacaktı.</p>

    <p>Araba ağır ağır Yüksek Aegon Tepesi’nden aşağı indi. Arabanın önünde iki Kral Muhafızı at sürüyordu, beyaz atların sırtındaki beyaz şövalyelerin omuzlarından ıslak beyaz pelerinler sarkıyordu. Arkadan, kırmızı ve altın renkli pelerinlerin içinde elli Lannister muhafızı geliyordu.</p>

    <p>Tommen, perdelerin arasından boş caddelere baktı. “Daha çok insan olacağını düşünmüştüm. Babam öldüğünde bütün insanlar geçişimizi izlemek için dışarı çıkmıştı.”</p>

    <p>“Yağmur yüzünden içeri girmek zorunda kaldılar.” Kral Toprakları, Lord Tywin’i asla sevmemişti. <em>Gerçi o hiçbir zaman sevgi istememişti.</em> Cersei bir keresinde, Lord Tywin’in Jaime’ye, “Sevgiyle karnını doyuramazsın, sevgiyle bir at alamaz ya da soğuk bir gecede salonunu ısıtamazsın,” dediğini duymuştu, Jaime o vakitler Tommen’dan daha büyük değildi.</p>

    <p>Yüce Baelor Septi’nde, Visenya Tepesi’nin zirvesindeki o mermer ihtişamın içinde yas tutan bir avuç insanın sayısı, Sör Addam Marbrand tarafından meydanın karşısına dizilen altın pelerinlilerin sayısından azdı. Sör Meryn Trant’ın yardımıyla arabadan inerken, <em>daha sonra daha fazla insan gelecek,</em> diye düşündü kraliçe. Sabah ayinine yalnızca soylular ve onların maiyetleri kabul edilecekti, öğleden sonra sıradan insanlar için bir ayin daha yapılacaktı ve akşam duası herkese açık olacaktı. Cersei’nin akşam duası için tekrar gelmesi gerekecekti, böylece şehir halkı onu yas tutarken görebilecekti. <em>Ayaktakımına bir gösteri sunulmalı.</em> Bu tam bir angaryaydı. Cersei’nin doldurması gereken makamlar, kazanması gereken bir savaş ve yönetmesi gereken bir diyar vardı. Babası bunu anlardı.</p>

    <p>Yüce Rahip onları basamakların tepesinde karşıladı. Bir tutam gri sakalı olan yaşlı ve kambur bir adamdı, nakışlarla süslenmiş cübbesinin ağırlığıyla öyle öne eğilmişti ki, gözleri kraliçenin göğüsleriyle aynı hizadaydı... ama kesik kristalden ve örgü altından yapılmış gösterişli tacı, adamın boyuna en az kırk beş santim ekliyordu.</p>

    <p>Bu tacı ona Lord Tywin vermişti; ayaktakımı bir önceki Yüce Rahip’i öldürdüğünde kaybolan tacın yerine. O şişko aptalı arabasından indirmiş ve parçalamışlardı. Myrcella’nın Dorne’a gitmek için denize açıldığı gündü. <em>Eski rahip koca bir oburdu ve itaatkârdı. Bu adam...</em> Cersei aniden, yeni Yüce Rahip’in Tyrion tarafından seçildiğini hatırladı. Huzursuzluk verici bir düşünceydi.</p>

    <p>Yaşlı adamın lekeli eli, altın işiyle ve küçük kristallerle kaplanmış kol yeninden çıkarken bir tavuk ayağı gibi göründü. Cersei ıslak mermerin üstünde diz çöktü ve adamın parmaklarını öptü, Tommen’a da aynı şeyi yapmasını söyledi. <em>Benim hakkımda ne biliyor? Cüce ona neler anlattı?</em> Yüce Rahip, kral ve kraliçeyi septe sokarken gülümsedi. Ama bu, dile getirilmeyen malumatlarla dolu tehditkâr bir gülümseme miydi yoksa yaşlı bir adamın buruşuk dudaklarının anlamsız seğirmesi mi? Kraliçe emin olamazdı.</p>

    <p>Vitraylı camdan yapılmış renkli kürelerin altında yürüyerek Fener Salonu’ndan geçtiler. Kraliçe, Tommen’ın elini tutuyordu. Trant ve Karakazan onların iki yanındaydı, adamların ıslak pelerininden damlayan sular yerde birikiyordu. Yüce Rahip ağır ağır yürüyordu, adamın yaslandığı büvet asanın tepesinde kristal bir küre vardı. En Mütedeyyinler’in yedisi adama eşlik ediyordu, gümüş dokumalarının içinde pırıldıyorlardı. Tommen, samur kürkü pelerinin altına altın dokuma giymişti. Kraliçe siyah kadifeden dikilmiş, kürk astarlı eski bir elbise tercih etmişti. Yeni bir elbise diktirmek için vakit olmamıştı ve Joffrey için giydiği elbiseyi giyemezdi, Robert’ı gömerken giydiğini de.</p>

    <p><em>En azından Tyrion için yas kıyafetleri giymem beklenmeyecek. Onun için altın dokuma ve kırmızı ipek giyeceğim, saçlarıma da yakutlar takacağım.</em> Cersei, ona cücenin başını getiren adamı lordluğa yükselteceğini ilan etmişti, soyu ve konumu ne kadar düşük ya da vasat olursa olsun. Kuzgunlar, Cersei’nin sözünü Yedi Krallık’ın dört bir yanına taşıyordu ve haber çok yakında Dar Deniz’i geçip Dokuz Özgür Şehir’e ve onların ötesindeki topraklara da ulaşacaktı. <em>Bırak da İblis dünyanın öteki ucuna kaçsın, benden kaçamayacak.</em></p>

    <p>Kraliyet alayı iç kapılardan geçip Yüce Sept’in mağaramsı kalbine girdi ve kubbenin altında buluşan yedi geniş koridordan birinde yürüdü. Sağdaki ve soldaki soylular, kral ve kraliçe önlerinden geçerken dizlerinin üstüne çöktüler. Lord Tywin’in sancak beylerinin çoğu oradaydı, onlarca mücadelede lordla yan yana savaşmış şövalyeler de öyle. Bunu gören Cersei’nin özgüveni yerine geldi. <em>Dostsuz değilim.</em></p>

    <p>Lord Tywin Lannister’ın bedeni; Yüce Sept’in camdan, altından ve kristalden müteşekkil yüksek kubbesinin altında, mermerden yapılmış basamaklı bir cenaze teskeresinde yatıyordu. Jaime teskerenin başında nöbet tutuyordu: Sağlam eli, altından yapılmış bir büyükkılıcın kabzasının etrafında kıvrılmıştı, kılıcın ucu yerdeydi. Jaime’nin giydiği başlıklı pelerin yeni yağmış kar kadar beyazdı ve zırhlı yeleğinin pullarının arasında minik inciler vardı. <em>Lord Tywin onun Lannister altını ve kırmızı giymesini isterdi,</em> diye düşündü Cersei. <em>Jaime’yi beyazlar içinde görmek babamı her zaman kızdırırdı.</em> Jaime tekrar sakal da bırakıyordu. Şövalyenin çenesini ve yanaklarını kaplayan fırça gibi kıllar, yüzüne sert ve hoyrat bir ifade veriyordu. <em>En azından, babamızın kemikleri Kaya’nın altına defnedilene kadar bekleyebilirdi.</em></p>

    <p>Kral, kraliçeyle birlikte üç kısa adım atarak basamaktan çıktı ve Lord Tywin’in bedeninin yanında diz çöktü. Gözleri yaşlarla doldu. Öne doğru eğilerek, “Sessizce ağla,” dedi Cersei. “Sen bir kralsın, ciyaklayan bir çocuk değil. Lordların seni izliyor.” Çocuk elinin tersiyle gözyaşlarını sildi. Cersei’nin zümrüt yeşili gözlerini almıştı. O gözler, Jaime’nin Tommen’ın yaşındayken sahip olduğu gözler kadar iri ve parlaktı. Jaime güzel bir çocuktu... ama aynı zamanda acımasızdı, Joffrey kadar acımasız, gerçek bir aslan yavrusu. Kraliçe, kolunu Tommen’a doladı ve çocuğun altın buklelerini öptü. <em>Ona yönetmeyi ve kendini düşmanlarından korumayı öğretmem gerekecek.</em> Düşmanlardan bazıları o anda bile oradaydı, dost rolü oynuyorlardı.</p>

    <p>Sessiz rahibeler, Lord Tywin’i bir savaşa gidecekmiş gibi giydirmişti. Lordun üstünde en iyi zırhı vardı; ağır çelik, koyu kırmızıyla minelenmişti. Eldivenleri, baldır zırhı ve göğüs kalkanı altın kakmalıydı. Rondelaları altın güneşler şeklindeydi. Omuzlarına, altından yapılmış dişi aslanlar çökmüştü. Başının yanında duran büyük miğferin tepesini yeleli bir aslan süslüyordu. Göğsünün üstündeki uzunkılıç, altın yaldızlı ve yakut kakmalı bir kının içindeydi. Lordun, altın yaldızlı zırh eldivenlerinin içindeki elleri, kılıcın kabzasını kavramıştı. <em>Yüzü ölümde bile asil görünüyor,</em> diye düşündü Cersei, ama ağzı... Lord Tywin’in ağzının kenarları hafifçe yukarı doğru kıvrılmış ve ona belli belirsiz bir şaşkınlık ifadesi vermişti. Bu olmamalıydı. Cersei, Pycelle’i suçladı; adam, sessiz rahibelere, Lord Tywin’in asla gülümsemediğini söylemeliydi. <em>O adam bir göğüs kalkanındaki meme uçları kadar beyhude.</em> O yarım gülümseme, Lord Tywin’i bir şekilde daha az ürkütücü gösteriyordu. O ve lordun gözlerinin kapalı olduğu gerçeği. Lord Tywin’in soluk yeşil, ışıltılı ve altın benekli gözleri her zaman rahatsız edici olmuştu. O gözler senin içini görebilirdi, senin derinlerde ne kadar zayıf, değersiz ve çirkin olduğunu görebilirdi. <em>Lord Tywin sana baktığında, bilirdin.</em></p>

    <p>Cersei’nin aklına, saraya ilk geldiğinde, Kral Aerys’in düzenlediği ziyafete dair davetsiz bir anı geldi. Cersei o zamanlar yaz çimenleri kadar yeşil bir kızdı. Yaşlı Merryweather şaraptan alınan verginin arttırılmasıyla ilgili gevezelik ederken, Lord Rykker, “Eğer altına ihtiyacımız varsa, Majesteleri Kralımız, Lord Tywin’in lazımlığına oturmalı,” demişti. Lord Tywin şarap kadehinin üstünden Rykker’a batarken, Aerys ve dalkavukları yüksek sesle gülmüştü. Eğlence bittikten uzun bir zaman sonra o bakış hâlâ lordun gözlerindeydi. Rykker başka tarafa bakmıştı, sonra dönmüştü, Lord Tywin’in gözleriyle karşılaşmıştı, bakışları görmezden gelmişti, bir kupa bira içmişti ve kıpkırmızı bir yüzle, bir çift kararlı göze yenilmiş halde çekip gitmişti.</p>

    <p><em>Lord Tywin’in gözleri sonsuza kadar kapandı,</em> diye düşündü Cersei. <em>Şimdi benim bakışımdan çekinecekler, benim çatık kaşlarımdan korkacaklar. Ben de bir aslanım.</em></p>

    <p>Dışarıdaki gökyüzü o kadar gri iken septin içi karanlıktı. Yağmur durmuş olsaydı, güneş kubbedeki kristallerin içinden geçer ve cesedi gökkuşaklarıyla kaplardı. Casterly Kayası Lordu gökkuşaklarını hak etmişti. O büyük bir adamdı. <em>Fakat ben daha büyük olmalıyım. Bundan bin yıl sonra, üstatlar bu zamanlar hakkında yazdıklarında, sen sadece Kraliçe Cersei’nin babası olarak hatırlanmalısın.</em></p>

    <p>“Anne.” Tommen, Cersei’nin kolunu çekiştirdi. “Bu kadar kötü kokan ne?”</p>

    <p><em>Lord babam.</em> “Ölüm.” Kokuyu Cersei de alıyordu; çürümenin belli belirsiz fısıltısı, yüzünü buruşturmak istemesine sebep oluyordu. Gümüş cübbeler giyen yedi rahip, cenaze teskeresinin yanında duruyordu; Yukarıdaki Baba’ya, Lord Tywin’i adilce yargılaması için yalvarıyordu. Rahiplerin işi bittiğinde, yetmiş yedi rahibe Anne’nin mihrabının önünde toplandı ve merhamet için ilahiler söylemeye başladı. Tommen artık huzursuzca kıpırdanıyordu, kraliçenin bacakları da sızlamaya başlamıştı. Cersei, Jaime’ye baktı. Cersei’nin ikizi taştan oyulmuşçasına kıpırtısız duruyordu ve kardeşinin gözlerine bakmıyordu.</p>

    <p>Sıralarda, Cersei ve Jaime’nin amcası Sör Kevan omuzları düşmüş bir halde diz çökmüştü, oğlu yanındaydı. <em>Lancel babamdan daha kötü görünüyor.</em> Lancel sadece on yedi yaşındaydı ama yetmişini geçmiş gibi görünüyordu; yüzü griydi, yanakları boştu, gözleri çökmüştü, saçları tebeşir gibi beyaz ve kırılgandı. <em>Tywin Lannister ölmüşken Lancel nasıl yaşayanların arasında olabilir? Tanrılar akıllarını mı kaçırdı?</em></p>

    <p>Lord Gyles her zamankinden fazla öksürüyordu ve burnuna kırmızı ipek bir mendil tutuyordu. <em>Kokuyu o da alıyor.</em> Yüce Üstat Pycelle gözlerini kapamıştı. <em>Eğer uyuyakaldıysa, yemin ederim ki onu kırbaçlatırım.</em> Tyrelller cenaze teskeresinin sağ tarafında diz çökmüştü: Yüksek Bahçe Lordu, lordun gudubet annesi ve sıkıcı karısı, oğlu Garlan ve kızı Margaery. <em>Kraliçe Margaery,</em> diye hatırlattı Cersei kendine; Joff’un dulu ve Tommen’ın müstakbel karısı. Margaery, ağabeyi Çiçek Şövalyesi’ne çok benziyordu. Kraliçe, iki kardeşin başka ortak noktaları olup olmadığını merak etti. <em>Minik gülümüzün yanında gece gündüz birçok leydi var.</em> Leydilerin hemen hemen on ikisi şimdi kızla birlikteydi. Cersei merakla onların yüzlerini inceledi. <em>En korkak olan kim, en iffetsiz olan hangisi, hangisi sevgiye aç? Kim en gevşek dile sahip?</em> Cersei bunları öğrenmeliydi.</p>

    <p>İlahiler nihayet bitince Cersei rahatladı. Babasının cesedinden gelen koku keskinleşmiş gibiydi. Yas tutanların çoğu, hiçbir sorun yokmuş gibi davranacak kadar edep sahibiydi ama Cersei, Leydi Margaery’nin iki kuzeninin küçük Tyrell burunlarını buruşturduğunu gördü. Tommen’la birlikte tekrar koridorda yürürken, birinin, “Tuvalet,” diye mırıldandığını ve kıkırdadığını duyar gibi oldu ama kimin konuştuğunu görmek için arkasına döndüğünde, ağırbaşlı yüzlerden ibaret bir deniz, boş gözlerle ona baktı. <em>Babam hayattayken, kimse onun hakkında şaka yapmaya cesaret edemezdi. Babam onların bağırsaklarını bir bakışıyla suya çevirirdi</em>.</p>

    <p>Tekrar Fener Salonu’na geldiklerinde, kral ve kraliçenin etrafı yas tutanlar tarafından sarıldı. Kraliçenin başına sinek sürüsü misali toplanan insanlar onu beyhude taziyelerle boğmaya hevesliydi. Redwyne ikizleri kraliçenin ellerini öptü, ikizlerin babası da yanaklarını. Alev Kehanetçisi Hallyne, Lord Tywin’in kemiklerinin batıya gittiği gün, şehrin üzerindeki gökyüzünde alevli bir el yanacağına dair söz verdi. Lord Gyles, öksürüklerin arasında, Lord Tywin’in heykelini yapması için usta bir taş oymacısı tuttuğunu söyledi; heykel, Aslan Kapısı’nda ebedi nöbete duracaktı. Sör Lambert Turnberry, sağ gözünün üstündeki yamayla ortaya çıktı ve cücenin başını Cersei’ye getirene kadar o yamayı çıkarmayacağına dair yemin etti.</p>

    <p>Kraliçe, Turnberry denen soytarının pençelerinden kurtulur kurtulmaz, Stokeworth’ten Leydi Falyse’e ve leydinin kocası Sör Batman Byrch’e yakalandı. “Leydi annem taziyelerini gönderdi Majesteleri,” dedi Falyse. “Lollys karnındaki bebek yüzünden yatağa düştü ve annem onunla kalması gerektiğini düşündü. Onu affetmeniz için yalvarıyor ve sizden bir şey rica ediyor... annem merhum babanıza hayrandı, onu bütün adamların üstünde tutardı. Kardeşimin bir oğlu olursa, annem çocuğa Tywin adını vermek istiyor, eğer... eğer sizi memnun edecekse.”</p>

    <p>Cersei, dehşete düşmüş bir halde kıza baktı. “Senin yarım akıllı kardeşin Kral Toprakları’nın yarısı tarafından tecavüze uğradı ve Tanda doğacak piçi benim lord babamın adıyla onurlandırmayı düşünüyor? Hiç sanmıyorum.”</p>

    <p>Falyse tokat yemiş gibi geri çekildi ama kocası sadece bıyıklarını sıvazladı. “Bu kadarını Leydi Tanda’ya söylemiştim. Piç için daha... daha uygun bir isim bulacağız, söz veriyorum.”</p>

    <p>“Öyle yapın.” Cersei onları omzuyla iterek kendine yol açtı ve uzaklaştı. Tommen’ın, Margaery’yle kızın büyükannesinin pençelerine düştüğünü gördü. Diken Kraliçesi öyle kısaydı ki Cersei bir an için onu başka bir çocuk zannetti. Cersei oğlunu güllerin elinden kurtaramadan, kalabalık onu amcasıyla yüz yüze getirdi. Kraliçe daha sonra gerçekleşecek olan toplantılarını hatırlattığında, Sör Kevan yorgun bir şekilde başıyla onayladı ve ayrılmak için izin istedi. Fakat Lancel kaldı, tek ayağı mezarda olan bir adamın gerçek resmiydi. <em>Ama aşağı mı iniyor yoksa yukarı mı çıkıyor?</em></p>

    <p>Cersei gülümsemek için kendini zorladı. “Lancel, seni çok daha güçlü gördüğüm için mutluyum. Üstat Ballabar bize epey vahim haberler getirdi, hayatın için korktuk. Lakin ben senin şimdiye kadar Darry’ye gideceğini düşünmüştüm, lordluk unvanını almak için.” Tywin Lannister, Karasu Savaşı’ndan sonra Lancel’ı lord yapmıştı, asıl amacı kardeşi Kevan’ı hoşnut etmekti.</p>

    <p>“Henüz değil. Kalemde haydutlar var.” Lancel’ın sesi, dudağının üstündeki bıyık kadar inceydi. Saçları beyazlamıştı ama tüy gibi bıyıkları saman sarısı kalmıştı. Cersei, delikanlı onun içindeyken sık sık o bıyıklara bakardı. <em>Dudağının üstündeki bir kir lekesi gibi görünüyor.</em> Eskiden Lancel’ı, bıyıklarını küçük bir bıçakla keseceğini söyleyerek tehdit ederdi. “Babam, nehir topraklarının güçlü bir ele ihtiyacı olduğunu söylüyor.”</p>

    <p><em>Ne yazık ki nehir toprakları senin elini alıyor,</em> demek istedi Cersei. Bunu yapmak yerine gülümsedi. “Ayrıca evleneceksin.”</p>

    <p>Genç şövalyenin mahvolmuş suratında hüzünlü bir ifade belirdi. “Bir Frey kızı, benim seçimim değil. Kız bakire bile değil, Darry kanından bir dul. Babam, bu evliliğin köylüler konusunda faydalı olacağını söylüyor ama bütün köylüler öldü.” Lancel, kraliçenin eline uzandı. “Bu zalimlik Cersei. Biliyorsun ki benim asıl sevdiğim...”</p>

    <p>“...Lannister Hanedanı,” diyerek cümleyi Cersei bitirdi. “Bundan kimse şüphe edemez Lancel. Karın sana güçlü oğullar versin.” <em>Ama düğünü karının lord büyükbabasının düzenletmesine izin vermesen iyi olur.</em> “Darry’de çok önemli işler yapacağını biliyorum.”</p>

    <p>Lancel başıyla onayladı, bedbahtlığı açıkça ortadaydı. “Babam ölüm döşeğinden kalkamayacağımı düşündüğünde, başımda dua etmesi için Yüce Rahip’i getirdi. Rahip iyi bir adam.” Lancel’ın gözleri ıslak ve parlaktı; yaşlı bir adamın yüzünde bir çocuğun gözleri. “Anne’nin beni kutsal bir amaç için esirgediğini ve bu sayede günahlarımı telafi edebileceğimi söylüyor.”</p>

    <p>Cersei, delikanlının, onun günahlarını nasıl telafi edeceğini merak etti. <em>Lancel’ı şövalye ilan etmek hataydı, onunla yatmaksa daha büyük bir hata.</em> Lancel zayıf bir adamdı ve Cersei onun bu yeni keşfedilmiş dindarlığından hiç hoşlanmamıştı. Lancel, Jaime olmaya çalışırken çok daha eğlenceliydi. <em>Bu mızmız aptal, Yüce Rahip’e neler anlattı? Ve karanlıkta yan yana uzanırlarken o küçük Frey kızına neler anlatacak?</em> Eğer Cersei’yle yattığını itiraf ederse... pekâlâ, Cersei bunu geçiştirebilirdi. Erkekler her zaman kadınlar hakkında yalan söylerdi; Cersei bu itirafı, onun güzelliğiyle sarhoş olmuş tüysüz bir çocuğun palavrasına indirgeyebilirdi. <em>Lakin Robert ve şarap hakkında şarkı söylerse...</em> “Telafinin en iyi yolu dua etmektir. Sessizce dua etmek.” Lancel’ı bu konuyu düşünmesi için yalnız bıraktı ve Tyrell ordusuyla yüzleşmek için hazırlandı.</p>

    <p>Margaery ona bir kardeş gibi sarıldı. Kraliçe bu hareketi küstahça buldu ama burası kızı azarlamak için uygun bir yer değildi. Leydi Aleri ve kuzenler, kraliçenin parmaklarını öpmekle yetindiler. Hamile olan Leydi Graceford, bebeğin adını, erkekse Tywin kızsa Lanna koymak için kraliçenin iznini istedi. Cersei neredeyse, <em>bir tane daha mı?</em> diye bağıracaktı. <em>Diyar Tywinler içinde boğulacak.</em> Mümkün olduğunca nazik davranarak ve memnun olmuş rolü yaparak kadına izin verdi.</p>

    <p>Cersei’yi gerçekten memnun eden kişi Leydi Merryweather’dı. O şehvetli Myr aksanıyla, “Majesteleri,” dedi kadın, “Dar Deniz’in karşısındaki dostlarıma haber gönderdim. İblis o çirkin yüzünü Özgür Şehirler’de gösterecek olursa, onu hemen yakalamalarını istedim.”</p>

    <p>“Suyun karşısında çok dostunuz var mı?”</p>

    <p>“Myr’de çok var. Lys’te ve Tyrosh’da da. Güç sahibi adamlar.”</p>

    <p>Cersei buna kolayca inanabilirdi. Myrli kadın son derece güzeldi; uzun bacaklı ve dolgun göğüslüydü, buğday renkli pürüzsüz bir teni, koyu renk iri gözleri ve her zaman yataktan yeni çıkmış gibi görünen gür, siyah saçları vardı. <em>Hatta günah kokuyor, egzotik bir lotus çiçeği gibi.</em> “Lord Merryweather’ın ve benim tek arzumuz, Majesteleri’ne ve küçük krala hizmet etmektir,” dedi kadın tatlı bir sesle ve Leydi Graceford kadar gebe bir bakışla.</p>

    <p><em>Bu kadın hırslı, lord kocası gururlu ama yoksul.</em> “Tekrar konuşmalıyız leydim. Taena, değil mi? Çok naziksiniz. İyi dostlar olacağımızdan eminim.”</p>

    <p>Sonra Yüksek Bahçe Lordu geldi.</p>

    <p>Mace Tyrell, Cersei’den en fazla on yaş büyüktü ama Cersei onu babasının yaşında görüyordu, kendi akranı gibi değil. Adam, Lord Tywin kadar uzun olmamakla birlikte, geniş göğsü ve daha geniş midesiyle ondan daha iriydi. Saçları kestane rengiydi ama sakalında beyaz ve gri çizgiler vardı. Yüzü çoğu zaman kırmızıydı. Cersei’nin her iki yanağını da öptükten sonra, “Lord Tywin büyük bir adamdı, <em>olağanüstü</em> bir adam,” dedi ağır ağır. “Bir daha onun gibi birini göremeyeceğiz korkarım.”</p>

    <p><em>Onun gibi birine bakıyorsun seni aptal,</em> diye düşündü Cersei. <em>Önünde duran kişi onun kızı.</em> Ama Tommen’ı tahtta tutabilmek için Tyrell’e ve Yüksek Bahçe’nin kuvvetine muhtaçtı, bu yüzden sadece, “Onu çok özleyeceğiz,” dedi.</p>

    <p>Tyrell, elini Cersei’nin omzuna koydu. “Yaşayan hiçbir adam Lord Tywin’in zırhını kuşanmaya uygun değil, bu aşikâr. Lakin diyar yaşıyor ve yönetilmesi gerek. Eğer bu karanlık zamanlarda hizmet etmek için yapabileceğim en küçük bir şey varsa, Majesteleri’nin söylemesi yeterli.”</p>

    <p><em>Eğer Kral Eli olmak istiyorsanız lordum, bunu açıkça söyleyecek cesarete sahip olun.</em> Kraliçe gülümsedi. <em>Bırak bu gülümseyişten ne anlam çıkarırsa çıkarsın.</em> “Lorduma Menzil’de ihtiyaç vardır şüphesiz?”</p>

    <p>Adam, Cersei’nin kusursuz ipucunu görmeyi reddederek, “Oğlum Willas ehil bir delikanlıdır,” diye karşılık verdi. “Bacağı çarpık olabilir ama zekâsı yerindedir. Üstelik Garlan kısa zaman sonra Parlaksu Kalesi’ni alacak. Bana başka bir yerde ihtiyaç duyulduğu takdirde, Menzil oğullarımın arasında iyi ellerde olacak. Diyarın yönetimi her şeyden önce gelmelidir, Lord Tywin sık sık bunu söylerdi. Ve Majesteleri’ne bu konuyla ilgili iyi havadisler vereceğim için mutluyum. Amcam Garth hazine başı olarak hizmet etmeye razı oldu, lord babanınızın istediği gibi. Bir gemiye binmek üzere Eski Şehir’e gidiyor. Oğulları kendisine eşlik edecek. Lord Tywin onlar için de mevkiler bulmaktan bahsetmişti. Belki Şehir Muhafızları’nda.”</p>

    <p>Gülümsemesi öyle sert dondu ki, kraliçe dişlerinin kırılacağından korktu. <em>Kocaman Garth küçük konseyde ve iki piçi altın pelerinlilerin içinde... Tyreller, diyarı gümüş bir tepsinin içinde onlara sunacağımı mı düşünüyor?</em> Bu kendini beğenmişlik Cersei’nin nefesini kesti.</p>

    <p>“Garth, Lord Vekilharç olarak bana gayet iyi hizmet etti, benden önce de babama,” diye devam ediyordu Tyrell. “Serçeparmak’ın burnu altın kokusunu alıyor ama Garth...”</p>

    <p>Cersei, “Lordum,” diyerek adamın sözünü kesti, “korkarım bir yanlış anlaşılma var. Lord Gyles Rosby’den yeni hazine başımız olarak hizmet vermesini istedim ve kendisi teklifimi kabul ederek beni onurlandırdı.”</p>

    <p>Mace şaşkınlıkla Cersei’ye baktı. “Rosby? Şu... <em>öksüren</em> adam? Ama... bu konuda anlaşma sağlanmıştı Majesteleri. Garth, Eski Şehir’e doğru yola çıktı.”</p>

    <p>“En iyisi Lord Hightower’a bir kuzgun gönderin ve amcanızın o gemiye binmesini engellemesini isteyin. Garth’ın bir hiç uğruna sonbahar deniziyle yüzleşmesini istemeyiz.” Cersei zarifçe gülümsedi.</p>

    <p>Tyrell’in kalın boynu kızardı. “Bu... lord babanız bana garanti verdi...” Adamın ağzından anlaşılmaz kelimeler çıkmaya başladı.</p>

    <p>Sonra annesi geldi ve oğlunun koluna girdi. “Görünüşe göre, Lord Tywin planlarını vekil kraliçemizle paylaşmamış. Sebebini <em>tahmin edemiyorum.</em> Lakin durum ortada, Majesteleri’ni rahatsız etmenin gereği yok. Kraliçemiz haklı; Garth bir gemiye binmeden önce Lord Leyton’a mektup yazmalısın. Denizin onu hasta edeceğini ve osurma problemini daha beter edeceğini biliyorsun.” Leydi Olenna, Cersei’ye dişsiz bir gülümseme bahşetti. “Konsey odanız Lord Gyles’la daha güzel kokar ama o öksürüğün dikkat dağıtıcı olacağını söyleyebilirim. Yaşlı ve sevgili Garth amcayı hepimiz çok severiz lakin adam gaz hasıl ediyor, bu inkâr edilemez. Kötü kokulardan nefret ederim.” Kadının buruşuk yüzü daha da buruştu. “Doğrusunu isterseniz, septte burnuma nahoş bir koku geldi. Belki siz de fark etmişsinizdir?”</p>

    <p>“Hayır,” dedi Cersei soğuk bir şekilde. “Bir esans mıydı?”</p>

    <p>“Daha çok ufunet gibiydi.”</p>

    <p>“Belki de sonbahar güllerinizi özlediniz. Sizi çok uzun zaman alıkoyduk.” Cersei, Leydi Olenna’nın maiyetinden ne kadar çabuk kurtulursa o kadar iyiydi. Lord Tyrell annesini güven içinde eve götürmeleri için çok sayıda şövalye gönderirdi ve şehirde daha az Tyrell kılıcı olursa kraliçe daha huzurlu uyurdu.</p>

    <p>“İtiraf ediyorum ki Yüksek Bahçe’nin hoş kokularını özledim,” dedi yaşlı leydi. “Lakin tatlı Margaery’min sizin kıymetli Tommen’ınızla evlendiğini görmeden buradan ayrılamam.”</p>

    <p>“O günü ben de sabırsızlıksa bekliyorum,” diyerek lafa karıştı Tyrell. “Aslında Lord Tywin ve ben bir tarih belirlemek üzereydik. Belki siz ve ben bu konuya devam edebiliriz Majesteleri.”</p>

    <p>“Yakında.”</p>

    <p>“Yakında işe yarar,” dedi Leydi Olenna burnunu çekerek. “Şimdi benimle gel Mace, bırak da Majesteleri... yas tutmaya devam etsin.”</p>

    <p>Diken Kraliçesi, Sağ ve Sol olarak hitap etmeksen hoşlandığı iki metrelik muhafızlarının arasında yalpalayarak uzaklaşırken, <em>senin öldüğünü göreceğim yaşlı kadın,</em> diye yemin etti Cersei. <em>Ne kadar tatlı bir ceset olacağını göreceğiz.</em> Yaşlı kadın lord oğlundan iki kat zekiydi, bu çok açıktı.</p>

    <p>Kraliçe, oğlunu Margaery ile kuzenlerinden kurtardı ve kapıya doğru yürüdü. Dışarıda, yağmur nihayet durmuştu. Sonbahar havası tatlı ve taze kokuyordu. Tommen tacını çıkardı. “Onu başına geri koy,” diye emretti Cersei.</p>

    <p>Tommen, “Boynumu ağrıtıyor,” dedi ama söyleneni yaptı. “Yakında evlenecek miyim? Margaery, evlenir evlenmez Yüksek Bahçe’ye gidebileceğimizi söyledi.”</p>

    <p>“Yüksek Bahçe’ye gitmiyorsun ama kaleye dönerken at sürebilirsin.” Cersei bir baş işaretiyle Sör Meryn Trant’ı çağırdı. “Majesteleri’nin atını getirin ve Lord Gyles’tan arabamı paylaşarak beni onurlandırmasını rica edin.” İşler Cersei’nin tahmin ettiğinden daha hızlı ilerliyordu; heba edecek vakit yoktu.</p>

    <p>At sürmek fikri Tommen’ı mutlu etmişti ve Lord Gyles kraliçenin davetinden elbette onur duymuştu... fakat Cersei hazine başı olmasını istediğinde adam öyle şiddetli öksürmeye başladı ki Cersei onun hemen ve oracıkta öleceğinden korktu. Ama Anne merhametliydi; neticede Lord Gyles teklifi kabul edecek kadar düzeldi ve hatta değiştirmek istediği adamların isimlerini öksürmeye başladı; Serçeparmak tarafından atanmış gümrük memurları, yün simsarları ve hatta anahtar koruyucularından biri.</p>

    <p>“İstediğiniz ineği seçebilirsiniz, önemli olan sütün akmaya devam etmesi. Ve soru sorulursa, konseye dün katıldınız.”</p>

    <p>“Dün...” Bir öksürük krizi adamı iki büklüm etti. “Dün. Elbette.” Lord Gyles, tükürüğündeki kanı saklamak istercesine kırmızı bir mendile öksürdü. Cersei bunu görmemiş gibi yaptı.</p>

    <p><em>Öldüğünde başka birini bulurum.</em> Belki de Serçeparmak’ı geri çağırırdı. Lysa Arryn ölmüştü, Petyr Baelish uzun süre Vadi’nin Lord Savunucusu olarak kalamazdı. Pycelle’in söyledikleri doğruysa, Vadi lordları şimdiden hareketlenmeye başlamıştı. <em>O sefil çocuk elinden alındığında, Lord Petyr sürünerek geri dönecek.</em></p>

    <p>“Majesteleri?” Lord Gyles öksürdü ve ağzını sildi. “Kral Eli...” Tekrar öksürdü. “...kim olacak...” yeni bir öksürük dalgası adamı sarstı. “...sorabilir miyim?”</p>

    <p>“Amcam,” dedi Cersei kayıtsızca.</p>

    <p>Cersei, önünde Kızıl Kale’nin kapılarının yükseldiğini görünce rahatladı. Tommen’ı yaverlerinin sorumluluğuna bıraktı ve dinlenmek üzere kendi dairesine çekildi.</p>

    <p>Cersei ayakkabılarını henüz çıkarmıştı ki Jocelyn ürkekçe odaya girdi, Qyburn’ün dışarıda olduğunu ve huzura kabul edilmek istediğini söyledi. “Onu içeri gönder,” diye emretti kraliçe. <em>Hükümdarlar asla dinlenemiyor.</em></p>

    <p>Qyburn yaşlıydı ama saçlarında hâlâ kardan çok kül vardı ve ağzının etrafındaki gülme çizgileri onu küçük bir kızın en sevdiği büyükbabası gibi gösteriyordu. <em>Daha ziyade hırpani bir büyükbaba gibi.</em> Cübbesinin yakası yıpranmıştı, kol yeni yırtılmış ve kötü bir şekilde tekrar dikilmişti. “Görünüşüm için Majesteleri’nden af dilemeliyim,” dedi adam. “Zindanlardaydım, emrettiğiniz üzere İblis’in firarıyla ilgili tahkikat yapıyordum.”</p>

    <p>“Peki ne keşfettin?”</p>

    <p>“Lord Varys ile kardeşinizin ortadan kaybolduğu gece, üçüncü bir adam daha yok olmuş.”</p>

    <p>“Evet, gardiyan.”</p>

    <p>“Adamın adı Rugen’miş. Kara hücrelerden sorumlu bir ast gardiyan. Ast gardiyanların başı onu tıknaz, tıraşsız, pes sesli bir adam olarak tarif ediyor. Eski kral Aerys’ten beri görevdeymiş ve istediği gibi gelip gidiyormuş. Kara hücreler son yıllarda pek dolu değil. Görünüşe göre diğer zindancılar ondan korkuyormuş ama kimse onun hakkında fazla bir şey bilmiyor. Arkadaşı ya da akrabası yokmuş. Ne içki içiyormuş ne de genelevlere takılıyormuş. Adamın uyku hücresi nemli ve kasvetliydi. Üzerinde uyuduğu samanlar küflenmişti. Lazımlığı taşmıştı.”</p>

    <p>“Bütün bunları biliyorum.” Jaime, Rugen’in hücresini incelemişti ve Sör Addam’ın altın pelerinlileri tekrar incelemişti.</p>

    <p>“Evet Majesteleri,” dedi Qyburn, “fakat o pis kokulu lazımlığın altında, küçük bir boşluğun üstünü kapatan gevşek bir taş olduğunu da biliyor musunuz? Bir adamın, bulunmasını istemediği değerli şeylerini saklayabileceği gibi bir yer?”</p>

    <p>“Değerli şeyler?” Bu yeniydi. “Sikke mi demek istiyorsun?” Cersei en başından beri, Tyrion’ın gardiyanı satın aldığından şüpheleniyordu.</p>

    <p>“Kuşkusuz öyle. Bulduğumda çukur boştu elbette. Rugen kaçarken, haksızca edinilmiş hazinesini de götürmüştür mutlaka. Fakat meşalemle çukurun üstüne çömeldiğimde pırıldayan bir şey gördüm ve o şeyi çıkarana kadar toprağı kazdım.” Qyburn avucunu açtı. “Bir altın sikke.”</p>

    <p>Altındı, evet. Fakat Cersei sikkeyi eline aldığı anda yanlış olduğunu anladı. <em>Çok küçük,</em> diye düşündü, <em>çok ince.</em> Sikke eskiydi ve aşınmıştı. Bir yüzünde bir kralın profili ve öteki yüzünde bir el izi vardı. “Bu ejderha değil.”</p>

    <p>“Değil,” diye onayladı Qyburn. “Bu sikke Fetih’ten önce basılmış Majesteleri. Sikkenin üstündeki kral, On İkinci Garth. El de Gardener Hanedanı’nın arması.”</p>

    <p><em>Yüksek Bahçe’nin Gardener Hanedanı.</em> Cersei elini kapatıp sikkeyi sıktı. <em>Bu ne çeşit bir ihanet?</em> Mace Tyrell, Tyrion’ın yargıçlarından biriydi ve yüksek sesle onun ölümünü istemişti. <em>Bu bir hile miydi? Tyrell bütün o zaman boyunca İblis’le birlikte hareket etmiş ve Lord Tywin’in ölümünü planlamış olabilir mi?</em> Tywin Lannister mezardayken, Lord Tyrell, Kral Eli olmak için aşikâr bir seçenekti ama buna rağmen... “Bundan kimseye bahsetmeyeceksin.”</p>

    <p>“Majesteleri ketumiyetime güvenebilir. Bir paralı asker grubuyla birlikte at süren her adam dilini tutmayı öğrenir, aksi takdirde dilini uzun zaman ağzında tutamaz.”</p>

    <p>“Benimle birlikte olanlarla da öyle.” Kraliçe, sikkeyi kaldırdı. Bu konuyu daha sonra düşünecekti. “Diğer mesele ne oldu?”</p>

    <p>“Sör Gregor.” Qyburn omuzlarını silkti. “Emrettiğiniz gibi onu muayene ettim. Yılan’ın mızrağındaki zehir, mantikor zehriydi. Hayatım üzerine bahse girerim.”</p>

    <p>“Pycelle öyle olmadığını söylüyor. Lord babama, mantikor zehrinin kalbe ulaştığı anda öldürdüğünü söylemişti.”</p>

    <p>“Öldürür. Lakin bu zehir, Dağ’ın ölüm süresini uzatmak amacıyla bir şekilde koyultulmuş.”</p>

    <p>“Koyultulmuş? Nasıl koyultulmuş? Başka bir maddeyle mi?”</p>

    <p>“Majestelerinin söylediği gibi olabilir fakat çoğu durumda, bir zehrin içine yabancı bir madde katmak zehrin etkisini azaltır. Sebep... doğal olmayabilir diyebiliriz. Bence bir efsun.”</p>

    <p><em>Bu da Pycelle kadar aptal mı?</em> “Yani bana, Dağ’ın bir kara büyü yüzünden can çekiştiğini mi söylüyorsun?”</p>

    <p>Qyburn kraliçenin sesindeki alayı duymazdan geldi. “Zehir yüzünden ölüyor ama ağır ağır ve muazzam bir ıstırap içinde. Onun acısını azaltma çabalarım Pycelle’inkiler kadar faydasız oldu. Korkarım ki Sör Gregor haşhaş sütüne ziyadesiyle alıştı. Yaveri, Dağ’ın kör edici baş ağrıları çektiğini ve haşhaş sütünü, normal adamların bira içtiği gibi içtiğini söylüyor. Neticede, Dağ’ın damarları baştan ayağa siyaha döndü, idrarı irinle bulanıklaştı ve zehir, adamın böğründe benim yumruğum kadar büyük bir delik açtı. Doğruyu söylemek gerekirse, Dağ’ın hâlâ hayatta olması bir mucize.”</p>

    <p>“Cüssesi,” dedi Cersei kaşlarını çatarak. “Gregor çok iri bir adam. Aynı zamanda çok aptal bir adam. Görünüşe göre ne zaman ölmesi gerektiğini bilemeyecek kadar aptal.” Kadehi kaldırdı, Senelle tekrar doldurdu. “Çığlıkları Tommen’ı korkutuyor. Bir gece beni bile uyandırdı. Bana sorarsan Ilyn Payne’i çağırma vaktimiz geldi de geçti bile.”</p>

    <p>“Majesteleri,” dedi Qyburn. “Sör Gregor’u zindanlara taşıyabilirim. Oradayken çığlıkları sizi rahatsız etmez, ben de onunla daha rahat ilgilenebilirim.”</p>

    <p>“Onunla ilgilenmek mi?” Cersei güldü. “Bırak da onunla Sör Ilyn ilgilensin.”</p>

    <p>“Eğer arzunuz buysa Majesteleri,” dedi Qyburn, “ama bu zehir... bu zehirle ilgili daha çok şey bilmek faydalı olabilir, olmaz mı? Bir şövalyeyi öldürmek için bir şövalye gönder, bir okçuyu öldürmek için bir okçu, sıradan insanlar böyle söyler. Kara sanatlarla mücadele etmek için...” Cümlesini bitirmedi ama kraliçeye gülümsedi.</p>

    <p><em>Pycelle değil, bu kadarı gayet açık.</em> Kraliçe merakla adamı tarttı. “Hisar zincirini neden aldı?”</p>

    <p>“Özlerinde, aliüstatların tümü korkaktır. Marwyn onlara gri koyunlar der. Ben en az Ebrose kadar mahir bir şifacıydım ama ondan daha iyi olmaya hevesliydim. Hisar’ın adamları, dört yüz yıl boyunca, yaşamın tabiatını anlamak için ölülerin bedenlerini açtılar. Ben ölümün tabiatını anlamak istiyordum, bu yüzden canlıların bedenlerini açtım. Bu suç için gri koyunlar tarafından ayıplandım ve sürgün edildim... ama ben, yaşamın ve ölümün tabiatını Eski Şehir’deki her adamdan daha iyi anlarım.”</p>

    <p>“Anlar mısın?” Bu Cersei’nin ilgisini çekmişti. “Pekâlâ. Dağ senindir. Onunla ne istiyorsan yap ama çalışmalarını kara hücrelerde sürdür. Öldüğünde adamın başını bana getir. Babam onu Dorne’a söz verdi. Prens Doran, Dağ’ı bizzat öldürmeyi tercih ederdi ama bu hayatta hepimizi hayal kırıklıkları yaşamak zorundayız.”</p>

    <p>“Çok iyi Majesteleri.” Qyburn boğazını temizledi. “Lakin Pycelle kadar iyi tedarikli değilim. Bazı araç gereçler almalıyım...”</p>

    <p>“Lord Gyles’a, sana ihtiyaçlarını karşılayacak miktarda altın vermesini söyleyeceğim. Kendine yeni giysiler de al. Bit Çukuru’ndan çıkıp gelmiş gibi görünüyorsun.” Cersei, ona ne kadar güvenebileceğini merak ederek adamın gözlerini inceledi. “Bu duvarların ötesine... çalışmaların... hakkında tek laf giderse başının dertte olacağını söylememe gerek var mı?”</p>

    <p>“Hayır Majesteleri.” Qyburn güven verici bir şekilde gülümsedi. “Sırlarınız benimle güvende.”</p>

    <p>Adam gittiğinde Cersei kendine bir kadeh sert şarap doldurdu ve içkisini pencerenin yanında, avluda uzayan gölgeleri izleyerek ve sikkeyi düşünerek içti. <em>Menzilden gelen altın.</em> Lord Tywin’i öldürmek için rüşvet almadıysa, bir ast gardiyanın neden Menzil’den gelmiş sikkesi olurdu?</p>

    <p>Cersei ne kadar uğraşırsa uğraşsın, o aptal yarım gülümsemeyi ve cesetten gelen ufuneti hatırlamadan Lord Tywin’in yüzünü aklına getiremiyordu. Bu işin arkasında da Tyrion’ın olup olmadığını merak etti. <em>Tıpkı Tyrion gibi küçük ve zalim bir gülümsemeydi.</em> Pycelle, Tyrion’ın maşası olabilir miydi? <em>Tyrion yaşlı adamı kara hücrelere göndermişti ve o hücrelerin sorumluluğu Rugen’deydi,</em> diye hatırladı. Bütün ipler, Cersei’nin hiç hoşlanmadığı bir şekilde düğümleniyordu. <em>Yeni Yüce Rahip de Tyrion’ın köpeği ve babamın zavallı bedeni geceden sabaha kadar onun himayesindeydi.</em></p>

    <p>Tam güneş batarken Sör Kevan geldi; yüzü kadar kasvetli, kömür rengi yün bir takım giymişti. Sör Kevan, bütün Lannisterlar gibi beyaz tenli ve sarışındı ama elli beş yaşında saçlarının neredeyse tamamını kaybetmişti. Kimse onun için alımlı diyemezdi. Kalın beliyle, düşük omuzlarıyla, kısa tıraş edilmiş saru sakallarının gizleyemediği kare şekilli sivri çenesiyle, Cersei’ye yaşlı bir çoban köpeğini anımsatıyordu... ama sadık ve yaşlı bir çoban köpeği tam olarak Cersei’nin ihtiyaç duyduğu şeydi.</p>

    <p>Pancar, ekmek, az pişmiş sığır eti ve bir sürahi Dorne kırmızısından oluşan basit bir akşam yemeği yediler. Sör Kevan çok az konuştu ve şarap kadehine hemen hemen hiç dokunmadı. <em>Çok fazla düşünüyor,</em> diye karar verdi Cersei. <em>Kederini unutması için çalışması gerek.</em></p>

    <p>Sofra kaldırıldıktan ve hizmetkârlar çekildikten sonra Cersei bunu Kevan’a söyledi. “Babamın sana ne kadar güvendiğini biliyorum amca. Şimdi aynı şeyi ben yapmalıyım.”</p>

    <p>“Bir El’e ihtiyacın var,” dedi Sör Kevan, “ve Jaime seni reddetti.”</p>

    <p><em>Açıksözlü. Pekâlâ.</em> “Jaime... Babamın ölümü yüzünden öyle şaşkındım ki ne söylediğimi bilmiyordum. Jaime yiğittir ama bir parça aptaldır, dürüst olalım. Tommen’ın daha tecrübeli bir adama ihtiyacı var. Daha yaşlı bir adama.”</p>

    <p>“Mace Tyrell daha yaşlı.”</p>

    <p>Cersei’nin burun delikleri genişledi. “Asla.” Kraliçe, alnına düşen saçları geri itti. “Tyrelller hadlerini aştılar.”</p>

    <p>“Mace Tyrell’i El’in yaparsan aptallık etmiş olursun,” diye kabul etti Sör Kevan, “ama onu bir düşmana dönüştürmek daha büyük aptallık olur. Fener Salonu’nda ne olduğunu duydum. Mace, bu çeşit meseleleri herkesin önünde konuşmaması gerektiğini bilmeliydi. Buna rağmen, onu sarayın yarısının önünde utandırarak akılsızlık ettin.”</p>

    <p>“Konseyde bir Tyrell’e daha katlanmaktan iyidir.” Amcasının tekdiri Cersei’yi rahatsız etmişti. “Rosby kifayetli bir hazine başı olacak. Adamın oymalı ve ipek perdeli arabasını gördün; o kadar zengin bir adam altın bulmakta zorlanmaz. El meselesine gelince... babamın başladığı işi bitirmek için, onun bütün düşüncelerini paylaşan kardeşinden daha uygun biri var mıdır?”</p>

    <p>“Her adam güvenebileceği birine ihtiyaç duyar. Tywin bana sahipti, bir zamanlar da annene.”</p>

    <p>“Babam onu çok sevdi.” Cersei, babasının yatağındaki ölü fahişeyi düşünmek istemiyordu. “Artık birlikte olduklarını biliyorum.”</p>

    <p>“Öyle olması için dua ediyorum.” Sör Kevan, cevap vermeden önce uzun bir süre kraliçenin yüzünü inceledi. “Benden çok fazla şey istiyorsun Cersei.”</p>

    <p>“Babamın istediğinden fazlasını değil.”</p>

    <p>“Yorgunum.” Sör Kevan şarap kadehine uzandı ve bir yudum aldı. “İki yıldır görmediğim bir karım, ardından yas tutacağım ölü bir oğlum, evlenecek ve lord olacak bir başka oğlum var. Darry Kalesi tekrar güçlü kılınmalı, yanık araziler en baştan sürülmeli ve ekilmeli. Lancel’ın benim yardımıma ihtiyacı var.”</p>

    <p>“Tommen’ın olduğu gibi.” Cersei, Kevan’ı tatlı sözlerle kandırmak zorunda kalacağını hiç düşünmemişti. <em>Babama asla naz yapmazdı.</em> “Diyarın sana ihtiyacı var.”</p>

    <p>“Diyar. Evet. Ve Lannister Hanedanı.” Kevan tekrar şarabını yudumladı. “Pekâlâ. Burada kalacağım ve Majesteleri’ne hizmet edeceğim...”</p>

    <p>Cersei, “Çok güzel,” diyerek konuşmaya başladı ama Sör Kevan sesini yükseltti ve onu susturdu.</p>

    <p>“...beni hem El, hem de vekil ilan edip Casterly Kayası’na dönmen şartıyla.”</p>

    <p>Bir an için, Cersei amcasına bakmaktan başka bir şey yapamadı. “Vekil <em>benim,</em>” diye hatırlattı.</p>

    <p>“Öyleydin. Tywin senin bu rolü devam ettirmeni istemiyordu. Seni Kaya’ya geri göndermek ve yeniden evlendirmekle ilgili planlarını bana anlattı.”</p>

    <p>Cersei öfkesinin kabardığını hissediyordu. “Bunlardan bahsetti, evet. Ve ben ona yeniden evlenmek istemediğimi söyledim.”</p>

    <p>Sör Kevan etkilenmemişti. “Kararın tekrar evlenmemekse seni buna zorlamam. Lakin diğer meseleye gelince... sen artık Casterly Kayası Leydisi’sin. Senin yerin orası.”</p>

    <p><em>Bu ne cüret?</em> diye bağırmak istedi Cersei. Bunun yerine, “Ben aynı zamanda Vekil Kraliçe’yim. Benim yerim oğlumun yanı,” dedi.</p>

    <p>“Baban böyle düşünmüyordu.”</p>

    <p>“Babam öldü.”</p>

    <p>“Beni kedere ve bütün diyarı hüzne boğarak. Gözlerini aç ve etrafına bak Cersei. Krallık harabeye döndü. Tywin işleri yoluna koyabilirdi ama...”</p>

    <p>“İşleri <em>ben</em> yoluna koyacağım!” Cersei ses tonunu yumuşattı. “Senin yardımınla amca. Eğer bana da babama ettiğin gibi sadakatle hizmet edersen...”</p>

    <p>“Sen baban değilsin. Ve Tywin’in meşru vârisi olarak kabul ettiği kişi her daim Jaime’ydi.”</p>

    <p>“<em>Jaime...</em> Jaime yemin etti. Jaime asla düşünmüyor, o her şeye ve herkese gülüyor. O aklına ne gelirse söylüyor. Jaime yakışıklı bir aptal.”</p>

    <p>“Ve buna rağmen, Kral Eli makamı için ilk tercihin oydu. Bu durumda sen nesin Cersei?”</p>

    <p>“Sana söyledim; keder yüzünden hastaydım, düşünmedim...”</p>

    <p>“Düşünmedin,” diyerek onayladı Sör Kevan. “İşte bu yüzden Casterly Kayası’na dönmeli ve kralı, düşünenlerle birlikte bırakmalısın.”</p>

    <p><em>“Kral benim oğlum!”</em></p>

    <p>“Evet,” dedi Sör Kevan, “ve Joffrey’de gördüklerimden anlıyorum ki, yetersiz bir hükümdar olduğun kadar yetersiz bir annesin.”</p>

    <p>Cersei, şarap kadehinin muhtevasını amcasının yüzüne boşalttı.</p>

    <p>Sör Kevan son derece vakur bir asaletle ayağa kalktı. “Majesteleri.” Yanağından süzülen şarap, kısa tıraş edilmiş sakallarından damladı. “Müsaadenizle, çekilebilir miyim?”</p>

    <p>“Sen hangi hakla <em>bana</em> şartlar sunmaya kalkışıyorsun? Babamın hane şövalyelerinden daha öte değilsin.”</p>

    <p>“Benim arazilerim yok, bu doğru. Fakat belli gelirlerim ve bir kenara koyduğum sikke sandıklarım var. Babam vefat ettiğinde hiçbir çocuğunu unutmadı ve Tywin iyi hizmetin karşılığını vermeyi bilirdi. İki yüz şövalye besliyorum ve gerekirse bu sayıyı iki katına çıkarabilirim. Sancağımı takip edecek hürsüvariler var, paralı askerler tutacak altına da sahibim. Beni hafife almazsanız akıllılık edersiniz Majesteleri... beni düşmanınız yapmazsanız daha da akıllıca davranmış olursunuz.”</p>

    <p>“Beni <em>tehdit</em> mi ediyorsun?”</p>

    <p>“Size tavsiye veriyorum. Vekilliği bana teslim etmeyecekseniz, beni Casterly Kayası’nın kale kumandanı yapın ve Mathis Rowan’ı ya da Randyll Tarly’yi Kral Eli ilan edin.”</p>

    <p><em>İkisi de Tyrell sancak beyleri.</em> Bu öneri Cersei’yi sözsüz bıraktı. <em>Amcam satın mı alındı?</em> diye merak etti. <em>Lannister Hanedanı’na ihanet etmek için Tyrell altını mı aldı?</em></p>

    <p>“Mathis Rowan mantıklı, sağduyulu ve sevilen bir adam,” diye devam etti Sör Kevan kayıtsızca. “Randyll Tarly diyardaki en iyi savaşçı. Barış zamanı için kötü bir El, lakin Tywin Lannister ölüyken bu savaşı bitirmek için Tarly’den daha uygun bir adam yok. Eğer onun sancak beylerinden birini El olarak seçersen Lord Tyrell gücenmez. Hem Tarly hem de Rowan ehil ve... sadık adamlar. İkisinden birini El ilan edersen Tyrell senindir. Kendini güçlendirmiş ve Yüksek Bahçe’yi zayıflatmış olursun, buna rağmen Mace büyük ihtimalle sana teşekkür eder.” Omuzlarını silkti. “Benim tavsiyem bu, ister al ister alma. İstersen Ay Oğlan’ı El ilan edebilirsin, umurumda değil. Benim ağabeyim öldü kadın. Onu eve götüreceğim.”</p>

    <p><em>Hain,</em> diye düşündü Cersei. <em>Dönek.</em> Mace Tyrell’in Sör Kevan’a ne kadar ödediğini merak etti. “Sana en çok ihtiyacı olduğu sırada kralını terk ediyorsun,” dedi amcasına. “Tommen’ı terk ediyorsun.”</p>

    <p>“Tommen’ın annesi var.” Sör Kevan’ın yeşil gözleri Cersei’nin gözleriyle buluştu. Çenesinin altında son bir damla şarap titredi, sonunda düştü. Bir an duraksadıktan sonra, yumuşak bir sesle, “Evet,” diye ekledi Sör Kevan, “sanırım babası da.”</p>
  </div>
</body>
</html>
