<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Baştan aşağı beyazlar içinde olan Sör Jaime Lannister, babasının cenaze teskeresinin yanında duruyordu. Beş parmağı, altın bir kılıcın kabzasının etrafında kıvrılmıştı.</p>

    <p>Akşam karanlığı çökerken, Yüce Baelor Septi’nin içi loş ve ürkütücüydü. Günün son ışığı yüksek pencerelerden içeri giriyor ve Yedi’nin devasa heykellerini kırmızı bir kasvete boyuyordu. Derin gölgeler septin çapraz sahınlarında toplanır ve mermer zeminde sessizce sürünürken, tanrıların mihraplarında kokulu mumlar titreşiyordu. Son yas tutanlar septten ayrılırken akşam dualarının yankıları azaldı.</p>

    <p>Diğerleri gittiğinde Balon Swann ve Loras Tyrell kaldı. “Kimse yedi gün ve yedi gece boyunca nöbet tutamaz,” dedi Sör Balon. “En son ne zaman uyudunuz lordum?”</p>

    <p>“Lord babam sağken,” dedi Jaime.</p>

    <p>“Bu gece sizin yerinize nöbet tutmama izin verin,” diye önerdi Sör Loras.</p>

    <p>“O senin baban değildi.” <em>Onu sen öldürmedin. Ben öldürdüm. Onu öldüren arbalet okunu Tyrion salmış olabilir ama Tyrion’ı salan bendim.</em> “Beni yalnız bırakın.”</p>

    <p>“Lordum nasıl emrederse,” dedi Swann. Sör Loras tartışmayı devam ettirecekmiş gibi görünüyordu ama Sör Balon delikanlıyı kolundan tuttu ve uzaklaştırdı. Jaime onların gittikçe hafifleyen ayak seslerini dinledi. Sonra mumların, kristallerin ve ölümün mide bulandırıcı tatlı kokusunun içinde, tekrar babasıyla yalnız kaldı. Zırhının ağırlığı yüzünden sırtı sancıyordu ve bacakları uyuşmuştu. Duruşunu biraz değiştirdi ve altın kılıcın etrafındaki parmaklarını kastı. Kılıcı savuramıyordu ama tutabiliyordu. Kayıp eli zonkluyordu. Bu neredeyse komikti. Kaybettiği elinde, ona kalan bedeninde olduğundan daha fazla his vardı.</p>

    <p><em>Elim bir kılıca aç. Birini öldürmem gerek. Başlangıç olarak Varys’i ama önce altında saklandığı kayayı bulmalıyım.</em> “Hadıma onu bir gemiye götürmesini emrettim, senin yatak odana değil,” dedi cesede. “Kan... Tyrion’ın ellerinde olduğu kadar onun ellerinde.” <em>Kan, benim ellerimde olduğu kadar onun ellerinde,</em> demek istemişti ama kelimeler boğazında sıkışmıştı. <em>Varys ne yaptıysa, benim yüzümden yaptı.</em></p>

    <p>Jaime o gece hadımın odasında beklemişti; sonunda küçük kardeşinin ölmesine müsaade etmemeye karar verdiğinde. Beklerken tek eliyle hançerini bilemişti, taşa sürtünen çeliğin sesinde tuhaf bir huzur bu lmuştu. Ayak seslerini duyduğunda kapının yanında durmuştu. Varys, pudra ve lavanta kokusuyla içeri girmişti. Jaime adamın arkasına geçmiş, dizlerinin arkasını tekmelemiş ve göğsüne çökmüştü. Hançerini hadımın yumuşak ve beyaz çenesinin altına dayamış, adamın başını yukarı çekmişti. “Ah Lord Varys,” demişti nezaketle, “seninle burada karşılaşmak ne hoş.”</p>

    <p>“Sör Jaime?” demişti hadım nefes nefese. “Beni korkuttunuz.”</p>

    <p>“Amacım buydu.” Jaime hançeri büktüğünde, bıçaktan kan damlaları süzülmüştü. “Kardeşimi, kafası Sör Ilyn tarafından kesilmeden önce hücresinden çıkarmama yardım edebileceğini düşünüyordum. Çirkin bir kafa, seni temin ederim, lakin kardeşimin sadece bir kafası var.”</p>

    <p>“Evet... pekâlâ... eğer... hançeri çekerseniz... evet, nazikçe, lordum nasıl memnun olacaksa, nazikçe, ah, yaralandım...” Hadım boğazına dokunmuş ve parmaklarındaki kanı görünce hayretle bakakalmıştı. “Kendi kanımı görmekten oldum olası tiksinmişimdir.”</p>

    <p>“Birazdan tiksinecek daha çok şeyin olacak, eğer bana yardım etmezsen.”</p>

    <p>Varys oturur duruma gelmek için çırpınmıştı. “Kardeşiniz... eğer İblis esrarlı bir şekilde hücresinden kaybolursa, so-sorular sorulur. Ha-hayatım için endişe ederim.”</p>

    <p>“Hayatın bana ait. Bildiğin sırlar benim umurumda değil. Tyrion ölürse sen de fazla yaşamazsın, sana söz veriyorum.”</p>

    <p>“Ah.” Hadım, parmaklarındaki kanı emmişti. “Korkunç bir şey istiyorsunuz... sevgili kralımızı katleden İblis’i serbest bırakmak. Yoksa onun masum olduğuna mı inanıyorsunuz?”</p>

    <p>“Masum ya da suçlu,” demişti Jaime aptal gibi, “bir Lannister borcunu mutlaka öder.” Kelimeler kolay gelmişti.</p>

    <p>Jaime o zamandan beri uyumamıştı. Kardeşini görebiliyordu şimdi; meşale ışığı yüzünü aydınlatırken burun kökünün altından sırıtan cüceyi. Cüce, melanetle kalınlaşmış bir sesle, “Seni zavallı aptal kör sakat ahmak,” diye hırlamıştı. “Cersei yalancı fahişenin teki. Lancel’la, Osmund Karakazan’la ve ihtimal Ay Oğlan’la yatıyordu. Ve ben, olduğumu söyledikleri canavarın ta kendisiyim. Evet, senin o habis oğlunu öldürdüm.”</p>

    <p><em>Babamızı öldürmeye niyetli olduğunu hiç söylemedi. Söyleseydi onu durdururdum. O zaman ben akraba katili olurdum, o değil.</em></p>

    <p>Jaime, Varys’in nerede saklandığını merak etti. Muhbir başı akıllılık etmiş ve dairesine dönmemişti, Kızıl Kale’de yapılan aramada da ortaya çıkmamıştı. Hadım, tuhaf sorulara cevap vermek için kalmaktansa, Tyrion’la birlikte gemiye binmiş olabilirdi. Eğer öyleyse, o ikisi şu anda açık denizdeydi, bir kadırganın kamarasında bir matara Arbor altınını paylaşıyorlardı.</p>

    <p><em>Eğer kardeşim, Varys’i de öldürüp adamın cesedini kalenin altında çürümeye bırakmadıysa.</em> Orada, Varys’in kemikleri bulunmadan önce yıllar geçebilirdi. Jaime aşağıya bir düzine muhafız indirmişti; meşaleler, ipler ve fenerlerle. Saatler boyunca dönemeçli koridorları, dar boşlukları, saklı kapıları, gizli basamakları ve mutlak karanlığa inen merdiven bacalarını kolaçan etmişlerdi. Jaime’nin kendisini böyle büsbütün sakat hissettiği zamanlar azdı. Bir adam, iki eli olduğu zaman birçok şeyi çantada keklik görüyordu. Mesela merdivenleri. Jaime için emeklemek bile kolay değildi; emeklemek için iki diz ve iki <em>el</em> gerekiyordu. Jaime diğer adamlar gibi, basamakları tırmanırken meşale de taşıyamıyordu.</p>

    <p>Ve hepsi bir hiç uğrunaydı. Sadece karanlık, toz ve fareler bulmuşlardı. <em>Ve aşağıda pusuya yatmış ejderhalar.</em> Jaime, demir ejderhanın ağzındaki kömürlerin kasvetli, turuncu ışıltısını hatırladı. Maltız, bir düzine tünelin birleştiği bir merdiven bacasının dibindeki bir odayı ısıtıyordu. Jaime zeminde, Targaryen Hanedanı’nın üç başlı ejderhasının siyah ve kırmızı taşlardan yapılmış mozaiğini bulmuştu. <em>Seni tanıyorum Kral Katili,</em> der gibiydi canavar. <em>Ben her zaman buradaydım, senin bana gelmeni bekliyordum.</em> Ve Jaime o sesi tanıyor gibiydi; bir zamanlar Ejderha Kayası Prensi Rhaegar’a ait olan demir tonlar.</p>

    <p>Jaime’nin, Kızıl Kale’nin avlusunda Rhaegar’la vedalaştığı gün hava rüzgârlıydı. Prens gece siyahı zırhını kuşanmıştı, göğüs kalkanında yakutlardan yapılmış üç başlı ejderha vardı. “Majesteleri,” diye yalvarmıştı Jaime, “bu defa kralı korumak için Darry’nin ya da Sör Barristan’ın kalmasına izin verin. Onların pelerinleri de benimki kadar beyaz.”</p>

    <p>Prens Rhaegar başını iki yana sallamıştı. “Benim soylu babam, senin babandan, kuzenimiz Robert’tan korktuğundan fazla korkuyor. Lord Tywin’in ona zarar verememesi için seni yanında tutmak istiyor. Böyle bir zamanda, ondan bu kol değneğini almaya cesaret edemem.”</p>

    <p>Jaime’nin öfkesi boğazına yürümüştü. “Ben bir kol değneği değilim. Ben Kral Muhafızları’nın şövalyesiyim.”</p>

    <p>“O halde kralı koru,” diye çıkışmıştı Sör Jon Darry. “O pelerini giydiğinde, itaat edeceğine dair söz verdin.”</p>

    <p>Rhaegar, elini Jaime’nin koluna koymuştu. “Şu mücadele bittiğinde konseyi toplamak niyetindeyim. Değişiklikler yapılacak. Bunu uzun zaman önce yapmak istiyordum ama... neyse, yürünmemiş yollardan bahsetmenin bir faydası yok. Döndüğümde konuşacağız.”</p>

    <p>Bunlar, Rhaegar Targaryen’ın Jaime’ye söylediği son sözlerdi. Kapıların dışında bir ordu toplanmıştı, bir diğeri de Üç Dişli Mızrak’a inmişti. Ejderha Kayası Prensi atına binmiş, siyah miğferini takmış ve felaketine doğru gitmişti.</p>

    <p><em>Bildiğinden daha haklıydı. Mücadele bittiğinde değişiklikler yapıldı.</em> “Aerys, beni yakınında tutarsa ona hiçbir zarar gelmeyeceğini düşünüyordu,” dedi Jaime cesede. “Bu gülünç değil mi?” Lord Tywin de aynı şekilde düşünüyordu sanki; gülümsemesi eskisinden genişti. <em>Ölü olmaktan keyif alıyormuş gibi görünüyor.</em></p>

    <p>Tuhaftı ama Jaime keder hissetmiyordu. <em>Gözyaşlarım nerede? Öfkem nerede?</em> Jaime Lannister hiçbir zaman öfkeden yoksun olmamıştı. “Baba,” dedi cesede, “bana, gözyaşlarının bir erkeğin zayıflığına işaret ettiğini söyleyen sendin, yani senin için ağlamamı bekleyemezsin.”</p>

    <p>O sabah, cenaze teskeresinin önünden geçmek için bin lord ve leydi gelmişti, öğleden sonra da binlerce sıradan insan. İnsanlar ağır kıyafetler giymiş ve vakur ifadeler takınmıştı ama Jaime pek çoğunun, bu büyük adamın devrildiğini görmekten içten içe keyif aldığını biliyordu. Batıda bile, Lord Tywin sevilen bir adam olmaktan çok saygı duyulan biri olmuştu ve Kral Toprakları İşgal’i hâlâ hatırlıyordu.</p>

    <p>Bütün yas tutanların içinde en perişan görünen kişi Yüce Üstat Pycelle’di. İkinci ayinden sonra, gizlice cesedi incelerken, “Altı krala hizmet ettim,” demişti Jaime’ye, “ama burada tanıdığım en büyük adam yatıyor. Asla taç takmadı ama Lord Tywin bir kralın olması gereken her şeydi.”</p>

    <p>Pycelle, sakalı olmadan sadece yaşlı değil çelimsiz de görünüyordu. Bir parçanı, seni sen yapan parçayı kaybetmenin ne demek olduğunu bilen Jaime, <em>onu tıraş etmek Tyrion’ın yapabileceği en zalimce şeydi,</em> diye düşündü. Eskiden Pycelle’in sakalı fevkaladeydi; kar gibi beyaz ve kuzu yünü gibi yumuşaktı, üstadın yanaklarıyla çenesini kaplayan ve neredeyse kemerine kadar sarkan görkemli bir uzantıydı. Yüce Üstat, vaaz verirken sakalını sıvazlamayı alışkanlık haline getirmişti. Sakalı ona bilge bir hava veriyor ve her türlü nahoş şeyi gizliyordu: Yaşlı adamın çenesinin altındaki sarkık deriyi, sürekli sızlanan küçük ağzını, eksik dişlerini, siğillerini, kırışıklıklarını ve sayısız yaşlılık lekesini. Pycelle kaybettiği sakalı tekrar uzatmaya çalışıyordu ama başarılı değildi. Adamın kırışık yanaklarında biten püskülvari tüyler öyle inceydi ki Jaime bunların altındaki lekeli pembe deriyi görebiliyordu.</p>

    <p>“Sör Jaime, şu hayatta korkunç şeyler gördüm,” demişti yaşlı adam. “Savaşlar, mücadeleler, son derece menfur cinayetler... Şehrin yarısı ve Hisar’ın dörtte üçü vebaya kurban gittiğinde, ben Eski Şehir’de çocuktum. Lord Hightower limandaki bütün gemileri yaktı, kapıları kapattı ve kaçmaya çalışan herkesin öldürülmesini emretti; erkek, kadın ya da yeni doğmuş bebek. Veba salgını bittiğinde lordu öldürdüler. Tam da limanı yeniden açtığı gün atından aşağı çektiler ve boğazını kestiler, genç oğlunu da katlettiler. Bugün bile, cahil Eski Şehir onun adını duyduğunda tükürür ama Quenton Hightower yapılması gereken şeyi yapmıştı. Babanız da öyle bir adamdı. Yapılması gereken şeyi yapan bir adam.”</p>

    <p>“Kendinden bu kadar memnun görünmesinin sebebi bu mu?”</p>

    <p>Cesetten yükselen buhar Pycelle’in gözlerini yaşartmıştı. “Deri... deri kururken kaslar gerilir ve dudakları yukarı çeker. Bu bir gülümseme değil, sadece... <em>kuruma,</em> hepsi bu. “Yaşlı adam gözlerini kırpıştırıp gözyaşlarını geri göndermişti. “Beni bağışlayın. Çok yorgunum.” Pycelle, asasına dayanıp ağır adımlarla septten ayrılmıştı. <em>Bu da ölüyor,</em> diye fark etmişti Jaime. <em>Cersei’nin ona işe yaramaz demesi boşuna değil.</em></p>

    <p>Gerçi Jaime’nin tatlı kardeşi, sarayın yarısının işe yaramaz ya da hain olduğunu düşünüyordu; Pycelle, Kral Muhafızları, Tyrelller, bizzat Jaime... hatta, cellat olarak hizmet veren sessiz şövalye Sör Ilyn Payne. Adam, Kral Adaleti sıfatıyla zindanlardan sorumluydu, bir dili olmadığı için zindanların idaresini büyük ölçüde emrindeki adamlara bırakmıştı ama buna rağmen, Cersei, Tyrion’ın firarı için Payne’i suçlamıştı. Az kalsın, <em>benim marifetimdi, onun değil,</em> diyecekti Jaime. Bunu yapmak yerine, Rennifer Derinsu isimli yaşlı ve kambur ast gardiyandan alabileceği bütün cevapları alacağına dair söz vermişti.</p>

    <p>Jaime tarafından sorgulandığında, “Bunun ne çeşit bir isim olduğunu merak ettiğinizi görüyorum,” demişti adam. “Eski bir isim, bu doğru. Böbürlenmek istemem ama damarlarımda asil bir kan var. Köklerim bir prensese dayanıyor. Hikâyeyi, ben delikanlıyken babam anlatmıştı.” Lekeli kafasına ve çenesindeki beyaz kıllara bakılırsa, Derinsu uzun yıllardır delikanlı değildi. “O prenses, Bakire Zindanı’nın en güzel hazinesiymiş. Lord Oakenfist, başka biriyle evli olmasına rağmen, kalbini prensese kaptırmış. Prenses, lorddan olma oğluna, piçlere verilen ‘Su’ ismini vermiş. Oğlan büyümüş ve kudretli bir şövalye olmuş. Şövalyenin kendi oğlu da şövalye olmuş ve şövalye, insanlar oğlunun gayrimeşru doğmadığını bilsin diye ‘Su’ adının önüne ‘Derin’i koymuş. Yani, benim içimde bir parça ejderha var.”</p>

    <p>“Evet, az kalsın seni Fatih Aegon’la karıştırıyordum,” demişti Jaime. “Su,” Karasu Koyu civarlarında sıkça rastlanan bir piç adıydı; Derinsular’ın kökleri bir prensese değil, büyük ihtimalle önemsiz bir hane şövalyesine dayanıyordu. “Gel gör ki senin kökenlerinden daha ivedi endişelerim var.”</p>

    <p>Derinsu başını eğmişti. “Kayıp tutsak.”</p>

    <p>“Ve kayıp gardiyan.”</p>

    <p>“Rugen,” diyerek tamamlamıştı yaşlı adam. “Ast gardiyanlardan biri. Üçüncü kademeden sorumluydu, kara hücrelerden.”</p>

    <p>“Bana onu anlat,” demek zorunda kalmıştı Jaime. <em>Lanet olası bir fars oyunu.</em> Derinsu bilmiyor olsa da, Jaime, Rugen’in kim olduğunu gayet iyi biliyordu.</p>

    <p>“Bakımsız, tıraşsız, pes sesli bir adamdı. Ondan hiç hoşlanmazdım, itiraf ediyorum. On iki yıl önce ilk geldiğimde Rugen buradaydı. Kral Aerys’ten beri görevdeymiş. Zindanlara çok nadir uğradığını söylemem gerek. Raporlarımda bu husustan bahsettim lordum. Emin olun bahsettim. Asil kan taşıyan bir adam olarak size yemin ederim.”</p>

    <p><em>Şu asil kandan bir kez daha bahsedersen birazını dökebilirim,</em> diye düşünmüştü Jaime. “O raporları kim gördü?”</p>

    <p>“Belli raporlar hazine başına gitti, diğerleri de muhbir başına. Baş gardiyan ve Kral Adaleti bütün raporları gördü. Zindanlarda hep böyle olmuştur.” Derinsu burnunu kaşımıştı. “Rugen, gerektiği zamanlarda burada oluyordu lordum. Bunu söylemek gerek. Kara hücreler az kullanılır. Sizin küçük kardeşinizden önce bir süre için Yüce Üstat Pycelle buradaydı, ondan önce de vatan haini Stark. Üç kişi daha vardı, sıradan adamlar, ama Lord Stark onları Gece Nöbetçileri’ne verdi. O üçünü serbest bırakmanın iyi olmadığını düşündüm ama evraklar usule uygun düzenlenmişti. Bir raporda bundan da bahsettim, emin olabilirsiniz.”</p>

    <p>“Uyuyakalan gardiyanlardan bahset.”</p>

    <p>“Gardiyanlar?” Derinsu burnunu çekmişti. “Onlar gardiyan değildi. Sadece zindancıydılar. Kraliyet yirmi zindancı için maaş ödüyor lordum, lakin benim burada olduğum süre içinde hiçbir zaman on ikiden fazla zindancımız olmadı. Ayrıca, altı ast gardiyanımızın olması gerek, her kademede iki adam, fakat sadece üç kişi var.”</p>

    <p>“Sen ve diğer iki adam?”</p>

    <p>Derinsu tekrar burnunu çekmişti. “Ben ast gardiyanların <em>şefiyim</em> lordum. Ast gardiyanların üstündeyim. Sayıları tutmakla yükümlüyüm. Eğer lordum defterlerime göz gezdirmek isterse, bütün rakamların doğru olduğunu görür.” Derinsu, önünde açık duran deri kaplı büyük deftere başvurmuştu. “Şu anda, kardeşinize ek olarak ilk kademede dört ve ikinci kademede bir tutsağımız var.” Adam yüzünü buruşturmuştu. “Kardeşiniz kaçtı tabii. Doğru. Onu defterden çıkarayım.” Bir kalem almış ve ucunu açmaya başlamıştı.</p>

    <p><em>Altı tutsak,</em> diye düşünmüştü Jaime yüzünü ekşiterek, <em>biz yirmi zindancı, altı ast gardiyan, bir baş gardiyan ve bir Kral Adaleti için maaş öderken.</em> “Şu iki zindancıyı sorgulamak istiyorum.”</p>

    <p>Rennifer Derinsu kalemini açmayı bırakmış ve kuşkuyla Jaime’ye bakmıştı. “Onları sorgulamak mı lordum?”</p>

    <p>“Beni duydun.”</p>

    <p>“Duydum lordum, elbette duydum ama... lordum kimi isterse sorgular, bu doğru, sorgulayamayacağını söylemek benim haddim değil. Fakat sör, cüretimi bağışlayın, adamların cevap vereceğini sanmıyorum. Onlar öldü lordum.”</p>

    <p>“<em>Öldü?</em> Kimin emriyle?”</p>

    <p>“Sanırım bizzat sizin... belki de kralın? Sormadım. Kral Muhafızları’nı sorgulamak bana düşmez.”</p>

    <p>Jaime’nin yarasına tuz basılmıştı; Cersei, kendi kahrolası işini yaptırmak için Jaime’nin adamlarını kullanmıştı, onları ve kıymetli Karakazanlar’ı.</p>

    <p>Jaime daha sonra, kan ve ölüm kokan bir zindanda, “Sizi kafasız aptallar,” diye hırlamıştı Boros Blount ve Osmund Karakazan’a. “Ne yaptığınızı sanıyordunuz?”</p>

    <p>“Bize söylenen şeyden fazlasını değil lordum.” Sör Boros, Jaime’den daha kısaydı ama daha ağırdı. “Majesteleri’nin emriydi. Kız kardeşinizin.”</p>

    <p>Sör Osmund başparmağını kemerine geçirmişti. “Onların sonsuza kadar uyumasını istedi. Kardeşlerim ve ben bu isteği yerine getirdik.”</p>

    <p><em>Getirdiniz.</em> Cesetlerden biri, bir masaya yüzüstü devrilmişti ama adamın kafasının altında şarap değil kan gölü vardı. İkinci zindancı, kaburgalarının arasına bir kılıç girmeden önce, oturduğu sıradan kalkmayı ve hançerini çekmeyi başarmıştı. Onun sonu daha uzun ve daha pis olmuştu. <em>Varys’e bu firarda kimsenin zarar görmemesini söylemiştim,</em> diye düşünmüştü Jaime. <em>Ama bunu kardeşlerime söylemeliydim.</em> “Yanlış yapmışsınız sör.”</p>

    <p>Sör Osmund omuz silkmişti. “Kimse onları özlemeyecek. Bahse girerim ki cinayette onların da rolü vardı, kaybolan zindancının yanı sıra.”</p>

    <p>Adama, <em>hayır,</em> diyebilirdi Jaime. <em>Varys, onları uyutmak için şaraplarına ilaç kattı.</em> “Eğer öğleyse, ağızlarından gerçeği alabilirdik...” <em>Lancel’la, Osmund Karakazan’la ve ihtimal Ay Oğlan’la yatıyordu...</em> “Kuşkucu bir tabiatım olsaydı, o iki zindancının asla sorgulanmamasını sağlamak için acele ettiğinizi düşünebilirdim. Onları bu işteki rolünüzü örtbas etmek için mi susturdunuz?”</p>

    <p>“Bizim rolümüz mü?” Karakazan boğulur gibi olmuştu. “Bizim bütün yaptığımız, kraliçenin emrini yerine getirmekti. Yeminli Kardeş’iniz olarak söylüyorum.”</p>

    <p>Jaime, hayalet parmakları seğirirken, “Osney ile Osfryd’i buraya getirin ve yaptığınız pisliği temizleyin,” demişti. “Ve bundan sonra, kardeşim birini öldürmenizi emrettiğinde önce bana gelin. Bunun dışında, gözüme görünmeyin sör.”</p>

    <p>Baelor Septi’nin loşluğunda, kelimeler Jaime’nin kafasında yankılanıyordu. Yukarıdaki pencerelerin tümü kararmıştı ve Jaime uzaktaki yıldızların belli belirsiz pırıltısını görebiliyordu. Güneş tamamen batmıştı. Kokulu mumlara rağmen ölümün ufuneti güçleniyordu. Koku, Jaime Lannister’a, Altın Diş’in altındaki geçidi hatırlattı; savaşın ilk gününde olağanüstü bir zafer kazandığı yeri. Mücadeleden sonraki sabah, kargalar hem galiplerin hem de mağlupların etini didiklemişti, bir zamanlar Üç Dişli Mızrak’ta Rhaegar Targaryen’ı didikledikleri gibi. <em>Bir karga bir kralın etiyle beslenebiliyorken, bir tacın değeri ne kadar olabilir ki?</em></p>

    <p>Jaime’nin şüphelerine göre, şimdi bile, yedi kulenin ve Baelor Septi’nin muazzam kubbesinin çevresinde dolaşan kargalar vardı; onlar içeri girmenin bir yolunu ararken siyah kanatları gece havasını dövüyordu. <em>Yedi Krallık’taki her karga sana saygılarını sunmalı baba. Onları gayet iyi doyurdun, Castamere’den Karasu’ya kadar.</em> Bu fikir Lord Tywin’i memnun etmişti; lordun gülümsemesi biraz daha genişlemişti. <em>Lanet olsun, zifaf gecesindeki bir damat gibi gülümsüyor.</em></p>

    <p>Babasının gülümsemesi öyle tuhaftı ki Jaime yüksek sesle güldü.</p>

    <p>Ses; çapraz sahınlarda, mahzen mezarlarda ve dua odalarında yankılandı, sanki duvarların içine defnedilmiş ölüler de gülüyordu. <em>Neden olmasın? Katledilmesine yardım ettiğim babam için nöbet tutuyor olmam ve kaçmasına yardım ettiğim kardeşimi bulmaları için adamlar göndermem bir fars oyunundan daha saçma...</em> Jaime, Sör Addam Marbrand’e İpek Caddesi’ni araştırmasını emretmişti. “Her yatağın altına bak, kardeşimin genelevlere ne kadar düşkün olduğunu bilirsin.” Altın pelerinliler, fahişelerin eteklerinin altını, yataklarının altından daha ilginç bulurdu. Jaime bu beyhude arayıştan kaç piç çocuk doğacağını merak etti.</p>

    <p>İstemeden Tarthlı Brienne’i düşündü. <em>Aptal, inatçı, çirkin fahişe.</em> Kızın nerede olduğunu merak etti. <em>Baba, ona kuvvet ver.</em> Bu neredeyse bir duaydı... ama Jaime tanrıya mı yalvarıyordu? Septin karşı tarafında, altın yaldızlı heykeli mum ışığıyla pırıldayan Yukarıdaki Baba’ya mı yoksa önünde yatan cesede mi dua ediyordu? <em>Ne fark eder? İkisi de hiç dinlemedi.</em> Kılıç tutacak yaşa geldiğinden bu yana, Jaime’nin tanrısı Savaşçı’ydı. Diğer adamlar baba, oğul, koca olabilirdi ama kılıcı saçları kadar altın olan Jaime Lannister asla. O, savaşçıydı ve hayatı boyunca olacağı tek şey buydu.</p>

    <p><em>Cersei’ye gerçeği söylemeli ve küçük kardeşimizi hücresinden çıkaran kişinin ben olduğumu itiraf etmeliyim.</em> Gerçek, Tyrion’la çok işe yaramıştı neticede. <em>Senin habis oğlunu öldürdüm ve şimdi babanı öldürtmeye gidiyorum.</em> Jaime, karanlığın içinde gülen İblis’i duyabiliyordu. Bakmak için kafasını çevirdi ama duyduğu, kendi kahkahasının yankısıydı. Gözlerini kapadı ve aynı anda açtı. <em>Uyumamalıyım.</em> Uyursa rüya görürdü. Ah, Tyrion nasıl da kıs kıs gülüyordu... <em>yalancı fahişe... Lancel’la ve Osmund Karakazan’la yatıyor...</em></p>

    <p>Gece yarısı, yüzlerce rahip ibadet etmek için sıra halinde içeri girerken, Baba Kapısı’nın menteşeleri gıcırdadı. Bazı rahipler gümüş dokuma cübbeler giymiş ve En Mütedeyyinler’i işaret eden kristal taçlar takmışlardı. Daha mütevazı kardeşler kristallerini boyunlarındaki sırımlara asmış ve beyaz cübbelerinin bellerine yedi bükümlü kemerler sarmışlardı, bükümlerin her biri farklı renkteydi. Manastırdan çıkan beyaz rahibeler Anne Kapısı’ndan içeri girdi; yan yana yürüyen yedi rahibe yumuşak sesle ilahi söylüyordu. Sessiz rahibeler tek sıra halinde Yabancı Basamakları’ndan indi. Ölümün hizmetkârları griler giyinmişti, başları kapalı ve yüzleri peçeliydi; sadece gözleri görünüyordu. Kahverengi, hardal sarısı, gri, hatta boyanmamış kaba yünden cübbeler giyen ve bellerine kendir sicimler takan bir grup kardeş de boy gösterdi. Bazılarının boynunda Demirci’nin demir çekici vardı, bazıları da yalvarma kâseleri taşıyordu.</p>

    <p>Mütedeyyinler’in hiçbiri Jaime’yi önemsemedi. Tanrının yedi suretini onurlandırmak için yedi mihrabın her birinde dua ederek septi dolaştılar. Her tanrıya bir dua okudular, hepsine bir ilahi söylediler. Sesleri tatlı ve vakur bir tonla yükseldi. Jaime dinlemek için gözlerini kapadı ama sallanmaya başlayınca hemen açtı. <em>Düşündüğümden daha yorgunum.</em></p>

    <p>Jaime’nin son nöbetinden bu yana yıllar geçmişti. <em>Üstelik o zamanlar daha gençtim, on beş yaşında bir delikanlıydım.</em> O vakit zırh girmemişti; sadece düz, beyaz bir tunik. Geceyi geçirdiği sept, Yüce Sept’in yedi çapraz sahınından hiçbirinin üçte biri kadar bile büyük değildi. Jaime, kılıcını Savaşçı’nın dizlerine koymuş, zırhını heykelin ayaklarının dibine bırakmış ve mihrabın önündeki taş zeminde diz çökmüştü. Şafak söktüğünde dizleri yaralı ve kanlıydı. “Bütün şövalyeler kanamak zorundadır Jaime,” demişti Sör Arthur Dayne onu gördüğünde. “Kan, sadakatimizin mührüdür.” Şafakta Jaime’nin omzuna dokunmuştu; solgun kılıç öyle keskindi ki, o hafif dokunuş bile Jaime’nin tuniğini kesip geçmişti, Jaime tekrar kanamıştı. Kanadığını hiç hissetmemişti. Bir çocuk diz çökmüştü, bir şövalye ayağa kalkmıştı. <em>Genç Aslan, Kral Katili değil.</em></p>

    <p>Ama bu çok uzun zaman önceydi ve o çocuk ölmüştü.</p>

    <p>Jaime ayinin ne zaman bittiğini söyleyemezdi. Belki de ayakta uyumuştu. Mütedeyyinler sıra halinde dışarı çıkarken, Yüce Sept bir kez daha sessizliğe gömüldü. Mumlar, karanlıkta yanan bir yıldız duvarıydı ama hava ölüm kokuyordu. Jaime, altın kılıcını tutuş şeklini değiştirdi. Belki de Sör Loras’ın nöbeti devralmasına izin vermeliydi. <em>Cersei bundan nefret ederdi.</em> Çiçek Şövalyesi hâlâ yarı çocuktu, kibirli ve küstahtı, fakat çocuğun içinde büyük olmak ve Beyaz Kitap’a yakışır başarılar kazanmak vardı.</p>

    <p>Bu nöbet bittiğinde Beyaz Kitap bekliyor olacaktı, Jaime’nin sayfası sessiz bir tekdirle açılacaktı. <em>O kitabı yalanlarla doldurmaktansa kahrolası parçalara ayırırım.</em> Ama yalan söylemeyecekse, Jaime gerçeklerden başka ne yazabilirdi?</p>

    <p>Önünde bir kadın duruyordu.</p>

    <p>Onun ne kadar ıslanmış olduğunu gördüğünde, <em>yine yağmur yağıyor,</em> diye düşündü Jaime. Sular kadının pelerininden süzülüyor ve ayaklarının dibinde birikiyordu. <em>Buraya nasıl geldi? İçeri girdiğini duymadım.</em> Kadın bir meyhane hizmetçisi gibi giyinmişti; etekleri aşınmış ağır yün pelerini, kötü bir şekilde alacalı kahverengilere boyanmıştı. Bir başlık kadının yüzünü gizliyordu ama Jaime yeşil gözlerinde dans eden mum ışıklarını görebiliyordu ve hareket ettiğinde onu tamdı.</p>

    <p>“Cersei.” Jaime ağır ağır konuştu; bir rüyadan uyanan ve hâlâ nerede olduğunu merak eden bir adam gibi. “Vakit ne?”</p>

    <p>“Kurt vakti.” Cersei başlığını çıkardı ve yüzünü buruşturdu. “Belki de boğulmuş kurt vakti!” En tatlı haliyle gülümsedi. “Sana ilk kez bu halde geldiğim zamanı hatırlıyor musun? Sansar Sokağı’nda, kasvetli bir handı. Babamın muhafızlarını geçebilmek için hizmetkâr kılığına girmiştim.”</p>

    <p>“Hatırlıyorum. Bofa Sokağı’ydı.” <em>Benden bir şey istiyor.</em> “Bu saatte neden buradasın? Benden ne istiyorsun?” Jaime’nin son kelimesi sept boyunca yankılandı ve bir fısıltıya dönüşerek kayboldu. Jaime bir an için, Cersei’nin tek isteğinin, Jaime’nin kollarındaki huzur olduğunu ummaya cesaret etti.</p>

    <p>“Sessiz konuş.” Cersei’nin sesi tuhaftı... nefes nefese, neredeyse korkmuş. “Jaime, Kevan amca beni geri çevirdi. El olmayacak. O... ikimizi biliyor. Bu kadarını söyledi.”</p>

    <p>“Geri mi çevirdi?” Bu Jaime’yi şaşırtmıştı. “Nasıl bilebilir? Stannis’in mektubunu okudu ama hiç kanıt...”</p>

    <p><em>“Tyrion biliyordu,”</em> diye hatırlattı Cersei. “O habis cücenin kime, neler anlattığını kim söyleyebilir? Kevan amca en küçük sorunumuz. Yüce Rahip... şişman rahip öldüğünde Tyrion bu adamı taçlandırdı. O da biliyor olabilir.” Jaime’ye yaklaştı. “Tommen’ın El’i <em>olmalısın.</em> Mace Tyrell’e güvenmiyorum. Ya babamın cinayetinde parmağı varsa? Belki Tyrion’la birlikte komplo kurmuştur. Belki de İblis, Yüksek Bahçe’ye gidiyordur...”</p>

    <p>“Gitmiyor.”</p>

    <p>“Benim El’im ol,” diye yalvardı Cersei. “Yedi Krallık’a birlikte hükmedelim, bir kral ve kraliçe gibi.”</p>

    <p>“Sen Robert’ın kraliçesiydin. Lakin benim kraliçem olmuyorsun.”</p>

    <p>“Cesaret edebilseydim olurdum. Ama oğlumuz...”</p>

    <p>“Tommen benim oğlum değil, Joffrey de değildi.” Jaime’nin sesi sertti. “Sen onları Robert’ın oğulları yaptın.”</p>

    <p>Cersei geri çekildi. “Beni her zaman seveceğine dair yemin ettin. Beni yalvartmak, beni sevmek demek değil.”</p>

    <p>Jaime, Cersei’nin üstündeki korku kokusunu, cesedin iğrenç ufunetinin arasından bile duyabiliyordu. Kadını kollarının arasına almak ve öpmek istedi, yüzünü onun altın buklelerine gömmek ve onu hiç kimsenin incitmeyeceğine dair söz vermek... <em>burada olmaz,</em> diye düşündü, <em>burada, tanrıların ve babamın önünde olmaz.</em> “Hayır,” dedi. “Yapamam. Yapmayacağım.”</p>

    <p>“Sana <em>ihtiyacım</em> var. Diğer yarıma ihtiyacım var.” Jaime, yüksekteki pencerelere vuran yağmurun pıtırtısını duyabiliyordu. “Sen bensin, ben de senim. Benimle olmana ihtiyacım var. İçimde olmana ihtiyacım var. Lütfen Jaime. <em>Lütfen.</em>”</p>

    <p>Jaime, Lord Tywin’in teskereden hiddetle kalkmadığından emin olmak için baktı ama babası kıpırtısız ve soğuk bir halde çürüyerek yatıyordu. “Ben muharebe meydanı için yaratıldım, bir konsey odası için değil.” <em>Ve şimdi bunun için bile yetersiz olmam mümkün.</em></p>

    <p>Cersei, eski püskü kol yeniyle gözyaşlarını sildi. “Pekâlâ. Şayet istediğin muharebe meydanıysa, sana bunu vereceğim.” Başlığını öfkeyle yukarı çekti. “Gelmekle aptallık ettim. Seni daima sevmekle aptallık ettim.” Adımları sessizliğin içinde gürültüyle yankılandı ve mermer zeminde ıslak izler bıraktı.</p>

    <p>Şafak, Jaime’yi neredeyse gafil avladı. Kubbedeki camlar aydınlanmaya başlarken; duvarlarda, yerde ve sütunlarda pırıldayan gökkuşakları Lord Tywin’in cesedini renkli ışıkların sisiyle yıkadı. Kral Eli gözle görülür şekilde çürüyordu. Yüzü yeşilimsi bir renk almıştı, gözleri iyice çökmüş ve iki siyah çukura dönüşmüştü, yanaklarında derin çatlaklar açılmıştı. Altın ve kırmızı renkli olağanüstü zırhının eklem yerlerinden kötü kokulu beyaz bir sıvı sızıyor ve lordun bedeninin altında birikiyordu.</p>

    <p>Çürümeyi ilk görenler, şafak ibadeti için septe dönen rahipler oldu. İlahilerini söylediler, dualarını ettiler ve yüzlerini buruşturdular. En Mütedeyyinler’den biri bayılacak gibi oldu ve septten çıkarılmak zorunda kaldı. Kısa zaman sonra, bir çırak sürüsü buhurdanlar sallayarak geldi; tütsüler havayı öyle yoğunlaştırdı ki cenaze teskeresi dumanların içinde kaybolmuş gibi göründü. Gökkuşakları parfüm kokulu sisin içinde yok oldu fakat Jaime’nin öğürmek istemesine sebep olan şekerli çürüme kokusu inatla havada kaldı.</p>

    <p>Septin kapıları açıldığında, içeri ilk girenlerin arasında Tyrelller vardı; mevkilerine uygun olan buydu. Margaery sarı güllerden oluşan büyük bir buket getirmişti. Gülleri Lord Tywin’in cenaze teskeresinin ayak tarafına bıraktı ama birini kendine sakladı, yerine otururken gülü burnuna tuttu. <em>Yani kız, güzel olduğu kadar akıllı. Tommen’ın çok daha kötü bir kraliçesi olabilirdi.</em> Diğerlerinin olmuştu. Margaery’nin leydileri kızın misalini takip etti.</p>

    <p>Cersei, Tommen’la birlikte içeri girmek için, diğerleri yerlerine oturana kadar bekledi. Sör Osmund Karakazan, beyaz mineli zırhının ve beyaz yün pelerininin içinde kralla kraliçenin yanında yürüyordu.</p>

    <p><em>“...Lancel’la, Osmund Karakazan’la ve ihtimal Ay Oğlan’la yatıyordu...”</em></p>

    <p>Jaime hamamda Karakazan’ı çıplak görmüştü. Adamın göğsündeki siyah kılları ve bacaklarının arasındaki sert çalılığı görmüştü. O göğsün, kardeşinin göğsüne dayandığını hayal etti; o kılların, Cersei’nin göğüslerinin pürüzsüz derisine sürtündüğünü. <em>Cersei bunu yapmaz. İblis yalan söyledi.</em> Örgü altın ve siyah tel düğümlendi, terli. Karakazan’ın dar popo yanakları, adamın kendini her ileri itişinde perçinlendi. Jaime, kardeşinin inlemelerini duyabiliyordu. <em>Hayır. Yalan.</em></p>

    <p>Kırmızı gözlü ve solgun Cersei, babasının yanında diz çökmek için basamakları çıktı, Tommen’ı da diz çökmeye zorladı. Tommen cesedi görünce irkildi ama geri çekilemeden önce annesi onun bileğini yakaladı. <em>“Dua et,”</em> diye fısıldadı. Tommen denedi. Fakat kral yalnızca sekiz yaşındaydı ve Lord Tywin dehşet vericiydi. Çocuk, umutsuzca bir nefes aldıktan sonra hıçkırarak ağlamaya başladı. <em>“Kes şunu!”</em> dedi Cersei. Tommen başını çevirdi, iki büklüm oldu ve kusmaya başladı. Tacı başından düşerek mermer zeminde yuvarlandı. Kraliçe tiksintiyle geri çekildi ve kral bir anda, sekiz yaşındaki bacaklarının izin verdiği kadar hızlıca kapıya doğru koşmaya başladı.</p>

    <p>Karakazan kralı takip etmek için dönerken, “Sör Osmund, nöbeti devralın,” dedi Jaime sertçe. Altın kılıcı adama uzattı ve kralın peşinden gitti. Onu Fener Salonu’nda, iki düzine şaşkın rahibenin bakışlarının altında yakaladı. “Özür dilerim,” diye ağladı Tommen. “Yarın sabah daha iyisini yapacağım. Annem, bir kralın yol gösterici olması gerektiğini söylüyor ama koku midemi bulandırdı.”</p>

    <p><em>Bu işe yaramayacak. Çok fazla meraklı kulak ve izleyen göz var.</em> “Dışarı çıksak iyi olur Majesteleri.” Jaime çocuğu dışarı çıkardı; hava, Kral Toprakları’nın daha önce görmediği kadar taze ve temizdi. Meydanın çevresine, atları ve arabaları korumak üzere kırk altın pelerinli yerleştirilmişti. Jaime kralı herkesten iyice uzağa götürdü ve mermer basamaklara oturttu. “Korkmadım,” diye ısrar etti çocuk. “Koku midemi bulandırdı. Sizinkini bulandırmadı mı? O kokuya nasıl dayanabiliyorsunuz dayı, sör?”</p>

    <p><em>Vargo Hoat kolye olarak boynuma taktığında, çürüyen elimi kokladım.</em> “Bir adam mecbur kaldığında pek çok şeye dayanabilir,” dedi Jaime oğluna. <em>Kavrulan bir adamı kokladım, Kral Aerys onu kendi zırhının içinde pişiriyordu.</em> “Dünya dehşetle dolu Tommen. Onlarla savaşabilirsin, onlara gülebilirsin ya da görmeden bakarsın... kendi içine saklanırsın.”</p>

    <p>Tommen düşündü. “Ben... eskiden, bazen kendi içime saklanırdım,” diye itiraf etti, “Joffy...”</p>

    <p><em>“Joffrey.”</em> Cersei, Tommen’la Jaime’nin tepesinde duruyordu. Rüzgâr, kadının eteklerini bacaklarına yapıştırıyordu. “Ağabeyinin adı <em>Joffrey</em>’ydi. O beni asla böyle utandırmazdı.”</p>

    <p>“Utandırmak istemedim. Korkmadım anne. Sadece, lord baban öyle kötü kokuyordu ki...”</p>

    <p>“Bana daha güzel koktuğunu mu sanıyorsun? Benim de burnum var.” Cersei çocuğu kulağından yakaladı ve ayağa kaldırdı. “Lord Tyrell’in de bir burnu var. Onun kutsal septte kustuğunu gördün mü? Leydi Margaery’nin bebek gibi zırladığını gördün mü?”</p>

    <p>Jaime ayağa kalktı. “Cersei yeter.”</p>

    <p>Cersei’nin burun delikleri genişledi. “Sör? Neden buradasınız? Hatırladığım kadarıyla, nöbet bitene kadar babamın başında bekleyeceğinize dair yemin etmiştiniz.”</p>

    <p>“<em>Bitti.</em> Gidip ona bak.”</p>

    <p>“Hayır. Yedi gün ve yedi gece dediniz. Lord Kumandan yediye kadar saymayı hatırlıyordur şüphesiz. Parmaklarınızın sayısını alın ve sonra iki ekleyin.”</p>

    <p>Diğer insanlar dışarı çıkıp meydana doğru akmaya başlamıştı, septtekl mide bulandırıcı kokudan kaçıyorlardı. “Cersei, sesini alçak tut,” diye uyardı Jaime. “Lord Tyrell geliyor.”</p>

    <p>Uyarı etkili oldu. Kraliçe, Tommen’ı yanına çekti. Mace Tyrell onların önünde reverans yaptı. “Umarım Majesteleri kötü değildir?”</p>

    <p>“Kral keder yüzünden perişan oldu,” dedi Cersei.</p>

    <p>“Hepimiz gibi. Eğer yapabileceğim bir şey varsa...”</p>

    <p>Yukarıda bir karga çığlık attı. Kral Baelor’un heykeline tünemişti, adamın basına pisliyordu. “Tommen için yapabileceğiniz çok şey var lordum,” dedi Jaime. “Belki de akşam ayininden sonra, Majesteleri Kraliçe’yle yemek yiyerek onu onurlandırırsınız?”</p>

    <p>Cersei, Jaime’ye dondurucu bir bakış attı ama bu sefer dilini tutacak kadar aklıselim davrandı.</p>

    <p>“Yemek?” Tyrell şaşkın görünüyordu. “Sanırım... elbette, onur duyarız. Leydi karım ve ben.”</p>

    <p>Kraliçe zorla gülümsedi ve hoş sesler çıkardı. Fakat Tyrell gittikten ve Tommen, Sör Addam Marbrand’le gönderildikten sonra Cersei öfkeyle Jaime’ye döndü. “Sarhoş musun yoksa rüyada mısın sör? Söyle lütfen, neden bu haris adamla ve onun aptal karısıyla yemek yiyorum?” Cersei’nin altın saçları rüzgârla dalgalandı. “Onu El ilan <em>etmeyeceğim,</em> eğer amacın...”</p>

    <p>“Tyrell’e ihtiyacın var,” diyerek araya girdi Jaime, “ama <em>burada</em> değil. Ondan, Tommen için Fırtına Burnu’nu almasını iste. Adamın gururunu okşa ve ona arazide ihtiyacın olduğunu söyle, babamın yerine. Mace kendini kudretli bir savaşçı olarak görüyor. Ya sana Fırtına Burnu’nu verir ya da işi eline yüzüne bulaştırıp aptal gibi görünür. İki durumda da sen kazanırsın.”</p>

    <p>“Fırtına Burnu?” Cersei düşünceli görünüyordu. “Evet ama... Lord Tyrell, Tommen’la Margaery’nin evlendiğini görmeden Kral Toprakları’ndan ayrılmayacağını açıkça söyledi.” Jaime iç geçirdi. “Öyleyse bırak evlensinler. Tommen evlilik şartlarını yerine getirecek yaşa gelmeden yıllar geçecek. Ve gelene kadar, bu evlilik her zaman iptal edilebilir. Tyrell’e istediği düğünü ver ve onu savaş oyunu oynamaya gönder.”</p>

    <p>Cersei’nin yüzünden temkinli bir gülümseme geçti. “Kuşatmaların bile tehlikeleri vardır,” diye mırıldandı kraliçe. “Yüksek Bahçe Lordu’muz böyle bir macerada hayatını dahi kaybedebilir.”</p>

    <p>“Bu risk mevcut,” diye kabul etti Jaime. “Bilhassa, lord bu sefer sabırsız davranır ve kapılara saldırmayı tercih ederse.”</p>

    <p>Cersei, Jaime’nin yüzüne uzun uzun baktı. “Biliyor musun,” dedi, “bir an için tam da babamız gibi konuştun.”</p>
  </div>
</body>
</html>
