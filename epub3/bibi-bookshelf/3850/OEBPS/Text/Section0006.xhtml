<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Peygamber</h1>

    <p>Kralın öldüğünü söylemek için geldiklerinde, peygamber, Büyük Wyk’te adam boğuyordu.</p>

    <p>Kasvetli, soğuk bir sabahtı. Deniz, gökyüzü kadar kurşuniydi. İlk üç adam, hayatlarını Boğulmuş Tanrı’ya korkusuzca sunmuştu fakat dördüncünün inancı zayıftı, ciğerleri hava için çığlık atarken delikanlı mücadele etmeye başladı. Beline kadar çıkan köpüklü dalgaların içinde duran Aeron, nefes almaya çalışan çıplak delikanlıyı omuzlarından yakaladı ve başını aşağı bastırdı. “Cesur ol,” dedi. “Denizden geldik ve denize dönmeliyiz. Ağzını aç ve tanrının nimetini iç. Ölmek ve yeniden doğmak için ciğerlerini su ile doldur. Mücadele etmenin faydası yok.”</p>

    <p>Kafası dalgaların altında olan çocuk ya Aeron’ı duyamıyordu ya da inancı onu büsbütün terk etmişti. Öyle şiddetli bir şekilde tekme atıp çırpınmaya başladı ki Aeron yardım çağırmak zorunda kaldı. Rahibin dört boğulmuş adamı, biçare delikanlıyı suyun altında tutmak için dalgaların içine yürüdü. Rahip, deniz kadar derin bir sesle, “Bizim için boğulmuş Yüce Tanrı,” diye dua etti, “kulun Emmond’ın denizden yeniden doğmasına izin ver, tıpkı senin gibi. Onu tuzla kutsa, taşla kutsa, çelikle kutsa.”</p>

    <p>Nihayet, iş bitmişti. Delikanlının ağzından hava kabarcıkları çıkmıyordu, kollarındaki ve bacaklarındaki bütün kuvvet tükenmişti. Emmond sığ denizde, solgun, soğuk ve huzurlu bir şekilde yüzüstü yatıyordu.</p>

    <p>Buharsaçlı, çakıl taşlarıyla kaplı sahilde bekleyen boğulmuş adamlarına üç atlının katıldığını ancak o zaman fark etti. Sparr’ı tanıyordu; keskin hatlı bir yüzü ve sulu gözleri olan yaşlı adamın titrek sesi, Büyük Wyk’in bu bölümünde kanun demekti. Yaşlı adama, oğlu Steffarion ile bir başka delikanlı eşlik ediyordu; genç adam, eteklerine koyu kırmızı kürk dikilmiş pelerinini, Goodbrotherlar’ın siyah ve altın savaş borusunu temsil eden gösterişli bir broşla omzuna tutturmuştu. Rahip bir bakışta, <em>Gorold’ın oğullarından biri,</em> diye karar verdi. Goodbrother’ın karısı, bir düzine kız çocuğun ardından, ilerlemiş yaşında üç oğul doğurmuştu ve oğulları birbirlerinden ayırt etmenin mümkün olmadığı söylenirdi. Aeron Buharsaçlı denemeye tenezzül etmedi. Bu delikanlı Greydon, Gormond ya da Gran de olsa, rahibin ona ayıracak vakti yoktu.</p>

    <p>Aeron sertçe bir emir verdi. Rahibin boğulmuş adamları ölü delikanlıyı kollarından ve bacaklarından tutarak dalgaların sahilde bıraktığı çizginin üstüne taşıdı. Rahip onları takip etti, edep yerlerini örten fok derisi dışında çırılçıplaktı, tüyleri diken diken olmuştu. Üstünden sular damlar bir halde, ıslak kumların ve denizin aşındırdığı çakıl taşlarının üstüne, sahile çıktı. Boğulmuş adamlardan biri ona kaba yünden yapılmış bir cübbe uzattı. Aeron, denizin ve Boğulmuş Tanrı’nın renkleri olan alacalı yeşillere, mavilere ve grilere boyanmış cübbeyi giydi, cübbenin içinde kalan saçlarını dışarı çıkardı. Aeron deniz tarafından uyandırıldığından bu yana, o siyah ve ıslak saçlara hiç bıçak değmemişti. Saçlar rahibin omuzlarına lif lif olmuş bir pelerin gibi dökülüyor ve belinden aşağı sarkıyordu. Aeron saçlarına ve kesilmemiş dağınık sakallarının arasına deniz yosunu şeritleri örmüştü.</p>

    <p>Rahibin boğulmuş adamları, dua ederek ölü çocuğun çevresinde bir halka oluşturdu. Rus, ata biner gibi üstüne oturduğu çocuğun göğsünü pompalarken, Norjen delikanlının kollarını hareket ettiriyordu fakat Aeron geldiğinde herkes kenara çekildi. Rahip, Emmond’ın soğuk dudaklarını parmaklarıyla araladı ve ona hayat öpücüğü verdi, tekrar ve tekrar, deniz suyu çocuğun ağzından dışarı fışkırana kadar. Emmond öksürmeye ve tükürmeye başladı, korku dolu gözleri titreyerek açıldı.</p>

    <p><em>Biri daha döndü.</em> Adamlar, bunun Boğulmuş Tanrı’nın inayetinin bir işareti olduğunu söylerdi. Zaman zaman her rahip bir adam kaybederdi; bir zamanlar çok kutsal olduğu düşünülen ve bu sebeple bir krala taç giydirmek üzere seçilen Üç Kez Boğulmuş Tarle bile. Ama Aeron Greyjoy asla. O, Buharsaçlı’ydı, tanrının ıslak koridorlarını görmüş ve bunu anlamak için geri dönmüştü. Ağzından su püskürten delikanlının çıplak sırtına vururken, “Kalk,” dedi. “Boğuldun ve bize geri gönderildin. Zaten ölü olan ölemez.”</p>

    <p>“Lakin doğar.” Delikanlı şiddetle öksürdü, ağzından daha çok su çıktı. “Yeniden doğar.” Her kelime acıyla satın alınıyordu ama dünyanın düzeni buydu; bir adam yaşamak için savaşmak zorundaydı. “Yeniden doğar.” Emmond sallanarak ayağa kalktı. “Daha güçlü. Ve daha zorlu.”</p>

    <p>“Artık tanrıya aitsin,” dedi Aeron, Emmond’a. Diğer boğulmuş adamlar delikanlının etrafında toplandı, kardeşliğe katılışını kutlamak için sırtına vurdular ve alnını öptüler. Biri çocuğa mavi, yeşil ve gri alacalı bir yün cübbe giydirdi. Bir diğeri, deniz sularının kıyıya sürüklediği ağaç dallarından yapılmış bir çomak verdi. “Artık denize aitsin, bu yüzden deniz seni silahlandırdı,” dedi Aeron. “Çomağını, tanrımızın bütün düşmanlarına karşı şiddetle savurman için dua ediyoruz.”</p>

    <p>Rahip daha sonra, olan biteni eyerlerinin üstünde izleyen üç atlıya döndü. “Boğulmaya mı geldiniz lordlarım?”</p>

    <p>Sparr öksürdü. “Ben çocukken boğuldum,” dedi, “oğlum da isim gününde.”</p>

    <p>Aeron aşağılar gibi güldü. Steffarion Sparr doğumundan hemen sonra Boğulmuş Tanrı’ya verilmişti, Aeron bundan şüphe etmiyordu ama bunun nasıl yapıldığını da biliyordu; bebeğin başı, deniz suyuyla dolu bir küvete hafifçe daldırılarak bir parça ıslatılıyordu. Bir zamanlar dalgaların sesinin duyulduğu her yere hükmeden demirdoğumluların ele geçirilmiş olması şaşırtıcı değildi. “O gerçek bir boğulma değil,” dedi Aeron, atlılara. “Gerçekten ölmeyen, ölümden dönüp yeniden doğmayı umut edemez. İnancınızı kanıtlamak için değilse, neden geldiniz?”</p>

    <p>“Lord Gorold’ın oğlu bazı havadislerle birlikte sizi aramaya geldi.” Sparr, kırmızı pelerinli genci gösterdi.</p>

    <p>Delikanlı on altı yaşından büyük görünmüyordu. “Evet, peki sen hangisisin?” diye sordu Aeron.</p>

    <p>“Gormond. Lordum memnun olacaksa Gormond Goodbrother.”</p>

    <p>“Memnun etmemiz gereken varlık Boğulmuş Tanrı’dır. Boğuldun mu Gormond Goodbrother?”</p>

    <p>“İsim günümde boğuldum Buharsaçlı. Babam beni sizi bulmam ve ona götürmem için gönderdi. Sizi görmesi gerek.”</p>

    <p>“İşte burada duruyorum. Lord Gorold gelsin ve gözleri bayram etsin.” Aeron, az önce deniz suyuyla doldurulmuş deri matarayı Rus’tan aldı, tıpasını çıkardı ve bir yudum içti.</p>

    <p>Atının üstünden, “Sizi kaleye götürmem gerek,” diye ısrar etti genç Gormond.</p>

    <p><em>Çizmeleri ıslanacak diye atından inmeye korkuyor.</em> “Yapmam gereken tanrı işleri var.” Aeron Greyjoy peygamberdi. Değersiz lordların ona bir köleymişçesine emir vermesine katlanamazdı.</p>

    <p>“Gorold’a bir kuş geldi,” dedi Sparr.</p>

    <p>“Bir üstadın kuşu, Pyke’tan,” diye onayladı Gormond.</p>

    <p><em>Kara kanatlar, kara haberler.</em> “Kuzgunlar tuzun ve taşın üzerinde uçar. Beni ilgilendiren havadisler varsa şimdi söyleyin.”</p>

    <p>“Bizim getirdiğimiz havadisler yalnızca senin kulakların için Buharsaçlı,” dedi Sparr. “Burada, diğerlerinin önünde konuşacağım meseleler değil bunlar.”</p>

    <p>“<em>Diğerleri</em> dediğin benim boğulmuş adalarım, tanrının hizmetkârları, tıpkı benim gibi. Ne onlardan gizlim var ne de kutsal denizinin kenarında durduğum tanrımdan.”</p>

    <p>Atlı adamlar bakıştı. “Söyle ona,” dedi Sparr ve kırmızı pelerinli genç cesaretini topladı. “Kral öldü,” dedi, o kadar basit bir şekilde. İki küçük kelime. Ama delikanlı o iki kelimeyi dile getirdiğinde, bizzat deniz titredi.</p>

    <p>Batıdiyar’ da dört kral vardı ama Aeron hangi kralın kastedildiğini sormaya gerek duymadı. Demir Adaları’nı Balon Greyjoy yönetiyordu, başkası değil. <em>Kral öldü. Bu nasıl olabilir?</em> Aeron en büyük ağabeyini en fazla bir ay dönümü önce, Taşlı Kıyı’yı yağmalayıp Demir Adaları’na döndüğünde görmüştü. Rahip uzaklardayken Balon’ın gri saçlarının yarısı beyazlamıştı. Omuzlarındaki çökkünlük, dargemilerin yelken açtığı zamankinden daha belirgindi. Fakat neticede, kral hasta görünmüyordu.</p>

    <p>Aeron Greyjoy, hayatını iki kudretli sütunun üstüne kurmuştu. O iki küçük kelime, sütunlardan birini devirmişti. <em>Bana yalnızca Boğulmuş Tanrı kaldı. Tanrı beni deniz kadar güçlü ve yorulmaz kılsın.</em> “Ağabeyimin nasıl öldüğünü anlatın.”</p>

    <p>“Majesteleri Pyke’taki köprülerden birini geçerken düştü ve aşağıdaki kayalara çarptı.”</p>

    <p>Greyjoy kalesi uçurumlu bir arazinin üstünde duruyordu. İç kaleler ve kuleler, denizden yükselen muazzam kaya yığınlarının tepesine inşa edilmişti. Köprüler Pyke’ı bağlıyordu; oymalı taşlardan inşa edilmiş kemerli köprüler ve kendir halatlar ile kalaslardan yapılmış sallantılı geçişler. “Düştüğünde fırtına şiddetli miydi?” diye sordu Aeron.</p>

    <p>“Evet,” dedi delikanlı, “öyleydi.”</p>

    <p>“Onu Fırtına Tanrısı devirdi,” diye duyurdu rahip. Deniz ve gökyüzü binlerce yıldır savaş halindeydi. Denizden demirdoğumlar ve onları kışın derinliklerinde bile ayakta tutan balıklar gelmişti fakat fırtınalar sadece hüzün ve keder getirmişti. “Ağabeyim Balon bizi tekrar büyük kıldı, bu da Fırtına Tanrısı’nın gazabını uyandırdı. Ağabeyim şimdi Boğulmuş Tanrı’nın ıslak salonlarında yiyip içiyor, onun her arzusunu yerine getirmek için bekleyen deniz kızlarıyla birlikte. Onun başladığı muazzam işi, bu kuru ve kasvetli vadide kalan bizler bitirmeliyiz.” Rahip, su matarasının tıpasını geri taktı. “Lord babanla konuşacağım. Çekiçboynuz buradan ne kadar uzakta?”</p>

    <p>“Altı fersah. Terkide oturup benimle gelebilirsiniz.”</p>

    <p>“Tek kişi iki kişiden daha hızlı yol alır. Atını bana ver ve Boğulmuş Tanrı seni kutsasın.”</p>

    <p>“Benim atımı al Buharsaçlı,” diye önerdi Steffarion Sparr. “Hayır. Onun bineği daha güçlü. Senin atın evlat.”</p>

    <p>Delikanlı bir an tereddüt etti, sonra atından indi ve dizginleri Buharsaçlı’ya uzattı. Aeron, kara ve çıplak ayağını üzengiye geçirip kendini eyerin üstüne attı. Atlardan hoşlanmıyordu –bunlar yeşil topraklardan gelen yaratıklardı ve adamların güçsüzleşmesine sebep oluyorlardı– ama zaruret at sürmesini gerektiriyordu. <em>Kara kanatlar, kara haberler.</em> Fırtınanın eli kulağındaydı, Aeron bunu dalgaların içinde duyabiliyordu ve fırtına şerden başka bir şey getirmezdi. Aeron atın başını çevirdi ve boğulmuş adamlarına, “Benimle Çakıltaşı Kalesi’nde, Lord Merlyn’in kulesinin altında buluşun,” dedi.</p>

    <p>Yol zorluydu; atın ayaklarının altında sık sık kayboluyormuş gibi görünen dar patika boyunca yokuşlar, ağaçlıklar ve taşlı derbentler vardı. Büyük Wyk, Demir Adaları’nın en büyüğüydü. O kadar genişti ki, adadaki bazı lordlar kutsal denizi görmeyen arazilere sahipti. Gorold Goodbrother da onlardan biriydi. Lordun kalesi, adaların Boğulmuş Tanrı’nın diyarına en uzak yeri olan Sertkaya Tepeleri’ndeydi. Gorold’ın halkı yerin altındaki taşlı karanlıkta, Gorold’ın madenlerinde çalışırdı. Bazıları tuzlu suyu hiç görmeden yaşar ve ölürdü. <em>Bu çeşit insanların huysuz ve tuhaf olmaları tevekkeli değil.</em></p>

    <p>Aeron at sürerek yol alırken, düşünceleri kardeşlerine gitti.</p>

    <p>Demir Adaları Lordu Quellon Greyjoy’un tohumlarından dokuz erkek evlat doğmuştu. Harlon, Quenton ve Donel, Lord Quellon’ın ilk karısından olmuştu; Taşağaçlar’dan bir kadın. Balon, Euron, Victarion, Urigon ve Aegon, lordun ikinci karısındandı; Tuz Uçurumu’ndan bir Sunderly. Quellon’ın yeşil topraklardan aldığı üçüncü karısı, ona Robin isimli hasta ve aptal bir oğul vermişti; çoktan unutulmuş bir kardeş. Rahip, henüz bebekken ölen Quenton’ı ve Donnel’ı hatırlamıyordu. Gri yüzüyle, hareketsiz bir şekilde, penceresiz bir kule odasında oturan ve diliyle dudakları gri hastalık yüzünden taşa dönüşürken her geçen gün biraz daha zayıflayan fısıltılarla konuşan Harlon’u zar zor anımsıyordu. <em>Bir gün, dördümüz Boğulmuş Tanrı’nın ıslak salonlarında birlikte yiyip içeceğiz, Urri de bizimle olacak.</em></p>

    <p>Quellon Greyjoy’un tohumlarından dokuz erkek evlat doğmuştu fakat sadece dördü erkeklik çağına gelecek kadar yaşamıştı. Kadınlar kan ve acıdan ibaret yataklarda kısa ömürlü çocuklar doğururken; erkeklerin denizden balık tuttuğu, toprağı kazdığı ve öldüğü bu soğuk dünyanın düzeni buydu. Aeron, dört deniz canavarının en küçüğü ve en önemsiziydi, Balon ise en büyüğü ve en cesuru; sadece demirdoğumluların kadim şanlarını geri almak için yaşayan acımasız ve korkusuz oğul. Balon on yaşında, Kör Lord’un tekinsiz kulesine varmak için Kumtaşı Uçurumları’na tırmanmıştı. On üç yaşında, bir dargeminin küreklerini kullanabiliyor ve parmak dansını adadaki her adamdan daha iyi yapabiliyordu. On beş yaşında, Dagmer Yarıkçene’yle Basamaktaşı’na yelken açmış ve bir yaz mevsimini yağma yaparak geçirmişti. İlk kez orada bir adam katletmiş ve ilk iki tuz karısını almıştı. On yedi yaşında kendi gemisinin kaptanı olmuştu. Balon, bir ağabeyin olması gereken her şeydi, bununla birlikte Aeron’a tahkirden başka bir şey göstermemişti. <em>Zayıf ve günahkârdım, tahkirden başka bir şey hak etmiyordum. Kahraman Balon tarafından hor görülmek, Euron Kargagöz tarafından sevilmekten iyidir.</em> Yaş ve keder, yıllarla birlikte Balon’ı sertleştirmişti ama onu yaşayan adamların hepsinden daha azimli de yapmıştı. <em>O bir lordun oğlu olarak doğdu ve bir kral olarak öldü, kıskanç bir tanrı tarafından öldürüldü,</em> diye düşündü Aeron. <em>Ve şimdi fırtına geliyor, bu adaların daha önce hiç görmediği türden bir fırtına.</em></p>

    <p>Rahip, Çekiçboynuz’un hilal ayı tırmalayan dikenli demir siperlerini gördüğünde karanlık çökeli çok zaman olmuştu. Gorold’ın kalesi geniş ve yekpareydi. Yapıyı oluşturan muazzam taşlar, kalenin arkasında yükselen kayalık uçurumdan çıkarılmıştı. Kale duvarlarının altındaki mağaraların ve kadim madenlerin girişleri, dişsiz kara ağızlar gibi açılmıştı. Çekiçboynuz’un demir kapıları gece için kapatılmış ve sürgülenmişti. Aeron, çınlama bir nöbetçiyi uyandırana dek kapıları dövdü.</p>

    <p>Rahibi içeri kabul eden delikanlı, ona atını veren Gormond’ın aynısıydı. “Sen hangisisin?” diye sordu Aeron.</p>

    <p>“Gran. Babam sizi bekliyor.”</p>

    <p>Koridor rutubetli ve esintiliydi, gölgelerle doluydu. Gorold’ın kızlarından biri, rahibe bir kupa bira ikram etti. Bir diğeri, ısıdan çok duman çıkaran cansız bir ateşi karıştırdı. Gorold Goodbrother, gri cübbeli zayıf bir adamla konuşuyordu, adamın boynundaki zincir, onun bir Hisar üstadı olduğunu söylüyordu.</p>

    <p>Aeron’ı gördüğünde, “Gormond nerede?” diye sordu Gorold.</p>

    <p>“Yayan dönüyor. Kadınlarınızı gönderin lordum, üstadınızı da.” Aeron üstatları sevmiyordu. Onların kuzgunları Fırtına Tanrısı’nın yaratıklarıydı. Urri’den beri üstatların şifacılığına da güvenmiyordu. <em>Hiçbir düzgün adam esaret dolu bir hayatı seçmez ve boynuna takmak için bir kölelik zinciri dövmez.</em></p>

    <p>“Gysella, Gwin, bizi yalnız bırakın,” dedi Goodbrother sertçe. “Sen de Gran. Üstat Murenmure kalacak.”</p>

    <p>“Gidecek.” diye ısrar etti Aeron.</p>

    <p>“Burası benim salonum Buharsaçlı. Kimin gidip kimin kalacağını söylemek sana düşmez. Üstat kalıyor.”</p>

    <p><em>Adam denizden çok uzakta yaşıyor,</em> dedi Aeron kendine. “Öyleyse ben gideceğim,” dedi Goodbrother’a. Arkasını dönüp yürümeye başladığında, çıplak ve kara ayaklarının çatlak tabanlarının altındaki kuru hasırlar hışırdadı. Görünüşe göre Aeron, onca yolu bir hiç uğruna katetmişti.</p>

    <p>Üstat boğazını temizleyip, “Deniztaşı Tahtı’nda Euron Kargagöz oturuyor,” dediğinde, Aeron neredeyse kapıya varmıştı.</p>

    <p>Buharsaçlı döndü. Salon ansızın soğumuştu. <em>Kargagöz yarım dünya uzakta. Balon onu iki yıl önce gönderdi ve geri dönerse, bunun hayatına mal olacağına dair yemin etti.</em> “Anlat,” dedi sertçe.</p>

    <p>“Kralın ölümünden sonra Lord Limanı’na girdi ve Balon’ın en büyük kardeşi olarak kale ile tahtı talep etti,” dedi Gorold Goodbrother. “Şimdi bütün adalara kuzgunlar gönderiyor. Kaptanları ve kralları, diz çöktürmek ve kralları olarak kendisine biat ettirmek üzere Pyke’a çağırıyor.”</p>

    <p>“Hayır.” Aeron Buharsaçlı kelimelerini tartmadı. “Deniztaşı Tahtı’nda sadece dindar bir adam oturabilir. Kargagöz kendi kibrinden başka hiçbir şeye ibadet etmez.”</p>

    <p>“Sen kısa zaman önce Pyke’taydın ve kralı gördün,” dedi Goodbrother. “Balon halefiyet hakkında bir şeyler söyledi mi?”</p>

    <p><em>Evet.</em> Pencerelerin dışında rüzgâr ulur ve aşağıda dalgalar huzursuzca kayalara vururken Deniz Kulesi’nde konuşmuşlardı. Balon, Aeron’ın onun son oğlu hakkında söylediklerini duyduğunda kederle başını sallamıştı. “Kurtlar onu zayıf karakterli bir adama dönüştürdü, tam da korktuğum gibi,” demişti. “Tanrılara onu öldürmeleri için dua ediyorum, böylece Asha’nın yoluna çıkamaz.” Bu Balon’ın körlüğüydü; vahşi ve dikbaşlı kızında kendisini görüyordu ve kızının halefi olabileceğine inanıyordu. Bu konuda yanılıyordu, Aeron ona bunu söylemeye çalışmıştı. “Demirdoğumluları hiçbir zaman bir kadın yönetmeyecek, Asha gibi bir kadın bile,” diye ısrar etmişti ama Balon duymak istemediği şeylere karşı sağır olabiliyordu.</p>

    <p>Rahip, Gorold Goodbrother’a cevap veremeden önce üstadın ağzı bir kez daha açıldı. “Usulen, Deniztaşı Tahtı, Theon’a ait. Şayet prens öldüyse Asha’ya. Kanun böyle.”</p>

    <p>Yeşil toprakların kanunu,” dedi Aeron tiksinti dolu bir sesle. “O kanunların bizim için ne önemi var? Biz demirdoğumluyuz, denizin oğullarıyız, Boğulmuş Tanrı’nın seçilmişleriyiz. Bize ne bir kadın ne de tanrısız bir adam hükmedebilir.”</p>

    <p>“Ya Victarion?” diye sordu Gorold Goodbrother. “Demir Donanma onun. Victarion bir talepte bulunacak mı Buharsaçlı?”</p>

    <p>“Euron ondan büyük...” diye başladı üstat.</p>

    <p>Aeron adamı bir bakışla susturdu. Buharsaçlı’nın bir bakışı, hem küçük balıkçı kasabalarında hem de büyük taş kalelerde, genç kızları bayıltır ve çocukları feryatlar eşliğinde annelerine koştururdu. O bakış, boynu zincirli bir köleyi susturmak için kâfiden öteydi. “Euron daha büyük,” dedi rahip, “lakin Victarion daha dindar.”</p>

    <p>“İkisi arasında bir savaş çıkacak mı?” diye sordu üstat.</p>

    <p>“Demirdoğumlu, demirdoğumlunun kanını dökmemeli.”</p>

    <p>“Bu dindar bir hassasiyet Buharsaçlı,” dedi Goodbrother. “Fakat ağabeyinin paylaştığı bir hassasiyet değil. Euron, Sawane Botley’yi, Deniztaşı Tahtı’nın kanunlara göre Theon’a ait olduğunu söylediği için boğdu.”</p>

    <p>“Eğer adam boğulduysa dökülmemiş demektir.”</p>

    <p>Üstat ile lord bakıştı. “Pyke’a en kısa zamanda bir haber göndermeliyim,” dedi Gorold Goodbrother. “Buharsaçlı, senin istişareni istiyorum. Göndereceğim haber ne olmalı? Biat mı, yoksa isyan mı?”</p>

    <p>Aeron sakalını sıvazladı ve düşündü. <em>Fırtınayı gördüm, adı Euron Kargagöz.</em> “Şimdilik sadece sükûnet gönder,” dedi lorda. “Bu meseleyle ilgili dua etmeliyim.”</p>

    <p>“İstediğiniz kadar dua edin,” dedi üstat. “Dualar kanunları değiştirmez. Theon meşru veliahttır, ondan sonra da Asha gelir.”</p>

    <p><em>“Sessizlik!”</em> diye kükredi Aeron. “Demirdoğumlular, siz boynu zincirli üstatların yeşil topraklarla ve onların kanunlarıyla ilgili aptalca konuşmalarını uzun zaman dinledi. Yine denizi dinlememizin vaktidir artık. Tanrının sesini dinlememizin vaktidir.” Aeron’ın sesi dumanlı salonda öyle kuvvetli çınladı ki ne Gorold Goodbrother ne de üstat cevap vermeye cesaret edebildi. <em>Boğulmuş Tanrı benimle birlikte,</em> diye düşündü Aeron. <em>Bana yolu gösterdi.</em></p>

    <p>Goodbrother, ona geceyi kalenin rahatlığında geçirmesini önerdi fakat rahip bu öneriyi reddetti. Nadiren bir kalenin çatısının altında uyurdu ve denizden bu kadar uzakta asla uyumazdı. “Rahatlığı Boğulmuş Tanrı’nın ıslak salonlarında yaşayacağım. Bizler acı çekmek için doğduk, acılarımız bizi güçlü kılar. Tek isteğim, beni Çakıltaşı Kalesi’ne taşıyacak yeni bir at.”</p>

    <p>Goodbrother bu isteği memnuniyetle yerine getirdi. Tepelerin arasından denize inen en kısa yolu göstermesi için oğlu Greydon’ı da rahiple birlikte gönderdi. Yola çıktıklarında şafağın sökmesine daha bir saat vardı ama atları güçlü ve sağlam adımlıydı; karanlığa rağmen hızlı yol aldılar. Aeron gözlerini kapadı ve sessizce dua etti, bir süre sonra eyerinde uyuklamaya başladı.</p>

    <p>Ses hafifçe geldi; paslı bir menteşenin çığlığı. Rahip, “Urri,” diye mırıldandı ve korkuyla uyandı. <em>Burada menteşe yok, kapı yok, Urri yok.</em> Urri on dört yaşındayken, elinin yarısı bir balta tarafından koparılmıştı; delikanlı, savaşa giden babasının ve ağabeylerinin yokluğunda parmak dansı oynamıştı. Lord Quellon’ın üçüncü karısı Pembekız Kalesi’nden bir Piper’dı, büyük ve yumuşak göğüsleri olan maral gözlü bir kızdı. Urri’nin elini Eski Usul’e uygun olarak ateş ve deniz suyuyla tedavi etmek yerine, delikanlıyı yeşil topraklardan gelen üstada teslim etmişti. Üstat, çocuğun kesik parmaklarını yerine dikebileceğine dair yemin etmiş ve bunu yapmıştı. Daha sonra iksirler, yara lapaları ve bitkiler kullanmıştı fakat el çürümüş, Urri ateşlenmişti. Üstat sonunda delikanlının kolunu kestiğinde çok geç kalınmıştı.</p>

    <p>Lord Quellon son seferinden hiç dönmemişti; Boğulmuş Tanrı ona denizde bir ölüm bahşetmişti. Geri gelen Lord Balon’dı, kardeşleri Euron ve Victarion’la birlikte. Balon, Urri’nin başına gelenleri duyduğunda, üstadın üç parmağını bir kasap satırıyla kesmiş ve dikmesi için babasının Piper karısına göndermişti. Lapalar ve iksirler, üstada da Urrigon’a sağladığı kadar fayda sağlamıştı. Üstat çılgınlar gibi sayıklayarak ölmüştü ve kısa zaman sonra Lord Quellon’ın üçüncü karısı üstadı takip etmişti, o sırada ebe kadın leydinin rahminden ölü bir kız bebek çıkarıyordu. Aeron memnun olmuştu. Urri’nin elini parçalayan onun baltasıydı; Aeron ve Urri parmak dansını birlikte oynamışlardı, kardeşlerin ve arkadaşların yapacağı gibi.</p>

    <p>Urri’nin ölümünü takip eden yılları hatırlamak Aeron’ı hâlâ utandırıyordu. On altı yaşında kendisine erkek diyordu ama gerçekse ayakları olan bir şarap matarasıydı. Şarkı söylüyor, dans ediyor (ama asla parmak dansı değil), şakalar yapıyor, anlamsızca konuşuyor ve dalga geçiyordu. Gayda çalıyor, hokkabazlık yapıyor ve at sürüyordu. Bütün Wynchler’den, Botleyler’den ve Harlawlar’ın yarısından daha çok içki içebiliyordu. Boğulmuş Tanrı her adama yetenekler verirdi, Aeron’a bile. Her ziyafette kanıtlandığı üzere, hiç kimse Aeron Greyjoy’dan daha uzun ve daha uzağa işeyemezdi. Bir keresinde, bir şömine ateşini sadece aletiyle söndürebileceğine dair bahse girmiş ve yeni dargemisini bir keçi sürüsüne karşı ortaya koymuştu. Aeron bir yıl boyunca keçiyle beslenmiş ve dargemiye <em>Altın Fırtına</em> adını vermişti ama Balon, kardeşinin pruvaya ne çeşit bir mahmuz yerleştireceğini duyduğunda onu geminin direğine asmaksa tehdit etmişti.</p>

    <p>Neticede <em>Altın Fırtına,</em> Balon’ın ilk ayaklanması sırasında Güzel Ada açıklarına gitmişti. Stannis Baratheon, Victarion’ı tuzağa düşürüp Demir Donanma’yı parçaladığında, Aeron’ın gemisi, <em>Hiddet</em> isimli muazzam bir savaş kadırgası tarafından ikiye bölünmüştü. Fakat tanrının Aeron’la işi bitmemişti; onu kıyıya sürüklemişti. Birkaç balıkçı Aeron’ı esir almış ve onu zincire vurulu bir halde Lannis Limanı’na götürmüştü. Aeron savaşın geri kalanını Casterly Kayası’nın bağırsaklarında geçirmişti; deniz canavarlarının aslanlardan, yaban domuzlarından ve tavuklardan daha uzağa işeyebildiğini kanıtlayarak.</p>

    <p><em>O adam öldü.</em> Aeron boğulmuş ve denizden tekrar doğmuştu, bizzat tanrının peygamberiydi. Hiçbir ölümlü adam onu korkutamazdı, karanlığın korkutabileceğinden fazla değil... ya da hatıralardan ve ruhların kemiklerinden fazla. <em>Açılan bir kapının sesinden, paslı bir menteşenin çığlığından fazla. Euron dönmüş.</em> Sorun değildi. O Buharsaçlı rahipti, tanrının sevgide üstün tuttuğuydu.</p>

    <p>Güneş tepeleri aydınlatırken, “İş savaşa varır mı?” diye sordu Greydon Goodbrother. “Kardeşin kardeşe karşı olduğu bir savaş?”</p>

    <p>“Eğer Boğulmuş Tanrı öyle meram ederse. Deniztaşı Tahtı’nda tanrısız bir adam oturamaz.” <em>Kargagöz dövüşecek, bu kesin.</em> Onu hiçbir kadın yenemezdi, Asha bile. Kadınlar, mücadelelerini doğum yatağında vermek üzere yaratılmıştı. Ve Theon, eğer yaşıyorsa, en az o kadar umutsuzdu, sarkmış dudaklardan ve gülümsemelerden ibaret bir delikanlıydı, Kışyarı’nda az da olsa kıymetini kanıtlamıştı fakat Kargagöz sakat bir oğlan çocuğu değildi. Euron’ın gemisinin güvertesi, onu ıslatan kanı daha iyi gizlemesi için kırmızıya boyanmıştı. <em>Kral, Victarion olmalı, yoksa fırtına hepimizi telef eder.</em></p>

    <p>Güneş doğduğunda, Greydon rahipten ayrıldı ve Balon’ın ölüm haberini Aşağıçukur’daki, Karga Dikeni Kalesi’ndeki ve Ceset Gölü’ndeki kuzenlerine vermeye gitti. Aeron yola yalnız devam etti, denize yaklaştıkça genişleyen taşlı patikayı takip ederek yüksek tepelerden ve alçak vadilerden geçti. Yoldaki her köyde ve önemsiz lordların avlularında dua etmek için durdu. “Hepimiz denizden doğduk ve denize döneceğiz,” dedi onlara. Okyanus kadar derin sesi dalgalar gibi gürledi. “Fırtına Tanrısı bir gazap anında Balon’ı kalesinden aldı ve onu aşağı attı. Balon, Boğulmuş Tanrı’nın ıslak salonlarındaki dalgaların altında yiyip içiyor şimdi.” Ellerini havaya kaldırdı. “<em>Balon öldü! Kral öldü!</em> Lakin tekrar bir kral gelecek! Çünkü zaten ölü olan ölemez, ama yeniden doğar, daha güçlü ve daha zorlu! <em>Bir kral doğacak!</em>”</p>

    <p>Rahibi duyan insanlardan bazıları, çapalarını ve kazmalarını bırakıp onu takip etti. Aeron dalgaların sesini duyduğunda, atının arkasında tanrı tarafından dokunulmuş ve boğulmaya heveslenmiş bir düzine adam yürüyordu.</p>

    <p>Çakıltaşı’nda binlerce balıkçı yaşıyordu. Balıkçıların kulübeleri, her köşesinde birer taret bulunan kare şekilli bir kulenin etrafında toplanmıştı. Aeron’ın kırk boğulmuş adamı onu orada bekliyordu; fok derisinden çadırların ve ağaç dallarından yapılmış barınakların içinde, gri kumlu sahil boyunca kamp kurmuşlardı. Adamların elleri tuzlu suyla sertleşmiş; ağlarla, iplerle yaralanmış; kürekler, kazmalar ve baltalar yüzünden nasır tutmuştu. Fakat o eller, çomakları demir kadar sert tutuyordu şimdi, zira tanrı, onları denizin altındaki cephanesinden silahlandırmıştı.</p>

    <p>Adamlar, dalgaların sahilde bıraktığı ıslak çizginin hemen üstüne rahip için bir barınak inşa etmişti. Aeron, yeni takipçilerini boğduktan sonra memnuniyetle barınağa girdi. <em>Tanrım,</em> diye dua etti, <em>dalgaların gümbürtüsüyle konuş ve bana ne yapmam gerektiğini söyle. Kaptanlar ve krallar senin kelamını bekliyor. Kim Balon yerine kralımız olmalı? Bana leviathanın dilinde şarkı söyle. Dalgaların altındaki Tanrı, söyle bana, kim Pyke’taki fırtınaya karşı koyacak kuvvete sahip?</em></p>

    <p>Aeron Buharsaçlı, Çekiçboynuz’a yaptığı yolculuk yüzünden bitkindi ama çatısı siyah deniz yosunlarıyla kaplı ahşap barakasının içinde uyuyamadı. Bulutlar yığılıp ayı ve yıldızları örttü. Yoğun karanlık. Aeron’ın ruhuna çöktüğü gibi denizin üzerine de çöktü. <em>Asha, Balon’ın gözdesiydi, kendi bedeninin çocuğu, fakat bir kadın demirdoğumluları yönetemez. Kral, Victarion olmalı.</em> Quellon Greyjoy’un tohumlarından dokuz erkek evlat doğmuştu ve Victarion o evlatların en güçlüsüydü; kuvvetli, korkusuz ve vazifeşinas bir adamdı. <em>Bizim asıl tehlikemiz de bu işte.</em> Küçük erkek kardeş ağabeyine itaat borçluydu ve Victarion teamüllere karşı gelecek bir adam değildi. <em>Euron’ı sevmiyor gerçi. Kadın öldüğünden beri.</em></p>

    <p>Dışarıda, boğulmuş adamların horultusunun ve rüzgârın ağıtının altında, Aeron dalgaların vuruşunu duyabiliyordu; tanrının onu mücadeleye çağıran çekicini. Barınaktan gece serinliğine çıktı. Solgun, zayıf ve uzundu. Çırılçıplak bir halde ayakta durdu ve siyah tuzlu denizin içine yürüdü. Su buz gibiydi ama tanrının okşamaları Aeron’ı ürkütmedi. Göğsüne bir dalga vurdu, Aeron sendeledi. Bir sonraki dalga başına çarptı. Aeron dudaklarındaki tuzun tadını aldı ve etrafında tanrının varlığını hissetti, kulakları onun şarkısının ihtişamıyla çınladı. <em>Quellon Greyjoy’un tohumlarından dokuz erkek evlat doğdu ve ben onların sonuncusuydum, bir kız kadar zayıf ve korkaktım. Ama artık değilim. O adam boğuldu ve tanrı beni daha güçlü kıldı.</em> Soğuk ve tuzlu deniz onu sarmaladı, ona sarıldı, onun zayıf insan etini geçti ve kemiklerine dokundu. <em>Kemikler,</em> diye düşündü rahip. <em>Ruhun kemikleri. Balon’ın kemikleri. Urri’nin kemikleri. Gerçek bizim kemiklerimizde, zira et çürür ve kemik dayanır. Ve Nagga’nın tepesinde, Gri Kral’ın Kalesi’nin kemikleri...</em></p>

    <p>Aeron Buharsaçlı titreyerek kıyıya geri döndü, denize girdiği andakinden daha bilge bir adamdı. Çünkü aradığı cevabı kemiklerinde bulmuştu ve izlemesi gereken yol apaçık ortadaydı. Gece o kadar soğuktu kı, Aeron barınağına dönerken bedeninden buharlar tütüyordu ama rahibin kalbinde bir ateş yanıyordu, bu kez uyku çabucak geldi ve demir menteşelerin çığlığıyla bölünmedi.</p>

    <p>Rahip uyandığında gün parlak ve rüzgârlıydı. Aeron, istiridye çorbası ve ateşin üzerinde pişirilmiş deniz yosunuyla kahvaltı etti. O kahvaltısını bitirir bitirmez, Merlyn yarım düzine muhafızla birlikte kulesinden indi. Buharsaçlı, “Kral öldü,” dedi adama.</p>

    <p>“Evet. Bir kuş geldi. Ve şimdi bir tane daha.” Merlyn kel, toparlak ve etli butlu bir adamdı, kendini yeşil toprakların tarzıyla “Lord” ilan etmiş, kürkler ve kadifeler giymişti. “Kuzgunlardan biri beni Pyke’a çağırıyor, diğeri On Kule’ye. Siz deniz canavarlarının çok kolu var, adamı çekiştirip parçalara bölüyorsunuz. Sen ne dersin rahip? Dargemilerimi nereye göndermeliyim?”</p>

    <p>Aeron kaşlarını çattı. “On Kule mi dedin? Seni hangi deniz canavarı oraya çağırdı?” On Kule, Harlaw Lordu’nun makamıydı.</p>

    <p>“Prenses Asha. Eve dönmek için yelken açmış. Okuyucu kuzgunlar gönderiyor, bütün dostlarını Harlaw’a çağırıyor. Balon’ın, Deniztaşı Tahtı’nda Asha’nın oturmasını istediğini söylüyor.”</p>

    <p>“Deniztaşı Tahtı’nda kimin oturacağına Boğulmuş Tanrı karar verecek,” dedi rahip. “Seni kutsayabilmem için diz çök.” Lord Merlyn dizlerinin üstüne çöktü, Aeron matarasının tıpasını çıkardı ve adamın kel kafasına deniz suyu döktü. “Bizim için boğulmuş olan Yüce Tanrı, kulun Meldred’in denizden tekrar doğmasına izin ver. Onu tuzla kutsa, taşla kutsa, çelikle kutsa.” Tuzlu su Merlyn’in şişman yanaklarından aşağı aktı, sakallarını ve tilki kürkü pelerinini ıslattı. “Zaten ölü olan ölemez,” diye bitirdi rahip, “ama tekrar doğar, daha güçlü ve daha zorlu.” Merlyn ayağa kalktığında, “Tanrı’nın kelamını yaymak için kal ve dinle,” dedi Aeron.</p>

    <p>Dalgalar, suyun kenarından üç adım uzaktaki granit kayaya çarptı. Aeron Buharsaçlı, bütün sürüsünün onu rahatça görebilmesi ve sözlerini duyabilmesi için orada duruyordu.</p>

    <p>Daha önce yüzlerce kez yaptığı gibi, “Hepimiz denizden doğduk ve denize döneceğiz,” diyerek konuşmaya başladı. “Fırtına Tanrısı bir gazap anında Balon’ı kalesinden aldı ve onu aşağı attı. Balon dalgaların altında yiyip içiyor şimdi.” Ellerini havaya kaldırdı. “<em>Demir kral öldü.</em> Lakin yeni bir kral gelecek çünkü zaten ölü olan ölemez, ama yeniden doğar, daha güçlü ve daha zorlu!”</p>

    <p><em>“Bir kral doğacak!”</em> diye bağırdı boğulmuş adamlar.</p>

    <p>“Doğacak. Doğmalı. Lakin kim?” Buharsaçlı bir an dinledi ancak sadece dalgalar cevap verdi. “Kralımız kim olmalı?”</p>

    <p>Boğulmuş adamlar çomaklarını birbirlerine vurmaya başladı. <em>“Buharsaçlı!”</em> diye bağırdılar. <em>“Kral Buharsaçlı! Kral Aeron! Bize Buharsaçlı’yı ver.”</em></p>

    <p>Aeron başını iki yana salladı. “Eğer bir baba iki oğula sahip olursa ve birine bir balta, diğerine bir ağ verirse, hangi oğlunu savaşçı yapmak niyetindedir?”</p>

    <p>“Balta savaşçı içindir,” diye bağırdı Rus, “ağ denizin balıkçısı için.”</p>

    <p>“Evet,” dedi Aeron. “Tanrı beni dalgaların altına çekti ve o zamanlar olduğum değersiz şeyi boğdu. Beni tekrar yukarı çıkardığında, bana görmek için gözler, duymak için kulaklar ve onun kelamını yaymak için ses verdi; onun nebisi olayım ve onun gerçeğini, o gerçeği unutanlara öğreteyim diye. Ben Deniztaşı Tahtı’nda oturmak için yaratılmadım... Euron Kargagöz de öyle. Zira, ‘Benim Deniztaşı Tahtı’mda imansız bir adam oturamaz,’ diyen tanrıyı duydum.”</p>

    <p>Merlyn, kollarını göğsünde birleştirdi. “O halde Asha mı? Victarion mu? Söyle bize rahip!”</p>

    <p>“Bunu Boğulmuş Tanrı söyleyecek ama burada değil.” Aeron, parmağını Merlyn’in beyaz ve şişman yüzüne doğrulttu. “Bana ya da insanların kanunlarına bakma, sadece denize bak. Sen, bütün kaptanlar ve bütün krallar; yelkenlerinizi açın, küreklerinizi çıkarın ve Eskr Wyk’e gidin lordum. Ne imansızın önünde eğilmek için Pyke’a, ne de entrikacı kadına yoldaşlık etmek için Harlaw’a. Pruvalarınızı Gri Kral’ın Kalesi’nin olduğu Eski Wyk’e doğru çevirin. Sizi Boğulmuş Tanrı’nın adına çağırıyorum. <em>Hepinizi çağırıyorum!</em> Salonlarınızı ve kulübelerinizi, kalelerinizi ve kulelerinizi bırakın ve bir kral şûrası düzenlemek üzere Nagga’nın tepesine dönün!”</p>

    <p>Merlyn, ağzı açık halde rahibe baktı. “Bir kral şûrası? Gerçek bir kral şûrası...”</p>

    <p><em>“...çok uzun zamandır olmadı!”</em> diye bağırdı Aeron kederle. “Mamafih günlerin şafağında, demirdoğumlular kendi krallarını kendileri seçer ve aralarındaki en kıymetli kişiyi yükseltirlerdi. Eski Usul’e dönmemizin vakti geldi, zira sadece bu şekilde tekrar büyük olabiliriz. Urras Demirayak’ı Yüce Kral yapan ve onun başına ahşap taç takan bir kral şûrasıydı. Sylas Düzburun, Gri Harrag, Yaşlı Deniz Canavarı; hepsini kral şûrası yükseltti. Bizim kral şûramızdan, Kral Balon’ın başladığı işi bitirecek ve bize özgürlüğümüzü geri kazandıracak bir adam çıkmalı. Tekrar söylüyorum, Pyke’a ya da On Kule’ye <em>değil,</em> Eski Wyk’e gidin. Nagga’nın tepesini ve Gri Kral’ın Kalesi’nin kemiklerini arayın. Çünkü ay boğulduğunda ve tekrar doğduğunda, o kutsal yerde kendimize kısmetli bir kral çıkaracağız, <em>imanlı</em> bir kral!” Kemikli ellerini tekrar havaya kaldırdı. “<em>Dinleyin!</em> Dalgaları dinleyin! Tanrıyı dinleyin! Tanrı bizimle konuşuyor ve gerçek kralımızın kral <em>şûrasından</em> geleceğini söylüyor!”</p>

    <p>Aeron’ın bu sözlerinden sonra bir uğultu yükseldi ve boğulmuş adamlar çomaklarını birbirlerine vurdu. <em>“Kral şûrası!”</em> diye bağırdılar. <em>“Kral şûrası, kral şûrası. Sadece kral şûrasından gelecek kral!”</em> Adamların çıkardığı gürültü öyle şiddetliydi ki, Pyke’taki Kargagöz ve bulutlu salonundaki hasis Fırtına Tanrısı bağrışmaları duymuş olmalıydı. Buharsaçlı iyi iş çıkardığını biliyordu.</p>
  </div>
</body>
</html>
