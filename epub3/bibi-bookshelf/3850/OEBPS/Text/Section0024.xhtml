<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Boğulmuş Adam</h1>

    <p>Aeron Greyjoy, ancak kolları ve bacakları soğuktan uyuştuğunda kıyıya döndü ve giysilerini tekrar giydi.</p>

    <p>Rahip, hâlâ eskiden olduğu o zayıf yaratıkmış gibi Kargagöz’ün önünden kaçmıştı ama başına vuran dalgalar ona o adamın öldüğünü bir kez daha hatırlattı. <em>Ben denizden tekrar doğdum, daha güçlü ve daha zorlu bir adam olarak.</em> Hiçbir ölümlü onu korkutamazdı, karanlığın ya da ruhunun gri ve dehşet verici kemiklerinin korkutacağından fazla değil. <em>Açılan bir kapının sesi. Paslı bir menteşenin çığlığı.</em></p>

    <p>Rahip giyinirken, en son on beş gün önce yıkanan ve tuz yüzünden katılaşan giysileri çıtırdadı. Yün, Aeron’ın ıslak göğsüne yapıştı ve saçlarından süzülen deniz suyunu içti. Rahip, su matarasını doldurup omzuna astı.</p>

    <p>Aeron kumsalda yürürken, su dökmekten dönen bir boğulmuş adam karanlıkta ona çarptı. “Buharsaçlı,” diye mırıldandı. Aeron, elini adamın başına koydu, onu kutsadı ve yoluna devam etti. Ayağının altındaki zemin yükseldi; önce hafifçe, sonra daha dik bir şekilde. Ayak parmaklarının arasında otları hissettiğinde, Aeron kumsalı arkada bıraktığını anladı. Dalgaların sesini dinleyerek ağır ağır tırmandı. <em>Deniz asla bitkin düşmez. Ben de o kadar yorulmaz olmalıyım.</em></p>

    <p>Tepenin zirvesinde, kırk dört devasa taş kaburga, büyük beyaz ağaçların gövdeleri gibi topraktan yükseliyordu. Görüntü Aeron’ın kalbinin daha hızlı atmasına sebep oldu. Nagga ilk deniz ejderhasıydı, dalgalardan çıkan ejderhaların en kudretlisi. Deniz canavarları ve leviathanlarla beslenir, öfkesiyle adaları boğardı. Buna rağmen, Gri Kral onu katletmiş ve Boğulmuş Tanrı onun kemiklerini taşa çevirmişti; böylece insanlar ilk kralların cesaretinden asla şüphe etmeyecekti. Nagga’nın kaburgaları, Gri Kral’ın kalesinin kirişleri ve sütunları olmuştu, çenesi de kralın tahtı. <em>Kral bin yedi yıl boyunca burada hüküm sürdü,</em> diye hatırladı Aeron. <em>Deniz kızı eşiyle burada evlendi ve Fırtına Tanrısı’na karşı savaşını burada planladı. Taşı ve tuzu buradan yönetti, deniz yosunlarından örülmüş giysiler giydi ve Nagga’nın dişlerinden yapılma beyaz bir taç taktı.</em></p>

    <p>Ama bu, toprakta ve denizde hâlâ kudretli adamların ikamet ettiği şafak günlerindeydi. Kale, Nagga’nın canlı ateşiyle ısıtılırdı; Gri Kral, ateşi kendi kölesi haline gerirmişti. Kalenin duvarlarına, gümüş deniz yosunlarından dokunmuş fevkalade güzellikte halılar asılmıştı. Gri Kral’ın savaşçıları, sedeften oyulmuş tahtlarda oturur ve büyük bir denizyıldızı şeklindeki masada denizin bahşettiklerini yerdi. <em>Gitti, bütün o görkem gitti.</em> Adamlar şimdi daha küçüktü ve hayatları kısalmıştı. Gri Kral’ın ölümünün ardından, Fırtına Tanrısı, Nagga’nın ateşini boğmuştu. Koltuklar ve duvar halıları çalınmıştı. Çatı ve duvarlar çürümüştü. Gri Kral’ın, azı dişlerinden yapılmış tahtı bile deniz tarafından yutulmuştu. Bir zamanların mucizesini demirdoğumlulara hatırlatmak üzere sadece Nagga’nın kemikleri kalmıştı.</p>

    <p><em>Bu yeterli,</em> diye düşündü Aeron Greyjoy.</p>

    <p>Taşlı zirveye dokuz geniş basamak oyulmuştu. Arkada, Eski Wyk’in uğultulu tepeleri yükseliyordu, daha uzakta siyah ve zalim dağlar görünüyordu. Aeron, bir zamanlar kale kapılarının olduğu yerde durdu, su matarasının tıpasını çıkardı, bir yudum tuzlu su içti ve yüzünü denize döndü. <em>Denizden doğduk ve denize dönmeliyiz.</em> Burada bile, dalgaların biteviye gürültüsünü duyabiliyor ve suların altında saklanan tanrının kuvvetini hissedebiliyordu. Aeron dizlerinin üstüne çöktü. <em>Bana insanlarını gönderdin,</em> diye dua etti. <em>Salonlarını ve kulübelerini, kalelerini ve kulelerini bırakıp, bütün balıkçı köylerinden ve gizli vadilerden Nagga’nın kemiklerine geldiler. Şimdi onlara, gerçek kralları önlerinde durduğunda onu tanıma irfanı ve sahteden uzak durma gücü ver.</em> Bütün gece dua etti; tanrı onun içindeyken Aeron Greyjoy’un uykuya ihtiyacı yoktu, tıpkı dalgaların ya da denizdeki balıkların olmadığı gibi.</p>

    <p>İlk ışık gizlice dünyaya girerken, kara bulutlar rüzgârın önünde koştu. Siyah gökyüzü, arduvaz gibi gri oldu. Siyah deniz, gri yeşile döndü. Koyun karşısındaki Büyük Wyk’in siyah dağları, asker çamların mavi yeşil tonlarını giyindi. Renkler tekrar dünyaya dönerken, yüzlerce sancak havalandı ve çırpınmaya başladı. Aeron; Botley’nin gümüş balığını, Wynch’in kanlı adamını, Orkwood’un koyu yeşil ağaçlarını gördü. Savaş boruları, leviathanlar ve tırpanlar gördü, altın rengi azametli deniz canavarları her yerdeydi. Sancakların altında köleler ve tuz karıları dolaşmaya başladı; ateşlerin tekrar canlanması için kömürleri karıştırıyor ve kaptanlarla krallara kahvaltı hazırlamak için balık temizliyorlardı. Şafak ışığı taşlı kumsala dokundu. Aeron; uykularından uyanan, fok derisi battaniyelerini kenara atan ve günün ilk birasını istemek için hizmetkârlarına seslenen adamları izledi. <em>Kana kana için,</em> diye düşündü, <em>zira bugün tanrının işini yapacağız.</em></p>

    <p>Deniz de hareketleniyordu. Rüzgâr çoğalırken dalgalar büyüdü ve dargemilerin gövdelerine su bulutları çarptı. <em>Boğulmuş Tanrı uyanıyor,</em> diye düşündü Aeron. Tanrının, denizin derinliklerinden fışkıran sesini duyabiliyordu. <em>Benim kuvvetli ve sadık hizmetkârım, bugün burada seninle birlikte olacağım,</em> diyordu ses. <em>Benim Deniztaşı Tahtı’mda tanrısız bir adam oturamaz.</em></p>

    <p>Aeron’ın boğulmuş adamları, onu Nagga’nın kaburgalarından oluşan kemerin altında buldu; rahip dimdik ve güçlü bir halde ayakta dururken, uzun siyah saçları rüzgârla savruluyordu. “Vakit geldi mi?” diye sordu Rus. Aeron başıyla onayladı, “Geldi, gidin ve çağrıyı yapın.”</p>

    <p>Boğulmuş adamlar tepeden aşağı inerken ahşap çomaklarını birbirine vurmaya başladılar. Diğerleri onlara katıldı ve sesler kumsal boyunca yayıldı. Korkutucu bir gürültüydü; sanki yüzlerce ağaç, dallarıyla birbirlerini yumrukluyordu. Davullar da vurmaya başladı; <em>güm-güm-güm-güm, güm-güm-güm-güm.</em> Bir savaş borusu öttü, ardından bir başkası. <em>AAAAAAAoooooooooooooooooooooooo.</em></p>

    <p>Adamlar, Gri Kral’ın Kalesi’nin kemiklerine doğru ilerlemek için yemek ateşlerini bıraktılar; kürekçiler, dümenciler, yelkenciler, gemi ustaları, baltalarıyla savaşçılar ve ağlarıyla balıkçılar. Bazılarının yanında onlara hizmet edecek köleler vardı, bazılarının yanında da tuz karıları. Diğerleri, yeşil topraklara sık sık gidenler; beraberlerinde üstatlar, şarkıcılar ve şövalyeler getirmişti. Sıradan adamlar, köleler, çocuklar ve kadınlar, tepenin dibinde hilal şeklinde toplandı. Kaptanlar ve krallar yamaçlara çıktı. Aeron Buharsaçlı; neşeli Sigfryd Stonetree’yi, Gülümsemez Andrik’i ve şövalye Sör Harras Harlaw’u gördü. Samur kürkünden bir pelerin giyen Lord Baelor Blacktyde, hırpani fok derilerinin içindeki Stonehouse’un yanında duruyordu. Victarion, Andrik dışındaki herkese yukarıdan bakıyordu. Aeron’ın ağabeyi miğfer takmamıştı ama zırhlıydı, omuzlarından altın deniz canavarı pelerini sarkıyordu. <em>Kralımız o olmalı. Ona bakan hangi adam bundan şüphe edebilir?</em></p>

    <p>Buharsaçlı, kemikli ellerini havaya kaldırdığında davullar ve savaş boruları sessizleşti, boğulmuş adamlar çomaklarını indirdi ve bütün sesler sustu. Sadece kıyıya vuran dalgaların sesi kaldı; hiç kimsenin susturamayacağı bir kükreme. “Denizden geldik ve denize döneceğiz,” diye başladı Aeron, adamlar duymak için gayret göstersin diye hafif bir sesle konuşmuştu. “Fırtına Tanrısı bir gazap anında Balon’ı kalesinden aldı ve onu aşağı attı ama Balon, Boğulmuş Tanrı’nın ıslak salonlarında yiyip içiyor şimdi.” Gözlerini gökyüzüne kaldırdı. <em>“Balon öldü! Demir Kral öldü!”</em></p>

    <p><em>“Kral öldü!”</em> diye bağırdı boğulmuş adamlar.</p>

    <p>“Lakin zaten ölü olan ölemez, ama yeniden doğar, daha güçlü ve daha zorlu!” diye hatırlattı rahip. “Balon düştü. Eski Usul’e hürmet eden ve demir bedeli ödeyen ağabeyim Balon. Cesur Balon. Kutsanmış Balon. İki Kez Taç Giymiş Balon. Özgürlüğümüzü ve tanrımızı bize geri veren Balon. Balon öldü... lakin Deniztaşı Tahtı’nda oturmak ve adalara hükmetmek üzere yeni bir demir kral doğacak.”</p>

    <p><em>“Bir kral doğacak!”</em> diye cevap verdi adamlar. <em>“Doğacak!”</em></p>

    <p>“Doğacak. Doğmalı.” Aeron’ın sesi dalgalar gibi gürledi. “Ama kim? Balon’ın yerinde kim oturacak? Bu kutsal adalara kim hükmedecek? O şimdi burada, aramızda mı?” Rahip, kollarını açtı. <em>“Kralımız kim olacak?”</em></p>

    <p>Bir martı, çığlık atarak Aeron’a cevap verdi. Kalabalık, bir rüyadan uyanıyormuşçasına kıpırdanmaya başladı. Her adam, hangisinin bir taç istemeye yelteneceğini görmek için komşularına baktı. <em>Kargagöz hiçbir zaman sabırlı değildi,</em> diye düşündü Aeron Buharsaçlı. <em>Belki de ilk önce o konuşur.</em> Karagöz bunu yaparsa kendi sonunu hazırlamış olurdu. Kaptanlar ve krallar, bu ziyafete katılmak için çok uzun yoldan gelmişlerdi ve önlerine konulan ilk yemeği seçmeyeceklerdi. <em>Tatmak ve denemek isteyecekler; bir parça şu adatılan, bir ısırık diğerinden, ta ki kendilerine en uygun olanı bulana kadar.</em></p>

    <p>Bunu Euron da biliyor olmalıydı. Kollarını göğsünde birleştirmiş bir halde, dilsizlerinin ve canavarlarının arasında durdu. Aeron’ın çağrısını sadece rüzgâr ve dalgalar yanıtladı.</p>

    <p>Uzun bir sessizliğin ardından, “Demirdoğumluların bir kralı olmalı,” diye üsteledi rahip. “Tekrar soruyorum. <em>Kralımız kim olacak?</em>”</p>

    <p>“Ben olacağım.” Cevap aşağıdan gelmişti.</p>

    <p>Bir anda, “Gylbert! Kral Gylbert!” diyen dağınık çığlıklar yükseldi. Kaptanlar yol açtı. Talep sahibi ve müdafileri, Nagga’nın kemiklerinin altındaki Aeron’ın yanına durmak üzere tepeye çıktı.</p>

    <p>Bu muhtemel kral, uzun boylu ve zayıf bir lorddu. Hüzünlü bir görüntüsü ve temiz tıraşlı sivri bir çenesi vardı. Lordun kılıcını, kalkanını ve sancağını taşıyan üç müdafi, adamın iki basamak altında durdu. Müdafiler, uzun boylu lordla aynı görünüşü paylaşıyordu, Aeron onların adamın oğulları olduğunu farz etti. Müdafilerden biri sancağı açtı; batan güneş üstünde büyük ve siyah bir dargemi. Uzun boylu adam, “Ben Gylbert Farwynd, Issız Işık Lordu,” dedi kral şûrasına.</p>

    <p>Aeron birkaç Farwynd tanıyordu; Büyük Wyk’in en batı kıyılarında ve daha ilerideki dağınık adalarda arazileri olan tuhaf insanlardı. Sahip oldukları kayalar o kadar küçüktü ki, çoğu sadece bir haneyi kaldırabilirdi. Bu kayalar içinde en uzak olanı Issız Işık’tı; fok sürülerinin, denizaslanlarının ve uçsuz bucaksız gri suların arasında kuzeybatıya doğru yapılacak sekiz günlük bir yolculuk. Diğerlerinden daha tuhaf olan Farwyndler de vardı. Bazı insanlar onların derideğiştiren olduğunu söylerdi; denizaslanlarının, morsların, hatta vahşi denizin kurtları olan benekli balinaların şekillerine bürünen şeytani yaratıklar.</p>

    <p>Lord Gylbert konuşmaya başladı. Gün Batımı Denizi’nin ötesindeki harikulade topraktan bahsetti; kışı ya da yoksulluğu olmayan ve ölümün hükmünün geçmediği bir toprak. “Beni kralınız yapın ve sizi oraya götüreyim,” diye bağırdı. “Bir zamanlar Nymeria’nın yaptığı gibi on bin gemi inşa edelim ve bütün insanlarımızla birlikte gün batımının ötesindeki toprağa gidelim. Orada her adam bir kral ve her kadın bir kraliçe olacak.”</p>

    <p>Adamın gözleri kâh griydi, kâh mavi, denizler kadar değişkendi, Aeron gördü. <em>Deli gözler,</em> diye düşündü, <em>soytarı gözleri.</em> Adamın bahsettiği tasavvurun, demirdoğumluları felakete sürüklemek için Fırtına Tanrısı tarafından kurulmuş bir tuzak olduğuna şüphe yoktu. Lordun adamları tarafından kral şûrasının önüne dökülen hediyelerin içinde fok derileri, mors balığı dişleri, balina kemiğinden yapılmış kol halkaları ve bronz kasnaklı savaş boruları vardı. Kaptanlar baktılar ve başlarını çevirdiler, daha önemsiz adamların hediyeleri paylaşmasına izin verdiler. Soytarı konuşmasını bitirdi, muharipleri onun adını bağırmaya başladı ama onlara sadece Farwyndler katıldı, üstelik hepsi değil. Çok geçmeden, “Gylbert! Kral Gylbert!” çığlıkları sustu. Issız Işık Lordu tepeden aşağı inerken, yukarıdaki martı gürültülü bir çığlık attı ve Nagga’nın kaburgalarından birinin üstüne kondu.</p>

    <p>Aeron Buharsaçlı bir kez daha öne çıktı. “Tekrar soruyorum. <em>Kralımız kim olacak?</em>”</p>

    <p>“Ben!” diye gürledi pes bir ses ve kalabalık bir kez daha ayrıldı.</p>

    <p>Konuşmacı, torunları tarafından taşınan oymalı bir sandalyede tepeye çıkarıldı. Adam, yüz otuz kilo ağırlığında ve doksan yaşında bir insan harabesiydi. Beyaz ayı postundan dikilmiş bir cübbe giymişti, kendi saçları da beyazdı, onu yanaklarından bacaklarına kadar bir battaniye gibi örten uzun sakalları vardı, sakalın nerede bittiğini ve ayı postunun nerede başladığını söylemek zordu. Adamın torunları, iri yarı ve güçlü delikanlılar olmalarına rağmen, dik taş basamaklarda büyükbabalarının ağırlığıyla mücadele ettiler, yaşlı adamı Gri Kral’ın Kalesi’nin önüne bıraktılar ve müdafileri olarak adamın iki basamak altında durdular.</p>

    <p><em>Altmış yıl önce olsa, bu adam şûranın desteğini kazanabilirdi,</em> diye düşündü Aeron, <em>ama onun vakti çoktan geçmiş.</em></p>

    <p>Kendisi kadar büyük bir sesle, “Evet, ben!” diye kükredi adam oturduğu yerden. “Neden olmasın? Daha iyi kim var? Aranızda kör olanlar varsa, ben Erik Demiryapan’ım. Adil Erik, Erik Örs-Kıran. Onlara çekicimi göster Thormor.” Müdafilerden biri, herkesin görmesi için çekici yukarı kaldırdı; devasa bir şeydi, sapı eski deriyle kaplıydı, bir ekmek somunu kadar geniş olan başı çelik bir tuğlaydı. “Bu çekiçle kaç eli ezip lapa haline getirdiğimi sayamam,” dedi Erik, “ama bir hırsız bunu size söyleyebilir. Örsümde kaç kafayı parçaladığımı da söyleyemem ama bunu yapabilecek birkaç dul var. Mücadelelerde gösterdiğim bütün kahramanlıkları anlatabilirim ama seksen sekiz yaşındayım ve anlatmayı bitirecek kadar uzun yaşamam. Eğer yaşlı olan âlimse, benden daha âlimi yok. Eğer iri olan güçlüyse, benden daha güçlüsü yok. Veliahtları olan bir kral mı istiyorsunuz? Benim sayabileceğimden fazla veliahtım var. Kral Erik, evet. Kulağıma hoş geliyor. Haydi, benimle birlikte söyleyin. <em>“ERIK! ERIK ÖRS-KIRAN! KRAL ERIK!”</em></p>

    <p>Yaşlı adamın torunları adamın haykırışını devam ettirirken, onların oğulları omuzlarındaki sandıklarla öne çıktı. Sandıkları taş basamakların dibinde baş aşağı ettiklerinde; gümüşten, bronzdan ve çelikten oluşan bir sağanak yağdı; kol halkaları, boyunluklar, hançerler, kamalar ve fırlatma baltaları. Bazı kaptanlar en güzel nesneleri kaptılar ve seslerini gittikçe büyüyen tezahürata kattılar. Haykırış şiddetlenmeye başladığında, bir kadın sesi çığlıkları kesti. <em>“Erik!”</em> Adamlar, kadının geçmesi için kenara çekildiler. Kadın, tek ayağını en aşağıdaki basamakta bırakıp, “Erik, ayağa kalk,” dedi.</p>

    <p>Bir sessizlik çöktü. Rüzgâr esti, dalgalar kıyıya vurdu, adamlar birbirlerinin kulaklarına fısıldadı. Erik Demiryapan, Asha Greyjoy’a baktı. “Kız. Üç kez kahrolası kız. Ne dedin?”</p>

    <p>“Ayağa kalk Erik.” diye seslendi Asha. “Ayağa kalk ve diğerleriyle birlikte adını bağırayım. Ayağa kalk ve seni ilk takip eden ben olayım. Bir taç istiyorsun, evet. Ayağa kalk ve onu al.”</p>

    <p>Kalabalığın içinde başka bir yerde, Kargagöz güldü. Erik ona baktı. İri adamın elleri, ahşap tahtın kollarını sımsıkı kavradı. Erik’in yüzü önce kırmızıya, sonra mora döndü. Harcadığı güç yüzünden kolları titriyordu. Aeron, ayağa kalkmak için mücadele eden yaşlı adamın boynunda nabız gibi atan mavi damarı görebiliyordu. Adam bir an için başaracakmış gibi göründü ama aniden nefessiz kaldı, inledi ve tekrar minderinin üstüne çöktü. Euron daha yüksek sesle güldü. Erik başını öne eğdi ve göz açıp kapayıncaya kadar yaşlandı. Torunları onu tepeden aşağı taşıdı.</p>

    <p>Aeron Buharsaçlı, “Demirdoğumlulara kim hükmedecek?” diye bağırdı tekrar. “Kralımız kim olacak?”</p>

    <p>Adamlar birbirlerine baktılar. Bazıları Euron’a baktı, bazıları Victarion’a ve birkaçı Asha’ya. Yeşil ve beyaz dalgalar dargemilere çarptı. Martı bir kez daha bağırdı, boğuk ve meyus bir çığlıktı. “İddianı ortaya koy Victarion,” diye seslendi Merlyn. “Bizi şu fars oyunundan kurtar.”</p>

    <p>“Hazır olduğum zaman,” diye geri bağırdı Victarion.</p>

    <p>Aeron memnun oldu. <em>Beklerse daha iyi olur.</em></p>

    <p>Sonra Drumm geldi, o da yaşlı bir adamdı ama Erik kadar yaşlı değildi. Tepeye kendi bacaklarıyla tırmandı, kalçasında Kızıl Yağmur vardı; Kıyamet’ten önceki günlerde Valyria çeliğinden dövülmüş olan meşhur kılıç. Drumm’ın müdafileri dikkate değer adamlardı: Oğulları Denys ve Donnel, ikisi de yiğit savaşçılardı. Onların arasında, ağaçlar kadar kalın kollarıyla dev gibi bir adam olan Gülümsemez Andrik vardı. Böyle bir adam tarafından savunulmak, Drumm’ı öven bir durumdu.</p>

    <p>“Kralımızın bir deniz canavarı olması gerektiği nerede yazılı?” diye başladı Drumm. “Pyke’ın bize hükmetmeye ne hakkı var? Büyük Wyk en büyük ada, Harlaw en zengin, Eski Wyk en kutsal. Kara soy ejderha ateşi tarafından tüketildiğinde, demirdoğumlular üstünlüğü Vickon Greyjoy’a verdi, evet... lakin lord olarak, kral değil.”</p>

    <p>İyi bir başlangıçtı. Aeron onaylayan bağırışlar duydu ama yaşlı adam Drummlar’ın şanından bahsetmeye başladığında sesler azaldı. Dehşet Dale’i, Akıncı Roryn’i, Yaşlıbaba Gormund Drumm’ın yüz oğlunu anlattı. Kızıl Yağmur’u çekti ve Kurnaz Hilmar Drumm’ın, aklını ve ahşap çomağını kullanarak kılıcı zırhlı bir şövalyeden nasıl aldığını anlattı. Çok uzun zamandır kayıp olan gemileri ve sekiz yüz yıl önce unutulan mücadeleleri anlattı. Kalabalık sabırsızlanmaya başladı. Drumm konuştu, konuştu ve sonra biraz daha konuştu.</p>

    <p>Ve Drumm’ın sandıkları açıldığında, kaptanlar, yaşlı adamın getirdiği basit hediyeleri gördü. <em>Hiçbir taht bronzla satın alınmamıştır,</em> diye düşündü Buharsaçlı. <em>“Drumm! Drumm! Kral Dunstan!”</em> çığlıkları susarken, bu düşüncenin doğruluğu açıkça duyuluyordu.</p>

    <p>Aeron, karnındaki gerginliği hissediyor ve dalgaların eskisinden daha gürültülü olduğunu duyuyordu. <em>Vakit geldi,</em> diye düşündü. <em>Victarion’ın iddiasını ortaya koyma vakti geldi.</em> Rahip bir kez daha, “Kralımız kim olacak?” diye bağırdı ama bu defa, ateşli siyah gözleri kalabalığın içindeki Victarion’ı buldu. “Quellon Greyjoy’un tohumlarından dokuz erkek evlat doğdu. İçlerinden biri, diğerlerinden daha kudretliydi ve korku nedir bilmezdi.”</p>

    <p>Victarion, Aeron’a baktı ve başını salladı. Adam basamakları tırmanırken, kaptanlar onun için yol açtı. Zirveye ulaştığında, “Kardeşim beni kutsa,” dedi Victarion. Diz çöktü ve başını öne eğdi. Aeron, su matarasının tıpasını çıkarıp ağabeyinin kafasına deniz suyu döktü. <em>“Zaten ölü olan ölemez,”</em> dedi rahip ve Victarion yanıtladı, <em>“ama tekrar doğar, daha güçlü ve daha zorlu.”</em></p>

    <p>Victarion ayağa kalktığında, müdafileri adamın arkasına dizildi; Topal Ralf, Kırmızı Ralf Stonehouse ve Berber Nute; her biri dikkate değer savaşçılardı. Stonehouse, Greyjoy sancağını taşıyordu; gece yarısı denizi kadar siyah bir zeminde, altın bir deniz canavarı. Sancak açılır açılmaz, kaptanlar ve krallar Lord Kaptan’ın adını bağırmaya başladılar. Victarion adamlar susana kadar bekledi ve sonra, “Beni hepiniz tanıyorsunuz,” dedi. “Eğer tatlı sözler istiyorsanız başka yerde arayın. Ben bir şarkıcının diline sahip değilim. Ben bir baltaya ve bunlara sahibim.” Büyük ve zırhlı ellerini, adamlara göstermek için havaya kaldırdı, Berber Nute da Victarion’ın baltasını sergiledi; korkutucu bir çelik parçası. “Ben sadık bir kardeştim,” diye devam etti Victarion. “Balon evlendiğinde, ona karısını getirmek üzere Harlaw’a giden bendim. Pek çok mücadelede onun dargemilerine liderlik ettim ve biri dışında bütün mücadeleleri kazandım. Balon ilk kez taç giydiğinde, aslanın kuyruğunu alazlamak için Lannis Limanı’na giren bendim. İkincisinde, olur da uluyarak evine dönerse diye, Genç Kurt’un derisini yüzmeye gönderilen bendim. Benden bütün alacağınız, Balon’dan aldıklarınızın daha fazlasıdır. Bütün söyleyeceğim budur.”</p>

    <p>Lord Kaptan’ın müdafileri bağırmaya başladı: <em>“VICTARION! VICTARION! KRAL VICTARION!”</em> Aşağıda, Victarion’ın adamları sandıkları boşaltıyordu; gümüşten, altından ve değerli taşlardan oluşan bir şelale, bir yağma zenginliği. En kıymetli parçaları almak için çekişen kaptanlar, <em>“VICTARION! VICTARION! KRAL VICTARION!”</em> diye bağırıyordu. Aeron, Kargagöz’ü izledi. <em>Şimdi mi konuşacak yoksa kral şûrasının doğal akışında devam etmesine izin mi verecek?</em> Orkmont’un Orkwood’u, Euron’ın kulağına bir şeyler fısıldıyordu.</p>

    <p>Fakat bağrışmalara son veren Euron değil, kadındı. İki parmağını ağzına götürüp ıslık çaldı. Tiz bir ses, peyniri kesen bir bıçak misali gürültüyü kesti. “Amca! Amca!” Asha eğildi, yerden bükülmüş bir boyunluk aldı ve basamakları çıktı. Nute, kadını kolundan yakaladı. Aeron bir an için, ağabeyinin müdafilerinin Asha’yı sessiz tutacağına dair umutlandı ama Asha, Berber’in elinden kurtuldu ve Kırmızı Ralf’in kulağına, adamın kenara çekilmesine sebep olan bir şey söyledi. Asha ilerlerken tezahüratlar sustu. O, Balon Greyjoy’un kızıydı ve kalabalık onun konuşmasını duymak için meraklanıyordu.</p>

    <p>“Kraliçe şûrama böyle hediyeler getirmen büyük incelik amca,” dedi Asha, “ama bu kadar ağır bir zırh giymene gerek yoktu. Yemin ediyorum ki sana zarar vermeyeceğim.” Yüzünü kaptanlara döndü. “Amcamdan daha cesur, daha güçlü, dövüşte daha amansız kimse yoktur. Üstelik amcam, ona kadar bütün adamlardan hızlı sayar, bunu yaptığını gördüm... lakin yirmiye kadar gitmesi gerektiğinde çizmelerini çıkarır.” Bu sözler kaptanları güldürdü. “Amcamın hiç oğlu yok. Karıları ölüp duruyor. Kargagöz’ün ondan büyük ve daha iyi bir iddiası var...”</p>

    <p>“Aynen öyle!” diye bağırdı Kızıl Kürekçi.</p>

    <p>“Ah, ama benim iddiam daha da iyi,” dedi Asha. Boyunluğu, neşeli ve kendinden emin bir tavırla başına koydu. Altın, siyah saçlarının üstünde pırıldadı. “Balon’ın kardeşi, Balon’ın oğlundan önce gelemez.”</p>

    <p>“Balon’ın oğulları öldü,” diye bağırdı Topal Ralf. “Benim bütün gördüğüm, Balon’ın küçük kızı!”</p>

    <p>“Kızı?” Asha tek elini yeleğinin altına soktu. “Oho! Bu da ne? Göstereyim mi? Bazılarınız sütten kesildiği günden beri bir meme görmedi.” Adamlar tekrar güldü. “Bir kralın göğsündeki memeler korkunç şeylerdir, şarkı bu mu? Ralf, beni yakaladın, ben bir kadınım... lakin senin gibi yaşlı bir kadın değilim. Topal Ralf... aslında adının Çok Topal Ralf olması gerekmez mi?” Asha göğüslerinin arasından bir kama çıkardı. “Aynı zamanda bir anneyim, bu da benim sütten kesilmemiş bebeğim!” Kamayı yukarı kaldırdı. “Ve işte müdafilerim.” Adamlar, Victarion’ın üçlüsünü itip geçerek Asha’nın yanında durdular: Bakir Qarl, Tristifer Botley ve şövalye Sör Harras Harlaw. Harlaw’un kılıcı Alacakaranlık, Dunstan Drumm’ın Kızıl Yağmur’u kadar efsaneviydi. “Amcam kendisini tanıdığınızı söyledi. Beni de tanıyorsunuz...”</p>

    <p>“Seni daha iyi tanımak istiyorum!” diye bağırdı biri.</p>

    <p>“Evine git de karını tanı,” diye geri bağırdı Asha. “Amcam size babamın verdiğinin fazlasını vereceğini söylüyor. Pekâlâ. Babam neler vermişti? Bazıları, altın ve şöhret diyecektir. <em>Özgürlük</em> daima tatlıdır. Evet, babam bize bunu verdi... ve Lord Blacktyde’ın da söyleyeceği gibi, babam bize dullar verdi. Robert geldiğinde kaçınızın evi yakıldı? Kaçınızın kızı tecavüze uğradı ve kaçırıldı? Yanmış kasabalar ve yıkılmış kaleler, babam size bunları verdi. Babamın size verdiği şey <em>mağlubiyetti.</em> Amcam size fazlasını verecek. Ben değil.”</p>

    <p>“Sen bize ne vereceksin?” diye sordu Lucas Codd. “Örgü şişi mi?”</p>

    <p>“Evet Lucas. Ben bizim için bir krallık öreceğim.” Asha, kamasını bir elinden diğerine fırlattı. “Her mücadeleyi kazanan... ve her şeyi kaybeden Genç Kurt’tan bir ders çıkarmalıyız.”</p>

    <p>“Bir kurt, bir deniz canavarı değildir,” diye itiraz etti Victarion. “Deniz canavarı yakaladığı şeyi kaybetmez, ister bir dargemi olsun ister bir leviathan.”</p>

    <p>“Peki biz <em>ne</em> yakaladık amca? Kuzeyi mi? Kuzey dediğin, deniz sesinin fersahlar ve fersahlar ve fersahlarca uzağı değil de ne? Moat Cailin’i, Derinorman Kalesi’ni, Torrhen Kalesi’ni ve hatta Kışyarı’nı aldık. Elimizde gösterecek neyimiz var?” Asha bir el işareti yaptı ve <em>Kara Rüzgâr</em>’ın adamları omuzlarındaki sandıklarla öne çıktı. İlk sandık baş aşağı edilirken, “Ben size Taşlı Kıyı’nın servetini veriyorum,” dedi Asha. Sandıktan bir çakıl taşı çığı düştü, deniz tarafından pürüzsüzleştirilmiş gri, siyah ve beyaz taşlar basamaklardan aşağı bir çağlayan gibi döküldü. İkinci sandık açıldığında, “Size Derinorman’ın zenginliğini veriyorum,” dedi Asha. Çam kozalaktan dışarı boşaldı ve zıplayarak kalabalığın içine doğru yuvarlandı. “Ve son olarak, Kışyarı’nın altınları.” Üçüncü sandıktan yuvarlak, sert ve bir insan kafası kadar büyük sarı turplar çıktı, çakıl taşlarının ve kozalakların ortasına düştü. Asha turplardan birine kamasını sapladı. “Harmund Sharp,” diye bağırdı, “oğlun Harrag, Kışyarı’nda bunun için öldü.” Kamasını geri çekti ve turpu Harrag’e fırlattı. “Sanırım başka oğulların da var. Eğer onların hayatlarını turplarla takas ermek istiyorsan amcamın adını bağır!”</p>

    <p>“Ve <em>senin</em> adını bağırırsam?” diye sordu Harmund. “O zaman ne olacak?”</p>

    <p>“Barış,” dedi Asha. “Arazi. Zafer. Size Deniz Ejderi Burnu’nu ve Taşlı Kıyı’yı vereceğim; kara topraklar, uzun ağaçlar ve her genç oğulun bir kale inşa edebileceği kadar taş. Kuzeyli adamlara da sahip olacağız... dostlarımız olarak bizimle birlikte Demir Taht’ın karşısında duracaklar. Bu basit bir tercih. Barış ve zafer için beni taçlandırın ya da daha fazla savaş ve daha fazla yenilgi için amcamı taçlandırın.” Kamasını kınına soktu. “Ne istiyorsunuz demiradamlar?”</p>

    <p>Okuyucu Rodrik ellerini ağzına götürdü ve, <em>“ZAFER!”</em> diye bağırdı. <em>“Zafer ve Asha!”</em></p>

    <p><em>“ASHA!”</em> diye tekrar etti Lord Baelor Blacktyde. <em>“KRALİÇE ASHA!”</em></p>

    <p>Asha’nın mürettebatı tezahüratı devam ettirdi. <em>“ASHA! ASHA! KRALİÇE ASHA!”</em> Ayaklarını yere vurdular, yumruklarını salladılar ve bağırdılar. Buharsaçlı kulaklarına inanamıyordu. <em>Babasının başladığı işi yarım bırakacak.</em> Fakat Tristifer Botley, Asha için bağırıyordu; Harlaw’ların çoğu, birkaç Goodbrother, kırmızı suratlı Lord Merlyn ve rahibin inanamayacağı kadar çok adamla birlikte... <em>bir kadın için!</em></p>

    <p>Ama diğerleri dillerini tutuyor ya da yanlarındaki adamlara bir şeyler fısıldıyordu. <em>“Bir korkağın barışını istemiyoruz!”</em> diye kükredi Topal Ralf. Kırmızı Ralf Stonehouse, Greyjoy sancağını savurarak, <em>“Victarion!”</em> diye bağırdı. <em>“VICTARION! VICTARION!”</em> Adamlar birbirlerini itmeye başladı. Biri Asha’nın kafasına kozalak fırlattı. Asha çömeldiğinde, kafasındaki eğreti taç yere düştü. Rahip bir an için, kendini devasa bir karınca yuvasının üstünde duruyormuş gibi hissetti, ayaklarının dibinde binlerce karınca kaynıyordu. <em>“Asha!”</em> ve <em>“Victarion!”</em> haykırışları yükselip alçalıyordu. Birazdan vahşi bir fırtına çıkacak ve herkesi yutacaktı sanki. <em>Fırtına Tanrısı aramızda,</em> diye düşündü rahip, <em>öfke ve ihtilaf tohumları ekiyor.</em></p>

    <p>Kılıç darbesi kadar keskin bir boru sesi havayı böldü.</p>

    <p>Parlak ve ölümcül bir sesti, insanın kemiklerini titreten sıcak bir çığlıktı. Borunun feryadı, rutubetli deniz havasında asılı kaldı: <em>AaaaaaaaRRiiiiiiiiiiiiiiiiiiiiiiii.</em></p>

    <p>Bütün gözler sese doğru döndü. Boruyu üfleyen, Euron’ın kırmalarından biriydi; kafası tıraş edilmiş devasa bir adam. Adamın kollarında altın, yeşim ve oltu taşı halkalar parlıyordu. Göğsünde, pençelerinden kan damlayan bir av kuşu dövmesi vardı.</p>

    <p><em>AaaaaaaaRRİİİİİiiiiiiiiiiiiiiiiiiiiiiiiii.</em></p>

    <p>Adamın üflediği boru parlak siyah ve kıvrımlıydı, iki eliyle tutan adamdan daha uzundu. Kasnakları kırmızı altından ve kara çelikten yapılmıştı. Ses gittikçe kabarırken, metallerin üstüne oyulmuş kadim Valyria hiyeroglifleri kıpkırmızı ışıldıyormuş gibi görünüyordu.</p>

    <p><em>AaaaaaaaRRİİİİİİİİİİİİiiiiiiiiiiiiiiiiiiiiiiiiiiiiiiii.</em></p>

    <p>Korkunç bir sesti, kulakları yakan bir öfke ve acı feryadıydı. Aeron Buharsaçlı kulaklarını kapadı, Boğulmuş Tanrı’nın dev bir dalga göndermesi ve boruyu ezerek susturması için dua etti ama çığlık sürdükçe sürdü. <em>Bu cehennemin borusu,</em> diye bağırmak istedi rahip fakat onu kimse duymazdı. Dövmeli adamın yanakları patlayacak kadar şişkindi, göğüs kasları seğiriyordu. Adamın göğsündeki kuş, eti parçalayıp özgür kalacak ve kanatlanacakmış gibi görünüyordu. Ve şimdi hiyeroglifler ışıl ışıl yanıyordu, her çizgi ve her harf ateşle parlıyordu. Ses uzadıkça uzadı, arkadaki uğultulu tepelerin arasında ve Nagga’nın Beşiği’nin karşısındaki sularda yankılanıp Büyük Wyk’in dağlarında çınladı. Ses uzadıkça uzadı ve sonunda bütün ıslak dünyayı doldurdu.</p>

    <p>Ve asla bitmeyecekmiş gibi göründüğü anda, bitti.</p>

    <p>Boruyu üfleyen adamın nefesi nihayet tükenmişti. Adam sendeledi, az kalsın düşüyordu. Orkmont’un Orkwood’u adamı kolundan yakalayıp ayakta tuttu. Solak Lucas Codd kıvrımlı siyah boruyu adamın ellerinden aldı. Borudan ince bir duman tütüyordu. Rahip, boruyu üfleyen adamın dudaklarında kan ve su kabarcıkları olduğunu gördü. Adamın göğsündeki kuş da kanıyordu.</p>

    <p>Euron Greyjoy ağır ağır tepeye tırmandı, bütün gözler onun üstündeydi. Yukarıdaki martı tekrar ve tekrar çığlık attı. <em>Deniztaşı Tahtı’nda tanrısız bir adam oturamaz,</em> diye düşündü Aeron, ama ağabeyinin konuşmasına izin vermek zorunda olduğunu biliyordu. Dudakları sessiz bir duayla kımıldadı.</p>

    <p>Asha’nın ve Victarion’ın müdafileri kenara çekildi. Rahip geriye doğru bir adım attı, tek elini Nagga’nın kaburgalarının soğuk ve sert taşına koydu. Kargagöz basamakların tepesinde, Gri Kral’ın Kalesi’nin kapılarında durdu. Gülümseyen gözünü kaptanlara ve krallara çevirdi. Ama Aeron adamın diğer gözünü de hissedebiliyordu, gizlediği gözünü.</p>

    <p><em>“DEMİRADAMLAR,”</em> dedi Euron Greyjoy, “borumu duydunuz. Şimdi de sözlerimi duyun. Ben Balon’ın kardeşiyim, Quellon’ın yaşayan en büyük oğluyum. Benim damarlarımda Lord Vickon’ın ve Yaşlı Deniz Canavarı’nın kanı var. Lakin ben ikisinden de daha uzaklara yelken açtım. Yalnızca bir deniz canavarı hiç mağlubiyet bilmedi. Yalnızca bir deniz canavarı asla dizlerini bükmedi. Yalnızca bir deniz canavarı Gölge’nin yanındaki Asshai’ye yelken açtı ve tasavvur bile edilemeyecek harikalar ile dehşetler gördü...”</p>

    <p>Asha’nın müdafilerinden biri olan pembe yanaklı Bakire Qarl, “Eğer Gölge’yi bu kadar çok sevdiysen oraya geri dön,” diye seslendi.</p>

    <p>Kargagöz onu duymazdan geldi. “Küçük kardeşim, Balon’ın savaşını bitirecek ve kuzeyi alacak. Tatlı yeğenim bizlere barış ve kozalaklar verecek.” Euron’ın mavi dudakları bir gülümsemeyle çarpıldı. “Asha zaferi mağlubiyete tercih ediyor. Victarion birkaç dönümlük dar bir toprak parçası değil bir krallık istiyor. Ben size ikisini de vereceğim.</p>

    <p>Bana Kargagöz diyorsunuz. Pekâlâ, kimin gözleri bir karganınkinden daha keskindir? Her mücadeleden sonra yüzlerce, binlerce karga, düşmüşlerin bedenlerini yemek için gelir. Bir karga, ölümü çok uzaklardan fark edebilir. Ve ben bütün Batıdiyar’ın ölmekte olduğunu söylüyorum. Beni takip edenler, hayatlarının sonuna kadar bir ziyafet sofrasında oturacaklar.</p>

    <p>Biz demirdoğumluyuz ve bir zamanlar fatihtik. Dalgaların sesinin duyulduğu her yerde bizim hükmümüz geçerdi. Kardeşim, soğuk ve kasvetli kuzeyle mutlu olmanızı istiyor, yeğenim daha da azıyla... lakin ben size Lannis Limanı’nı vereceğim. Yüksek Bahçe’yi. Arbor’ı. Eski Şehir’i. Nehir topraklarını ve Menzil’i. Kral Ormanı’nı, Yağmur Ormanı’nı, Dorne’u ve Hudutlar’ı. Ay Dağları’nı ve Arryn Vadisi’ni. Tarth’ı ve Basamaktaşı’nı. <em>Hepsini</em> alalım derim! <em>Batıdiyar</em>’ı alalım derim.” Euron, rahibe baktı. “Boğulmuş Tanrı’mızın daha muazzam bir şan sahibi olması için elbette.”</p>

    <p>Bir an için, Euron’ın sözleri Aeron’ın ayaklarını bile yerden kesti. Gökyüzünde kırmızı kuyruklu yıldızı ilk gördüğünde, rahip de aynı hayali kurmuştu. <em>Yeşil toprakları ateş ve kılıçla süpüreceğiz, rahiplerin yedi tanrısını ve kuzeyli adamların beyaz ağaçlarını köklerinden sökeceğiz...</em></p>

    <p>“Kargagöz,” diye seslendi Asha. “Aklını Asshai’de mi bıraktın? Eğer kuzeyi elimizde tutamazsak –ki tutamayız– Yedi Krallık’ın tamamını nasıl kazanabiliriz?”</p>

    <p>“Bu daha önce de yapıldı. Balon sana savaş yöntemleri hakkında bu kadar az şey mi öğretti? Victarion, görünüşe göre ağabeyimizin kızı, Fatih Aegon’ı hiç duymamış.”</p>

    <p>“Aegon?” Victarion, kollarını zırhlı göğsünde birleştirdi. “Fatih’in bizimle ne ilgisi var?”</p>

    <p>“Savaşlar hakkında senin bildiğin kadar şey biliyorum Kargagöz,” dedi Asha. “Aegon Targaryen, Batıdiyar’ı ejderhalarla kazandı.”</p>

    <p>“Biz de öyle yapacağız,” diye söz verdi Euron Greyjoy. “Sesini duyduğunuz şu boruyu, bir zamanlar Valyria olan dumanlı yıkıntıların arasında buldum, benden başka hiçbir adam orada yürümeye cesaret edemedi. Borunun çağrısını duydunuz ve gücünü hissettiniz. Bu bir ejderha borusu, kasnakları kırmızı altından ve üstüne tılsımlar kazınmış Valyria çeliğinden yapıldı. Ejderha lordları, Kıyamet tarafından yok edilmeden önce bu çeşit borular üflerdi. Bu boruyla ejderhaları kendi irademe bağlayabilirim.”</p>

    <p>Asha yüksek sesle güldü. “Keçileri senin iradene bağlayacak bir boru daha faydalı olur Kargagöz. Artık ejderhalar yok.”</p>

    <p>“Yine yanılıyorsun kızım. Üç ejderha var ve ben onları nerede bulacağımı biliyorum. Bu malumatın değeri ahşap bir taçtır şüphesiz.”</p>

    <p><em>“EURON!”</em> diye bağırdı Solak Lucas Codd.</p>

    <p><em>“EURON! KARGAGÖZ! EURON!”</em> diye haykırdı Kızıl Kürekçi.</p>

    <p>Sükûnet’in dilsizleri ve kırmaları Euron’ın sandıklarını açtı, hediyeler kaptanların ve kralların önüne döküldü. Daha sonra rahibin duyduğu adam, avuçlarını altınla doldururken bağıran Hotho Harlaw’du. Gorold Goodbrother ve Erik Örskıran da bağırdı. <em>“EURON! EURON! EURON!”</em> Haykırışlar büyüdü, bir kükremeye dönüştü. <em>“EURON! EURON! KARGAGÖZ! EURON!”</em> Sesler Nagga’nın tepesini sardı, Fırtına Tanrısı gökleri gümbürdetiyordu sanki. <em>“EURON! EURON! EURON! EURON! EURON! EURON!”</em></p>

    <p>Bir rahip bile şüpheye düşebilirdi. Bir rahip bile dehşeti bilirdi. Aeron Buharsaçlı tanrısına ulaşmak için kendi içine uzandı ama sessizlikten başka bir şey bulamadı. Binlerce ses ağabeyinin adını bağırırken, Aeron’ın duyduğu tek şey paslı bir menteşenin çığlığıydı.</p>
  </div>
</body>
</html>
