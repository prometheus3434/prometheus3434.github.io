<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kanalların Kedisi</h1>

    <p>Güneş doğmadan önce, Brusco’nun kızlarıyla paylaştığı küçük odada uyandı.</p>

    <p>İlk uyanan her zaman Cat oluyordu. Talea ve Brea’yla paylaştığı battaniyelerin altı sıcak ve rahattı. Cat, kızların yumuşak soluklarını duyabiliyordu. Yatakta doğruldu, ayaklarını yere sarkıtıp terliklerini aradı. Brea uykulu bir şikâyet cümlesi mırıldanıp arkasını döndü. Gri taş duvarların soğukluğu Cat’i ürpertiyordu. Karanlıkta çabucak giyindi, tuniğini başından geçirirken Talea uyandı, “Cat, tatlı bir kız ol ve bana kıyafetlerimi getir,” diye seslendi. Biçimsiz ve sakar bir kızdı, deriden ve kemikten ibaretti, sürekli soğuktan yakınıyordu.</p>

    <p>Cat kızın kıyafetlerini getirdi ve Talea battaniyelerin altında giyindi. Birlikte kızın ablasını yataktan kaldırdılar, Brea uykulu, tehditler mırıldandı.</p>

    <p>Üçü birlikte, saçakların altındaki odanın merdiveninden aşağı indiler. Brusco ve oğulları, evin arkasındaki kanalda duran teknenin içindeydi. Brusco, her sabah yaptığı gibi, acele etmeleri için kızlara bağırdı. Adamın oğulları, Talea ve Brea’nın tekneye binmesine yardım etti. Onları çözmek, ipi Brea’ya atmak ve tekneyi iterek iskeleden uzaklaştırmak Cat’in göreviydi. Brusco’nun oğulları sırıklara abandı. Cat koştu ve iskeleyle teknenin arasındaki boşluğu zıplayarak aştı.</p>

    <p>Bundan sonra, uzunca bir süre için oturmaktan ve esnemekten başka yapacak bir işi yoktu. Brusco ve oğulları, tekneyi şafak öncesi karanlıkta yüzdürecek ve küçük kanallardan oluşan bir düğümün içinden geçirecekti. Gün, az rastlanır günlerden biri olacak gibiydi; serin, açık ve parlak. Braavos’ta sadece üç çeşit hava vardı; sis kötüydü, yağmur daha kötü ve dondurucu yağmur en kötüsü. Ama ara sıra, şafağın pembe mavi söktüğü ve havanın açık olduğu bir sabah geliyordu. O gönler Cat’in en sevdiği günlerdi.</p>

    <p>Geniş ve düz bir su yolu olan Uzun Kanal’a vardıklarında, balık pazarına gitmek için güneye döndüler. Cat bağdaş kurmuştu, bir yandan esnemesiyle mücadele ediyor bir yandan da gördüğü rüyanın ayrıntılarını hatırlamaya çalışıyordu. <em>Yine kurt olduğumu gördüm.</em> En iyi hatırladığı şey kokulardı: Ağaçlar ve toprak. Cat’in sürü kardeşleri. Atların, geyiklerin ve insanların her biri diğerinden farklı rayihaları ve korkunun her zaman aynı olan keskin aroması. Bazı geceler kurt rüyaları öyle canlı oluyordu ki, Cat uyandığında bile kardeşlerinin ulumalarını duyabiliyordu. Brea bir keresinde, Cat’in uyurken homurdandığını ve battaniyelerin altında çırpındığını söylemişti. Talea da aynı şeyi söyleyene kadar Cat bunun aptal bir yalan olduğunu düşünmüştü.</p>

    <p><em>Artık kurt rüyaları görmemeliyim,</em> dedi kendi kendine. <em>Ben şimdi bir kediyim, kurt değilim. Kanalların Kedisi’yim. Kurt rüyaları Stark Hanedanı’nın Arya’sına ait.</em> Ama ne kadar uğraşırsa uğraşsın Arya’dan kurtulamıyordu. İster bir tapınakta uyusun isterse Brusco’nun kızlarıyla birlikte saçakların altındaki odada, geceleri hâlâ kurt rüyalarına yakalanıyordu... bazen de başka rüyalara.</p>

    <p>Kurt rüyaları iyi olanlardı. Kurt rüyalarında o hızlı ve güçlüydü, sürüsüyle birlikte avının peşinden koşuyordu. Asıl nefret ettiği öbür rüyaydı, dört yerine iki ayaklı olduğu rüya. O rüyada sürekli annesini arıyordu; çamurdan, kandan ve ateşten ibaret bir arazide tökezleyerek yürüyordu. O rüyada her zaman yağmur yağıyordu. Annesi çığlık atıyordu ama köpek başlı bir canavar, onun gidip annesini kurtarmasına izin vermiyordu. O rüyada sürekli ağlıyordu, küçük ve korkak bir kız gibi. <em>Kediler ağlamaz,</em> dedi kendine, <em>kurtların ağladığından fazla değil. Aptalca bir rüya işte.</em></p>

    <p>Uzun Kanal, Brusco’nun teknesini, tatlı su yolunun muazzam kemerlerinin altından geçirip Kumlu Kasaba olarak bilinen küçük yerleşim birimine doğru götürmeden önce, Hakikat Sarayı’nın yeşil bakır kubbelerinin ve Prestaynler’le Antaryolar’ın yüksek kulelerinin önünden geçirdi. Günün sonraki saatlerinde, kanal gondollarla ve mavnalarla dolup taşacaktı ama şafak öncesi karanlıkta su yolunda sadece Brusco’nun teknesi vardı. Brusco, balık pazarına, Titan’ın güneşin doğuşunu müjdelemek için kükrediği anda girmekten hoşlanıyordu. O anda Titan’ın sesi deniz kulağı boyunca gümbürderdi, uzak ama uyuyan şehri uyandıracak kadar şiddetli.</p>

    <p>Brusco ve oğulları tekneyi balık pazarına soktuğunda, pazar ringa satıcılarıyla, morinacı kadınlarla, istiridyeci adamlarla, midye toplayıcılarıyla, kâhyalarla ve sabah volisini kontrol ederken birbirleriyle gürültülü bir şekilde pazarlık eden kadırga denizcileriyle doluydu. Brusco, kabuklu deniz ürünlerini inceleyerek ve ara sıra bastonuyla şu fıçıya ya da bu kasaya vurarak tekneden tekneye dolaştı. “Şu kasa,” dedi. “Evet.” <em>Tık tık.</em> “Şu.” <em>Tık tık.</em> “Hayır, o değil.” <em>Tık.</em> Konuşmayı seven bir adam değildi, kelimelerini de sikkelerini harcadığı gibi gönülsüzce harcıyordu. İstiridye, midye, deniztarağı, ara sıra karides... o gün hangisinin daha iyi göründüğüne bağlı olarak Brusco hepsinden alıyordu. Brusco’nun tıklattığı fıçıları ve kasaları tekneye taşımak, Cat’e ve kızlara düşüyordu. Brusco’nun sırtı sakattı ve adamın kaldırabildiği en ağır şey bira kupasıydı.</p>

    <p>Eve dönmek için tekneye bindiklerinde, Cat her seferinde balık ve tuz kokuyordu. Buna alışmıştı, artık kokuyu fark etmiyordu bile. İşin zorluğuna da aldırmıyordu. Kasları ağrıdığında ya da sırtı bir kasanın ağırlığıyla sancıdığında, Cat kendi kendine daha güçlü bir kız haline geldiğini söylüyordu.</p>

    <p>Bütün kasalar yüklendiğinde, Brusco halatı çözdü ve adamın oğulları tekneyi tekrar Uzun Kanal’a doğru itti. Brea ve Talea ön tarafa oturup fısıldaşmaya başladı. Cat, Brea’nın sevgilisinden bahsettiklerini biliyordu; kız, Brusco uyuduktan sonra çatıya tırmanıyor ve orada sevgilisiyle buluşuyordu.</p>

    <p>Cat’i şehre gönderirken, “Bize geri dönmeden önce üç yeni şey öğren,” demişti nazik adam. Cat sürekli öğreniyordu. Bazen bütün öğrendiği, Braavos dilinden üç yeni kelime oluyordu. Bazen eve denizci hikâyeleriyle dönüyordu; Braavos’un adalarının ötesindeki engin ve ıslak dünyada gerçekleşen tuhaf ve hayret verici olaylar, savaşlar, kurbağa yağmurları ve yumurtadan çıkan ejderhalar. Bazen üç yeni şaka, üç yeni bilmece, şu ya da bu mesleğin püf noktalarını öğreniyordu. Zaman zaman da sırlar.</p>

    <p>Braavos sırlar için yaratılmış bir şehirdi; sislerin, maskelerin ve fısıltıların şehri. Şehrin kendi varlığı bile bir asır boyunca sır olarak kalmıştı ve bulunduğu yerin ortaya çıkması üç asır daha almıştı. “Dokuz Özgür Şehir, eski Valyria’nın kızlarıdır,” diye öğretmişti nazik adam, “lakin Braavos, evden kaçan piç çocuktur. Biz kırma bir halkız; kölelerin, fahişelerin ve hırsızların oğullarıyız. Bizim atalarımız, bu sığınağa yüzlerce farklı topraktan geldiler, onları köleleştiren ejderha lordlarından kaçtılar. Onlarla birlikte yüzlerce tanrı da geldi ama hepsinin müştereken paylaştığı bir tanrı vardı.”</p>

    <p>“Çok Yüzlü Tanrı.”</p>

    <p>“Ve çok isimli,” demişti nazik adam. “Onun adı Qohor’da Kara Keçi’dir, Yi Ti’de Gece Aslanı ve Batıdiyar’da Yabancı. İster Yedi’ye, ister Işık Tanrısı’na, ister Ay Ana’ya, ister Boğulmuş Tanrı’ya, isterse Büyük Çoban’a tapsın, sonunda bütün insanlar onun önünde eğilir. Bütün insanlık ona aittir... aksi takdirde, dünyanın bir yerinde sonsuza kadar yaşayan bir halk olurdu. Sen sonsuza kadar yaşayan bir halk biliyor musun?”</p>

    <p>“Hayır,” demişti Cat. “Bütün insanlar ölmeli.”</p>

    <p>Cat, ay karardığında tepenin üstündeki tapınağa gizlice geri dönüyor ve her seferinde nazik adamı onu beklerken buluyordu. Adam her seferinde, “Bizden ayrılırken bilmediğin ne biliyorsun?” diye soruyordu.</p>

    <p>“Kör Beqqo’nun, istiridyelerin üstüne döktüğü acı sosun içine ne kattığını biliyorum,” diyordu Cat. “Mavi Fener’deki oyuncuların <em>Hüzünlü Yüzler Lordu</em>’nu sahneleyeceğini ve Gemi’deki oyuncuların buna <em>Yedi Sarhoş Kürekçi</em>’yle cevap vereceğini biliyorum. Tacir Kaptan Moredo Praystan ne zaman denize açılsa, kitapçı Lotho Lornel’in adamın evinde uyuduğunu biliyorum, <em>Dişi Tilki</em> eve döner dönmez Lotho’nun dışarı çıktığını da biliyorum.”</p>

    <p>“Bunları bilmek güzel. Peki sen kimsin?”</p>

    <p>“Kimse.”</p>

    <p>“Yalan söylüyorsun. Sen Kanalların Kedisi’sin. Git ve uyu çocuk. Yarın hizmet etmelisin.”</p>

    <p>“Bütün insanlar hizmet etmeli.” Ve Cat hizmet ediyordu, her otuz günün üç gününde. Ay karardığında Cat hiç kimseydi, Çok Yüzlü Tanrı’nın siyah beyaz cübbeli hizmetkârıydı. Demir bir fener taşıyarak nazik adamla birlikte güzel kokulu karanlığın içinde yürüyordu. Ölüleri yıkıyor, onların kıyafetlerini karıştırıyor ve sikkelerini sayıyordu. Bazı günler yine aşçı Umma’ya yardım ediyordu, büyük beyaz mantarları doğruyor ve balıkları temizliyordu. Ama sadece ay karanlık olduğunda. Diğer vakitlerde, ayağına çok büyük gelen çizmeler ve etekleri aşınmış kahverengi bir pelerin giyen, Paçavracı Limanı’nda el arabasıyla dolaşıp, <em>“Midyeler, istiridyeler, deniztarakları,”</em> diye bağıran öksüz bir kız oluyordu.</p>

    <p>Ay bu gece kara olacaktı; dün gece incecik bir çizgiden ibaretti. “Bizden ayrılırken bilmediğin ne biliyorsun?” diye soracaktı nazik adam. <em>Brusco’nun kızı Brea’nın, babası uyuduktan sonra çatıya tırmandığını ve orada bir delikanlıyla buluştuğunu biliyorum. Talea’nın dediğine göre, Brea delikanlının ona dokunmasına izin veriyor, halbuki çocuk bir çatı faresi ve bütün çatı fareleri hırsızdır.</em> Ama Cat iki şey daha öğrenmek zorundaydı. Endişeli değildi. Gemilerin orada, öğrenecek yeni şeyler her zaman vardı.</p>

    <p>Eve döndüklerinde, Cat, Brusco’nun oğullarının tekneyi boşaltmasına yardım etti. Brusco ve kızları, pazardan aldıkları kabuklu deniz hayvanlarını deniz yosunlarıyla kaplı üç el arabasına bölüştürdüler. Brusco, her sabah yaptığı gibi, “Hepsini sattığınız zaman geri dönün,” dedi kızlara. Brea el arabasını Mor Liman’a götürecekti, gemileri orada demirli olan Braavoslu denizcilere satış yapacaktı. Talea, Ay Havuzu’nun çevresindeki sokakları deneyecekti ya da Tanrılar Adası’ndaki tapınaklara gidecekti. Cat, Paçavracı Limanı’na yöneldi, on günün dokuzunda yaptığı gibi.</p>

    <p>Batık Kasaba’dan Deniz Lordu’nun Sarayı’na kadar, Mor Liman’ı sadece Braavosluların kullanmasına izin veriliyordu. Kardeş şehirlerden ve dünyanın geri kalanından gelen gemiler; Mor Liman’dan daha yoksul, daha rüzgârlı ve daha kirli olan Paçavracı Limanı’nı kullanmak zorundaydı. Paçavracıların gürültüsü de daha fazlaydı; yüzlerce farklı topraktan gelen denizciler, limanın rıhtımlarını ve sokaklarını dolduruyor ve onlara hizmet eden ve onları sömüren insanlarla kaynaşıyordu. Cat Braavos’un en çok bu kısmından hoşlanıyordu. Gürültüyü, tuhaf kokuları, akşam dalgasıyla hangi gemilerin geldiğini ve hangilerinin limandan ayrıldığını görmeyi seviyordu. Denizcileri de seviyordu; yüksek sesleri ve boyalı sakallarıyla yaygaracı Tyroshluları, onunla sürekli pazarlık eden sarı saçlı Lyslileri, Ibben Limanı’ndan gelen ve pes sesleriyle küfürler homurdanan kıllı denizcileri. En sevdikleri, tik ağacı kadar pürüzsüz ve koyu tenleriyle Yaz Adalılardı. Kırmızı, yeşil ve sarı tüylü pelerinler giyiyorlardı, kuğu şeklindeki gemilerinin uzun direkleri ve beyaz yelkenleri olağanüstüydü.</p>

    <p>Limanda bazen Batıdiyarlılar da oluyordu; Eski Şehir’den gelen karakların, Gölgeli Vadi’den, Kral Toprakları’ndan ve Martı Kasabası’ndan gelen ticaret kadırgalarının, Arbor’dan gelen şişman gövdeli gökelerin kürekçileri ve denizcileri. Cat; istiridye, midye ve deniztarağının Braavos dilindeki karşılıklarını biliyordu ama Paçavracı Limanı’nda satış yapmaya çalışırken ticaret diliyle bağırıyordu. Ticaret dili; rıhtımlarda, iskelelerde ve denizci meyhanelerinde kullanılan, onlarca farklı dilden gelen kelime ve cümlelerin karışımından oluşan, edepsiz el işaretleri ve beden hareketleriyle desteklenen kaba saba bir dildi. Cat en çok el ve beden işaretlerini seviyordu. Onu rahatsız etmeye kalkışan her adam, parmak işaretini görüyor veya bir eşeğin pipisi ya da bir devenin kukusu olarak tarif edildiğini duyuyordu. “Bir deve görmemiş olabilirim,” diyordu Cat, “ama kokusunu aldığımda deve kukusunu tanırım.”</p>

    <p>Arada sırada bu tariflere öfkelenen birileri çıkıyordu ama Cat’in bu durumlara karşı parmak bıçağı vardı. Bıçağını çok keskin tutuyordu ve onu nasıl kullanacağını biliyordu. Bıçağı kullanmayı Mutlu Liman’da Kırmızı Rogga’dan öğrenmişti. Bir öğle vaktiydi, Rogga, Lanna’nın işini bitmesini beklerken Cat’e bıçağını kol yenine nasıl saklayacağını ve ihtiyaç duyduğunda onu nasıl dışarı çıkaracağını gösterişti. Bir keseyi, kesenin sahibi sikkelerinin gittiğini fark ettiğinde, sikkeler çoktan harcanmış olacak şekilde ustaca ve hızlıca kesmeyi de öğretmişti. Bıçak kullanmayı bilmek iyiydi, nazik adam bile aynı fikirdeydi; bilhassa, eşkıyaların ve çatı farelerinin ortaya çıktığı gece vakitleri.</p>

    <p>Cat rıhtımlarda birçok arkadaş edinmişti; hamallar, oyuncular, ipçiler, yelken tamircileri, meyhaneciler, bira üreticileri, fırıncılar, dilenciler ve fahişeler. Cat’ten istiridye ve midye satın alıyorlardı, ona Braavos’la ilgili gerçek hikâyeler ve kendi hayatlarıyla ilgili yalanlar anlatıyorlardı. Cat, Braavos dilinde konuşmaya çalıştığında ona gülüyorlardı. Cat bundan rahatsız olmuyordu, rahatsız olmak yerine parmak işaretini yapıyor ve onlara deve kukusu olduklarını söylüyordu ve yeni arkadaşları kahkahaya boğuluyordu. Gyloro Dothare, Cat’e edepsiz şarkılar öğretmiş ve Gyloro’nun kardeşi Gyleno ona yılan balığı yakalayabileceği en iyi yerleri tarif etmişti. Gemi’nin oyuncuları ona kahraman duruşunu göstermiş ve <em>Rhoyne Şarkısı</em>’ndan, <em>Fatih’in İki Karısı</em>’ndan, <em>Tacirin Şehvetli Leydisi</em>’nden replikler ezberletmişti. Gemi’nin edepsiz fars oyunlarını yazan üzgün bakışlı, ufak tefek adam Quill, Cat’e bir kadının nasıl öpüştüğünü öğretmek istemişti ama Tagganaro adama bir morina balığıyla vurmuş ve buna bir son vermişti. Sihirbaz Cossomo, Cat’e el çabukluğu dersleri vermişti. Adam fareleri yutuyor ve sonra onları Cat’in kulağından çıkarıyordu. “Bu sihir,” diyordu. “Değil,” diyordu Cat. “Fare hep kolunun içindeydi, hareket ettiğini görebiliyordum.”</p>

    <p><em>“İstiridyeler, midyeler, deniztarakları,”</em> bunlar Cat’in sihirli kelimeleriydi ve bütün sihirli kelimeler gibi onu hemen hemen her yere götürebilirlerdi. Cat; Lys’ten, Eski Şehir’den ve Ibben Limanı’ndan gelen gemilere bindi ve istiridyelerini gemilerin güvertelerinde sattı. Bazı günler, el arabasını, kudretlilerin kulelerinin önüne götürdü ve kapıdaki muhafızlara pişmiş midye verdi. Bir defasında Hakikat Sarayı’nın basamaklarında satış yaptı, bir başka işportacı onu kovalamaya kalkıştığında Cat adamın arabasını devirdi ve istiridyeler basamaklardan sekerek kaldırım taşlarına saçıldı. Kubbeleri ve kuleleri deniz kulağının yeşil sularına gömülmüş olan Batık Kasaba’nın kürekçileri ve Chequy Limanı’nın gümrük memurları Cat’in müşterisiydi. Bir keresinde, Brea ay kanı yüzünden yatağa düştüğünde, Cat kızın arabasını Mor Liman’a götürdü ve Deniz Lordu’nun, baştan kıça gülen yüzlerle kaplı zevk mavnasını yüzdüren kürekçilere yengeç ve karides sattı. Diğer gönlerde, tatlı su nehrini Ay Havuzu’na doğru takip etti. Şeritli satenlerinin içinde kasılarak yürüyen eşkıyalara, kahverengi ve gri cübbeler giyen anahtarcılara ve yargıçlara satış yaptı. Ama her zaman Paçavracı Limanı’na geri döndü.</p>

    <p>El arabasını rıhtımlarda dolaştırırken, <em>“İstiridyeler, midyeler, deniztarakları, karidesler,”</em> diye bağırdı kız. Turuncu renkli pis bir kedi onu takip etmeye başladı. Daha ileride ikinci bir kedi ortaya çıktı; üzgün, bakımsız, kuyruğu kesik gri bir yaratık. Kediler, Cat’in kokusunu seviyordu. Bazı günler, güneş batmadan önce Cat’in arkasında bir düzine kedi oluyordu. Cat zaman zaman, hangisinin daha hızlı davranacağını görmek için kedilere bir midye atıyordu. İri kedilerin çok nadir kazandığını fark etmişti, ödül ekseriyetle daha küçük ve daha çevik bir hayvana gidiyordu; zayıf, sefil ve aç bir kediye. <em>Benim gibi,</em> dedi Cat kendine. En sevdiği kedi; kesik kulaklı, yaşlı, cılız bir erkek kediydi, ona bir zamanlar Kızıl Kale’nin dört bir yanında kovaladığı kediyi hatırlatıyordu. <em>Hayır, o ben değildim, başka bir kızdı.</em></p>

    <p>Dün limanda olan iki gemi bugün yoktu, Cat gördü, ama beş yeni gemi gelmişti; Arsız Maymun isimli küçük bir karak; katran, kan ve balina yağı kokan Ibbenli bir balina avı gemisi, Pentos’tan gelen hurdası çıkmış iki göke ve Eski Volantis’ten gelen ince, yeşil bir kadırga. Cat bütün iskele tahtalarında durdu ve midyeyle istiridye sattığını duyurdu; bir kez ticaret diliyle, bir kez de Batıdiyar’ın Ortak Dil’iyle. Balina avı gemisindeki denizcilerden biri Cat’e öyle yüksek sesle küfretti ki Cat’in kedileri kaçtı. Pentoslu bir kürekçi, Cat’in bacaklarının arasındaki midyenin fiyatını sordu. Fakat diğer gemilerde işler iyi gitti. Yeşil kadırgadaki bir muavin, bir düzine istiridyeyi midesine indirdi ve geminin kaptanının Lysli korsanlar tarafından nasıl öldürüldüğünü anlattı. Korsanlar, Basamaktaşı yakınlarında kadırgaya çıkmaya çalışmıştı. “Bize saldıran o piç Saan’dı. <em>Yaşlı Ananın Oğlu</em> ve <em>Valyrian</em>’la. Kaçtık ama zor kaçtık.”</p>

    <p><em>Arsız Maymun</em>’un Martı Kasabası’ndan geldiği anlaşıldı, geminin mürettebatı Batıdiyarlıydı ve adamlar Ortak Dil’i bilen biriyle konuşmaktan memnundu. İçlerinden biri, Kral Toprakları’ndan bir kızın, Braavos’un rıhtımlarında midye satan bir işportacıya nasıl dönüştüğünü sordu ve Cat hikâyeyi anlatmak zorunda kaldı. “Dört gün ve dört uzun gece boyunca buradayız,” dedi bir başkası. “Şöyle iyi bir eğlence bulmak için nereye gitmemiz gerek?”</p>

    <p>“Gemi’deki oyuncular <em>Yedi Sarhoş Kürekçi</em>’yi oynuyor,” dedi Cat, “Batık Kasaba’nın kapılarının yanındaki Kirli Kiler’de de yılan balığı dövüşü var. İsterseniz Ay Havuzu’na da gidebilirsiniz, eşkıyalar orada düello yapar.”</p>

    <p>“Evet, bunlar güzel,” dedi bir başka denizci, “ama Wat’ın asıl istediği şey bir kadın.”</p>

    <p>“En iyi fahişeler, oyuncuların Gemi’sinin demirli olduğu sokağın karşısındaki Mutlu Liman’da.” Cat eliyle gösterdi. Bazı rıhtım fahişeleri çok tehlikeliydi ve denizden yeni çıkmış denizciler hangilerinin tehlikeli olduğunu asla bilemezdi. S’vrone en kötüleriydi. Herkes onun bir düzine adamı soyup öldürdüğünü ve cesetleri bir kanala atıp yılan balıklarına yem ettiğini söylerdi. Sarhoş Kız ayıkken tatlı biri olabiliyordu ama şarap içtiğinde değildi. Ve Mantar Jeyne aslında bir erkekti. “Merry’yi sorun, gerçek adı Meralyn ama herkes ona Merry<a href="../Text/Section0079.xhtml#Footnote0008" id="Backlink0008"><sup>[8]</sup></a> der, gerçekten öyledir.” Cat ne zaman genelevin önüne gitse, Merry her seferinde bir düzine istiridye satın alır ve kızlarıyla paylaşırdı. İyi kalpli bir kadındı, bu konuda herkes hemfikirdi. Merry, “Hem iyi kalpliyim hem de Braavos’taki en büyük göğüslere sahibim,” diyerek böbürlenmekten hoşlanırdı.</p>

    <p>Merry’nin kızları da iyiydi; Alyanaklı Bethany ve Denizcinin Karısı. Bir damla kana bakarak insanın geleceğini görebilen tek gözlü Yna. Hatta Assadora; bıyıkları olan Ibbenli kadın. Güzel kadınlar olmayabilirlerdi ama Cat’e nazik davranıyorlardı. Cat, <em>Arsız Maymun</em>’un denizcilerine, “Bütün hamalların gittiği yer Mutlu Liman’dır,” diyerek güvence verdi. “Delikanlılar gemilerin yükünü boşaltır,” der Merry, “benim kızlarımda gemileri yüzdürenlerin yükünü boşaltır.”</p>

    <p>“Şarkıcıların şarkılara konu ettiği pahalı fahişeler nerede?” diye sordu en genç maymun. Kızıl saçlı ve çilli bir çocuktu, on altı yaşından büyük olamazdı. “Söylendiği kadar güzeller mi? Onlardan birini nerede bulurum?”</p>

    <p>Denizciler çocuğa bakıp güldüler. “Yedi cehennem,” dedi biri. “Kaptan o zaniyelerden birini alabilirdi ama önce bu gemiyi satması gerekirdi. O çeşit pahalı kadınlar, lordlar ve büyük adamlar içindir, bizim gibiler için değil.”</p>

    <p>Braavos’un zaniyeleri dünyaca meşhurdu. Şarkıcılar onlarla ilgili şarkılar söylerdi. Altın ustaları ve kuyumcular onları hediyelere boğardı. Zanaatkârlar onlardan sipariş alabilmek için yalvarırdı. Tacirler; balolara, ziyafetlere ve gösterilere onlardan biriyle gitmek için bir servet öderdi ve eşkıyalar onlar için birbirlerini öldürürdü. Cat, el arabasını kanallar boyunca iterken zaman zaman onlardan birini görürdü; kadın, akşamı birlikte geçireceği âşıkla buluşmak için kanalda süzülürdü. Her zaniyenin kendi mavnası ve mavnayı sırıklarla iten hizmetkârları vardı. Dişi Şair’in elinde her zaman bir kitap olurdu, Ay Gölgesi sadece beyaz ve gümüş giyerdi, Merling Kraliçesi sürekli Deniz Kızları’yla dolaşırdı; kraliçeden eğitim alan ve kadının saçlarını yapan, çiçek açmanın eşiğinde dört genç bakire. Cat’in gördüğü her fahişe bir öncekinden güzeldi. Yüzünü sadece âşık olarak kabul ettiği adamlara gösterirdi ama Peçeli Leydi bile güzeldi.</p>

    <p>“Bir zaniyeye üç midye sattım,” dedi Cat denizcilere. “Mavnasından inerken bana seslendi.” Brusco, Cat’e, önce onlar konuşmadığı takdirde zaniyelerle asla konuşmaması gerektiğini söylemişti, fakat o kadın Cat’e gülümsemiş ve midyelerin ödemesini gümüşle yapmıştı ki bu midyelerin ederinden on kat fazlaydı.</p>

    <p>“Bu hangi kadındı? Midye Kraliçesi mi?”</p>

    <p>“Siyah İnci,” dedi Cat. Merry, Siyah İnci’nin gelmiş geçmiş en ünlü zaniye olduğunu söylemişti. “Onun soyu ejderhalara dayanıyor,” demişti. “İlk Siyah İnci bir korsan kraliçeydi. Batıdiyarlı bir prens onu sevgili olarak aldı, ondan bir kız çocuğu yaptı, kız büyüdüğünde zaniye oldu. Kızın kendi kızı onu takip etti, onun kızı da onu, böylece şimdiki Siyah İnci’ye kadar gelindi. Sana ne dedi Cat?”</p>

    <p>“<em>‘Üç midye alacağım,’</em> ve, <em>‘Biraz acı sosun var mı ufaklık?’</em> dedi.”</p>

    <p>“Peki sen ne dedin?”</p>

    <p>“Ben, <em>‘Hayır leydim,’</em> ve, <em>‘Bana ufaklık demeyin, benim adım Cat,’</em> dedim. Acı sosum olmalıydı. Beqqo’nun acı sosu var ve o Brusco’dan üç kat fazla istiridye satıyor.”</p>

    <p>Cat, Siyah İnci’yi nazik adama da anlatmıştı. “Onun gerçek adı Bellegere Otherys’tir,” diye bilgi vermişti adam. Cat’in o gün öğrendiği üç yeni şeyden biri buydu.</p>

    <p>“Evet, Bellegere,” demişti rahip yumuşak bir sesle. “Annesinin adı Bellonara’ydı ama ilk Siyah İnci’nin adı da Bellegere’ydi.”</p>

    <p>Cat, <em>Arsız Maymun</em>’daki adamların bir zaniyenin annesinin ismini umursamayacağını biliyordu. Bundan bahsetmek yerine Yedi Krallık’la ve savaşla ilgili havadisleri sordu.</p>

    <p>“Savaş mı?” dedi adamlardan biri, güldü. “Hangi savaş? Savaş filan yok.”</p>

    <p>“Martı Kasabası’nda yok,” dedi diğeri. “Vadi’de yok. Küçük lord tıpkı annesinin yaptığı gibi bizi savaşın dışında tuttu.”</p>

    <p><em>Tıpkı annesinin yaptığı gibi.</em> Vadi’nin leydisi, Cat’in annesinin kardeşiydi. “Leydi Lysa,” dedi Cat. “O...”</p>

    <p>“...öldü,” diye bitirdi kafası zaniyelerle dolu olan çilli çocuk. “Kendi şarkıcısı tarafından öldürüldü.”</p>

    <p>“Ah.” <em>Benim için önemi yok. Kanalların Kedisi’nin bir teyzesi yok. Hiç olmadı.</em> Cat el arabasını itti ve <em>Arsız Maymun</em>’dan uzaklaştı. <em>“İstiridyeler, midyeler, deniztarakları,”</em> diye bağırdı. <em>“İstiridyeler, midyeler, deniztarakları.”</em> Midyelerin çoğunu, Arbor’dan gelen büyük şarap gökesinin yükünü boşaltan hamallara, geri kalanını da fırtınada hasar almış Myrli bir ticaret kadırgasını tamir eden adamlara sattı.</p>

    <p>İskelelerin ilerisinde Tagganaro’ya rastladı. Adam, Fokların Kralı Casso’nun yanında oturuyordu, sırtını bir kazığa yaslamıştı. Cat’ten birkaç deniztarağı satın aldı, Casso bağırdı ve yüzgecini salladı. Deniztaraklarını yerken, “Gelip benimle çalışmalısın Cat,” diye ısrar etti Tagganaro. Sarhoş Kız, Küçük Narbo’nun eline bir bıçak saplandığından beri Tagganaro yeni bir ortak arıyordu. “Sana Brusco’dan fazla yevmiye veririm, üstelik balık gibi kokmazsın.”</p>

    <p>“Casso benim kokumu seviyor,” dedi Cat. Fokların Kralı onaylar gibi bağırdı. “Narbo’nun eli iyileşmedi mi?”</p>

    <p>“Üç parmağı kıvrılmıyor,” diye sızlandı Tagganaro. “Parmaklarını kullanamayan bir yankesici ne işe yarar? Narbo kese seçmekle iyiydi ama fahişe seçmekle o kadar iyi değildi.”</p>

    <p>“Merry de aynı şeyi söylüyor.” Cat üzgündü. Bir hırsız olmasına rağmen Küçük Narbo’yu seviyordu. “Şimdi ne yapacak?”</p>

    <p>“Kürek çekeceğini söylüyor. İki parmağın bu iş için yeterli olduğunu düşünüyor. Ona, ‘Hayır Narbo,’ dedim. ‘Deniz, bir bakireden daha soğuk ve bir fahişeden daha zalimdir. Elini kesip dilenci olsan daha iyi.’ Casso haklı olduğumu biliyor. Değil mi Casso?”</p>

    <p>For bağırdı ve Cat gülümsedi. Kendi yoluna gitmeden önce Casso’nun önüne bir deniztarağı daha attı.</p>

    <p>Cat, Gemi’nin demirli olduğu sokağın karşısındaki Mutlu Liman’a vardığında gün sona ermek üzereydi. Bazı oyuncular, bir şarap matarasını elden ele geçirerek yana yatık gemi gövdesinin tepesinde oturuyordu. Cat’i gördüklerinde birkaç istiridye almak için aşağı atladılar. Cat, <em>Yedi Sarhoş Denizci</em>’nin nasıl geçtiğini sordu. Kederli Joss başını iki yana salladı. “Quence en sonunda Allaquo’yu Sloey’yle birlikle yatakta yakaladı. Oyuncu kılıçları kullanarak birbirlerini girdiler, sonra ikisi de bizden ayrıldı. Görünüşe göre bu gece beş sarhoş kürekçi olacağız.”</p>

    <p>“Kürekçilerdeki eksikliğimizi sarhoşlukla telafi etmek için uğraşmalıyız,” dedi Myrmello. “Ben kendi adıma bu iş için çok uygunum.”</p>

    <p>“Küçük Narbo kürekçi olmak istiyor,” dedi Cat. “Onu alırsanız altı kürekçi olursunuz.”</p>

    <p>“Gidip Merry’yi görsen iyi olur,” dedi Joss. “İstiridye yemediği zaman nasıl huysuzlaştığını biliyorsun.”</p>

    <p>Ama Cat genelevin içine girdiğinde, Merry’yi ortak salonda gözleri kapalı bir halde Dareon’ın arpını dinlerken buldu. Yna da oradaydı, Lanna’nın altın sarısı uzun saçlarını örüyordu. <em>Aptal bir aşk şarkısı daha.</em> Lanna, şarkıcıya aşk şarkıları çalması için yalvarıp duruyordu. Fahişelerin en genci oydu, sadece on dört yaşındaydı. Merry, Lanna için, diğer kızlar için istediği fiyatın üç katını istiyordu, Cat bunu biliyordu.</p>

    <p>Dareon’ı öyle arsızca otururken görmek Cat’i öfkelendirdi; şarkıcı bir yandan parmaklarını arpın tellerinde dans ettiriyor bir yandan da Lanna’ya göz süzüyordu. Fahişeler ona kara şarkıcı diyordu ama Dareon’da kara bir şey kalmamıştı. Karga, şarkıcılıktan kazandığı sikkelerle kendini bir tavus kuşuna dönüştürmüştü. Bugünkü kıyafetleri; yakası kürklü mor bir pelerin, beyaz ve eflatun çizgili bir tunik ve iki renkli eşkıya pantolonuydu ama Dareon’ın iki pelerini daha vardı, biri ipekti ve diğeri şarap rengi kadifeden dikilmişti. Siyah olan sadece çizmeleriydi. Dareon, Lanna’ya, diğer siyahlarının hepsini bir kanala attığını söylemişti ve Cat bunu duymuştu. “Karanlıkla işim bitti,” demişti şarkıcı.</p>

    <p>Dareon, aptal prensi öldü diye kendini aptal bir kaleden aşağı atan aptal bir leydiyle ilgili aptal bir şarkı söylerken, <em>o Gece Nöbetçileri’nin adamı,</em> diye düşündü Cat. <em>Leydi, prensini öldürenleri öldürmeliydi, şarkıcı da Sur’da olmalıydı.</em> Dareon ilk kez Mutlu Liman’a geldiğinde, Arya onunla birlikte Doğugözcüsü’ne gitmeyi düşünmüştü ama sonra Dareon’ın, Bethany’ye, asla geri dönmeyeceğini söylediğini duymuştu. “Sert yataklar, tuzlu balık ve sonu gelmez nöbetler, işte Sur bu,” demişti şarkıcı. “Ayrıca, Doğugözcüsü’nde senin kadar güzel bir kişi bile yok. Seni nasıl bırakabilirim?” Cat, şarkıcının aynı şeyleri Lanna’ya, Kedi Yuvası’ndaki fahişelerden birine ve hatta Yedi Fener Evi’nde arp çaldığı gece Bülbül’e söylediğini biliyordu.</p>

    <p><em>Şişman karganın onu dövdüğü gece orada olmak isterdim,</em> diye düşündü. Merry’nin fahişeleri o olaya hâlâ gülüyordu. Yna şişman çocuğa dokunduğunu ve çocuğun her dokunuşta pancar gibi kızardığını söylemişti. Fakat şişman oğlan sorun çıkarınca, Merry onu dışarı sürükletmiş ve bir kanala attırmıştı.</p>

    <p>Cat, şişman çocuğu düşünür ve onu Terto’yla Orbelo’dan nasıl kurtardığını hatırlarken, Denizcinin Karısı geldi. Batıdiyar’ın Ortak Dil’ini kullanarak, “Güzel bir şarkı söylüyor,” dedi yumuşak bir sesle. “Ona böyle bir ses ve bu kadar güzel bir yüz verdiklerine göre, tanrılar onu seviyor olmalı.”</p>

    <p><em>Yüzü güzel ve kalbi çirkin,</em> diye düşündü Arya ama bir şey söylemedi. Dareon bir keresinde Denizcinin Karısı’yla evlenmişti; kadın sadece onunla evlenen adamlarla yatardı. Mutlu Liman’da bazen bir gecede üç ya da dört düğün birden olurdu. Evlilik törenlerini genelde sarhoş kırmızı rahip Ezzelyno gerçekleştirirdi. Eğer o yoksa, bir zamanlar Denizin Ötesindeki Sept’te rahiplik yapan Eustace olurdu. Adamların ikisi de yoksa, fahişelerden biri Gemi’ye koşar ve bir oyuncu getirirdi. Merry her zaman, oyuncuların gerçek rahiplerden daha iyi rahip olduğunu söylerdi, özellikle de Myrmello’nun.</p>

    <p>Düğünler gürültülü ve eğlenceliydi, bol bol içki içilirdi. Cat ne zaman el arabasıyla düğünlere uğrasa, Denizcinin Karısı yeni kocasının istiridye alması ve yatağa girmeden önce kuvvetlenmesi için ısrar ederdi. Bu açıdan iyi bir kadındı, ayrıca güler yüzlüydü ama Cat kadının hüzünlü bir yanı olduğunu da düşünüyordu.</p>

    <p>Diğer fahişeler, Denizcinin Karısı’nın çiçek açtığı günlerde Tanrıların Adası’nı ziyaret ettiğini ve orada yaşamış bütün tanrıları bildiğini söylüyordu, Braavos’un unuttuğu tanrıları bile. Oraya ilk kocası için dua etmeye gidiyordu; henüz Lanna kadar genç bir kızken denizde kaybettiği gerçek kocası için. Onu en uzun zamandır tanıyan kişi olan tek gözlü Yna, “Eğer doğru tanrıyı bulursa, o tanrının bir fırtına çıkaracağını ve eski aşkını ona geri göndereceğini düşünüyor,” demişti, “ama bunun olmaması için dua ediyorum. Onun aşkı öldü. Eğer bir gün geri dönerse, bir ceset olarak dönecek.”</p>

    <p>Dareon’ın şarkısı nihayet bitiyordu. Son notalar havada eriyip giderken Lanna iç geçirdi, Dareon arpını kenara bırakıp kızı kucağına aldı ve gıdıklamaya başladı. Cat yüksek sesle, “İstiridyeler, istiridye isteyen var mı?” dedi. Merry’nin gözleri açıldı. “Güzel,” dedi kadın. “İçeri gel çocuk. Yna, biraz ekmek ve sirke getir.”</p>

    <p>Cat, şişman bir sikke kesesi ve içinde tuzla deniz yosunlarından başka bir şey kalmayan boş el arabasıyla Mutlu Liman’dan ayrıldığında, şişkin ve kırmızı güneş gemi direklerinin arkasındaki gökyüzünde alçalıyordu. Dareon da dışarı çıkıyordu. Cat’le yan yana yürürken, o akşam Yeşil Yılanbalığı Hanı’nda çalacağını söyledi. “Ne zaman Yılanbalığı’nda çalsam, handan bir gümüşle ayrılıyorum,” diye böbürlendi. “Bazı geceler orada kaptanlar ve sahipler oluyor.” Günün gölgeleri uzarken, Cat’le şarkıcı küçük bir köprüden geçip eğri büğrü bir sokaktan aşağı yürüdüler. “Yakında Mor’da çalıyor olacağım,” diye devam etti Dareon, “sonra da Deniz Lordu Sarayı’nda.” Cat’in boş el arabası kaldırım taşlarında tıkırdıyor ve kendine özgü bir müzik yapıyordu. “Dün fahişelerle birlikte ringa balığı yedim ama bir yıl içinde zaniyelerle birlikte kral yengeçleri yiyor olacağım.”</p>

    <p>“Kardeşine ne oldu?” diye sordu Cat. “Şişman çocuk. Eski Şehir’e giden bir gemi bulabildi mi? <em>Leydi Ushanora</em>’yla gitmesi gerektiğini söylemişti.”</p>

    <p>“Hepimizin gitmesi gerekiyordu. Lord Kar’ın emri. Sam’e yaşlı adamı bırakmasını söyledim ama şişko aptal beni dinlemedi.” Güneşin son ışıkları şarkıcının saçlarında parlıyordu. “Neyse, artık çok geç.”</p>

    <p>Kıvrımlı bir ara sokağın karanlığına girerlerken, “Aynen öyle,” dedi Cat.</p>

    <p>Cat, Brusco’nun evine döndüğünde, küçük kanalın üstünde akşam sisi birikiyordu. Cat el arabasını kaldırdı, Brusco’yu hesap odasında buldu ve sikke kesesini adamın önündeki masaya vurdu. Çizmeleri de vurdu.</p>

    <p>Brusco keseye dokundu. “Güzel. Ama bu ne?”</p>

    <p>“Çizmeler.”</p>

    <p>“İyi çizmeler kolay bulunmuyor,” dedi Brusco, “ama bunlar benim ayaklarıma küçük gelir.” Çizmenin tekini alıp inceledi.</p>

    <p>“Bu gece ay karanlık olacak,” diye hatırlattı Cat.</p>

    <p>“Öyleyse dua etsen iyi olur.” Brusco çizmeyi bıraktı ve keseyi masaya boşaltıp sikkeleri saymaya başladı. <em>“Valar dohaeris.”</em></p>

    <p><em>Valar morghulis,</em> diye düşündü Cat.</p>

    <p>Cat, Braavos’un caddelerinde yürürken her taraf sisle kaplıydı. Siyahın ve Beyazın Evi’nin büvet ağacından yapılmış kapısına vardığında Cat hafifçe titriyordu. Bu akşam sadece birkaç mum yanıyordu, mumların alevi akanyıldızlar gibi titriyordu.</p>

    <p>Arya mahzene indi, Cat’in eski püskü pelerinini çıkardı, Cat’in balık kokan kahverengi tuniğini çıkardı, Cat’in tuz lekeli çizmelerini çıkardı, Cat’in iç çamaşırlarını çıkardı ve üstünden Kanalların Kedi’sinin kokusunu çıkarmak için limonlu suyla banyo yaptı. Arya sabunlanmış, pespembe keselenmiş ve kahverengi saçları yanaklarına yapışmış bir halde banyo teknesinden çıktığında Cat gitmişti. Arya temiz kıyafetler ve yumuşak terlikler giydi, Umma’dan biraz yiyecek dilenmek için mutfağa gitti. Rahipler ve kalfalar yemeklerini çoktan yemişlerdi ama aşçı onun için bir parça kızarmış balık ve sarı turp püresi ayırmıştı. Arya yemeği yedi, bulaşığı yıkadı ve küçük kızın iksir hazırlamasına yardım etmeye gitti.</p>

    <p>Onun işi ekseriyetle bir şeyler getirmek ve merdiveni tırmanıp küçük kızın istediği bitkilerle yaprakları bulmaktı. Tohumları havanda ezerken, “Tatlıuyku zehirlerin en nazik olanıdır,” dedi küçük kız. “Birkaç tohum kalp çarpıntısını azaltır, ellerin titremesini keser ve insanın kendisini sakin ve güçlü hissetmesini sağlar. Bir çimdik tohum, derin ve rüyasız bir uyku verir. Üç çimdik, sonu olmayan bir uyku yaratır. Tadı şekerlidir, bu yüzden en çok keklerin, turtaların ve ballı şarabın içinde kullanılır. İşte, şekerin kokusunu alabilirsin.” Arya’nın havanı koklamasına izin verdi ve onu kırmızı bir cam şişe bulması için merdivene gönderdi. “Bu daha zalim bir zehirdir, tadı ve kokusu yoktur, dolayısıyla gizlenmesi kolaydır. İnsanlar bu zehre Lys’in gözyaşları, der. Şarapta ya da suyun içinde çözülür, insanın bağırsaklarını ve midesini yer, o bölgelerde oluşan bir hastalık gibi öldürür. Kokla.” Arya kokladı ve hiç koku alamadı. Küçük kız Lys’in gözyaşlarını bir kenara koyup taş bir kavanozu açtı. “Bu lapa, şahmeran kanıyla baharatlandırılır. Pişmiş ete kekikli bir koku verir ama yendiğinde vahşi bir delilik yaratır, hem hayvanlarda hem de insanlarda. Bir fare, şahmeran kanını tattıktan sonra bir aslana saldırabilir.”</p>

    <p>Arya dudağını ısırdı. “Köpeklerde işe yarar mı?”</p>

    <p>“Sıcakkanlı bütün hayvanlarda işe yarar.” Küçük kız, Arya’yı tokatladı.</p>

    <p>Arya elini yanağına götürdü, üzgünden çok şaşkındı. “Bunu neden yaptın?”</p>

    <p>“Ne zaman bir şey düşünse dudağını ısıran kız, Stark Hanedanı’ndan Arya’dır. Sen Stark Hanedanı’ndan mısın?”</p>

    <p>“Ben kimseyim.” Arya öfkeliydi. “<em>Sen</em> kimsin?”</p>

    <p>Küçük kızın cevap vermesini beklemiyordu ama kız cevap verdi. “Ben, kadim bir hanedanın tek çocuğu ve soylu babamın vârisi olarak doğdum. Annem ben küçükken ölmüş, onu hatırlamıyorum. Ben altı yaşındayken babam tekrar evlendi. Babamın karısı, kendi kızını doğurana kadar bana nazik davrandı. Sonra, babamın mirasının kendi kızına kalabilmesi için benim ölmemi arzu etti. Çok Yüzlü Tanrı’dan yardım istemeliydi ama tanrının ondan isteyeceği fedakârlığı göze alamazdı. Bu yüzden beni bizzat zehirlemeyi düşündü. Bana verdiği zehir, beni şu an gördüğün gibi bıraktı ama ölmedim. Kırmızı El Sarayı’ndaki şifacılar kadının ne yaptığını babama söylediğinde, babam buraya geldi ve fedakârlıkta bulundu, beni ve bütün varlığını tanrıya sundu. Çok Yüzlü Tanrı babamın dualarını duydu. Ben bir hizmetkâr olarak tapınağa getirildim ve babamın karısı hediyeyi aldı.”</p>

    <p>Arya temkinli gözlerle küçük kıza baktı. “Bu hikâye doğru mu?”</p>

    <p>“İçinde doğruluk var.”</p>

    <p>“Yalanlar da?”</p>

    <p>“Bir uydurma bir de mübalağa var.”</p>

    <p>Küçük kız hikâyeyi anlatırken Arya sürekli onun yüzünü izlemişti ama kız herhangi bir işaret vermemişti. “Çok Yüzlü Tanrı, babanın servetinin hepsini değil üçte ikisini aldı.”</p>

    <p>“Aynen öyle. Mübalağa buydu.”</p>

    <p>Arya sırıttı, sırıttığını fark edince yanağını çimdikledi. <em>Yüzüne hükmet,</em> dedi kendine. <em>Gülümsemem benim hizmetkârım, ben emrettiğimde gelmeli.</em> “Hikâyenin hangi bölümü yalandı?”</p>

    <p>“Hiçbir bölümü. Yalanla ilgili yalan söyledim.”</p>

    <p>“Öyle mi? Yoksa şimdi mi yalan söylüyorsun?”</p>

    <p>Ama küçük kız cevap veremeden, nazik adam gülümseyerek odaya girdi. “Bize geri dönmüşsün.”</p>

    <p>“Ay karardı.”</p>

    <p>“Karardı. Bizden ayrılmadan önce bilmediğin ne biliyorsun?”</p>

    <p>Arya az daha, <em>otuz yeni şey biliyorum,</em> diyecekti. “Küçük Narbo’nun üç parmağı kıvrılmıyor. Narbo bir kürekçi olmaya karar verdi.”</p>

    <p>“Bunu bilmek güzel. Başka?”</p>

    <p>Arya geçirdiği günü düşündü. “Quence’le Alaquo kavga ettiler ve gemiden ayrıldılar ama geri döneceklerini sanıyorum.”</p>

    <p>“Sadece sanıyor musun yoksa <em>biliyor</em> musun?”</p>

    <p>Arya, emin olduğu halde, “Sadece sanıyorum,” demek zorunda kaldı. Oyuncular da herkes gibi yemek yemek zorundaydı ve Quence’le Alaquo, Mavi Fener için yeterince iyi değillerdi.</p>

    <p>“Aynen öyle,” dedi nazik adam. “Ve üçüncü şey?”</p>

    <p>Arya bu sefer tereddüt etmedi. “Dareon öldü. Mutlu Liman’da uyuyan kara şarkıcı. Aslında Gece Nöbetçileri’nden kaçan bir firariydi. Biri onun boğazını kesti ve cesedini bir kanala attı ama çizmelerini sakladı.”</p>

    <p>“İyi çizmeler kolay bulunmuyor.”</p>

    <p>“Aynen öyle.” Arya yüzünü ifadesiz tutmaya çalışıyordu. “Bunu kim yapmış olabilir, merak ediyorum?”</p>

    <p>“Stark Hanedanı’ndan Arya.” Arya adamın gözlerini, ağzını, çene kaslarını izliyordu.</p>

    <p>“O kız mı? Onun Braavos’tan ayrıldığını sanıyordum. Sen kimsin?”</p>

    <p>“Kimse.”</p>

    <p>“Yalan söylüyorsun.” Nazik adam küçük kıza döndü. “Boğazım kurudu. Bana bir iyilik yap ve benim için bir kadeh şarap getir, beklenmedik bir şekilde bize geri dönen arkadaşımız Arya için de sıcak süt.”</p>

    <p>Arya, şehrin karşı tarafından tapınağa doğru gelirken, nazik adamın Dareon’la ilgili ne söyleyeceğini düşünüp durmuştu. Belki adam Arya’ya kızacaktı, belki de şarkıcıya Çok Yüzlü Tanrı’nın hediyesini verdiği için onu takdir edecekti. Arya bu konuşmayı kafasında yüzlerce kez canlandırmıştı ama sıcak süt aklına bile gelmemişti.</p>

    <p>Arya küçük kızın getirdiği sütü içti. Süt yanık kokuyordu ve ağızda acı bir tat bırakıyordu. “Şimdi yatağa git çocuk,” dedi nazik adam. “Yarın hizmet etmelisin.”</p>

    <p>Arya o gece rüyasında yine kurttu ama bu rüya diğerlerinden farklıydı. Bu rüyada, Arya’nın bir sürüsü yoktu. Tek başına dolaştı, sislerin içindeki gölgeleri takip ederek çatıların üstünde zıpladı ve bir kanalın kenarında yürüdü.</p>

    <p>Ertesi gün uyandığında, kördü.</p>
  </div>
</body>
</html>
