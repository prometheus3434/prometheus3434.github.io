<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Alayne</h1>

    <p>Doğan güneş pencerelerden içeri süzülürken, Alayne yatakta doğruldu ve gerindi. Gretchel onun uyandığını duyar duymaz sabahlığını getirmek için kalktı. Oda gece boyunca soğumuştu. <em>Kış geldiğinde daha beter olacak,</em> diye düşündü Alayne. <em>Kış, burayı bir mezar kadar soğuk yapacak.</em> Sabahlığı giydi ve kuşağını bağladı. “Ateş sönmek üzere,” dedi. “Bir kütük daha koy lütfen.”</p>

    <p>“Leydim nasıl isterse,” dedi yaşlı kadın.</p>

    <p>Alayne’in Bakire Kulesi’ndeki dairesi, Leydi Lysa’nın ölümünden önce kaldığı küçük yatak odasından daha geniş ve daha lükstü. Alayne’in kendine ait bir giyinme odası, tuvaleti ve balkonu vardı. Oymalı beyaz taştan yapılmış balkon bütün Vadi’yi görüyordu. Gretchel ateşle ilgilenirken, Alayne çıplak ayaklarıyla odanın karşı tarafına yürüdü ve dışarı çıktı. Ayaklarının altındaki taş her zaman olduğu gibi soğuktu ama manzaranın güzelliği bunu bir an için unutturdu. Bakire, Kartal Yuvası’nın yedi ince kulesinin en doğuda olanıydı. Yani Vadi, Alayne’in önünde uzanıyordu. Ormanlar, nehirler ve tarlalar sabah ışığında pusluydu. Güneşin dağlara vuruş açısı, onları som altından yapılmış gibi gösteriyordu.</p>

    <p><em>Çok güzel.</em> Devin Mızrağı’nın karla kaplı zirvesi Alayne’in üzerinde yükseliyordu. Buz ve taştan müteşekkil uçsuz bucaksız dağ, omzuna tünemiş olan kaleyi cüceleştiriyordu. Yaz mevsimlerinde Alyssa’nın Gözyaşları’nın aktığı sarp uçurumdan, şimdi on metrelik buz saçakları sarkıyordu. Donmuş şelalenin üzerinde bir kartal süzülüyordu, mavi kanatları sabah semasında genişçe açılmıştı. <em>Keşke benim de kanatlarım olsaydı.</em></p>

    <p>Alayne ellerini oymalı tırabzana koydu ve aşağı baktı. Yüz seksen metre aşağıdaki Gök’ü, dağa oyulmuş basamakları ve Kar’la Taş’ın önünden geçerek vadi zeminine kadar inen yılankavi yolu görebiliyordu. Ay Kapıları’nın bir çocuk oyuncağı kadar küçük duran kulelerini ve iç kalelerini görebiliyordu. Duvarların etrafında İstidacı Lordlar’ın orduları kıpırdanıyordu, bir karınca yuvasından çıkan karıncalar gibi çadırlarından çıkıyorlardı. <em>Keşke gerçekten karınca olsalardı,</em> diye düşündü Alayne, <em>o zaman üstlerine basıp onları ezebilirdik.</em></p>

    <p>Genç Lord Hunter ve askerleri iki gün önce diğerlerine katılmıştı. Lord Nestor, Kapılar’ı kapatmıştı ama lordun garnizonu üç yüzden az adama sahipti. İstidacı Lordlar’ın her biri bin adam getirmişti ve altı lord vardı. Alayne, onların isimlerini kendi ismi kadar iyi biliyordu. Keskinşarkı Lordu Benedar Belmore. Dokuzyıldız Şövalyesi Symond Templeton. Kızılhisar Lordu Horton Redfort. Demirmeşe Leydisi Anya Waynwood. Herkes tarafından Genç Lord Hunter olarak anılan Uzunyay Kalesi Lordu Gilwood Hunter. Ve bütün lordların en kudretlisi Yohn Royce, heybetli Bronz Yohn, Taşyazı Lordu, Nestor’ın kuzeni ve Royce Hanedanı’nın ana dalının başı. Lysa Arryn’in ölümünden sonra, altı lord Taşyazı’da toplanmış ve bir antlaşma imzalamıştı; Lord Robert’ı, Vadi’yi ve birbirlerini savunacaklarına dair yemin etmişlerdi. Bildirileri Lord Savunucu’dan bahsetmiyordu ama “haksız yönetimin” ve “sahte dostlar ile şeytani danışmanların” ortadan kalkması gerektiğini söylüyordu.</p>

    <p>Bacaklarına ani ve şiddetli bir rüzgâr çarptığında, Alayne kahvaltıda giyeceği elbiseyi seçmek için içeri girdi. Petyr, merhum karısının kıyafetlerini ona vermişti, Alayne’in o güne kadar hayalini kurduğu her şeyin ötesinde ipekler, satenler, kadifeler ve kürkler. Fakat kıyafetlerin çoğu ona büyük gelmişti; Leydi Lysa, üst üste yaşadığı hamilelikler, ölü doğumlar ve düşükler sırasında aşırı şişmanlaşmıştı. Bununla birlikle, en eski elbiselerin bazıları Nehirova’nın genç Lysa Tully’si için dikilmişti ve Gretchel de diğerlerini Alayne’e uyacak şekilde tadil edebilmişti; on üç yaşındaki Alayne, teyzesinin yirmi yaşındaki bacak boyuna sahipti.</p>

    <p>O sabah Alayne’in gözleri, yarısı Tully kırmızısı yarısı Tully mavisi olan kürk astarlı bir elbiseye takıldı. Gretchel, Alayne’in geniş kollu elbiseyi giymesine yardım etti ve elbisenin sırtını bağladı, sonra kızın saçlarını fırçalayıp topladı. Alayne dün gece yatağa girmeden önce saçlarının rengini koyulaştırmıştı. Teyzesinin verdiği boya, saçlarının asıl rengi olan parlak kızılı, yanık kahveye dönüştürüyordu ama diplerden tekrar kırmızılar çıkması çok uzun sürmüyordu. <em>Peki boya bittiğinde ne yapacağım?</em> Boya, Dar Deniz’in karşısından, Tyrosh’tan gelmişti.</p>

    <p>Alayne, kahvaltı için aşağı inerken Kartal Yuvası’nın durgunluğuna bir kez daha şaşırdı. Bütün Yedi Krallık’ta bundan daha sessiz bir kale yoktu. Buradaki hizmetkârlar az sayıda ve yaşlıydı, küçük lordu heyecanlandırmamak için seslerini sürekli alçak tutuyorlardı. Dağda hiç at yoktu, hırlayıp havlayan tazılar yoktu, avluda talim yapan şövalyeler yoktu. Beyaz taş koridorlarda yürüyen muhafızların ayak sesleri bile tuhaf bir şekilde boğuktu. Alayne, kulelerin etrafında inleyen ve iç geçiren rüzgârı duyabiliyordu ama hepsi buydu. Kartal Yuvası’na ilk geldiğinde, Alyssa’nın Gözyaşları’nın mırıltıları da vardı ama şimdi şelale donmuş durumdaydı. Gretchel, şelalenin bahara kadar sessiz kalacağını söylemişti.</p>

    <p>Alayne, Lord Robert’ı, mutfakların üstündeki Sabah Salonu’nda buldu. Çocuk isteksiz bir şekilde, yulaf lapası ve balla dolu büyük bir kâseye ahşap kaşık sokuyordu. “Ben yumurta istemiştim,” diye şikâyet etti Alayne’i görünce. “<em>Üç</em> rafadan yumurta ve biraz jambon istemiştim.”</p>

    <p>Kalede yumurta yoktu, tıpkı jambon olmadığı gibi. Kartal Yuvası’nın ambarları, kaledekileri bir yıl boyunca beslemeye yetecek kadar yulaf, mısır ve arpayla doluydu ama vadi zemininden yukarı taze yiyecek maddelerinin çıkması, Mya Taş isimli bir piçe bağlıydı. İstidacı Lordlar dağın dibinde kamp kurmuşken, Mya’nın yukarı çıkabileceği bir yol yoktu. Altı lordun içinde, Kapılar’a gelen ilk kişi olan Lord Belmore, Serçeparmak’a bir kuzgun göndermiş ve Lord Robert aşağı yollanana kadar Kartal Yuvası’na yiyecek gitmeyeceğini söylemişti. Bu tam bir kuşatma sayılmazdı, henüz değil, fakat kuşatmaya en yakın ikinci şeydi.</p>

    <p>Alayne, küçük lorda, “Mya geldiğinde yumurta yiyebilirsin, hem de istediğin kadar,” diye söz verdi. “Mya yumurta, yağ, kavun ve çeşit çeşit lezzetli şeyler getirecek.”</p>

    <p>Çocuk tatmin olmadı. “Ben <em>bugün</em> yumurta yemek istemiştim.”</p>

    <p>“Tatlıbülbül, yumurtamız yok, bunu biliyorsun. Lütfen, yulaf lapanı ye, tadı çok güzel.” Alayne kendi kâsesinden bir kaşık dolusu lapa aldı.</p>

    <p>Robert kaşığını kâseye sokup çıkardı ama ağzına götürmedi. “Aç değilim,” dedi. “Yatağa dönmek istiyorum. Dün gece hiç uyumadım. Şarkılar duydum. Üstat Colemon bana rüya şarabı verdi ama şarkıları yine de duydum.”</p>

    <p>Alayne kaşığını masaya bıraktı. “Eğer biri şarkı söylemiş olsaydı ben de duyardım. Kötü bir rüya görmüşsün, hepsi bu.”</p>

    <p>“Hayır, rüya <em>değildi.</em>” Çocuğun gözleri yaşlarla doldu. “Marillion yine şarkı söylüyordu. Baban onun öldüğünü söylüyor ama ölmedi.”</p>

    <p>“Öldü.” Çocuğun böyle konuştuğunu duymak Alayne’i korkutuyordu. <em>Küçük ve hasta olması yeterince kötü, bir de delirirse ne yaparım?</em> “Tatlıbülbül, o öldü. Marillion senin leydi anneni çok seviyordu, ona yaptığı şeyle yaşayamadı ve gökyüzüne yürüdü.” Alayne de Robert gibi Marillion’ın cesedini görmemişti ama şarkıcının ölümünden şüphe duymuyordu. “O gitti, gerçekten.”</p>

    <p>“Ama onu her gece duyuyorum. Panjurları kapatıp kafamın üstüne bir yastık koyduğumda bile. Baban onun dilini kesmeliydi. Ona bunu yapmasını <em>söyledim</em> ama yapmadı.”</p>

    <p><em>İtirafa bulunmak için bir dile ihtiyacı vardı.</em> “İyi bir çocuk ol ve yulaf lapanı ye,” diye yalvardı Alayne. “Lütfen? Benim için?”</p>

    <p>“Ben yulaf lapası istemiyorum.” Robert, kaşığını salonun karşı tarafına fırlattı. Kaşık bir duvar halısına çarptı ve ipek ayın üstünde lapa lekesi bıraktı. “<em>Lord</em> yumurta istiyor!”</p>

    <p>“Lord lapasını yemeli ve şükretmeli,” dedi Petyr’ın sesi. Alayne döndü ve kapı kemerinin altında Petyr’ı gördü, adamın yanında Üstat Colemon vardı. “Lord Savunucu’yu dinlemelisiniz lordum,” dedi üstat. “Lord sancak beyleriniz, size saygılarını sunmak üzere dağı tırmanıyorlar, güçlü olmanız gerek.”</p>

    <p>Robert, parmak eklemiyle sol gözünü ovuşturdu. “Onları gönder. Onları istemiyorum. Eğer gelirlerse, onları uçururum.”</p>

    <p>“Beni fena halde baştan çıkarıyorsunuz lordum ama onlara güvenli geçiş söz verdim,” dedi Petyr. “Her halükârda, onları geri çevirmek için geç kaldık. Şimdiye dek Taş’a kadar tırmanmış olmalılar.”</p>

    <p>“Bizi neden rahat bırakmıyorlar?” diye hayıflandı Alayne. “Onlara bir zarar vermedik. Bizden ne <em>istiyorlar?</em>”</p>

    <p>“Sadece Lord Robert’ı. Onu ve Vadi’yi.” Petyr gülümsedi. “Sekiz kişi olacaklar. Lord Nestor onlara yolu gösteriyor, Lyn Corbray de yanlarında. Sör Lyn, kan yakınlardayken uzakta duracak türden bir adam değil.”</p>

    <p>Petyr’ın sözleri Alayne’in korkularını azaltmadı. Lyn Corbray, düellolarda, hemen hemen savaş meydanlarında öldürdüğü kadar çok adam öldürmüştü. Şövalyeliğini Robert’ın İsyanı sırasında kazanmıştı; önce Martı Kasabası’nın kapılarında Lord Jon Arryn’e karşı dövüşmüştü, sonra da Jon Arryn’in sancağının altında Üç Dişli Mızrak’ta. Orada, Kral Muhafızları’nın beyaz şövalyelerinden biri olan Prens Lewyn’i öldürmüştü. Petyr bir keresinde, Prens Lewyn’in, mücadelenin akıntısı tarafından son bir dans için Meyus Leydi’nin önüne sürüklendiğinde zaten ağır yaralı olduğunu söylemişti ama ardından eklemişti, “Lakin bu, Corbray’in yanında dillendirmek isteyeceğin bir ayrıntı değil. Bunu yapanlar, işin gerçeğini cehennemin salonlarında bizzat Martell’e sorma fırsatı buluyorlar.” Eğer Alayne’in, Robert’ın muhafızlarından duyduğu şeylerin yarısı bile doğruysa, Lyn Corbray altı İstidacı Lordun toplamından daha tehlikeliydi. “O neden geliyor?” diye sordu Alayne. “Corbrayler’in sizden yana olduğunu sanıyordum.”</p>

    <p>“Lord Lyonel Corbray benim yönetimime karşı iyi niyetli,” dedi Petyr, “fakat kardeşi kendi bildiğini okuyor. Üç Dişli Mızrak’ta, Lyonel ve Lyn’in babası yara alıp devrildiğinde, Meyus Leydi’yi yerden kaldıran ve lordu deviren adamı öldüren Lyn’di. Lyonel yaşlı adamı artçı kuvvetin yanındaki üstada taşırken; Lyn, babasının, Robert’ın sol kanadını tehdit eden Dornelulara karşı başlattığı taarruzu komuta etti, onların savunma hattını dağıttı ve Lewyn Martell’i katletti. Böylece, Lord Corbray öldüğünde Meyus Leydi lordun küçük oğluna kaldı. Lordun arazilerini, unvanını, kalesini ve bütün sikkelerini Lyonel aldı ama buna rağmen kendini, doğumla gelen hakkından yoksun bırakılmış gibi hissetti. Sör Lyn... Lyonel’ı beni sevdiği kadar seviyor. Lysa’nın elini kendisi için istemişti.”</p>

    <p>“Sör Lyn’den hoşlanmıyorum,” diye üsteledi Robert. “Onu burada istemiyorum. Onu geri gönder. Buraya gelebileceğini asla söylemedim. <em>Buraya</em> gelemez. Kartal Yuvası <em>zapt edilemez</em> bir kaledir, annem söyledi.”</p>

    <p>“Anneniz öldü lordum. On altıncı isim gönünüze kadar Kartal Yuvası’nı ben yönetiyorum.” Petyr, mutfak merdiveninin yanında bekleyen kambur sırtlı hizmetçi kadına döndü. “Mela, lordumuza yeni bir kaşık getir. Yulaf lapasını yemek istiyor.”</p>

    <p>“<em>İstemiyorum!</em> Yulaf lapam <em>uçsun!</em>” Robert bu sefer kâseyi, lapayı, balı, hepsini fırlattı. Petyr Baelish çevik bir hareketle yana kaçtı ama Üstat Colemon o kadar hızlı değildi. Ahşap kâse adamın göğsüne çarptı ve kâsenin içindekiler yukarı doğru patlayarak üstadın omuzlarına ve yüzüne saçıldı. Adam, hiç de üstatvari olmayan bir şekilde ciyakladı. Alayne, küçük lordu sakinleştirmek için döndü ama geç kalmıştı. Kriz başlamıştı. Robert’ın çırpınan eli süt sürahisini havaya uçurdu. Çocuk ayağa kalkmaya çalışırken sandalyesini devirdi ve dengesini kaybedip sırtüstü yere düştü. Düşerken tek ayağı Alayne’in karnına çarptı, öyle sert bir darbeydi ki kiz soluksuz kaldı. “Ah, tanrılar merhamet edin,” dedi Petyr tiksinti dolu bir sesle.</p>

    <p>Üstat Colemon sakinleştirici sözler mırıldanarak küçük lordun üstüne eğildiğinde, adamın yüzü ve saçları yulaf lapası topaklarıyla kaplıydı. Lapanın bir parçası, gri ve yumrulu bir gözyaşı damlası gibi üstadın sağ yanağından aşağı aktı. Alayne umutlu olmaya çalışarak, <em>bu, sonuncusu kadar kötü bir kriz değil,</em> diye düşündü. Titremeler durduğunda, Petyr’ın emriyle iki muhafız geldi, gök mavisi pelerinler ve gümüşi örgü zırhlar giymişlerdi. “Onu yatağına götürün ve sülükleyin,” dedi Lord Savunucu. Uzun boylu muhafız, çocuğu kollarına aldı. <em>Onu ben bile taşıyabilirim,</em> diye düşündü Alayne. <em>Bir bez bebekten daha ağır değil.</em></p>

    <p>Colemon, muhafızı takip etmeden önce bir an oyalandı. “Lordum, bu görüşme başka bir güne bırakılsa daha iyi olur. Leydi Lysa’nın ölümünden sonra lordumuzun krizleri kötüleşti. Daha sık ve daha şiddetli gerçekleşiyor. Çocuğu cesaret edebildiğim kadar sık sülüklüyorum ve uyumasına yardım etmek için rüya şarabıyla haşhaş sütünü karıştırıyorum ama...”</p>

    <p>“Günde on iki saat uyuyor,” dedi Petyr. “Ara sıra uyanık olmasını istiyorum.”</p>

    <p>Üstat parmaklarıyla saçlarını taradı, yere lapa topakları aktı. “Lordumuz ne zaman aşırı heyecanlansa, Leydi Lysa ona göğsünü verirdi. Aliüstat Ebrose anne sütünün şifa verici özellikleri olduğunu iddia eder.”</p>

    <p>“Tavsiyeniz bu mu üstat? Kartal Yuvası Lordu ve Vadi’nin Savunucusu için bir sütanne mi bulalım? Onu ne zaman sütten keselim, düğün gününde mi? Böylece, sütannesinin meme ucundan doğrudan karısının meme ucuna geçebilir.” Lord Petyr’ın kahkahası, onun bu konuda ne düşündüğünü açıkça söylüyordu. “Hayır, hiç sanmıyorum. Size başka bir yol önereceğim. Çocuk tatlılara düşkün, öyle değil mi?”</p>

    <p>“Tatlılar?” dedi Colemon.</p>

    <p>“Tatlılar. Pastalar ve turtalar, reçeller ve jöleler, peteğinde ballar. Belki de, çocuğun sütüne bir çimdik tatlı uyku katmalısınız, bunu denediniz mi? Sadece bir çimdik, çocuğu sakinleştirmek ve şu rezil titremeleri durdurmak için.”</p>

    <p>“Bir çimdik?” Üstat yutkunurken, adamın boğazındaki elma yukarı aşağı hareket etti. “Küçük bir çimdik... olabilir, olabilir. Çok az miktarda ve uzun aralıklarla, evet, bunu deneyebilirim...”</p>

    <p>“Bir çimdik,” dedi Lord Petyr, “onu lordların önüne getirmeden önce.”</p>

    <p>“Nasıl emrederseniz lordum.” Üstat aceleyle dışarı çıktı, boynundaki zincir her adımda hafifçe şıngırdadı.</p>

    <p>Üstat gittiğinde, “Baba,” dedi Alayne, “kahvaltı için bir kâse yulaf lapası alır mısınız?”</p>

    <p>“Yulaf lapasından nefret ederim.” Petyr, Alayne’e Serçeparmak gözleriyle baktı. “Kahvaltımı bir öpücükle yapmayı tercih ederim.”</p>

    <p>Gerçek bir kız evlat, babasına öpücük vermeyi reddetmezdi; Alayne, Petyr’ın yanına gitti, adamın yanağına kuru bir öpücük kondurdu ve aynı hızla geri çekildi.</p>

    <p>“Ne kadar... vazifeşinas.” Serçeparmak’ın ağzı gülümsüyordu ama gözleri değil. “Pekâlâ, aslında senin için başka vazifelerim de var. Aşçıya biraz bal ve kuru üzümle birlikte kırmızı şarap kaynatmasını söyle. Konuklarımız o uzun tırmanıştan sonra susamış ve üşümüş halde olacaklar. Buraya vardıklarında onları sen karşılayacaksın ve ikramda bulunacaksın. Şarap, ekmek ve peynir. Elimizde ne çeşit peynirler kaldı?”</p>

    <p>“Keskin beyaz ve kokulu mavi.”</p>

    <p>“Beyaz. Ve üstünü değiştirsen iyi olur.”</p>

    <p>Alayne gözlerini indirip elbisesine baktı; Nehirova’nın koyu mavisi ve zengin kırmızı. “Çok mu...”</p>

    <p>“Çok <em>Tully.</em> İstidacı Lordlar, piç kızımı ölü karımın kıyafetlerinin içinde etrafta dolaşırken göbekten hoşlanmazlar. Başka bir elbise seç. Gök mavisi ve kemik renginden uzak durmanı söylememe gerek var mı?”</p>

    <p>“Hayır.” Gök mavisi ve kemik rengi, Arryn Hanedanı’nın renkleriydi. “Sekiz kişi dediniz... Bronz Yohn onlardan biri mi?”</p>

    <p>“Önem arz eden tek kişi.”</p>

    <p>“Bronz Yohn beni <em>tanıyor,</em>” diye hatırlattı Alayne. “Oğlu siyahları giymek için kuzeye at sürdüğünde, Yohn, Kışyarı’nda konuk olmuştu.” Sansa, Sör Waymar’a çılgınca âşık olduğunu hayal meyal hatırladı ama bu bir ömür önceydi, Sansa o zamanlar küçük ve aptal bir kızdı. “Sadece bu da değil. Lord Royce beni... Sansa Stark’ı, Kral Toprakları’ndaki El turnuvasında tekrar gördü.”</p>

    <p>Petyr tek parmağını Alayne’in çenesinin altına koydu. “Royce’un bu güzel yüze baktığından şüphem yok ama bu binlerce yüzden biriydi. Turnuvada dövüşen bir adam, kalabalığın içindeki bir çocuktan çok daha önemli şeylere dikkat etmek zorundadır. Kışyarı’na gelince, Sansa orada kızıl saçlı küçük bir kızdı. Benim kızım uzun boylu, güzel bir bakire ve saçları kestane rengi. İnsanlar görmeyi bekledikleri şeyleri görürler Alayne.” Kızın burnunu öptü. “Maddy çalışma odasında bir ateş yaksın. İstidacı Lordlar’ımızı orada kabul edeceğim.”</p>

    <p>“Yüksek Salon’da değil mi?”</p>

    <p>“Hayır. Lordlar beni Arrynler’in yüksek koltuğunun yakınlarında görmesinler; o koltuğa oturmak niyetinde olduğumu düşünebilirler. Benimki kadar sıradan bir popo, o kadar mağrur minderlere asla heveslenmemeli.”</p>

    <p>“Çalışma odası.” Alayne orada durmalıydı ama kelimeler ağzından çıkıverdi. “Onlara Robert’ı verirseniz...”</p>

    <p>“...ve Vadi’yi?”</p>

    <p>“Vadi <em>zaten</em> onların.”</p>

    <p>“Ah, büyük bir bölümü, bu doğru. Lakin tamamı değil. Martı Kasabası’nda çok seviliyorum, üstelik benim de kendi lord arkadaşlarım var. Grafton, Lynderly, Lyonel, Corbray... Bu adamların İstidacı Lordlar’a denk olmadığını kabul ediyorum ama nereye gitmemizi istiyorsun Alayne? Parmaklar’daki kudretli kaleme geri mi dönelim?”</p>

    <p>Alayne bunu düşünmüştü. “Joffrey, Harrenhal’u size verdi. Orada kendi başınıza bağımsız bir lordsunuz.”</p>

    <p>“Titren. Lysa’yla evlenebilmek için büyük bir makama ihtiyacım vardı ve Lannisterlar bana Casterly Kayası’nı verecek değillerdi.”</p>

    <p>“Evet ama kale <em>sizin.</em>”</p>

    <p>“Ah, hem de ne kale. Mağaramsı salonlar ve yıkık kuleler, hayaletler ve esintiler, ısıtması pahalı ve garnizon kurulması imkânsız... bir de şu küçük lanet sorunu var.”</p>

    <p>“Lanetler sadece şarkılarda ve masallarda olur.”</p>

    <p>Bu sözler Serçeparmak’ı eğlendirmiş gibiydi. “Birileri zehirli bir ok yüzünden ölen Gregor Clegane’le ilgili şarkı yaptı mı? Ya da ondan önceki paralı askerle ilgili? Sör Gregor onun ellerini ve ayaklarını eklem yerlerinden teker teker ayırdı. O paralı asker, kaleyi Sör Amory Lorch’tan almıştı, Lorch da Lord Tywin’den. Birini bir ayı öldürdü, diğerini de senin cüce. Leydi Whent’in de öldüğünü duydum. Lothstonlar, Stronglar, Harrowayler... Harrenhal ona dokunan her eli kuruttu.”</p>

    <p>“Öyleyse kaleyi Lord Frey’e verin.”</p>

    <p>Petyr güldü. “Belki de veririm. Ya da daha iyisi, tatlı Cersei’ye veririm. Onun hakkında kötü konuşmamalıyım gerçi, bana fevkalade duvar halıları gönderiyor. Nasıl da nazik, değil mi?”</p>

    <p>Kraliçenin adını duymak Alayne’i kaskatı etti. “O nazik biri <em>değil.</em> Beni korkutuyor. Eğer nerede olduğumu öğrenirse...”</p>

    <p>“...onu plandığımdan daha erken oyundan çıkarmak zorunda kalırım. Önce o kendi kendini çıkarmazsa tabii.” Petyr hafifçe gülümsedi. “Taht oyunlarında, en mütevazı taşların bile kendi iradeleri olabilir. Bazen onlar için planladığın hamleleri yapmayı reddederler. Bunu iyi belle Alayne. Cersei Lannister’ın hâlâ öğrenmediği bir ders bu. Şimdi, senin yapacak işlerin yok mu?”</p>

    <p>Vardı gerçekten. Alayne, önce şarabın kaynatılmasıyla ilgilendi, konuklara yakışır bir tekerlek keskin beyaz peynir buldu ve İstidacı Lordlar’ın beklenenden fazla adam getirmesi ihtimaline karşı, aşçıya yirmi kişiye yetecek kadar ekmek pişirmesini emretti. <em>Ekmeğimizi ve tuzumuzu yedikleri anda konuğumuz olurlar ve bize zarar veremezler.</em> Freyler, İkizler’de, Sansa’nın leydi annesini ve ağabeyini öldürdüklerinde bütün misafirperverlik yasalarını çiğnemişlerdi ama Alayne, Yohn Royce gibi soylu bir lordun aynı şeyi yapacak kadar alçalacağına inanmıyordu.</p>

    <p>Sırada çalışma odası vardı. Odanın zemini bir Myr halısıyla kaplıydı, yani yere hasır sermeye gerek yoktu. Alayne, iki hizmetkâr adamdan, ahşap masayı kurmalarını ve deri kaplı meşe sandalyelerden sekizini odaya getirmelerini istedi. Bir ziyafet için; masanın baş tarafına bir, ayak tarafına bir ve her iki yanına üçer sandalye koyardı ama bu bir ziyafet değildi. Hizmetkârlara, masanın bir tarafına altı, diğer tarafına iki sandalye yerleştirmelerini söyledi. İstidacı Lordlar şimdiye kadar Kar’a ulaşmış olmalıydı. Tırmanış, katır sırtında bile günün büyük bölümünü alırdı. Yürüyerek gerçekleştirildiğinde günlerce sürebilirdi.</p>

    <p>Lordlar, büyük ihtimalle gecenin geç saatlerine kadar konuşacaklardı. Yeni mumlara ihtiyaç duyacaklardı. Maddy ateşi yaktıktan sonra, Alayne kadını aşağı gönderdi ve Lord Waxley’nin, Leydi Lysa’yı kazanmaya çalışırken getirdiği kokulu mumları bulmasını istedi. Sonra, şarabı ve ekmekleri kontrol etmek için tekrar mutfağa gitti. Her şey yolunda görünüyordu ve Alayne’in banyo yapıp üstünü değiştirmesi için hâlâ yeterli zaman vardı.</p>

    <p>Mor ipekten dikilmiş bir elbise Alayne’i duraksattı, gözlerinin rengini vurgulayacak gümüş astarlı mavi kadife bir elbise de vardı ama Alayne neticede bir piç olduğunu ve konumunun üzerinde giyinmemesi gerektiğini hatırladı. Seçtiği elbise kuzu yünüydü, kahverengiydi ve basit bir kesimi vardı. Elbisenin beden kısmına, kollarına ve eteklerine, altın iplikle asma yaprakları işlenmişti. Hizmetçi bir kızın giyebileceğinden biraz daha gösterişli olmasına rağmen, mütevazı ve münasip bir elbiseydi. Petyr, Leydi Lysa’nın bütün mücevherlerini de Alayne’e vermişti. Alayne çeşitli kolyeler denedi ama hepsi de fazla şatafatlı göründü. Neticede sonbahar sarısı kadife bir kurdele seçti. Gretchel, Lysa’nın gümüş aynasını getirdiğinde, kurdelenin rengi Alayne’in saçlarının koyu kahvesiyle kusursuz göründü. <em>Lord Royce beni asla tanıyamaz,</em> diye düşündü Alayne. <em>Kendimi ben bile zor tanıyorum.</em></p>

    <p>Alayne Taş, kendisini neredeyse Petyr Baelish kadar cesur hissederek gülümsedi ve konukları karşılamak üzere aşağı indi.</p>

    <p>Kartal Yuvası, bütün Yedi Krallık’ta, ana girişi zindanların altında olan tek kaleydi. Dik taş basamaklar dağın yamacını tırmanıyor, Taş ve Kar isimli yol kalelerinin önünden geçiyor ama Gök’te son buluyordu. Tırmanışın son yüz seksen metresi dikeydi, müstakbel konuklar katırlarından inmek ve bir seçim yapmak zorundaydı. Malzemeleri yukarı çıkarmak için kullanılan sepetlere binebilir ya da kayaya oyulmuş tutamaçları kullanarak kaleye tırmanabilirlerdi.</p>

    <p>İstidacı Lordlar’ın en yaşlı üyeleri olan Lord Redfort ve Leydi Waynwood vinçle yukarı çekilmeyi tercih etti. Daha sonra sepet, şişman Lord Belmore için bir kez daha aşağı indirildi. Diğer lordlar tırmandı. Alayne onları Hilal Oda’da, ateşin yanında karşıladı ve Lord Robert adına selamladı. Onlara ekmek, peynir ve gümüş kadehlerin içinde sıcak şarap ikram etti.</p>

    <p>Petyr, Alayne’e çalışması için kucak dolusu parşömen vermişti, bu yüzden Alayne, lordların yüzlerini tanımasa da armalarını biliyordu. Kırmızı kale aşikâr bir şeklide Redfort’tu; gri bir sakalı ve mülayim güzleri olan kısa boylu bir adam. İstidacı Lordlar’ın arasındaki tek kadın olan Leydi Waynwood’un giydiği koyu yeşil harmaninin göğsüne, oltu taşı boncuklarla Waynwoodlar’ın kırık tekerleği işlenmişti. Mor zeminde altı çan, bu Belmore’du. Armut bedenli ve düşük omuzlu adamın sakalları, çok katlı bir çeneden fışkıran gri bir dehşetti. Symond Templeton’ın sakalı, Belmore’unkine kıyasla siyah ve sivriydi. Dokuzyıldız Şövalyesi’nin gagalı burnu ve buz mavisi gözleri, adamı zarif bir av kuşu gibi gösteriyordu. Şövalyenin takımında dokuz siyah yıldız ile altın bir çarpı işareti vardı. Genç Lord Hunter’ın kakım pelerini, pelerinin yakasına iğnelenmiş broşu görene dek Alayne’in kafasını karıştırdı; yelpaze şeklinde dizilmiş altı gümüş ok. Alayne, adamın yaşının kırk değil elli olduğunu tahmin ederdi. Genç Lord Hunter’ın babası, hemen hemen altmış yıl boyunca Uzunyay Kalesi’ni yönetmiş ve sonra öyle beklenmedik bir şekilde ölmüştü ki bazı insanlar, genç lordun, mirasını almak için acele ettiğini fısıldamıştı. Hunter’ın yanakları ve burnu elma gibi kırmızıydı, adamın üzümlere düşkün olduğu belliydi. Alayne, Hunter’ın kadehini boşalır boşalmaz doldurmaya gayret etti.</p>

    <p>Gruptaki en genç adamın göğsünde, pençelerini kan kırmızısı bir kalbe geçirmiş üç kuzgun vardı. Kahverengi saçları omuz boyundaydı, alnında serseri bir bukle kıvrılmıştı. Adamın sert ağzına ve huzursuz gözlerine bakarak, <em>Sör Lyn Corbray,</em> diye düşündü Alayne.</p>

    <p>En son Roycelar geldi; Lord Nestor ve Bronz Yohn. Taşyazı Lordu, Tazı kadar uzundu. Gri saçlarına ve çizgilerle dolu yüzüne rağmen, Lord Yohn o devasa ve eğri büğrü elleriyle kendisinden çok daha genç adamları çubuk kırarcasına bitirebilirmiş gibi görünüyordu. Lordun çizgili ve ciddi yüzü, Sansa’ya adamın Kışyarı’nda geçirdiği zamanları anımsattı. Lordu masada, Leydi Catelyn’le sessizce konuşurken hatırladı. Eyerinin arkasında bir erkek geyikle avdan dönen adamın, duvarlarda patlayan sesini duydu. Onu avluda, elinde bir talim kılıcıyla, Lord Eddard’ı yere devirdikten sonra Sör Rodrick’i de yenmek için dönerken gördü. <em>Beni tanıyacak. Nasıl tanımaz?</em> Kendini lordun ayaklarına atıp onun korumasına girmek için yalvarmayı düşündü. <em>Robb için dövüşmedi, neden benim için dövüşsün? Savaş bitti ve Kışyarı düştü.</em> “Lord Royce,” dedi ürkek bir tavırla, “soğuğu üstünüzden atmak için bir kadeh şarap alır mısınız?”</p>

    <p>Bronz Yohn’un arduvaz grisi gözleri, Alayne’in gördüğü en gür kaşların altında yarı gizlenmiş haldeydi. Adam, Alayne baktığında gözleri kırıştı. “Seni tanıyor muyum çocuk?”</p>

    <p>Alayne dilini yutmuş gibi hissetti ama Lord Nestor onu kurtardı. “Alayne, Lord Savunucu’nun nüfusuna kabul ettiği gayrimeşru kızı,” dedi kuzenine.</p>

    <p>“Serçeparmak’ın serçe parmağı boş durmamış,” dedi Sör Lyn Corbray şeytani bir gülümsemeyle. Belmore güldü. Alayne yanaklarının kızardığını hissedebiliyordu.</p>

    <p>“Kaç yaşındasın çocuk?” diye sordu Leydi Waynwood.</p>

    <p>“On dört leydim.” Sansa, Alayne’in kaç yaşında olması gerektiğini bir an için unutmuştu. “Çocuk değilim, çiçek açmış bir genç kızım.”</p>

    <p>“Çiçeği <em>koparılmış</em> bir genç kız olmadığını umalım.” Genç Lord Hunter’ın çalıya benzeyen sakalı, adamın ağzını tamamen saklıyordu.</p>

    <p>Alayne orada değilmiş gibi, “Yine de,” dedi Lyn Corbray, “yakında koparılacak kadar olgunlaşmış olduğunu söyleyebilirim.</p>

    <p>“Yürek Ocağı’nda nezaket yerine geçen şey bu mu?” Anya Waynwood’un saçları grileşmeye başlamıştı, gözlerinin kenarında kaz ayağı şeklinde çizgiler ve çenesinin altında sarkık bir deri parçası vardı ama kadının asil havasını görmemek mümkün değildi. “Bu kız genç ve soylu, üstelik yeterince dehşet yaşamış. Dilinize dikkat edin sör.”</p>

    <p>“Benim dilim beni ilgilendirir,” diye karşılık verdi Corbray. “Siz kendi dilinizle ilgilenmelisiniz leydim. Sayısız ölü adamın da söyleyebileceği gibi, azarlanmayı asla hoş karşılayamadım.”</p>

    <p>Leydi Waynwood, Alayne’e döndü. “En iyisi bizi babana götür Alayne. Bu işi ne kadar çabuk bitirirsek o kadar iyi.”</p>

    <p>“Lord Savunucu sizi çalışma odasında bekliyor. Eğer lordlarım beni takip ederlerse.” Hilal Oda’dan çıktılar, mahzen mezarların ve zindanların çevresinden dolaşan dik mermer basamakları tırmandılar ve İstidacı Lordlar’ın görmezden geldiği üç katil deliğinin altından geçtiler. Çok geçmeden, Belmore körük gibi nefes alıyordu ve Redfort’un yüzü saçları kadar griydi. Basamakların tepesindeki muhafızlar yivli kapıyı yukarı çekti. “Eğer lordlarım memnun olacaksa, bu taraftan.” Alayne onları bir düzine olağanüstü duvar halısının önünden geçirerek kemerli koridorun sonuna götürdü. Sör Lothor Brune, çalışma odasının kapısında duruyordu. Lordlar için kapıyı açtı ve onların peşinden odaya girdi.</p>

    <p>Petyr, elinde bir kadeh şarapla ahşap masada oturuyordu, beyaz ve buruşuk bir parşömeni inceliyordu. İstidacı Lordlar sıra halinde içeri girerken, Petyr gözlerini yukarı kaldırdı. “Lordlarım, hoş geldiniz. Siz de öyle leydim. Tırmanış çok yorucu, biliyorum. Lütfen oturun. Alayne, tatlım, soylu dostlarımız için biraz daha şarap.”</p>

    <p>“Nasıl isterseniz baba.” Mumların yakılmış olduğunu görmek Alayne’i memnun etti; çalışma odası, muskat ve diğer pahalı baharatların kokularıyla doluydu. Alayne şarap sürahisini almaya giderken, konuklar yan yana sandalyelere oturdu... Lord Petyr’ın yanındaki boş sandalyeye oturmak için masanın etrafını dolaşmadan önce duraksayan Nestor Royce ve şöminenin yanında ayakta durmayı tercih eden Lyn Corbray haricinde hepsi. Lyn ateşte ellerini ısıtırken, adamın kılıcının kabza topuzundaki kalp şekilli yakut kıpkırmızı parlıyordu. Alayne, şövalyenin Sör Lothor Brune’a gülümsediğini gördü. <em>Sör Lyn o yaşta bir adam için çok yakışıklı,</em> diye düşündü, <em>ama gülümseme şeklinden hiç hoşlanmadım.</em></p>

    <p>“Dikkate şayan bildirinizi okuyordum,” diye başladı Petyr. “Fevkalade. Bu bildiriyi hangi üstat yazdıysa, kelimelerle ilgili istidadı var. Lakin imzalamam için beni de davet etmenizi dilerdim.”</p>

    <p>Petyr’ın sözleri, lordları gafil avladı. “Siz?” dedi Belmore. “İmzalamak?”</p>

    <p>“Ben de herkes kadar kalem oynatabiliyorum ve Lord Robert’ı benden çok seven biri yoktur. Şu sahte dostlarla şeytani danışmanlara gelince, onların köklerini kazımalıyız elbette. Lordlarım, sizinleyim, bütün kalbim ve gücümle. Nereyi imzalayacağımı gösterin lütfen.”</p>

    <p>Alayne şarap doldururken Lyn Corbray’in kıkırdadığını duydu. Diğer lordlar şaşkın görünüyordu. Yohn Royce parmaklarını kıtırdattı ve, “İmzanızı almak için gelmedik.” dedi. “Sizinle ağız dalaşı yapmak niyetinde de değiliz Serçeparmak.”</p>

    <p>“Yazık. Zekice yapılan ağız dalaşlarını çok severim.” Petyr parşömeni kenara koydu. “Nasıl isterseniz. Açıksözlü olalım. Benden ne istiyorsunuz lordlarım ve leydim?”</p>

    <p>“Sizden hiçbir şey istemiyoruz.” Symond Templeton, mavi ve soğuk bakışlarını Lord Savunucu’ya dikti. “Gitmenizi istiyoruz.”</p>

    <p>“Gitmemi mi?” Petyr şaşırmış gibi yaptı. “Nereye gideceğim?”</p>

    <p>“Taht sizi Harrenhal Lordu yaptı,” diye hatırlattı Genç Lord Hunter. “Bu herhangi bir adam için yeterli olmalı.”</p>

    <p>“Nehir topraklarının bir lorda ihtiyacı var,” dedi yaşlı Horton Redfort. “Nehirova kuşatma altında, Bracken ile Blackwood açıkça savaşıyor ve haydutlar Üç Dişli Mızrak’ın iki tarafında da özgürce dolaşıyor, istedikleri gibi çalıp öldürüyorlar. Arazinin her yanı gömülmemiş cesetlerle dolu.”</p>

    <p>“Kulağa çok cazip gelmesini sağlıyorsunuz Lord Redfort,” dedi Petyr, “lakin burada çok acil işlerim var. Üstelik Lord Robert’ı da düşünmeliyim. Hasta bir çocuğu böyle bir katliamın ortasına sürüklememi ister misiniz?”</p>

    <p>“Lordumuz Vadi’de kalacak,” diye duyurdu Yohn Royce. “Çocuğu benimle birlikte Taşyazı’ya götürmeye ve onu Jon Arryn’in gurur duyacağı türden bir şövalye olarak yetiştirmeye niyetliyim.”</p>

    <p>“Neden Taşyazı?” diye sordu Petyr. “Neden Demirmeşe, Kızılhisar ya da Uzunyay değil?”</p>

    <p>“Bu kalelerden herhangi biri de işe yarar,” dedi Lord Belmore, “ve vakti gelince, lordumuz her birini sırayla ziyaret edecek.”</p>

    <p>“Edecek mi?” Petyr’ın ses tonunda şüphenin ipuçları vardı.</p>

    <p>Leydi Waynwood iç geçirdi. “Lord Petyr, şayet bizi birbirimize düşürmeyi planlıyorsanız boşuna yorulmayın. Biz burada tek sesle konuşuyoruz. Taşyazı hepimiz için uygun. Lord Yohn üç iyi oğul yetiştirdi, genç lordumuz için ondan daha iyi bir vasi yok. Üstat Halliweg sizin Üstat Colemon’unuzdan çok daha yaşlı, tecrübeli ve Lord Robert’ın zayıflıklarını tedavi etmek için çok daha münasip. Lordumuz savaş sanatını Güçlü Sam Taş’tan öğrenecek. Kimse daha iyi bir silah ustası bulmayı umamaz. Rahip Lucas onu ruhani konularda eğitecek. Lordumuz, Taşyazı’da kendi yaşıtı başka çocuklar da bulacak, şu anda çevresini saran yaşlı kadınlardan ve paralı askerlerden daha uygun arkadaşlar.”</p>

    <p>Petyr Baelish sakalını sıvazladı. “Lordumuzun arkadaşlara ihtiyacı var, buna katılıyorum. Lakin Alayne yaşlı bir kadın değil. Lord Robert kızımı çok seviyor, bunu size bizzat söylemekten mutluluk duyacaktır. Aslına bakarsanız, Lord Grafton ve Lord Lynderly’den, oğullarını vesayetime göndermelerini istedim. İkisinin de Robert’la yaşıt oğulları var.”</p>

    <p>Lyn Corbray güldü. “Bir çift süs köpeğinden gelecek iki enik.”</p>

    <p>“Robert’ın çevresinde ondan daha büyük bir delikanlı da olmalı. Mesela, gelecek vadeden bir yaver. Robert’ın hayranlık duyacağı ve taklit etmeye çalışacağı biri.” Petyr, Leydi Waynwood’a döndü. “Demirmeşe’de böyle bir delikanlı var leydim. Belki Harrold Hardyng’i bana göndermeyi kabul edersiniz.”</p>

    <p>Anya Waynwood eğleniyor gibiydi. “Lord Petyr, karşılaştığım en cüretkâr hırsızsınız.”</p>

    <p>“Delikanlıyı çalmak niyetinde değilim,” dedi Petyr, “ama Harrold ve Lord Robert arkadaş olmalılar.”</p>

    <p>Bronz Yohn Royce öne doğru eğildi. “Lord Robert’ın genç Harry’yle arkadaş olması gayet uygun, olacak da... Taşyazı’da, benim gözetimim altında, benim vesayetimde ve benim yaverim olarak.”</p>

    <p>“Bize çocuğu verin,” dedi Lord Belmore, “sonra Vadi’den rahatsız edilmeden ayrılıp Harrenhal’daki münasip makamınıza gidebilirsiniz.”</p>

    <p>Petyr adama hafif sitemkâr bir bakış attı. “Aksi takdirde zarar görebileceğimi mi söylüyorsunuz lordum? Neden gideyim? Merhum karım, benim münasip makamımın <em>bu</em> olduğunu düşünüyor gibiydi.”</p>

    <p>“Lord Baelish,” dedi Leydi Waynwood, “Lysa Tully, Jon Arryn’in dulu ve onun çocuğunun annesiydi. Burayı onun vekili olarak yönetti. Siz... açık konuşalım, siz Arryn değilsiniz ve Lord Robert sizin kanınızı taşımıyor. Hangi hakla bizi yönetmeye cüret ediyorsunuz?”</p>

    <p>“Hatırladığım kadarıyla, Lysa beni Lord Savunucu ilan etti.”</p>

    <p>“Lysa Tully hiçbir zaman gerçek bir Vadili olmadı ve bizim adımıza karar verme hakkına sahip değildi,” dedi Genç Lord Hunter.</p>

    <p>“Yaa Lord Robert?” diye sordu Petyr. “Leydi Lysa’nın kendi oğlu adına karar verme hakkının olmadığını da iddia edecek misiniz lordum?”</p>

    <p>Nestor Royce o ana kadar sessiz kalmıştı ama şimdi yüksek sesle konuştu. “Bir zamanlar Leydi Lysa’yla evlenmeyi ummuştum. Tıpkı Lord Hunter’ın babası ve Leydi Anya’nın oğlunun umduğu gibi. Corbray yarım yıl boyunca, Lysa’nın yanından neredeyse hiç ayrılmadı. Lysa bizden birini seçmiş olsaydı, buradaki hiçbir adam, seçilen kişinin Lord Savunucu olma hakkını sorgulamazdı. Fakat Lysa, Lord Serçeparmak’ı seçti ve oğlunu onun sorumluluğuna bıraktı.”</p>

    <p>Bronz Yohn, Muhafız’a kaş çatarak, “Robert aynı zamanda Jon Arryn’in oğluydu kuzen,” dedi. “O Vadi’ye ait.”</p>

    <p>Petyr, kafası karışmış gibi yaptı. “Kartal Yuvası da Taşyazı gibi Vadi’nin bir parçası. Birileri kaleyi Vadi’den çıkarmadıysa tabii?”</p>

    <p>“İstediğiniz kadar dalga geçin Serçeparmak,” dedi Lord Belmore. “Çocuk bizimle gelecek.”</p>

    <p>“Sizi hayal kırıklığına uğratmaktan nefret ediyorum Lord Belmore, lakin üvey oğlum burada benimle kalacak. Hepinizin gayet iyi bildiği gibi, Robert sıhhatli bir çocuk değil. Yolculuk onu perişan eder. Robert’ın üvey babası ve Lord Savunucu olarak buna izin veremem.”</p>

    <p>Symond Templeton boğazını temizledi ve, “Bu dağın dibinde her birimizin biner adamı var Serçeparmak,” dedi.</p>

    <p>“Onlar için nasıl da olağanüstü bir yer.”</p>

    <p>“Gerekirse çok daha fazlasını çağırabiliriz.”</p>

    <p>“Beni savaşla mı tehdit ediyorsunuz sör?” Petyr’ın sesinde korkudan eser yoktu.</p>

    <p>“Lord Robert’ı <em>alacağız,</em>” dedi Bronz Yohn.</p>

    <p>Masadakiler bir çıkmaza girmiş gibi görünüyordu, sonra Lyn Corbray yüzünü ateşten döndürdü. “Bütün bu konuşmalar beni hasta ediyor,” dedi. “Eğer yeterince uzun dinlerseniz, Serçeparmak sizi iç çamaşırlarınızı çıkarmaya bile ikna eder. Bu çeşit adamları hizaya getirmenin tek yolu çeliktir.” Uzunkılıcını çekti.</p>

    <p>Petyr ellerini kaldırdı. “Kılıç taşımıyorum sör.”</p>

    <p>“Çaresi var.” Mum ışığı, Corbray’in duman grisi çeliğinin üstünde harelendi. Çelik öyle koyu renkliydi ki, Sansa’ya babasının büyükkılıcı Buz’u hatırlattı. “Elma yiyiciniz bir kılıç taşıyor. Onu size vermesini söyleyin ya da şu hançeri çekin.”</p>

    <p>Alayne, Lothor Brune’un kendi kılıcına davrandığını gördü ama bıçaklar buluşmadan önce Bronz Yohn öfkeyle ayağa kalktı. “<em>Çeliğinizi kaldırın sör!</em> Siz bir Corbray misiniz yoksa bir <em>Frey</em> mi? Burada misafiriz.”</p>

    <p>Leydi Waynwood dudaklarını büzüştürdü ve, “Bu çok yakışıksız,” dedi.</p>

    <p>“Kılıcını kınına sok Corbray,” dedi Genç Lord Hunter. “Hepimizi utandırıyorsun.”</p>

    <p>“Hadi Lyn,” dedi Redfort diğerlerininkinden daha yumuşak bir ses tonuyla. “Bu hiçbir işe yaramaz. Meyus Leydi’yi yatağa yatır.”</p>

    <p>“Leydim susadı,” diye ısrar etti Sör Lyn. “Ne zaman dans etmek için dışarı çıksa, bir damla kırmızı istiyor.”</p>

    <p>“Leydin susuz kalmak zorunda.” Bronz Yohn, Corbray’in yolunu kendi bedeniyle engelledi.</p>

    <p>“İstidacı Lordlar.” Lyn Corbray aşağılar gibi güldü. “Kendinize Altı Yaşlı Kadın adını vermeliydiniz.” Siyah kılıcını kınına soktu ve Brune’u omzuyla iterek odadan dışarı çıktı. Alayne, adamın uzaklaşan adımlarını dinledi.</p>

    <p>Anya Waynwood ve Horton Redfort bakıştı. Hunter şarap kadehini bir dikişte boşalttı ve tekrar doldurulması için uzattı. “Lord Baelish,” dedi Sör Symond, “bu nümayiş için bizi affetmelisiniz.”</p>

    <p>“Öyle mi?” Serçeparmak’ın sesi soğumuştu. “Onu buraya sizler getirdiniz lordlarım.”</p>

    <p>Bronz Yohn konuştu. “Bizim amacımız asla...”</p>

    <p>“<em>Onu buraya sizler getirdiniz.</em> Muhafızlarımı çağırtıp hepinizi tutuklatsam, haklarım dahilinde davranmış olurum.”</p>

    <p>Hunter öyle vahşi bir şekilde ayağa kalktı ki neredeyse Alayne’in elindeki sürahiyi havaya uçuracaktı. “Bize güvenli geçiş izni verdiniz!”</p>

    <p>“Evet. Şükredin ki bazılarından çok onurum var.” Petyr’ın sesi, Alayne’in daha önce hiç duymadığı kadar öfkeli çıkıyordu. “<em>Bildirinizi</em> okudum ve taleplerinizi dinledim. Şimdi siz benimkileri duyun. Ordularınızı bu dağdan çekin. Evinize gidin ve oğlumu rahat bırakın. Kötü bir yönetim vardı, bunu inkâr edecek değilim, lakin bu benim değil Lysa’nın marifetiydi. Bana sadece bir yıl verin. Size söz veriyorum, Lord Nestor’ın da yardımıyla, ortada hiçbirinizin şikâyet edebileceği bir konu kalmayacak!”</p>

    <p>“Diyorsunuz,” dedi Belmore. “Lakin size nasıl güveneceğiz?”</p>

    <p>“Bana güvenilmez demeye cesaret mi ediyorsunuz? Bir müzakere sırasında çelik gösteren ben değildim. Lord Robert’ı savunmaktan bahsediyorsunuz ama aynı esnada onu yiyecekten mahrum bırakıyorsunuz. Bu sona ermeli. Ben savaşçı değilim, fakat bu kuşatmayı kaldırmazsanız sizinle <em>savaşırım.</em> Vadi’de sizden başka lordlar var ve Kral Toprakları da adam gönderir. Eğer istediğiniz şey savaşsa, bunu şimdi söyleyin ve Vadi kanasın.”</p>

    <p>Alayne, İstidacı Lordlar’ın gözlerinde çiçeklenen şüpheyi görebiliyordu. “Bir yıl çok uzun bir süre sayılmaz,” dedi Lord Redfort tereddütle. “Olabilir... eğer bize teminatlar verirseniz...”</p>

    <p>“Hiçbirimiz savaş istemiyoruz,” diye kabul etti Leydi Waynwood. “Sonbahar bitiyor ve kendimizi kışa hazırlamalıyız.” Belmore boğazını temizledi. “Bu yılın sonunda...”</p>

    <p>“...Vadi’yi düzene sokamazsam, Lord Savunucu olarak görevimden kendi irademle istifa edeceğim,” diye söz verdi Petyr. “Buna gayet adilane derim,” dedi Lord Nestor.</p>

    <p>“Hiçbir mukabele olmamalı,” diye ısrar etti Templeton. “İhanetten ya da isyandan bahsedilmemeli. Bu konuda da yemin etmelisiniz.”</p>

    <p>“Memnuniyetle,” dedi Petyr. “Ben dost istiyorum düşman değil. Arzu ederseniz, hepinizi yazılı olarak da bağışlarım. Lyn Corbray’i bile. Lyn’in ağabeyi iyi bir adam, soylu bir hanedanın üstüne utanç getirmeye gerek yok.”</p>

    <p>Leydi Waynwood lord dostlarına döndü. “Lordlarım, makamı Lord Baelish’e tevcih edelim mi?”</p>

    <p>“Gerek yok. Kazandığı aşikâr.” Bronz Yohn gri gözleriyle Petyr Baelish’i inceledi. “Bundan hiç hoşlanmıyorum ama görünüşe göre bir yılınızı aldınız. Onu iyi kullanın lordum. Hepimizi kandırmadınız.” Kapıyı, menteşelerinden sökecek kadar sert bir şekilde açarak odadan çıktı.</p>

    <p>Daha sonra, Petyr’ın mütevazı yiyecekler için özür dilemek zorunda kaldığı bir çeşit ziyafet gerçekleşti. Robert, mavi ve kemik rengi bir takımın içinde teşhir edildi ve küçük lord rolünü zarif bir şekilde oynadı. Bronz Yohn bunu göremedi; uzun inişe başlamak için Kartal Yuvası’ndan ayrılmıştı. Tıpkı, ondan önce aynı şeyi yapan Sör Lyn Corbay gibi. Diğer lordlar sabaha kadar kalede kaldı.</p>

    <p>O gece, pencerelerin dışında uluyan rüzgârı dinleyerek yatağında yatarken, <em>Petyr onları büyüledi,</em> diye düşündü Alayne. Nereden geldiğini söyleyemezdi ama aklı bir kez şüpheyle dolduktan sonra uyuyamadı. Yatakta dönüp durdu, eski bir kemik parçasıyla uğraşan bir köpek misali düşünceleriyle uğraştı. Sonunda kalktı ve giyindi, Gretchel’i rüyalarıyla baş başa bıraktı.</p>

    <p>Petyr hâlâ uyanıktı, bir mektup yazıyordu. “Alayne,” dedi. “Tatlım, seni bu vakitte buraya getiren nedir?”</p>

    <p>“Bilmek zorundayım. Bir sene içinde ne olacak?”</p>

    <p>Petyr kalemi masaya bıraktı. “Redfort ve Waynwood yaşlı adamlar. Biri ya da her ikisi birden ölebilir. Gilwood Hunter, kardeşleri tarafından katledilecek; büyük ihtimalle, Lord Eon’ın ölümünü ayarlayan genç Harlan tarafından. Ben her zaman, bir yola çıktıysan bütün riskleri göze alacaksın ve sonuna kadar gideceksin, derim. Belmore yoz ve satın alınabilir bir adam. Templeton’la dost olacağım. Bronz Yohn Royce düşmanca davranmaya devam edecek korkarım, lakin tek başına olduğu sürece bir tehlike arz etmez.”</p>

    <p>“Ve Sör Lyn Corbray?”</p>

    <p>Mum ışığı, Petyr’ın gözlerinde dans ediyordu. “Sör Lyn benim amansız düşmanım olarak kalacak. Beni, karşılaştığı herkese aşağılama ve nefretle anlatacak. Beni devirmek için kurulan her gizli komploya kılıcını koyacak.”</p>

    <p>Alayne’in şüphesi o anda kuşkusuzluğa dönüştü. “Peki siz, onun bu hizmetini nasıl ödüllendireceksiniz?”</p>

    <p>Serçeparmak yüksek sesle güldü. “Tabii ki altınlar, oğlanlar ve vaatlerle. Sör Lyn basit zevkleri olan bir adamdır tatlım. Sadece altından, oğlanlardan ve öldürmekten hoşlanır.”</p>
  </div>
</body>
</html>
