<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Brienne</h1>

    <p><em>Bu şeytani bir rüya,</em> diye düşündü. Ama eğer rüya görüyorsa, canı neden bu kadar çok yanıyordu?</p>

    <p>Yağmur durmuştu fakat bütün dünya ıslaktı. Pelerini, zırhı kadar ağırdı. Bileklerini bağlayan ipler sırılsıklamdı ama ıslaklık onları daha sıkı yapmaktan başka bir işe yaramıyordu. Brienne ellerini ne kadar döndürürse döndürsün iplerden kurtulamıyordu. Onu kimin, neden bağladığını anlamıyordu. Gölgelere sormayı denedi ama gölgeler cevap vermedi. Belki de onu duymamışlardı. Belki de gerçek değillerdi. Islak yünlerin ve paslı zırhın altındaki teni yanıyordu, Brienne bütün bunların bir ateş rüyası olup olmadığını merak etti.</p>

    <p>Altında bir at vardı ama ata bindiğini hatırlamıyordu. Hayvanın sağrısına yüzüstü uzanmıştı, bir çuval yulaf gibiydi. El ve ayak bilekleri birbirine bağlanmıştı. Hava nemliydi, zemin sisle kaplıydı. Brienne’in başı her adımda zonkluyordu. Brienne sesleri duyabiliyordu ama görebildiği tek şey, atın toynaklarının altındaki topraktı. İçinde kırık şeyler vardı. Yüzü şişmişti, yanakları kanla yapış yapıştı ve her sarsıldığında, koluna bıçak gibi bir ağrı saplanıyordu. Podrick’in ona seslendiğini duyabiliyordu, çocuğun sesi çok uzaktan geliyordu. “Sör,” diyordu çocuk sürekli. “Sör? Leydim? Sör? Leydim?” Hafif ve duyulması zor bir sesti. Sonunda, sadece sessizlik kaldı.</p>

    <p>Brienne rüyasında Harrenhal’da olduğunu gördü, yine ayı çukurundaydı. Bu sefer karşısındaki Isırık’tı; yanaklarındaki iltihaplı yaralarla iri, kel ve kurtçuk beyazı Isırık. Çıplaktı, aletiyle oynuyordu, sivri dişlerini birbirine vuruyordu. Brienne ondan kaçtı. “Kılıcım,” diye bağırdı. “Yeminkâr. Lütfen.” İzleyiciler cevap vermedi. Renly oradaydı, Cevval Dick ve Catelyn Stark’la birlikte. Shagwell, Pyg ve Timeon da gelmişti. Çökük yanakları, şişmiş dilleri ve boş göz yuvalarıyla ağaçlardaki cesetler de. Brienne onları görünce korkuyla inledi, Isırık onu kolundan yakaladı ve yüzünden kocaman bir parça kopardı. Brienne, “Jaime,” diye bağırdığını duydu. <em>“Jaime.”</em></p>

    <p>Rüyanın derinliklerinde bile, acı oradaydı. Brienne’in yüzü zonkluyordu. Omzu kanıyordu. Nefes almak acı veriyordu. Brienne bir üstat için bağırdı.</p>

    <p>“Üstadımız yok,” dedi bir kız sesi. “Sadece ben varım.”</p>

    <p><em>Ben bir kız arıyorum,</em> diye hatırladı Brienne. <em>On üç yaşında soylu bir bakire, mavi gözleri ve kızıl saçları var.</em> “Leydim?” dedi. “Leydi Sansa?”</p>

    <p>Bir adam güldü. “Senin Sansa Stark olduğunu sanıyor.”</p>

    <p>“Daha fazla dayanamaz. Ölecek.”</p>

    <p>“Bir aslan eksilmiş olur. Ağlamam.”</p>

    <p>Brienne birinin dua ettiğini duydu. Rahip Meribald’ı düşündü ama bütün sözler yanlıştı. <em>Gece karanlık ve dehşet dolu, rüyalar da öyle.</em></p>

    <p>Kasvetli bir ormandan geçiyorlardı; çamlarla dolu, nemli, karanlık ve sessiz bir yerden. Atın toynaklarının altındaki toprak yumuşaktı, ardında bıraktığı ayak izleri kanla doluyordu. Lord Renly, Cevval Dick ve Vargo Hoat onunla birlikte at sürüyordu. Kan, Renly’nin boğazından geliyordu. Keçi’nin kopuk kulağından irin akıyordu. “Nereye gidiyoruz?” diye sordu Brienne. “Beni nereye götürüyorsunuz?” Hiçbiri cevap vermedi. <em>Hepsi ölü.</em> Bu onun da ölü olduğu anlamına mı geliyordu?</p>

    <p>Lord Renly, Brienne’in önündeydi; onun tatlı, gülümseyen kralı. Brienne’in atını ağaçların arasından geçiriyordu. Brienne, onu ne kadar çok sevdiğini söylemek için seslendi ama adam dönüp kaşlarını çattı, Renly değildi. Renly asla kaş çatmazdı. <em>Renly bana hep gülümserdi... meğerki...</em></p>

    <p>Şaşkın bir halde, “Soğuk,” dedi kral. Sahipsiz bir gölge hareket etti ve Brienne’in tatlı lordunun boğazından fışkırdı, Brienne’in elleri ıslandı. Renly sıcak bir adamdı ama kanı buz kadar soğuktu. <em>Bu gerçek değil,</em> dedi Brienne kendine. <em>Sadece kötü bir rüya, birazdan uyanacağım.</em></p>

    <p>At aniden durdu. Sert ellerin yakaladığı Brienne bir kestane ağacının dallarının arasından süzülen güneş ışığı demetlerini gördü. Bir at, kestanelerin peşinden ölü yaprakların arasına daldı, yakınlarda alçak seslerle konuşan adamlar vardı. On on iki, belki de daha çok. Brienne onların yüzünü tanımadı. Yere uzanmıştı, sırtı bir ağaç gövdesine dayanmıştı. “Bunu için leydim,” dedi kız. Bir kupayı Brienne’in dudaklarına götürdü. İçtiği şeyin tadı sert ve ekşiydi, Brienne tükürdü. “Su,” diye inledi. “Lütfen. Su”</p>

    <p>“Su ağrınızı dindirmez. Bu dindirir. Biraz için.” Kız, kupayı tekrar Brienne’in dudaklarına yapıştırdı.</p>

    <p>İçmek bile acı veriyordu. Şarap Brienne’in çenesine süzüldü ve göğsüne damladı. Kupa boşaldığında, kız bir mataradan tekrar doldurdu. Brienne öğürene kadar içti. “Yeter.”</p>

    <p>“Yetmez. Kolunuz kırık. İki ya da üç kaburganız çatlak.” Adamın ağırlığını hatırlayarak, “Isırık,” dedi Brienne.</p>

    <p>“Evet, o gerçek bir canavar.”</p>

    <p>Brienne her şeyi anımsadı; yukarıdaki şimşeği ve aşağıdaki çamuru, Tazı’nın miğferinin koyu renk çeliğine vuran yağmurun pıtırtısını, Isırık’ın ellerindeki korkunç kuvveti. Aniden, bağlı kalmaya katlanamadığını hissetti. İplerinden kurtulmaya çalıştı ama kendini daha beter yaralamaktan başka bir şey başaramadı. Bilekleri çok sıkı bağlanmıştı. İplerin üstünde kurumuş kan vardı. “O öldü mü?” Brienne titredi. “Isırık. <em>O öldü mü?</em>” Yüzüne gömülen dişleri hatırladı. Isırık’ın hâlâ nefes alır halde, oralarda bir yerde olabileceği fikri, Brienne’in çığlık atmak istemesine sebep oldu.</p>

    <p>“Öldü. Gendry onun ensesine bir mızrak sapladı. İçin leydim, yoksa şarabı gırtlağınızdan aşağı dökerim.”</p>

    <p>Brienne içti. Yudumların arasında, “Bir kız arıyorum,” diye fısıldadı. Az kalsın <em>kız kardeşim</em> diyecekti. “On üç yaşında soylu bir bakire. Mavi gözleri ve kızıl saçları var.”</p>

    <p>“O ben değilim.”</p>

    <p><em>Değilsin.</em> Brienne bunu görebiliyordu. Bu kız, açlıktan ölecek kadar zayıftı. Kahverengi saçları örülüydü ve gözleri yıllarından daha yaşlıydı. <em>Kahverengi gözler, kahverengi saçlar. Altı sene sonraki Willow.</em> “Sen onun ablasısın. Hancı.”</p>

    <p>“Olabilirim.” Kız gözlerini kıstı. “Oysam ne olacak?”</p>

    <p>“Bir adın var mı?” diye sordu Brienne. Midesi guruldadı. Brienne kusacağından korktu.</p>

    <p>“Heddle. Willow’unkiyle aynı. Jeyne Heddle.”</p>

    <p>“Jeyne. Ellerimi çöz. Lütfen. Bana acı. İpler bileklerimi kesiyor. Kanıyorum.”</p>

    <p>“Yasak. Bağlı kalmanız gerekiyor. Ta ki...”</p>

    <p>“...leydimin huzuruna çıkana kadar.” Renly kızın arkasında durdu, gözüne düşen siyah saçları geri itti. <em>Renly değil, Gendry.</em> “Leydim işlediğin suçların hesabını soracak.”</p>

    <p>“Leydim.” Şarap Brienne’in başını döndürüyordu. Düşünmek zordu. “Taşyürek. Onu mu kastediyorsun?” Lord Randyll, Bakire Havuzu’nda ondan bahsetmişti. “Leydi Taşyürek.”</p>

    <p>“Bazıları onu öyle çağırır. Bazıları başka isimlerle anar. Sessiz Hemşire. Merhamet Ana. Cellat Kadın.”</p>

    <p><em>Cellat Kadın.</em> Brienne gözlerini kapadığında, şişmiş ve kararmış suratlarıyla kahverengi çıplak dallarda sallanan cesetleri gördü. Birdenbire ümitsiz bir korkuya kapıldı. “Podrick. Yaverim. Podrick nerede? Ya diğerleri... Sör Hyle, Rahip Meribald, Köpek? Köpek’e ne yaptınız?”</p>

    <p>Gendry ve kız bakıştı. Brienne ayağa kalkmaya çalıştı ve dünya tekrar dönmeye başlamadan önce tek dizinin üstünde doğrulmayı başardı. Gendry’nin, “Köpeği siz öldürdünüz leydim,” dediğini duydu ve karanlık onu tekrar yuttu.</p>

    <p>Sonra yine Fısıltılar’daydı, yıkıntıların arasında ayakta duruyor ve Clarence Crabb’in yüzüne bakıyordu. Clarence kocaman ve amansızdı, kendisinden daha tüylü bir yaban öküzünün sırtındaydı. Hayvan öfkeyle zemini eşeliyordu, toprakta derin oluklar açıyordu. Crabb’in dişlerinin ucu sivriydi. Brienne kılıcını çekmeye çalıştığında, kınının boş olduğunu fark etti. Sör Clarence saldırıya geçtiğinde, Brienne, “Hayır,” diye bağırdı. Bu haksızlıktı. Sihirli kılıcı olmadan dövüşemezdi. Kılıcı ona Sör Jaime vermişti. Sör Jaime’yi de Lord Renly’yi bıraktığı gibi yarı yolda bırakacağını düşünmek, Brienne’in gözlerini yaşlarla doldurdu. “Kılıcım. Lütfen, kılıcımı bulmak zorundayım.”</p>

    <p>“Fahişe kılıç istiyor,” dedi bir ses.</p>

    <p>“Ben de Cersei Lannister’ın aletimi emmesini istiyorum. Ne yani?”</p>

    <p>“Jaime ona Yeminkâr adını verdi. <em>Lütfen.</em>” Ama sesler onu dinlemedi. Clarence Crabb saldırdı ve Brienne’in başını kesti. Brienne daha derin bir karanlığın içine yuvarlandı.</p>

    <p>Bir teknenin içinde olduğunu gördü, uzanmıştı, başı birinin kucağındaydı. Etrafı gölgelerle sarılıydı, örgü zırhlar ve deriler giymiş başlıklı adamlar, tekneyi susturulmuş küreklerle nehrin karşı tarafına yüzdürüyordu. Brienne terle sırılsıklamdı, yanıyordu ama her nasılsa aynı anda titriyordu. Sis, yüzlerle doluydu. Kıyıdaki söğüt ağaçları, <em>“Güzellik,”</em> diye fısıldadı ama sazlar, <em>“Ucube,”</em> dedi. <em>“Ucube, ucube.”</em> Brienne sarsıldı. “Susun,” dedi. “Biri onları sustursun.”</p>

    <p>Bir sonraki uyanışında, Jeyne ona sıcak çorba içirmeye çalışıyordu. <em>Soğan çorbası,</em> diye düşündü Brienne. İçebildiği kadar içti, sonra boğazına bir parça havuç takıldı, öksürmek ıstırap vericiydi. “Yavaş,” dedi kız.</p>

    <p>“Gendry,” diye hırıldadı Brienne. “Gendry ile konuşmak zorundayım.”</p>

    <p>“O nehre döndü leydim. Dökümhanesine döndü. Willow’u ve ufaklıkları korumak için geri döndü.”</p>

    <p><em>Onları kimse koruyamaz.</em> Brienne tekrar öksürmeye başladı. “Ah, bırak boğulsun. İpten tasarruf etmiş oluruz.” Gölge adamlardan biri, Jeyne’i kenara itti. Paslı bir zırh giymiş ve çivili bir kemer takmıştı. Kalçasından bir kama ve bir uzunkılıç sarkıyordu. Omuzlarında sarı bir pelerin vardı; kocaman, ıslak ve kirli. Omuzlarının üstünde çelik bir köpek başı duruyordu, köpeğin ağzı hırlar gibi açılmıştı, dişleri görünüyordu.</p>

    <p><em>“Hayır,”</em> diye inledi Brienne. “Hayır sen öldün. Seni ben öldürdüm.”</p>

    <p>Tazı güldü. “Yanlış anlamışsın. Ben seni öldüreceğim. Şimdi yapardım ama leydim senin asıldığını görmek istiyor.”</p>

    <p><em>Asılmak.</em> Kelime, Brienne’in içini dehşetle doldurdu. Brienne, Jeyne’e baktı. <em>Bu kadar acımasız olamayacak kadar küçük.</em> “Ekmek ve tuz,” dedi. “Han... Rahip Meribald çocukları doyurdu... kardeşinle aynı ekmeği paylaştık...”</p>

    <p>“Misafir hakkı eskisi kadar büyük bir anlam ifade etmiyor,” dedi kız. “Leydim düğünden döndüğünden beri. Nehrin kenarında sallananların bazıları da konuk olduklarını söylemişlerdi.”</p>

    <p>“Biz başka türlü söyledik,” dedi Tazı. “Onlar yatak istedi, biz onlara ağaç verdik.”</p>

    <p>“Ama yataktan fazla ağacımız var,” dedi bir başka gölge, paslı bir yarım miğferin altında tek gözü vardı. “Ağacımız her zaman daha fazla.”</p>

    <p>Tekrar yola çıkma vakti geldiğinde, Brienne’in yüzüne bir deri başlık geçirdiler. Başlığın göz delikleri yoktu. Deri, etraftaki sesleri boğuyordu. Soğanların tadı Brienne’in dilinde oyalanıyordu, başaramadığını bilmenin tadı kadar keskin bir tattı. Brienne, Jaime’yi düşündü, Sansa’yı düşündü, Tarth’taki babasını düşündü ve başlık için şükretti. Başlık, gözlerinde biriken yaşları gizliyordu. Brienne zaman zaman haydutların konuşmalarını duyuyordu ama kelimeleri seçemiyordu. Bir süre sonra yorgunluğa ve atının biteviye sallantısına teslim oldu.</p>

    <p>Bu seferki rüyasında evindeydi, Akşamgüneşi’nde. Lord babasının salonundaki kemerli yüksek pencerelerden güneşin batışını görebiliyordu. <em>Burada güvendeydim. Güvendeydim.</em></p>

    <p>İpek brokar bir elbise giymişti. Altın güneşler ve gümüş yıldızlarla süslenmiş kırmızı mavi bir kıyafetti. Başka bir kızın üstünde güzel olabilirdi ama Brienne’in üstünde kötü görünüyordu. Brienne on iki yaşındaydı, şekilsiz ve rahatsızdı, lord babasının onunla evlendirmek istediği genç şövalyeyi bekliyordu. Şövalye Brienne’den altı yaş büyüktü, bir gün meşhur bir savaşçı olacağı kesindi. Brienne dehşet içindeydi. Göğüsleri çok küçüktü, elleri ve ayakları çok büyüktü, saçları dikilip duruyordu ve burnunun kenarında kocaman bir sivilce vardı. “Sana bir gül getirecek,” diye söz vermişti babası, ama bir gül hiçbir işe yaramazdı, bir gül onu güvende tutamazdı. O bir kılıç istiyordu. <em>Yeminkâr. Kızı bulmak zorundayım. Jaime’nin onurunu bulmak zorundayım.</em></p>

    <p>Sonunda kapılar açıldı ve Brienne’in nişanlısı salona girdi. Brienne şövalyeyi ona öğretildiği gibi selamlamaya çalıştı ama ağzından kelimeler yerine kan boşaldı. Beklerken dilini ısırmıştı. Ağzındaki kanı şövalyenin ayaklarına tükürdü ve delikanlının yüzündeki tiksintiyi gördü. “Brienne Güzellik,” dedi şövalye alaycı bir tonla. “Senden çok daha güzel olan domuzlar gördüm.” Gülü Brienne’in yüzüne fırlattı. Arkasını dönüp uzaklaşırken, pelerinindeki griffonlar dalgalandı, bulanıklaştı ve aslanlara dönüştü. <em>Jaime!</em> diye bağırmak istedi Brienne. <em>Jaime geri dön!</em> Ama dili, yerdeki gülün yanında yatıyordu, kanla boğulmuştu.</p>

    <p>Brienne aniden, nefes nefese uyandı.</p>

    <p>Nerede olduğunu bilmiyordu. Hava soğuk ve ağırdı; toprak, solucan ve küf kokuyordu. Brienne bir koyun postu yığınının altında, saman dolu bir şiltenin üstünde yatıyordu. Başının üzerinde kayalar vardı, duvarlardan kökler çıkıyordu. İçerideki tek ışık, erimiş içyağı birikintisin ortasında tüten bir mumdan geliyordu.</p>

    <p>Brienne koyun postlarını kenara itti. Biri zırhını ve kıyafetlerini çıkarmıştı, gördü. Üstünde kahverengi, yün bir elbise vardı, inceydi ama yeni yıkanmıştı. Kırık kolu ahşap çubuklarla sabitlenmiş ve sargılanmıştı. Brienne kendine dokunduğunda; yanağının, çenesinin ve kulağının bir çeşit lapayla kaplanmış olduğunu fark etti. <em>Isırık...</em></p>

    <p>Ayağa kalktı. Bacakları su gibi zayıftı, başı hava kadar hafifti. “Kimse yok mu?”</p>

    <p>Mumun arkasındaki nişlerden birinde, hırpani kılıklı bir adam hareket etti. Adamı örten battaniye yere düştü. Adam doğrulup gözlerini ovuşturdu. “Leydi Brienne? Beni korkuttunuz. Rüya görüyordum.”</p>

    <p><em>Hayır,</em> diye düşündü Brienne, <em>rüya gören bendim.</em> “Burası neresi? Bir zindan mı?”</p>

    <p>“Bir mağara. Fareler gibiyiz. Peşimizde köpekler varken deliklerimize dönmeliyiz. Ve köpekler her gün çoğalıyor.” Adamın giydiği şey, eski bir cübbeden geri kalan pembe beyaz paçavralardı. Adamın saçları uzun ve karmakarışıktı, yanaklarının ve çenesinin sarkık derisi, sert ve kısa sakallarla kaplıydı. “Aç mısınız? Biraz sütü midenizde tutabilir misiniz? Belki de biraz ekmek ve bal?”</p>

    <p>“Kıyafetlerimi istiyorum. Kılıcımı istiyorum.” Brienne, zırhı olmadan kendini çıplak hissediyordu ve Yeminkâr’ı yanında istiyordu. “Çıkış. Bana çıkışı göster.” Brienne’in ayaklarının altındaki mağara zemini sertti, toprak ve taşla kaplıydı. Brienne o anda bile başının döndüğünü hissediyordu, yüzüyor gibiydi. Titrek ışıklar, tuhaf gölgeler doğuruyordu. <em>Katledilmişlerin ruhları,</em> diye düşündü Brienne, <em>etrafımda dans ediyorlar, onlara bakmak için döndüğümde saklanıyorlar.</em> Her yerde delikler, çatlaklar ve yarıklar görüyordu ama hangi geçidin onu dışarı çıkaracağını, hangisinin onu daha derine götüreceğini ve hangisinin hiçbir yere varmadığını bilmesi mümkün değildi. Her biri zift kadar karaydı.</p>

    <p>“Alnınıza dokunabilir miyim leydim?” Brienne’in gardiyanının eli sert ve nasırlıydı ama tuhaf bir şeklide nezaket doluydu. Özgür Şehirler’in aksanıyla tatlanmış bir sesle, “Ateşiniz düşmüş,” dedi adam. “Çok iyi. Daha dün, etiniz alev almış gibi yanıyordu. Jeyne sizi kaybedeceğimizden korktu.”</p>

    <p>“Jeyne? Uzun boylu kız?”</p>

    <p>“Ta kendisi. Ama sizin kadar uzun değil leydim. Adamlar ona Uzun Jeyne diyor. Kırık kolunuzu çubuklarla sabitleyen oydu, bunu bir üstat kadar iyi yaptı. Yüzünüz için de elinden geleni yaptı, kangreni engellemek için yaralarınızı kaynatılmış birayla yıkadı. Buna rağmen... insan ısırığı pis bir şeydir, ateşinizin sebebinin bu olduğuna eminim.” Yaşlı adam, Brienne’in sargılı yüzüne dokundu. “Etin bir kısmını kesmek zorunda kaldık. Yüzünüz güzel görünmeyecek korkarım.”</p>

    <p><em>Hiçbir zaman güzel görünmedi.</em> “Yara izlerini mi kastediyorsunuz?”</p>

    <p>“Leydim, o yaratık yanağınızın yarısını kopartmış.”</p>

    <p>Brienne irkildi. Sör Goodwin’den ona kılıç öğretmesini istediğinde, adam onu, <em>bütün şövalyelerin yara izleri vardır,</em> diyerek uyarmıştı. <em>İstediğin şey bu mu çocuğum?</em> Fakat yaşlı silah ustasının bahsettiği şey kılıç kesikleriydi, Isırık’ın sivri dişlerini aklına bile getiremezdi. “Madem beni asmak niyetindesiniz, niye kemiklerimi düzeltip yaralarımı temizlediniz?”</p>

    <p>“Niye gerçekten?” Adam, Brienne’e daha fazla bakmaya katlanamıyormuş gibi muma baktı. “Bana handa cesurca dövüştüğünüzü söylediler. Lim yol ağzından ayrılmamalıydı. Ona yakınlarda durması ve bacadan duman yükseldiğini görürse derhal hana gitmesi söylenmişti. Fakat Tuzçukuru’nun Deli Köpek’inin Yeşil Çatal’a doğru giderken görüldüğü haberi geldiğinde, Lim yemi yuttu. Uzun zamandır o adamın peşindeydik... yine de, Lim işin aslını tahmin etmeliydi. Oyuncular, izlerini gizlemek için bir dereyi kullanmış ve Lim’in arkasından dolaşmış. Lim bunu ancak yarım gün sonra fark etti, sonra Frey şövalyelerinden oluşan bir kafilenin çevresinden dolaşarak daha fazla vakit kaybetti. Siz olmasaydınız, Lim ve adamlarının geri döndüğü vakitte handa sadece cesetler kalmış olabilirdi. Belki de Jeyne bu yüzden yaralarınızı sardı. Başka ne yapmış olursanız olun, bu yaraları iyi bir amaç uğruna, onurlu bir şekilde kazandınız.”</p>

    <p><em>Başka ne yapmış olursanız olun.</em> “Ne yaptığımı düşünüyorsunuz?” diye sordu Brienne. “Siz kimsiniz?”</p>

    <p>“Yola çıktığımızda kralın adamlarıydık,” dedi adam, “lakin kralın adamlarının kralı olmalı ve bizim kralımız yok. Aynı zamanda kardeşlerdik ama kardeşliğimiz dağıldı. Doğruyu söylemem gerekirse artık kim olduğumuzu bilmiyorum, nereye gittiğimizi de. Bildiğim tek şey, yolun karanlık olduğu. Ateşler, yolun sonunda ne olduğunu göstermedi.”</p>

    <p><em>Ben yolun nerede bittiğini biliyorum. Ağaçlardaki cesetleri gördüm.</em> “Ateşler,” diye tekrarladı Brienne. Birdenbire anladı. “Sen Myrli rahipsin. Kırmızı sihirbaz.”</p>

    <p>Adam gözlerini indirip paralanmış kıyafetlerine baktı ve hüzünle gülümsedi. “Aslında pembe davacı. Ben Thoros’um, bir zamanlar Myrliydim, evet... kötü bir rahip ve daha kötü bir sihirbazım.”</p>

    <p>“Sen Dondarrion’la birlikte at sürüyorsun. Yıldırım lordu.”</p>

    <p>“Yıldırım gelir, gider ve sonra bir daha görünmez. Aynı şey insanlar için de geçerlidir. Lord Beric’in bu dünyadaki ateşi söndü. Şimdi başımızda daha amansız bir gölge var.”</p>

    <p>“Tazı?”</p>

    <p>Rahip dudaklarını büzdü. “Tazı öldü ve gömüldü.”</p>

    <p>“Onu gördüm. Ormanda.”</p>

    <p>“Bir ateş rüyası leydim.”</p>

    <p>“Beni asacağını söyledi.”</p>

    <p>“Rüyalar bile yalan söyleyebilir. Leydim, en son ne zaman yemek yediniz? Mideniz kazınıyor olmalı.”</p>

    <p>Kazınıyordu. Midesi bomboştu. “Yemek... yemek iyi olur, teşekkür ederim.”</p>

    <p>“Öyleyse yemek getirelim. Oturun. Daha sohbet edeceğiz ama önce yemek. Burada bekleyin.” Thoros ince bir mum yaktı ve bir kaya çıkıntısının altındaki kara bir deliğe girip ortadan kayboldu. Brienne küçük mağarada tek başına kaldı. <em>Ama ne kadar zaman için?</em></p>

    <p>Bir silah bulmak umuduyla mağarayı dolaştı. Herhangi bir silah işe yarardı; bir çomak, bir sopa, bir hançer. Sadece taşlar buldu. Taşlardan biri avucuna güzelce oturdu... ama Brienne, Fısıltılar’ı ve Shagwell’in bıçağa karşı taş kullanmayı deneğinde neler olduğunu hatırladı. Rahibin ayak seslerini duyunca taşı yere bıraktı ve oturmaya devam etti.</p>

    <p>Thoros; ekmek, peynir ve bir kâse yahni getirmişti. “Üzgünüm,” dedi. “Son sütümüz ekşimiş ve balımız bitmiş. Yiyeceğimiz sınırlı. Yine de, bunlar sizi doyurur.”</p>

    <p>Yahni soğuk ve yağlıydı, ekmek sertti, peynir daha da sert. Brienne daha önce bu kadar lezzetli bir yemek yememişti. Yahninin sonunu kaşıklarken, “Arkadaşlarım burada mı?” diye sordu.</p>

    <p>“Rahip kendi yoluna gitmesi için serbest bırakıldı. Zarar görmedi. Diğerleri burada, yargılanmayı bekliyorlar.”</p>

    <p>“Yargılanma?” Brienne kaşlarını çattı. “Podrick Payne sadece bir çocuk.”</p>

    <p>“Bir yaver olduğunu söylüyor.”</p>

    <p>“Çocukların nasıl böbürlendiğini bilirsin.”</p>

    <p>“İblis’in yaveri. Kendi ifadesine göre mücadelelerde dövüşmüş, hatta adam öldürmüş.”</p>

    <p>Brienne tekrar, “Bir çocuk,” dedi. “Biraz merhamet.”</p>

    <p>“Leydim,” dedi Thoros, “Şu Yedi Krallık’ın bir yerinde, hâlâ biraz iyilik ve merhamet bulacağınızdan eminim lakin onları burada aramayın. Burası bir mağara, bir tapınak değil. İnsanlar, toprağın altındaki bu karanlıkta fareler gibi yaşar, merhametleri kısa zaman içinde tükenir, sütlerinin ve ballarının tükendiği gibi.”</p>

    <p>“Ya adalet? Mağaralarda adalet bulunur mu?”</p>

    <p>“Adalet.” Thoros belli belirsiz gülümsedi. “Adaleti hatırlıyorum. Tadı güzeldi. Başımızda Beric varken bizim tek amacımız adaletti. Belki de kendimizi buna inandırmıştık. Bizler kralın adamlarıydık, şövalyelerdik, kahramanlardık... lakin bazı şövalyeler karanlıktır ve dehşet doludur leydim. Savaş hepimizi canavara dönüştürür.”</p>

    <p>“Canavar olduğunuzu mu söylüyorsun?”</p>

    <p>“İnsan olduğumuzu söylüyorum. Yaraları olan tek kişi siz değilsiniz Leydi Brienne. Bu iş başladığında, kardeşlerimin bazıları iyi adamlardı. Bazıları... daha az iyiydi... diyelim mi? Lakin bir adamın nasıl başladığının değil, nasıl bittiğinin önemli olduğunu söyleyenler de vardır. Sanırım aynı şey kadınlar için de geçerli.” Rahip ayağa kalktı. “Birlikte geçirdiğimiz vaktin sonuna geldik korkarım. Kardeşlerimin geldiğini duyuyorum. Leydimiz sizi çağırıyor.”</p>

    <p>Brienne ayak seslerini duydu ve geçitte titreyen meşale ışıklarını gürdü. “Leydinin Panayır Pazarı’na gittiğini söylemiştin.”</p>

    <p>“Gitmişti. Siz uyurken geri döndü. Leydi asla uyumaz.”</p>

    <p><em>Korkmayacağım,</em> dedi Brienne kendine ama bunun için geç kalmıştı. <em>Korkumu onlara belli etmeyeceğim,</em> diye söz verdi bu sefer. Dört kişi vardı; örgü zırhlar ve deriler giyen, acımasız ifadeli, sert adamlar. Brienne birini tanıdı; rüyalarındaki tek gözlü adamı.</p>

    <p>Adamların en iri olanı lekeli, eski püskü, sarı bir cübbe giymişti. “Yemeği beğendin mi?” diye sordu. “Umarım beğenmişsindir. Büyük ihtimalle yediğin son yemekti.” Kahverengi saçlı, sakallı ve kaslı bir adamdı, kötü bir şekilde kaynamış kırık burnu vardı. <em>Bu adamı tanıyorum,</em> diye düşündü Brienne. “Sen Tazı’sın.”</p>

    <p>Adam sırıttı. Dişleri berbattı; eğri büğrü, çürük ve kahverengi. “Öyleyim galiba. Son tazının leydim tarafından nasıl öldürüldüğünü görünce...” Başını çevirip tükürdü.</p>

    <p>Brienne şimşeği ve ayaklarının altındaki çamuru hatırladı.” Benim öldürdüğüm adam Rorge’tu. Miğferi Clegane’in mezarından almıştı, sen de onun cesedinden aldın.”</p>

    <p>“Adamın itiraz ettiğini duymadım.”</p>

    <p>Thoros şaşkınlıkla nefesini tuttu. “Bu doğru mu? Ölü bir adamın miğferi? O kadar aşağı mı düştük?”</p>

    <p>İri adam kaşlarını çattı. “İyi çelik.”</p>

    <p>“Ne o miğferle, ne de onu takmış olan adamlarla ilgili iyi bir şey var,” dedi kırmızı rahip. “Sandor Clegane ıstırap içinde bir adamdı, Rorge da insan derisine bürünmüş bir canavardı.”</p>

    <p>“Ben onlar gibi değilim.”</p>

    <p>“Öyleyse neden dünyaya onların yüzünü gösteriyorsun? Vahşi, çarpık, öfkeli... olacağın şey bu mu Lim?”</p>

    <p>“Miğferin görüntüsü düşmanlarımı korkutuyor.”</p>

    <p>“Miğferinin görüntüsü beni korkutuyor.”</p>

    <p>“O zaman gözlerini kapat.” Sarı cübbeli adam sert bir el hareketi yaptı. “Fahişeyi getirin.”</p>

    <p>Brienne direnmedi. Zayıf ve yaralıydı, elbisenin altında çıplaktı ve adamlar dört kişiydi. Adamlar tarafından dolambaçlı geçide sokulurken, başını tavana çarpmamak için boynunu eğmek zorunda kaldı. Yol dik bir şekilde yukarı çıktı, haydutlarla dolu daha geniş bir mağara açılmadan önce iki kez kıvrıldı.</p>

    <p>Mağaranın ortasına bir ateş çukuru kazılmıştı, hava duman yüzünden maviydi. Adamlar ateşin başında toplanmıştı, mağaranın soğuğuna karşı ellerini ısıtıyorlardı. Diğerleri duvarların dibinde ayakta duruyor ya da saman dolu şiltelerin üstünde bağdaş kurmuş halde oturuyordu. Kadınlar ve hatta annelerinin eteklerinin arkasına saklanmış çocuklar da vardı. Brienne’in tanıdığı tek yüz, Uzun Jeyne Heddle’a aitti.</p>

    <p>Mağaranın karşı tarafına, duvarın içindeki geniş bir yarığa ahşap bir masa yerleştirilmişti. Masanın arkasında bir kadın oturuyordu, grilere bürünmüştü, cübbeli ve başlıklıydı. Elinde bir taç vardı; demir kılıçlarla çevrelenmiş, ince, bronz bir çember. Kadın tacı inceliyordu, parmaklarıyla kılıçları yokluyordu, keskinliklerini sınamak istiyormuş gibi. Başlığın altındaki gözleri parlıyordu.</p>

    <p>Gri, sessiz rahibelerin rengiydi; Yabancı’nın hizmetkârlarının. Brienne, omurgasında bir ürperti hissetti. <em>Taşyürek.</em></p>

    <p>“Leydim,” dedi iri adam. “Onu getirdik.”</p>

    <p>“Evet,” diye ekledi tek gözlü adam, “Kral Katili’nin fahişesi.”</p>

    <p>Brienne irkildi. “Beni neden böyle anıyorsunuz?”</p>

    <p>“Onun adını her söylediğinde bir gümüş geyik alsaydım, dostların Lannisterlar kadar zengin olurdum.”</p>

    <p>“Ben sadece... anlamıyorsunuz.”</p>

    <p>“Anlamıyor muyuz?” İri adam güldü. “Bence anlıyoruz. Üstünde <em>aslan</em> kokusu var leydi.”</p>

    <p>“Yanılıyorsunuz.”</p>

    <p>Bir başka haydut öne çıktı, deri yelekli genç bir adamdı, elinde Yeminkâr vardı. “Bu, yanılmadığımızı söylüyor.” Sesi kuzey aksanıyla ayazlanmıştı. Kılıcı kınından çıkardı ve Leydi Taşyürek’in önüne koydu. Bıçağın üstündeki kırmızı ve siyah hareler, ateş çukurundan gelen ışığın etkisiyle hareket ediyormuş gibi görünüyordu ama Leydi Taşyürek sadece kabza topuzuna bakıyordu: İki kırmızı yıldız gibi parlayan, yakut gözleri olan, altın bir aslan başı.</p>

    <p>“Bir de bu var.” Myrli Thoros, kol yeninin içinden çıkardığı parşömeni kılıcın yanına koydu. “Çocuk kralın mührünü taşıyor ve taşıyıcısının kralın işini yaptığını söylüyor.”</p>

    <p>Leydi Taşyürek kılıcı kenara bıraktı ve mektubu okudu.</p>

    <p>“Kılıç iyi bir amaç uğruna bana verildi,” dedi Brienne. “Sör Jaime, Catelyn Stark’a bir yemin vermişti...”</p>

    <p>“...dostları leydiyi öldürmeden önce vermiş olmalı,” dedi sarı cübbeli iri adam. “Kral Katili’ni ve yeminlerini hepimiz biliyoruz.”</p>

    <p><em>Bu işe yaramayacak,</em> diye düşündü Brienne. <em>Söylediğim hiçbir şey onları etkilemeyecek.</em> Buna rağmen devam etti. “Sör Jaime, Leydi Catelyn’e kızlarını söz vermişti ama o Kral Toprakları’na vardığında kızlar gitmişti. Jaime beni Leydi Sansa’yı aramam için gönderdi...”</p>

    <p>“...ve kızı bulduğunda,” dedi kuzeyli genç adam, “ona ne yapacaktın?”</p>

    <p>“Onu koruyacaktım. Güvenli bir yere götürecektim.”</p>

    <p>İri adam güldü. “O güvenli yer neresi? Cersei’nin zindanı mı?”</p>

    <p>“Hayır.”</p>

    <p>“İstediğin kadar inkâr et. Kılıç senin bir yalancı olduğunu söylüyor. Lannisterlar’ın, düşmanlarına altınlar ve yakutlu kılıçlar verdiğine mi inanalım? Kral Katili’nin Leydi Sansa’yı kendi ikizinden saklamak istediğine mi inanalım? Çocuk kralın mührünü taşıyan parşömeni de kıçını silmen gerekirse diye vermişlerdir herhalde. Bir de şu dostların var...” İri adam döndü ve bir el işareti yaptı, haydutlar açıldı ve ortaya iki tutsak daha çıktı. İri adam, Leydi Taşyürek’e, “Çocuk, İblis’in yaveriydi leydim, “dedi. “Diğeri, Randyll Kahrolası Tarly’nin hane şövalyelerinden biri.”</p>

    <p>Hyle Hunt öyle kötü bir şekilde dövülmüştü ki, yüzü tanınmayacak kadar şişmişti. Haydutlar tarafından öne itildiğinde tökezledi, neredeyse düşecekti. Podrick onu kolundan yakaladı. Brienne’i gördüğünde, “Sör,” dedi sefil bir halde. “Yani, Leydim. Özür dilerim.”</p>

    <p>“Özür dileyecek bir şey yok.” Brienne, Leydi Taşyürek’e döndü. “Yaptığımı düşündüğünüz hainlik her ne ise leydim, Podrick ve Sör Hyle o hainliğin bir parçası değiller.”</p>

    <p>“Onlar aslan,” dedi tek gözlü adam. “Bu yeterli. Onları asalım derim. Tarly bizim yirmi adamımızı astı, bizim de onun birkaç adamını asmamızın vakti geldi.”</p>

    <p>Sör Hyle, Brienne’e hafifçe gülümsedi. “Leydim,” dedi, “teklif ettiğimde benimle evlenmeliydin. Korkarım ki artık bir bakire olarak ölmeye mahkûmsun. Ben de fakir bir adam olarak ölmeye.”</p>

    <p><em>“Onları bırakın,”</em> diye yalvardı Brienne.</p>

    <p>Grili kadın cevap vermedi. Kılıcı, parşömeni ve demir çivili bronz tacı inceledi. Sonunda elini boynuna götürüp boğazını kavradı, kendi kendini boğmak istiyormuş gibiydi. Bunu yapmak yerine konuştu... Sesi kesik kesikti, kırıktı, ıstıraplıydı. Sesi boğazından geliyor gibiydi; yarı gaklama, yarı hırıltı, yarı ölüm hışırtısı. <em>Lanetlilerin lisanı,</em> diye düşündü Brienne. “Anlamadım. Ne söyledi?”</p>

    <p>“Kılıcının adını sordu,” dedi deri yelekli, kuzeyli genç adam.</p>

    <p>“Yeminkâr,” diye cevapladı Brienne.</p>

    <p>Grili kadın parmaklarının arasından tısladı. Gözleri, gölgelerin içinde yanan iki çukurdu. Kadın tekrar konuştu.</p>

    <p>“Hayır, diyor. Yemin bozan, diyor. Bu kılıç ihanet ve cinayet için yapıldı. Leydim kılıca <em>Sahte Dost</em> adını veriyor. Tıpkı senin gibi.”</p>

    <p>“Ben kime karşı sahte oldum?”</p>

    <p>“Ona,” dedi kuzeyli adam. “Bir zamanlar kılıcınızı onun hizmetine adadığınızı unutmuş olabilir misiniz leydim?”</p>

    <p>Tarth Bakiresi sadece bir kadının hizmetine girmişti. “Bu olamaz,” dedi. “O öldü.”</p>

    <p>“Ölüm ve misafir hakkı,” diye mırıldandı Uzun Jeyne Heddle. “Eskiden olduğu kadar anlamlı değiller. Her ikisi de.”</p>

    <p>Leydi Taşyürek başlığını çıkardı ve yüzündeki yün kaşkolü çözdü. Saçları kuru ve inceydi, kemik kadar beyazdı. Alnı yeşil ve gri alacalıydı, çürümenin kahverengi çiçekleriyle kaplıydı. Yüzündeki etler, lime lime şeritler halinde gözlerinden çenesine sarkıyordu. Bazı yırtıklar kuru kanla kaplanmıştı ama diğerleri, etin altındaki kafatasım gösterecek şekilde açıktı.</p>

    <p><em>Yüzü,</em> diye düşündü Brienne. <em>Onun yüzü çok güçlü ve güzeldi, teni pürüzsüz ve yumuşaktı.</em> “Leydi Catelyn?” Gözleri yaşlarla doldu. “Sizin... sizin öldüğünüzü söylediler.”</p>

    <p>“Öldü,” dedi Myrli Thoros. “Freyler onun boğazını bir kulağından diğerine kadar kesti. Onu nehrin kenarında bulduğumuzda öleli üç gün olmuştu. Harwin, leydiye hayat öpücüğü vermem için yalvardı ama çok geç olmuştu. Yapmadım. Ama Lord Beric dudaklarını onun dudaklarına koydu hayatın alevi ondan leydiye geçti. Ve... leydi ayağa kalktı. Işık Tanrısı bizi korusun. Leydi <em>ayağa kalktı.</em>”</p>

    <p><em>Hâlâ rüya mı görüyorum?</em> diye düşündü Brienne. <em>Isırık’ın dişlerinden gelen yeni bir kâbus mu bu?</em> “Ben ona asla ihanet etmedim. Ona bunu söyleyin. Yedi üstüne yemin ederim. Kılıcım üstüne yemin ederim.”</p>

    <p>Bir zamanlar Catelyn Stark olan yaratık tekrar gırtlağını tuttu, boğazındaki uzun kesiği parmaklarıyla kapattı ve birkaç kelime daha söyledi. “Kelimeler rüzgârdır, diyor,” dedi kuzeyli adam. “Sadakatinizi kanıtlamak zorunda olduğunuzu söylüyor.”</p>

    <p>“Nasıl?” diye sordu Brienne.</p>

    <p>“Kılıcınızla. Adı <em>Yeminkâr</em> mıydı? Leydim ona verdiğiniz yemini tutmanızı söylüyor.”</p>

    <p>“Benden ne istiyor?”</p>

    <p>“Oğlunun hayata dönmesini ya da oğlunu öldüren adamın ölmesini istiyor,” dedi iri adam. “Kargaları beslemek istiyor, onların Kırmızı Düğün’de yaptığı gibi. Freyler ve Boltonlar, evet. Onları leydiye biz veririz, istediği kadarını. Leydi senden sadece Jaime Lannister’ı istiyor.”</p>

    <p><em>Jaime.</em> Bu isim, Brienne’in karnına saplanan bir bıçaktı. “Leydi Catelyn, ben... anlamıyorsunuz. Jaime... Kanlı Oyuncular tarafından kaçırıldığımızda beni tecavüze uğramaktan kurtardı. Sonra benim için geri döndü, silahsız bir halde ayı çukuruna atladı... size yemin ediyorum, o eskisi gibi bir adam değil. Beni Sansa’nın peşine gönderdi, onu güvende tutmam için. Jaime’nin Kırmızı Düğün’le bir ilgisi olamaz.”</p>

    <p>Leydi Catelyn parmaklarını boğazına gömdü ve kelimeler hışırdayarak dışarı döküldü; boğuk ve kırık buz gibi soğuk bir dere. “Seçmek zorunda olduğunuzu söylüyor,” dedi kuzeyli adam. “Kılıcı alın ve Kral Katili’ni öldürün. Ya da ihanet suçuyla asılın. Kılıç ya da yağlı ilmek, diyor. Seç, diyor. <em>Seç.</em>”</p>

    <p>Brienne rüyasını hatırladı. Babasının salonunda, evleneceği delikanlıyı beklediği rüyayı. Rüyada dilini ısırmıştı. Ağzım kanla doluydu. Derin bir nefes aldı ve, “Böyle bir seçim yapmayacağım,” dedi.</p>

    <p>Uzun bir sessizlik oldu. Sonra Leydi Taşyürek tekrar konuştu. Brienne bu defa kelimeleri anladı. Yalnızca iki kelime vardı. “Onları asın.”</p>

    <p>“Emredersiniz leydim,” dedi iri adam.</p>

    <p>Brienne’in bileklerini tekrar bağladılar ve onu mağaradan çıkardılar. Brienne, dışarıda sabah olduğunu görünce şaşırdı. Ağaçların arasından solgun şafak ışığı demetleri süzülüyordu. <em>Kullanabilecekleri çok ağaç var,</em> diye düşündü Brienne. <em>Bizi uzak bir yere götürmeleri gerekmeyecek.</em></p>

    <p>Götürmediler. Eğri büğrü bir söğüt ağacının altında, Brienne’in boynuna bir yağlı ilmek geçirdiler, ipi iyice sıktılar ve diğer ucunu bir dalın üzerine fırlattılar. Hyle Hunt ve Podrick Payne karaağaçlara verilmişti. Sör Hyle, Jaime Lannister’ı öldüreceğini haykırdı ama Tazı, şövalyenin yüzüne bir yumruk indirip onu susturdu. İri adam miğferi tekrar takmıştı. “Eğer tanrılarınıza itiraf edeceğiniz günahlarınız varsa, şimdi bunu yapmanın tam zamanı.”</p>

    <p>“Podrick size zarar vermedi. Babam onun fidyesini öder. Tarth’a safir adası derler. Podrick’i, benim kemiklerimle birlikte Akşamgüneşi’ne gönderin. Safir, gümüş ya da ne istiyorsanız onu alın.”</p>

    <p>“Ben karımı ve çocuklarımı geri istiyorum,” dedi Tazı. “Baban bana bunu verebilir mi? Veremiyorsa, boş ver gitsin. Çocuk seninle birlikte çürüyecek. Kurtlar kemiklerinizi çiğneyecek.”</p>

    <p>“Onu asmaya niyetin var mı Lim?” diye sordu tek gözlü adam. “Yoksa fahişeyi konuşarak öldürmeyi mi planlıyorsun?”</p>

    <p>Tazı, ipin ucunu tutan adamdan aldı. “Bakalım fahişe dans edebiliyor mu?” dedi ve ipi sertçe çekti.</p>

    <p>Brienne ilmeğin daraldığını hissetti, ip boğazına gömüldü, çenesini yukarı çekti. Sör Hyle küfürler savuruyordu ama çocuk sessizdi. Podrick gözlerini hiç kaldırmadı, ayakları yerden kesildiğinde bile. <em>Eğer bu başka bir rüyaysa, uyanma vaktim geldi. Eğer gerçekse, ölme vaktim geldi.</em> Brienne’in görebildiği tek şey Podrick’ti; çocuğun boğazındaki ilmek, çırpınan bacakları. Brienne’in ağzı açıldı. Pod havayı tekmeliyordu, boğuluyordu, <em>ölüyordu.</em> Brienne, boğazındaki ilmek iyice daralırken umutsuzca nefes almaya çalıştı. Canı daha önce hiç bu kadar yanmamıştı.</p>

    <p>Bir kelime bağırdı.</p>
  </div>
</body>
</html>
