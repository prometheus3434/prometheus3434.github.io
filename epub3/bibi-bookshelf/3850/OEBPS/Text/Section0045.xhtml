<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kuledeki Prenses</h1>

    <p>Onunki tatlı bir hapishaneydi.</p>

    <p>Arianne bununla avunuyordu. Babası onu bir hainin ölümüne mahkûm etmiş olsaydı, ona rahat bir esaret sağlamak için bunca zahmete girer miydi? Kendi kendine yüzlerce kez, <em>niyeti beni öldürmek olamaz,</em> dedi. <em>Onun hamurunda böyle bir zalimlik yok. Ben onun kanıyım, onun tohumuyum, onun vârisiyim ve tek kızıyım.</em> Gerekirse, Arianne kendini babasının tekerlekli sandalyesinin önüne atar, hatasını kabullenir ve bağışlanmak için yalvarırdı. Ve ağlardı. Babası, yanağından süzülen yaşları görünce onu affederdi.</p>

    <p>Arianne, kendi kendini affedip edemeyeceğinden o kadar emin değildi.</p>

    <p>Yeşilkan’dan Güneş Mızrağı’na dönmek için yaptıkları uzun ve kuru yolculuk boyunca, Arianne onu esir alan adama yalvarmıştı. “Areo,” demişti, “kıza bir zarar gelmesini asla istemedim. Bana inanmak zorundasın.”</p>

    <p>Hotah, homurdanmak dışında hiç cevap vermemişti. Arianne adamın öfkesini hissetmişti. Arianne’in komploculardan oluşan küçük çetesinin en tehlikeli üyesi Siyah Yıldız, Hotah’ın elinden kurtulmuştu, izini kaybettirmeyi başarmış ve bıçağındaki kanla birlikte ormanın derinliklerinde yok olmuştu.</p>

    <p>Fersahlar yuvarlanıp giderken, “Beni tanıyorsun kumandan,” demişti Arianne. “Beni küçüklüğümden beri tanıyorsun. Beni her zaman güvende tuttun. Leydi annemle birlikte, onun bu yabancı topraklardaki kalkanı olmak üzere Büyük Norvos’tan geldiğinde onu da güvende tutmuştun. Şimdi sana ihtiyacım var. Yardımına ihtiyacım var. Benim niyetim asla...”</p>

    <p>“Niyetinizin ne olduğu önemli değil küçük prenses,” demişti Areo Hotah. “Sadece ne yaptığınız önemli.” Yüzü taş gibiydi. “Üzgünüm. Prens emir verir, Hotah itaat eder.”</p>

    <p>Arianne, Güneş Kulesi’ndeki vitraylı kubbenin altına, babasının yüksek koltuğunun önüne götürüleceğini düşünmüştü ama Hotah onu Mızrak Kulesi’ne götürmüş ve kale kâhyası Ricasso’yla kale kumandanı Sör Manfrey Martell’e teslim etmişti. “Prenses,” demişti Ricasso, “bu kör ve yaşlı adamı sizinle birlikte yukarı çıkamayacağı için bağışlayın. Bu bacaklar onca basamağın dengi değil. Sizin için bir oda hazırlandı. Sör Manfrey size odaya kadar eşlik edecek, prensin keyfini orada bekleyeceksiniz.”</p>

    <p>“Prensin keyifsizliğini demek istiyorsun. Arkadaşlarım da buraya mı hapsedilecek?” Arianne yakalandıktan sonra Garin, Drey ve diğerlerinden ayrılmıştı ve Hotah onların başına ne geleceğini söylemeyi reddetmişti. Kumandanın konuyla ilgili söylediği tek şey, “Buna prens karar verir,” olmuştu. Sör Manfrey biraz daha konuşkandı. “Kalaslı Kasaba’ya götürüldüler ve gemiyle Gri Dehşet’e nakledilecekler, Prens Doran kaderlerine karar verene dek orada kalacaklar.”</p>

    <p>Gri Dehşet, Dorne Denizi’ndeki bir kaya parçasının üstüne tünemiş eski bir kaleydi; en aşağılık suçluların çürümek ve ölmek için gönderildikleri kasvetli ve dehşet verici bir hapishaneydi. “Babamın niyeti onları <em>öldürmek</em> mi?” Arianne buna inanamazdı. “Ne yaptılarsa beni sevdikleri için yaptılar. Eğer babam kan dökmek zorundaysa, dökülen benim kanım olmalı.”</p>

    <p>“Dediğiniz gibi prensesim.”</p>

    <p>“Onunla konuşmak istiyorum.”</p>

    <p>“O da isteyebileceğinizi düşünmüştü.” Sör Manfrey, Arianne’i kolundan tutmuş ve basamaklardan yukarı yürütmüştü, yukarı ve daha yukarı, sonunda prensesin nefesi kesilmişti. Mızrak Kulesi’nin yüksekliği elli metreydi ve Arianne’in hücresi hemen hemen en tepedeydi. Arianne, önünden geçtiği her kapıya uzun uzun bakmış ve Kum Yılanları’ndan birinin içeride kilitli olup olmadığını merak etmişti.</p>

    <p>Kendi kapısı kapatılıp sürgülendiğinde, prenses yeni evini keşfetmişti. Hücresi geniş ve havadardı, konfordan yoksun değildi. Yerde Myr halıları, içmek için kırmızı şarap, okumak için kitaplar vardı. Bir köşede, fildişinden ve oniksten oyulmuş taşları olan süslü bir <em>cyvasse</em> masası duruyordu ama Arianne oyunu oynamak istese bile, oynayacak kimse yoktu. Uyumak için küş tüyü bir yatak ve ihtiyaç gidermek için mermer oturaklı bir tuvalet odası vardı. Bu yükseklikte, manzara olağanüstüydü. Pencerelerden biri doğuya açılıyordu, Arianne güneşin denizden doğuşunu seyredebilirdi.</p>

    <p>Keşif, bir çift sandaletin bağcıklarını bağlamaktan daha az vakit almıştı ama hiç değilse prensesin gözyaşlarını bir süre için uzak tutmuştu. Arianne bir su çanağı ve soğuk suyla dolu bir sürahi bulmuş ve elini yüzünü yıkamıştı ama kendini kederinden arındırası mümkün değildi. <em>Arys,</em> diye düşünmüştü, <em>benim beyaz şövalyem.</em> Gözleri yaşla dolmuştu ve prenses birdenbire ağlamaya başlamıştı, bütün vücudu hıçkırıklarla sarsılmıştı. Hotah’ın baltasının Arys’in etini ve kemiğini parçalayışını ve beyaz şövalyenin başının havada fırıl fırıl dönüşünü hatırlamıştı. <em>Bunu neden yaptın? Neden hayatını bir kenara attın? Sana bunu yapmanı söylememiştim. Bunu asla istememiştim. Benim tek istediğim... benim tek istediğim...</em></p>

    <p>Arianne o gece ağlayarak uyumuştu... son değilse de ilk kez. Rüyasında bile huzur bulamamıştı. Rüyasında Arys Oakheart’ı görmüştü; Arys onu okşamış, ona gülümsemiş, onu sevdiğini söylemişti... ama bunları yaparken bedeninde oklar vardı, yaraları kan ağlıyor ve beyazlarını kırmızıya boyuyordu. Prensesin bir yanı, bunun bir rüya olduğunu o anda bile biliyordu. Prenses kendi kendine, <em>güneş doğduğunda bütün bunlar yok olacak,</em> demişti ama güneş doğduğunda o hâlâ hücresindeydi, Sör Arys hâlâ ölüydü ve Myrcella... <em>Bunu asla istemedim, asla. Kıza zarar gelmesini istemedim, benim tek istediğim onun kraliçe olmasıydı. Eğer ihanete uğramasaydık...</em></p>

    <p>“Biri söyledi,” demişti Hotah. Bunu düşünmek prensesi hâlâ öfkelendiriyordu. Arianne o öfkeye tutunmuştu, kalbindeki ateşi o öfkeyle besliyordu. Öfke gözyaşından iyiydi, kederden iyiydi, suçluluk duygusundan iyiydi. Biri söylemişti, Arianne’in güvendiği biri. Oakheart bu yüzden ölmüştü; kumandanın baltasıyla olduğu kadar, bir hainin fısıltısıyla katledilmişti. Myrcella’nın yüzüne süzülen kan da o hainin marifetiydi. Biri söylemişti, Arianne’in sevdiği biri. Bu, darbelerin en zalimiydi.</p>

    <p>Yatağın ayakucunda, kendi kıyafetleriyle dolu ahşap bir sandık buldu. Dün gece yatarken çıkarmadığı pis giysilerini çıkardı ve bulduğu en açık kıyafeti giydi; her şeyi örten ama hiçbir şeyi gizlemeyen ipek bir elbise. Prens Doran ona bir çocukmuş gibi davranabilirdi ama prenses bir çocuk gibi giyinmeyecekti. Prens Doran, Myrcella’yı kaçırdığı için Arianne’i cezalandırmaya geldiğinde, bu kıyafet onu çok rahatsız edecekti. Arianne buna güveniyordu. <em>Eğer ben kıvranıp ağlamak zorundaysam, bırak o da rahatsız olsun.</em></p>

    <p>Arianne o gün babasını görmeyi bekliyordu ama kapı nihayet açıldığında, gelenlerin öğle yemeği getiren hizmetçiler olduğunu gördü. “Babamı ne zaman görebilirim?” diye sordu prenses, hizmetçiler cevap vermedi. Limon ve balla kızartılmış oğlak; kuru üzüm, soğan, mantar ve acı ejderha biberiyle doldurulmuş üzüm yaprakları getirmişlerdi. “Aç değilim,” dedi Arianne. Arkadaşları Gri Dehşet’e giderken peksimet ve tuzlu et yiyecekti. “Bunları götürün ve bana Prens Doran’ı getirin.” Ama hizmetçiler yemeği bıraktı ve prens gelmedi. Bir süre sonra, Arianne açlığına yenildi ve oturup yemeği yedi.</p>

    <p>Yemek bittiğinde Arianne’in yapacağı hiçbir şey yoktu. Kulesini turladı, iki kez, üç kez ve üç kez daha üç kez. <em>Cyvasse</em> masasının yanına oturdu ve bir fili tembelce hareket ettirdi. Pencere sekisine büzüşüp bir kitap okumaya çalıştı, sonunda kelimeler bulanıklaştı ve prenses yine ağladığını fark etti. <em>Arys, tatlım, benim beyaz şövalyem, neden yaptın? Teslim olmalıydın. Sana söylemeye çalıştım ama kelimeler boğazımda takıldı. Seni yiğit aptal, ölmeni istemedim... ve Myrcella, ah tanrılar merhamet edin, o küçük kız...</em></p>

    <p>Sonunda tekrar yatağa girdi. Dünya kararmıştı ve uyumaktan başka yapacak bir şey yoktu. Biri söyledi. Garin, Drey ve Benekli Sylva onun çocukluk arkadaşlarıydı, ona kuzeni Tyene kadar yakınlardı. Arianne onların gammazladığına inanamazdı... ama bu durumda geriye sadece Siyah Yıldız kalıyordu, eğer hain oysa, kılıcını neden zavallı Myrcella’ya döndürmüştü? <em>Ona taç giydirmek yerine onu öldürmek istiyordu, bu kadarını Köpüktaş’ta söylemişti.</em> İstediğim savaşı bu şekilde elde edeceğimi söylemişti. Ama Dayne’in hain olması akla yakın değildi. Elmadaki kurt Sör Gerold olsaydı, kılıcını zavallı Myrcella’ya döndürür müydü?</p>

    <p><em>Biri söyledi.</em> Sör olabilir miydi? Beyaz şövalyenin suçluluk duygusu, şehvetine galip mi gelmişti? Arys, Myrcella’yı, Arianne’i sevdiğinden daha çok sevmiş ve eski prensesine olan ihanetinin kefaretini yeni prensesine de ihanet ederek mi ödemişti? Yaptığı şeyden utanç duymuş ve onursuzluğuyla yüzleşmek için yaşamaktansa hayatını Yeşilkan’a atmayı mı tercih etmişti?</p>

    <p><em>Biri söyledi.</em> Babası onu görmek için geldiğinde, Arianne o hainin kim olduğunu öğrenecekti. Ama Prens Doran ertesi gün de gelmedi. Ondan sonraki gün de. Prenses volta atmak, ağlamak ve yaralarını iyileştirmek için yalnız bırakılmıştı. Günün aydınlık vakitlerinde kitap okumayı deniyordu ama hücreye bırakılan kitaplar ölümüne sıkıcıydı: Ağır tarihler ve coğrafyalar, açıklamalı haritalar, Dorne kanunlarının kum kadar kuru bir incelemesi, <em>Yedi Köşeli Yıldız</em> ve <em>Yüce Rahiplerin Hayatı,</em> ejderhalar hakkında, onları bir şekilde su keleri kadar ilginç yapmayı başaran kalın bir cilt. Arianne, <em>On Bin Gemi</em>’nin ya da <em>Kraliçe Nymeria’nın Aşkları</em>’nın bir nüshası için çok şey verirdi. Kafasını birkaç saat meşgul edecek herhangi bir şey için çok şey verirdi ama bu çeşit eğlenceler ona menedilmişti.</p>

    <p>Pencere sekisine oturup dışarı baktı, altın ve renkli camdan yapılmış büyük kubbeyi gördü, babasının tahtı o kubbenin alandaydı. <em>Yakında beni çağıracak,</em> dedi kendi kendine.</p>

    <p>Ziyaretçi yasaktı, hücreye sadece hizmetkârlar girebiliyordu; sakallı çenesiyle Bors, üzerinden vakar damlayan uzun boylu Timoth, Morra ve Mellei isimli kız kardeşler, sevimli küçük Cedra ve bir zamanlar Arianne’in annesinin yatak hizmetçisi olan yaşlı Belandra. Arianne’in yemeklerini getiriyor, çarşaflarını değiştiriyor ve tuvalet oturağının altındaki lazımlığı boşaltıyorlardı ama onunla konuşmuyorlardı. Arianne’in biraz daha şaraba ihtiyacı olduğunda, Timoth şarap getiriyordu. Arianne en sevdiği yiyecekleri yemek istediğinde, –incir, zeytin ya da peynirle doldurulmuş biber– Belandra’ya söylüyordu ve yemekler hemen ortaya çıkıyordu. Morra’yla Mellei, Arianne’in kirli kıyafetlerini alıyor ve onları tertemiz bir halde geri getiriyordu. İki günde bir, hücreye bir banyo teknesi çıkarılıyordu ve utangaç Cedra, Arianne’in sırtını sabunlayıp saçlarını fırçalıyordu.</p>

    <p>Bununla birlikte, hizmetkârların hiçbirinin prensese edecek bir sözü ya da bu taş kafesin dışındaki dünyada neler olduğunu anlatacak inayeti yoktu. Arianne bir gün Bors’a, “Siyah Yıldız yakalandı mı?” diye sordu. “Onu hâlâ arıyorlar mı?” Adam yalnızca arkasını döndü ve uzaklaştı. “Sağır mı oldun?” diye bağırdı Arianne. “Geri dön ve bana cevap ver. Emrediyorum.” Aldığı tek cevap, bir kapının kapanma sesiydi.</p>

    <p>Arianne başka bir gün, “Timoth,” diye denedi, “Prenses Myrcella’ya ne oldu? Ona bir zarar gelmesini asla istemedim.” Küçük prensesi en son, Güneş Mızrağı’na geri dönerlerken görmüştü. Myrcella bir tahtırevanın içinde yolculuk etmişti, at sırtında oturamayacak kadar güçsüzdü, Siyah Yıldız tarafından yaralanan başı ipek sargılarla sarılıydı, yeşil gözleri yüksek ateş sebebiyle parlaktı. “Bana onun ölmediğini söyle, yalvarırım. Benim bunu bilmemin kime ne zararı olur? Bana onun nasıl olduğunu söyle.” Timoth söylemedi.</p>

    <p>Birkaç gün sonra, “Belandra,” dedi Arianne, “eğer annemi biraz olsun sevdiysen, onun zavallı kızına acı ve babamın ne zaman beni görmeye geleceğini söyle. Lütfen. Lütfen.” Ama Belandra da dilini yutmuştu.</p>

    <p><em>Babamın işkence anlayışı bu mu? Kor demirler ya da işkence sehpaları yerine basit bir sessizlik?</em> Bu o kadar Doran Martell’di ki Arianne gülmek zorundaydı. <em>Anlaşılmaz görünmeye çalışırken zayıf karakterli görünüyor.</em> Arianne sessizliğin tadını çıkarmaya, elindeki zamanı iyileşmek ve kendini olacaklara karşı hazırlamak için kullanmaya karar verdi.</p>

    <p>Hiç durmadan Sör Arys’i düşünmek iyi değildi, bunu biliyordu. Kendini Kum Yılanları’nı düşünmeye zorladı, özellikle de Tyene’i. Arianne, çabuk sinirlenen asabi Obara’dan, altı yaşındaki küçük Loreza’ya kadar bütün piç kuzenlerini seviyordu ama en çok sevdiği her zaman Tyene’di. Tyene onun hiç sahip olmadığı tatlı kız kardeşti. Prenses, erkek kardeşleriyle asla yakın olmamıştı; Quentyn, Demir Ormanı’ndaydı ve Trystane çok küçüktü. Hayır, her zaman Arianne ve Tyene vardı. Garin, Drey ve Benekli Sylva’yla birlikte. Zaman zaman Nym de onlara katılırdı ve Sarella ait olmadığı bir yere zorla girmeye çalışırdı ama onlar çoğunlukla beş kişilik bir grup olmuşlardı. Su Bahçeleri’nin havuzlarında ve fıskiyelerinde oyunlar oynamış, birbirlerinin omuzlarına tüneyerek su güreşi yapmışlardı. Arianne ve Tyene okumayı birlikte öğrenmişlerdi, ata binmeyi birlikte öğrenmişlerdi, dans etmeyi birlikte öğrenmişlerdi. On yaşındalarken, Arianne bir sürahi şarap çalmıştı ve Tyene’le ikisi birlikte sarhoş olmuşlardı. Yemeklerini, yataklarını, mücevherlerini paylaşmışlardı. İlk erkeklerini de paylaşacaklardı ama Drey fazla heyecanlanmış ve Tyene onun aletine dokunduğu anda kızın parmaklarına fışkırmıştı. <em>Tyene’in elleri çok tehlikeli.</em> Bu anı Arianne’i gülümsetti.</p>

    <p>Prenses, kuzenlerini düşündükçe onları daha çok özledi. <em>Bütün bildiğim, hemen altımda olabilirler.</em> Arianne o gece, sandaletinin topuğuyla zemine vurmayı denedi. Kimse cevap vermeyince bir pencereden dışarı sarktı ve aşağı baktı. Aşağıda diğer pencereleri görebiliyordu, onun pencerelerinden daha küçüklerdi, bazıları bir ok deliği kadardı. <em>“Tyene!”</em> diye seslendi. <em>“Tyene orada mısın? Obara, Nym? Beni duyabiliyor musunuz? Ellaria? Kimse yok mu? TYENE?”</em> Gecenin yarısını pencereden sarkarak geçirdi, boğazı yırtılana kadar bağırdı ama kimse cevap vermedi. Bu sessizlik onu anlatamayacağı kadar çok korkuttu. Eğer Kum Yılanları, Mızrak Kulesi’ne hapsedilmiş olsalardı onun sesini mutlaka duyarlardı. <em>Neden cevap vermediler? Eğer babam onlara bir şey yaptıysa, onu asla affetmem, asla.</em></p>

    <p>Aradan on beş gün geçtiğinde, prensesin sabrı kâğıt kadar incelmişti. Arianne en buyurgan sesiyle, “Derhal babamla görüşeceğim,” dedi Bors’a. “Beni ona götüreceksin.” Bors onu babasına götürmedi. “Prensi görmek için hazırım,” dedi Timoth’a. Timoth onu hiç duymamış gibi arkasını dönüp gitti. Ertesi sabah, kapı açıldığında, Arianne kapının yanında bekliyordu. Belandra’yı itip, kadının elindeki baharatlı yumurta tabağını duvara göndererek dışarı koştu ama daha üç metre gidemeden muhafızlara yakalandı. Arianne onları da tanıyordu ama onlar da Arianne’in yakarışlarına sağırdı. Çığlık atıp debelenen prensesi, sürükleyerek hücreye geri götürdüler.</p>

    <p>Arianne daha kurnaz olması gerektiğine karar verdi. Cedra onun en iyi umuduydu; genç, saf ve kolay aldanır bir kızdı. Prensesin hatırladığı kadarıyla, Garin bir keresinde Cedra’yla yattığını söyleyip böbürlenmişti. Bir sonraki banyo gününde, Cedra onun omuzlarını sabunlarken, Arianne havadan sudan konuşmaya başladı. “Benimle konuşmamak için emir aldığım biliyorum,” dedi, “ama kimse bana seninle konuşamayacağımı söylemedi.” Günün sıcağından, dün gece akşam yemeğinde ne yediğinden, zavallı Blendra’nın ne kadar yaşlandığından bahsetti. Prens Oberyn savunmasız kalmamaları için <em>kendi</em> kızlarının hepsini silahlandırmış ama Arianne Martell’in kurnazlıktan başka silahı yoktu. Prenses gülümsedi, büyüledi ve Cedra’dan ne bir kelime ne de bir baş işareti talep etti.</p>

    <p>Ertesi gün akşam yemeğinde, Cedra yemek servisi yaparken Arianne yine gevezelik etmeye başladı. Bu sefer konuyu Garin’e getirdi. Cedra, Garin’in adını duyunca utangaç gözlerle ona baktı, az kalsın doldurduğu şarap kadehini taşıracaktı. <em>İşler böyle yürüyecek demek,</em> diye düşündü Arianne.</p>

    <p>Bir sonraki banyosunda tutsak arkadaşlarından bahsetti, bilhassa Garin’den. “En çok onun için endişeleniyorum,” dedi hizmetçi kıza. “Öksüzler özgür ruhludur, gönüllerince dolaşmak için yaşarlar. Garin’in güneş ışığına ve temiz havaya ihtiyacı var. Eğer onu nemli bir taş hücreye kapatırlarsa Garin nasıl hayatta kalır? Gri Dehşet’te bir yıl bile dayanamaz.” Cedra cevap vermedi ama Arianne sudan çıkarken kızın yüzü bembeyazdı. Cedra elindeki süngeri öyle sıkı tutuyordu ki yerdeki Myr halısının üstüne sabun damlıyordu.</p>

    <p>Buna rağmen, prensesin kızı kazanması için dört gün ve iki banyo daha geçmesi gerekti. Arianne, ölmeden önce son bir kez özgürlüğün tadını almak isteyen ve bu yüzden kendisini hücresinin pencere sinden aşağı atan Garin’in canlı bir resmini çizdikten sonra, “Lütfen,” diye fısıldadı kız. “Ona yardım edin. Lütfen ölmesine izin vermeyin.”</p>

    <p>“Burada kilitli olduğum sürece hiçbir şey yapamam,” diye geri fısıldadı Arianne. “Babam benimle görüşmüyor. Garin’i kurtarabilecek tek kişi <em>sensin.</em> Onu seviyor musun?”</p>

    <p>“Evet,” diye fısıldadı Cedra kızararak. “Ama nasıl yardım edebilirim?”</p>

    <p>“Benim için dışarı bir mektup çıkarabilirsin,” dedi prenses. “Bunu yapar mısın? Bu riski alır mısın... Garin için?”</p>

    <p>Cedra’nın gözleri büyüdü. Başını salladı.</p>

    <p>Bir zafer kazanmışçasına, <em>bir kuzgunum var,</em> diye düşündü Arianne, <em>ama onu kine göndereceğim?</em> Prens Doran’ın ağından kaçmayı başaran tek komplocu Siyah Yıldız’dı ama Sör Gerold şimdiye kadar çoktan yakalanmış olabilirdi, eğer yakalanmadıysa Dorne’a kaçtığı kesindi. Arianne’in sonraki düşüncesi, Garin’in annesi ve Yeşilkan’ın öksüzleriydi. <em>Hayır, onlar olmaz. Güçlü birine ulaşmalıyım, bizim komplomuzda rolü olmayan ama bizimle aynı duyguları paylaşan birine.</em> Kendi annesine yalvarmayı düşündü ama Leydi Mellario Norvos’taydı, üstelik Prens Doran karısını yıllardır dinlemiyordu. <em>Annem de olmaz. Bir lorda ihtiyacım var, babamın gözünü korkutup beni serbest bırakmasını sağlayacak büyük bir lorda.</em></p>

    <p>Dornelu lordların en kudretlisi; Asilkan, Demir Ormanı Lordu ve Taş Yol Muhafızı Anders Yronwood’du ama Arianne, kardeşi Quentyn’in vasiliğini yapmayan bir adamdan yardım istemesi gerektiğini biliyordu. <em>Hayır.</em> Drey’in kardeşi Sör Deziel Dalt bir zamanlar Arianne’le evlenmek istemişti ama prensine karşı çıkamayacak kadar vazifeşinas bir adamdı. Bunun yanı sıra, Limon Ormanı Şövalyesi önemsiz bir lordun gözünü korkutabilirdi fakat Dorne Prensi’ni etkileyecek kadar kuvvetli değildi. <em>Hayır.</em> Aynı şey Benekli Sylva’nın babası için de geçerliydi. <em>Hayır.</em> Sonunda Arianne iki gerçek umudu olduğuna karar verdi: Cehennem Çukuru Lordu Harmen Uller ile Yüksek Sema Lordu ve Prens Geçidi Muhafızı Franklyn Fowler.</p>

    <p><em>Ullerlar’ın yarısı yarı delidir,</em> diye başlardı vecize, <em>ve diğer yarısı daha beterdir.</em> Ellaria Kum, Lord Harmen’ın nüfusuna kabul ettiği gayrimeşru kızıydı. Ellaria ve çocukları, Kum Yılanları’yla birlikte kilit altına alınmıştı. Bu durum Lord Harmen’ı hiddetlendirmiş olmalıydı ve Uller hiddetliyken tehlikeliydi. <em>Belki de aşırı tehlikeli.</em> Prenses daha fazla hayatı tehlikeye atmak istemiyordu.</p>

    <p>Lord Fowler daha güvenli bir seçim olurdu. İnsanlar ona Yaşlı Şahin derdi. Anders Yronwood’la Yaşlı Şahin hiçbir zaman geçinememişlerdi ve hanedanlarının arasında, Nymeria’nın Savaşı sırasında, Fowlerlar’ın Yronwood yerine Martell’i seçmesiyle başlayan ve bin yıldır devam eden bir kan davası vardı. Ayrıca Fowler ikizleri Leydi Nym’in iyi arkadaşlarıydı ama Yaşlı Şahin bu arkadaşlığa ne kadar değer verirdi?</p>

    <p>Arianne gizli mektubunu yazarken günlerce titredi. “Bunu size getiren adama yüz gümüş geyik verin,” diye başladı. Bu ödül, mesajın yerine ulaşmasını garanti altına alırdı. Nerede olduğunu yazdı ve kurtarılmak için yalvardı. “Beni bu hücreden çıkaracak olan adam, evlenmeye karar verdiğimde mutlaka hatırlanacak.” <em>Bunu okuyan şövalyeler koşarak gelir.</em> Eğer Prens Doran onu haklarından ve mirasından menetmediyse, Arianne hâlâ Güneş Mızrağı’nın meşru vârisiydi, onunla evlenecek olan adam bir gün onunla birlikte Dorne’u yönetecekti. Arianne sadece, babasının yıllardır önerdiği gri sakallı adamlardan daha genç bir kurtarıcı gelmesini umut edebilirdi. Babasının son önerisini reddettiğinde, “Dişleri olan bir hayat arkadaşı istiyorum,” demişti.</p>

    <p>Şüphe uyandırmamak için parşömen istemedi; mektubunu, <em>Yedi Köşeli Yıldız</em>’dan kopardığı bir sayfanın dibine yazdı ve bir sonraki banyo gününde Cedra’nın eline sıkıştırdı. “Üçkatlı Kapı’nın yanında, kervanların çöle girmeden önce erzak aldığı bir yer var,” dedi kiza. “Prens Geçidi’ne giden bir yolcu bul. Ona, bu mektubu Lord Fowler’ın eline ulaştırırsa yüz gümüş geyik kazanacağını söyle.”</p>

    <p>“Tamam.” Cedra mektubu korsesinin içine sakladı. “Güneş batmadan önce bir yolcu bulacağım prenses.”</p>

    <p>“Güzel,” dedi Arianne. “Yarın bana her şeyi anlatırsın.”</p>

    <p>Ama Cedra ertesi gün gelmedi. Ondan sonraki gün de. Arianne’in banyo vakti geldiğinde, banyo teknesini Morra’yla Mellei doldurdu, prensesin sırtını sabunlamak ve saçlarını fırçalamak için onlar kaldı. “Cedra hastalandı mı?” diye sordu Arianne, ama kızlar cevap vermedi. <em>Cedra yakalandı,</em> diye düşündü prenses. <em>Başka ne olabilir?</em> O gece, bundan sonra olabilecek şeylerin korkusuyla neredeyse hiç uyumadı.</p>

    <p>Ertesi gün, Timoth sabah kahvaltısı getirdiğinde, Arianne babası yerine Ricasso’yu görmek istedi. Prens Doran’ı onu görmeye zorlayamadığı açıktı ama basit bir kâhya, Güneş Mızrağı’nın meşru vârisinin çağrısını göz ardı edemezdi.</p>

    <p>Ama etti. Arianne, Timoth’u bir dahaki görüşünde, “Ricasso’ya onu görmek istediğimi söyledin mi?” diye sordu. “Ona ihtiyacım olduğunu söyledin mi?” Timoth cevap vermeyi reddedince, Arianne bir şarap sürahisi aldı ve şarabı adamın başından aşağı boşalttı. Timoth, yüzündeki yaralı gurur maskesiyle, üstünden şarap damlar halde odadan çıktı. <em>Babam beni burada çürümeye bıraktı,</em> diye karar verdi prenses. <em>Ya da beni yaşlı ve mide bulandırıcı bir soytarıyla evlendirmeyi planlıyor ve düğüne kadar burada tutmayı düşünüyor.</em></p>

    <p>Arianne Martell, bir gün babasının seçeceği büyük bir lordla evleneceğini düşünerek büyümüştü. Prenseslerin görevi buydu, ona böyle öğretilmişti... ama prensesin amcası Oberyn, evlilik meselesine farklı bir açıdan bakardı. Kızıl Yılan kendi kızlarına, “Eğer evlenecekseniz, evlenin,” demişti. “Evlenmeyecekseniz, keyfi bulduğunuz yerde tadını çıkarın. Bu dünyada çok az keyif var. Lakin tercihinizi iyi yapın. Kendinizi bir soytarıya ya da bir zalime kaptırırsanız, sizi ondan kurtarmam için bana bakmayın. Size, bunu kendi kendinize yapabilmeniz için aletler verdim.”</p>

    <p>Prens Oberyn’in piç kızlarına bahşettiği özgürlük, Prens Doran’ın meşru veliahtı tarafından asla paylaşılmamıştı. Arianne evlenmek zorundaydı, bunu kabullenmişti. Drey’in ve Drey’in ağabeyi Limon Ormanı Şövalyesi Deziel’in onu istediğini biliyordu. Daemon Kum, prensesi babasından isteyecek kadar ileri gitmişti. Fakat Daemon gayrimeşru doğmuştu ve Prens Doran kızını bir Dorneluyla evlendirmeyi de düşünmüyordu.</p>

    <p>Arianne bunu da kabullenmişti. Bir zamanlar, Kral Robert’ın kardeşi Güneş Mızrağı’na gelmişti ve Arianne onu baştan çıkarmak için her şeyi yapmıştı ama Lord Renly, henüz yarı çocuk olan prensesin girişimlerini ateşli değil eğlendirici bulmuştu. Daha sonra, Hoster Tully, Arianne’in Nehirova’ya gelmesini ve vârisiyle tanışmasını istemişti. Arianne, Bakire’ye teşekkür mumları yakmıştı ama Prens Doran bu daveti geri çevirmişti. Prenses, sakat bacaklı Willas Tyrell’i bile kabul edebilirdi ama babası onun Yüksek Bahçe’ye gitmesine ve Willas’la tanışmasına izin vermemişti. Arianne babasına rağmen gitmeye çalışmıştı, Tyene’in yardımıyla... ama Prens Oberyn onları Vaith’te yakalamış ve geri getirmişti. Aynı yıl, Prens Doran, Arianne’i Ben Beesbury ile nişanlamayı denemişti; adam önemsiz bir lorddu, en az seksen yaşındaydı ve dişsiz olduğu kadar kördü.</p>

    <p>Beesbury birkaç yıl sonra ölmüştü. Bu, Arianne’i, mevcut durumuyla ilgili az da olsa teselli etti; ölü bir adamla evlenmeye zorlanamazdı. Geçit Lordu da tekrar evlenmişti, yani Arianne ondan da kurtulmuştu. <em>Ama Elden Estermont hâlâ sağ ve bekâr. Lord Rosby ile Lord Grandison da öyle.</em> Grandison’ın lakabı Grisakal’dı ama Arianne’in onunla tanıştığı zamanda adamın sakalı kar beyazı olmuştu. Grandison, onuruna düzenlenen karşılama ziyafetinde, balık servisiyle et servisi arasında uyuyakalmıştı. Drey bunun çok uygun olduğunu söylemişti, zira adamın armasında uyuyan bir aslan vardı. Garin, Arianne’e meydan okumuş ve adamın sakalını onu uyandırmadan düğümlemesini istemişti ama Arianne bunu yapmamıştı. Grandison iyi bir adama benziyordu, Estermont’tan daha az huysuz ve Rosby’den daha sıhhatliydi. Bununla birlikle, Arianne onunla asla evlenmeyecekti. <em>Hotah baltasıyla birlikte arkamda dursa bile.</em></p>

    <p>Ertesi gün kimse onunla evlenmeye gelmedi. Ondan sonraki gün de. Cedra da dönmedi. Arianne, aynı yöntemi kullanarak Morra ve Mellei’yi kazanmaya çalıştı ama beceremedi. Kızlardan birini yalnız yakalasa bir şansı olabilirdi ama kardeşler bir aradayken duvar gibiydi. Prenses, bir kızgın demirin dokunuşunu ya da işkence sehpasında geçirilecek bir geceyi hoş karşılayacak duruma gelmişti. Yalnızlık onu delirtecekti. <em>Yaptığım şeyle bir celladın baltasını hak ettim ama babam bana bunu bile vermiyor. Beni buraya kapatıp yaşadığımı bile unutmayı tercih ediyor.</em> Arianne, Üstat Caleotte’in, Quentyn’i Dorne veliahtı ilan eden bir bildirge yazıp yazmadığını merak etti.</p>

    <p>Günler birbirinin peşi sıra geçip gitti, öyle çok gün geçmişti ki Arianne kaç zamandır hapis olduğunu hesaplayamıyordu. Gitgide yatakta daha çok vakit geçirmeye başladı, sonunda sadece tuvalete gitmek için kalkar oldu. Hizmetkârların getirdiği yemekler hiç dokunulmadan soğudu. Arianne uyudu, uyandı ve tekrar uyudu ama yine de yataktan kalkamayacak kadar yorgundu. Merhamet için Anne’ye, cesaret için Savaşçı’ya dua etti, sonra biraz daha uyudu. Eski yemekler taze olanlarla değiştirildi ama prenses onları da yemedi. Bir kere, kendini bahusus güçlü hissettiğinde, bütün yiyecekleri pencereye taşıdı ve avluya attı. Harcadığı güç yüzünden bitkin düştü, tekrar yatağa girdi ve yarım gün boyunca uyudu.</p>

    <p>Sonra bir gün, sert bir el, onu omzundan sarsarak uyandırdı. “Küçük prenses,” dedi çocukluğundan tanıdığı bir ses. “Kalkın ve giyinin. Prens sizi çağırıyor.” Areo Hotah yatağın yanında duruyordu, Arianne’in eski dostu ve koruyucusu. Onunla <em>konuşuyordu.</em> Arianne uykulu bir şekilde gülümsedi. O yaralı ve çizgili yüzü görmek, koyu Norvos aksanlı pes ve boğuk sesi duymak güzeldi. “Cedra’ya ne yaptın?”</p>

    <p>“Prens onu Su Bahçeleri’ne gönderdi,” dedi Hotah. “Size anlatacak. Önce yıkanmalı ve yemek yemelisiniz.”</p>

    <p>Arianne sefil bir yaratık gibi görünüyor olmalıydı. Yataktan sürünerek çıktı, bir kedi yavrusu kadar güçsüzdü. “Morra ve Mellei banyomu hazırlasın,” dedi adama. “Timoth bana yemek getirsin. Ağır bir şey olmasın. Soğuk et suyu, bir parça ekmek ve meyve.”</p>

    <p>“Tamam,” dedi Hotah. Arianne daha önce bu kadar tatlı bir ses duymamıştı.</p>

    <p>Prenses banyo yaptı, saçlarını fırçaladı, ona getirilen peynir ve meyveyi küçük lokmalarla yedi. Kumandan onu odanın dışında bekledi. Arianne midesini yatıştırmak için biraz şarap içti. <em>Korkuyorum,</em> diye fark etti, <em>hayatımda ilk kez babamdan korkuyorum.</em> Bu düşünce onu, içtiği şarap burnundan gelene kadar güldürdü. Sıra giyinmeye geldiğinde, fildişi ketenden dikilmiş bir elbise seçti. Elbisenin beden kısmına ve kollarına, asma yaprakları ve mor üzümler işlenmişti. Mücevher takmadı. <em>Nezih, mütevazı ve pişman görünmeliyim. Kendimi onun ayaklarına atıp beni affetmesi için yalvarmalıyım, yoksa bir daha insan sesi duyamayabilirim.</em></p>

    <p>Prenses hazır olduğunda akşam karanlığı çökmeye başlamıştı. Arianne, babasının onunla ilgili verdiği kararı duymak üzere Güneş Kulesi’ne götürüleceğini düşünmüştü ama Hotah onu Prens Doran’ın çalışma odasına götürdü. Doran Martell bir <em>cyvasse</em> masasının arkasında oturuyordu, gutlu bacaklarını minderli bir ayak iskemlesine uzatmıştı. Oniksten yapılmış bir fili, kırmızı ve şişkin parmaklarının arasında dolaştırıyordu. Prens, Arianne’in daha önce hiç şahit olmadığı kadar kötü görünüyordu. Yüzü solgun ve şişti, eklemleri öyle iltihaplıydı ki onlara bakmak bile Arianne’in canını yakıyordu. Onu böyle görmek prensesin kalbini şefkatle doldurdu... ama Arianne planladığı şeyi yapamadı, diz çöküp yalvarmayı kendine yediremedi. “Baba,” dedi.</p>

    <p>Prens Doran ona bakmak için gözlerini kaldırdığında, Arianne babasının siyah gözlerinin acıyla bulutlanmış olduğunu gördü. <em>Gut yüzünden mi?</em> diye merak etti. <em>Yoksa benim yüzümden mi?</em> Prens Doran, elindeki fili kenara bırakırken, “Volantisliler ve anlaşılmaz insanlar,” diye mırıldandı. “Volantis’i bir kez gördüm, Mellario’yla ilk karşılaştığım yer olan Norvos’a giderken. Çanlar çalıyordu ve basamaklarda ayılar dans ediyordu. Areo o gönü hatırlar.”</p>

    <p>“Hatırlıyorum,” dedi Areo o pes sesiyle. “Ayılar dans ediyordu, çanlar çalıyordu. Prensin kıyafetleri kırmızı, altın ve turuncuydu. Leydim bana, böyle parlak ışıldayan adamın kim olduğunu sormuştu.”</p>

    <p>Prens Doran belli belirsiz gülümsedi. “Bizi yalnız bırak kumandan.”</p>

    <p>Hotah baltasının dibini yere vurdu, topuğunun üstünde döndü ve odadan çıktı.</p>

    <p>Baba ve kız yalnız kaldıklarında, “Odana bir <em>cyvasse</em> masası koymalarını söyledim,” dedi Prens Doran.</p>

    <p>“Kiminle oynayacaktım?” <em>Neden bir oyundan bahsediyor? Gut yüzünden aklını mı kaybetti?</em></p>

    <p>“Kendi kendinle. Bazen en iyisi, bir oyunu oynamaya kalkışmadan önce, oyunu iyice incelemektir. Oyunu ne kadar iyi biliyorsun Arianne?”</p>

    <p>“Oynayacak kadar iyi.”</p>

    <p>“Lakin kazanacak kadar iyi değil. Kardeşim, dövüşmeyi sevdiği için dövüşürdü ama ben bu çeşit oyunları sadece kazanacaksam oynarım. <em>Cyvasse</em> bana göre değil.” Prens Doran kızının yüzünü uzunca bir süre inceledikten sonra, “Neden?” dedi. “Bana bunu söyle. Bana neden olduğunu söyle.”</p>

    <p>“Hanedanımızın onuru için.” Babasının sesi Arianne’i öfkelendirmişti. Adamın sesi çok hüzünlü, çok yorgun, çok zayıftı. <em>Sen bir prenssin,</em> diye bağırmak istedi Arianne. <em>Senin gürlemen gerekir!</em> “Uysallığın bütün Dorne’u utandırıyor baba. Kardeşin seni temsilen Kral Toprakları’na gitti ve <em>öldürüldü!</em>”</p>

    <p>“Bunu bilmediğimi mi sanıyorsun? Ne zaman gözlerimi kapatsam, Oberyn benim yanımda.”</p>

    <p>“Sana gözlerini açmanı söylüyordur şüphesiz.” Arianne <em>cyvasse</em> masasına, babasının karşısına oturdu.</p>

    <p>“Sana oturman için izin vermedim.”</p>

    <p>“Öyleyse Hotah’ı çağır ve saygısızlığım için beni kırbaçlat,” dedi Arianne. “Sen Dorne Prensi’sin. Bunu yapabilirsin.” <em>Cyvasse</em> taşlarından birine dokundu, büyük ata. “Sör Gerold’ı yakaladınız mı?”</p>

    <p>Prens Doran başını iki yana salladı. “Keşke yakalasaydık. Onu bu işe bulaştırmakla aptallık ettin. Siyah Yıldız, Dorne’daki en tehlikeli adamdır. O ve sen, hepimize büyük zarar verdiniz.”</p>

    <p>Arianne sormaya korkuyordu. “Myrcella. O?..”</p>

    <p>“...öldü mü? Hayır. Lakin Siyah Yıldız elinden gelenin en iyisini yapmış. Bütün gözler senin beyaz şövalyenin üstündeymiş, bu yüzden kimse tam olarak ne olduğunu bilmiyor ama görünüşüne göre Myrcella’nın atı Siyah Yıldız’ın atından ürküp son anda geri çekilmiş, aksi halde Siyah Yıldız kızın kafatasının tepesini uçurabilirmiş. Bunu yapamamış ama kızın yanağını kemiğe kadar yarmış ve sağ kulağını koparmış. Üstat Caleotte kızın hayatını kurtartmayı başardı lakin ne bir merhem ne de bir iksir Myrcella’nın yüzünü eski haline getirebilir. O benim <em>vesayetimdeydi</em> Arianne. Senin öz kardeşinle nişanlıydı ve benim korumam altındaydı. Hepimizin şerefini lekeledin.”</p>

    <p>“Benim amacım zarar vermek değildi,” diye ısrar etti Arianne. “Eğer Hotah müdahale etmeseydi...”</p>

    <p>“...Myrcella’ya taç giydirip onu kraliçe yapacaktın ve ağabeyine karşı ayaklanmasını sağlayacaktın. Myrcella bir kulak yerine, hayatını kaybedecekti.”</p>

    <p>“Eğer savaşı kaybetseydik.”</p>

    <p>“<em>Kaybetseydik?</em> Doğru kelime, <em>kaybettiğimizde.</em> Dorne, Yedi Krallık’ın en az nüfuslu olanıdır. Genç ejderha o meşhur kitabını yazarken, ordularımızı olduğundan büyük göstermek onu memnun etti, böylece fethini çok daha görkemli kıldı. Onun ektiği tohumu sulamak ve düşmanlarımızı olduğumuzdan daha güçlü olduğumuza inandırmak da bizi memnun etti. Lakin bir prenses gerçekleri bilmek zorundadır. Hamaset, çokluğun karşısında zayıf kalır. Dorne, Demir Taht’a karşı savaş kazanmayı umut edemez, tek başına yapamaz. Gel gör ki, senin bize kazandırdığın şey bir savaş olabilir. Kendinle gurur duyuyor musun?” Prens, prensesin cevap veresini beklemedi. “Seninle ne yapacağım Arianne?”</p>

    <p>Arianne’in bir yanı, <em>beni affet,</em> demek istiyordu ama babasının sözleri onu çok derin kesmişti. “Her zaman yaptığını yap. Hiçbir şey yapma.”</p>

    <p>“Öfkemi yutmamı güçleştiriyorsun.”</p>

    <p>“En iyisi yutkunmayı bırak, yoksa boğulacaksın. Planımdan nasıl haberdar oldun?”</p>

    <p>“Ben Dorne Prensi’yim. İnsanlar beni memnun etmeye çalışır.”</p>

    <p><em>Biri söyledi.</em> “Biliyordun ve buna rağmen Myrcella’yı kaçırmamıza izin verdin. Neden?”</p>

    <p>“Bu benim hatamdı ve ölümcül bir hata olduğu anlaşıldı. Sen benim kızımsın Arianne. Eskiden dizini kanattığında bana koşan o küçük kızsın. Bana karşı komplo kurduğuna inanamadım. Gerçeği öğrenmek zorundaydım.”</p>

    <p>“Ve öğrendin. Beni kimin ele verdiğini bilmek istiyorum.”</p>

    <p>“Senin yerinde olsaydım ben de isterdim.”</p>

    <p>“Söyleyecek misin?”</p>

    <p>“Söylemem için bir sebep olduğunu düşünmüyorum.”</p>

    <p>“Gerçeği kendi kendime bulamayacağımı mı düşünüyorsun?”</p>

    <p>“Denemekte özgürsün. Bulana kadar herkesten şüphe etmelisin... ve biraz şüphe bir prenses için iyi bir şeydir.” Prens Doran iç geçirdi. “Beni hayal kırıklığına uğratıyorsun Arianne.”</p>

    <p>“Dedi karga kuzguna. Sen beni yıllardır hayal kırıklığına uğratıyorsun baba.” Arianne babasına karşı bu kadar açıksözlü olmak niyetinde değildi ama kelimeler ağzından kendi kendine çıkıvermişti. <em>İşte, sonunda söyledim.</em></p>

    <p>“Biliyorum. Ben uysal, zayıf ve temkinliyim, düşmanlarımıza karşı müsamahakârım. Lakin tam şu anda, senin o müsamahakârlığa ihtiyacın var.”</p>

    <p>“Ben sadece arkadaşlarım için müsamaha istiyorum.”</p>

    <p>“Nasıl da alicenapsın.”</p>

    <p>“Ne yaptılarsa beni sevdikleri için yaptılar. Gri Dehşet’te ölmeyi hak etmiyorlar.”</p>

    <p>“Aslına bakarsan seninle aynı fikirdeyim. Siyah Yıldız dışında, komplocu arkadaşlarının hepsi aptal çocuklar. Bununla birlikte, bu zararsız bir <em>cyvasse</em> oyunu değildi. Sen ve arkadaşların ihanetçilik oynuyordunuz. Onların kafalarını kestirebilirdim.”</p>

    <p>“Yapabilirdin ama yapmadın. Dayne, Dalt, Santagar... hayır, bu hanedanları karşına almaya asla cesaret edemezsin.”</p>

    <p>“Tahmin bile edemeyeceğin şeylere cesaret edebilirim... ama bunu şu an için bir kenara bırakalım. Sör Andrey, üç yıl boyunca leydi annene hizmet üzere Norvos’a gönderildi. Garin önündeki iki yılını Tyrosh’ta geçirecek. Leydi Sylva benden herhangi bir ceza almadı lakin evlenecek yaşa gelmişti, babası onu Lord Estermont’la evlenmesi için Yeşil Kaya’ya yolladı. Arys Oakheart’a gelince, o kendi kaderini kendi seçti ve kaderiyle yiğitçe yüzleşti. Kral Muhafızları’nın şövalyesi... ona ne <em>yaptın?</em>”</p>

    <p>“Onu düzdüm baba. Hatırladığım kadarıyla, bana soylu konuklarımızı eğlendirmemi emretmiştin.”</p>

    <p>Prens Doran’ın yüzü öfkeyle kızardı. “Bu kadarı yeterli oldu mu?”</p>

    <p>“Ona, Myrcella’nın kraliçe olduğunda bize izin vereceğini ve evlenebileceğimizi söyledim. Karısı olmamı istiyordu.”</p>

    <p>“Arys’in, yeminlerini lekelemesine engel olmak için elinden gelen her şeyi yapmışsındır, buna eminim,” dedi Prens Doran.</p>

    <p>Kızarma sırası Arianne’deydi. Sör Arys’i baştan çıkarması yarım yıl sürmüştü. Arys, beyazları giymeden önce bazı kadınlarla birlikte olduğunu söylemişti ama hareketlerine bakınca bunu anlamak mümkün değildi. Dokunuşları acemiceydi, öpüşleri ürkekti. Arianne’le ilk kez yatağa girdiklerinde, Arianne onu eliyle içine sokmaya çalışırken, Arys tohumlarını prensesin bacaklarına boşaltmıştı. Daha beteri, utanç duygusu onu tüketmişti. Eğer Arianne, şövalyenin her, “Bunu yapmamalıyız,” deyişinde bir kenara bir ejderha koysaydı, şimdi Lannisterlar’dan daha zengindi. <em>Areo, Hotah’a beni kurtarmak umuduyla mı saldırdı? diye merak etti. Yoksa bunu benden kaçmak ve utancını kendi kanıyla temizlemek için mi yaptı?</em> “O beni gerçekten sevdi,” derken duydu kendini. “Benim uğruma öldü.”</p>

    <p>“Eğer öyleyse, senin uğruna ölecek sayısız adamın ilki olabilir. Sen ve kuzenlerin savaş istediniz. Dileğiniz gerçekleşebilir. Biz şu anda konuşurken, bir başka Kral Muhafızları şövalyesi Güneş Mızrağı’na doğru geliyor. Sör Balon bana Dağ’ın başını getiriyor. Sancak beylerim bana biraz vakit kazandırmak için şövalyeyi oyalıyor. Wyller onu ava çıkardı ve sekiz gün boyunca Kemik Yolu’nda tuttu. Dağlara vardığında on beş gün için Lord Yronwood’un konuğu oldu. Şu anda Tor’da, Leydi Jordayne onun onuruna oyunlar düzenliyor. Balon, Hayalet Tepesi’ne vardığında, Leydi Jordayne’den daha iyi bir ev sahibesi olmaya kararlı Leydi Toland’la karşılaşacak. Fakat er ya da geç Güneş Mızrağı’na varacak ve Prenses Myrcella’yı görmek isteyecek... Yeminli Kardeş’i Sör Arys’i de. Ona Oakheart’ın bir av kazasında zail olduğunu ya da merdivenlerden düştüğünü mü söylemeliyim? Belki de Arys yüzmek için Su Bahçeleri’ne gitmiş, mermerde kaymış, başını çarpmış ve boğulmuştur?”</p>

    <p>“Hayır,” dedi Arianne. “Onun küçük prensesini savunurken öldüğünü söyle. Sör Balon’a, Siyah Yıldız’ın Myrcella’yı öldürmeye çalıştığını ve Sör Arys’in araya girerek kızın hayatını kurtardığını söyle.” Kral Muhafızları şövalyeleri böyle ölürdü, korumaya yemin ettikleri insanların canını kurtarmak için kendi canlarından vazgeçerlerdi. “Sör Balon şüphelenebilir, Lannisterlar kız kardeşini ve onun çocuklarını öldürdüğünde sen de şüphelenmiştin, ama bir kanıtı olmaz...”</p>

    <p>“...Myrcella’yla konuşana kadar. Yoksa o cesur çocuk da trajik bir kazanın kurbanı mı olmalı? Bu savaş anlamına gelir. Eğer Myrcella benim himayemdeyken ölürse, Dorne’u kraliçenin gazabından hiçbir yalan kurtaramaz.”</p>

    <p><em>Bana ihtiyacı var,</em> diye fark etti Arianne. <em>Beni bu yüzden çağırttı.</em></p>

    <p>“Myrcella’ya ne söylemesi gerektiğini söyleyebilirim ama bunu neden yapayım?”</p>

    <p>Prens Doran’ın yüzü öfkeyle kasıldı. “Seni uyarıyorum Arianne. Sabrım tükenmek üzere.”</p>

    <p>“Bana karşı mı?” <em>Hep aynısın baba.</em> “Lord Tywin ve Lannisterlar’a karşı her daim Kutsanmış Baelor’un tahammülüne sahip oldun ama kendi kanına karşı hep tahammülsüzdün.”</p>

    <p>“Sabırla tahammülü birbirine karıştırıyorsun. Elia ve çocuklarının haberini aldığım günden itibaren Tywin Lannister’ın çöküşü için çalıştım. Onu öldürmeden evvel, değer verdiği her şeyi elinden almayı umut ettim ama Tywin’in cüce oğlu beni bu zevkten mahrum bıraktı. Onun, kendisinin peydahladığı canavarın elinden gelen zalimane bir şekilde öldüğünü bilmek beni az da olsa avutuyor. Lord Tywin şimdi cehennemde uluyor... eğer senin aptallığın bir savaşa dönüşürse, binlerce insan çok yakında ona katılacak.” Prens Doran, savaşın bahsi bile ona acı veriyormuşçasına yüzünü buruşturdu. “İstediğin şey bu mu?”</p>

    <p>Prenses zorla yola getirilmeyi kabul etmeyecekti. “Kuzenlerimin serbest bırakılmasını istiyorum. Amcamın intikamının alınmasını istiyorum. Hakkımı istiyorum.”</p>

    <p><em>“Hakkın?”</em></p>

    <p>“Dorne.”</p>

    <p>“Dorne, ben öldükten sonra senin olacak. Benden kurtulmayı bu kadar çok mu istiyorsun?”</p>

    <p>“Aynı soruyu ben de sana sorabilirim baba. Sen yıllardır benden kurtulmaya çalışıyorsun.”</p>

    <p>“Bu doğru değil.”</p>

    <p>“Öyle mi? Kardeşime soralım mı?”</p>

    <p>“Trystane?”</p>

    <p><em>“Quentyn.”</em></p>

    <p>“Ne olmuş ona?”</p>

    <p>“O nerede?”</p>

    <p>“Kemik Yolu’nda Lord Yronwood’un ordusuyla birlikte.”</p>

    <p>“İyi yalan söylüyorsun baba, hakkını teslim edeyim. Gözünü bile kırpmadın. Quentyn, Lys’e gitti.”</p>

    <p>“Bu fikre nereden kapıldın?”</p>

    <p>“Bir dost söyledi.” Prensesin de sırları olabilirdi.</p>

    <p>“Dostun yalan söylemiş. Kardeşin Lys’e gitmedi. Güneşin, mızrağın ve Yedi’nin üstüne yemin ederim.”</p>

    <p>Arianne’i kandırmak o kadar kolay değildi. “Yoksa Myr mi? Tyrosh? Dar Deniz’in karşısında bir yerde olduğunu biliyorum, beni doğum hakkımdan mahrum bırakmak için paralı askerler tutuyor.”</p>

    <p>Prens Doran’ın yüzü karardı. “Bu güvensizlik seni küçük düşürüyor Arianne. Bana karşı komplo kuran kişi Quentyn olmalıydı. Onu daha çocukken, Dorne’un ihtiyaçlarını anlayamayacak kadar küçükken uzaklara gönderdim. Anders Yronwood ona benden daha çok babalık yaptı. Buna rağmen, kardeşin bana her daim sadık kaldı ve itaat etti.”</p>

    <p>“Neden etmesin? O senin gözden, her zaman öyleydi. Senin gibi görünüyor, senin gibi düşünüyor ve sen Dorne’u ona vermek istiyorsun. Sakın inkâr etme, mektubunu okudum.” Kelimeler Arianne’in hafızasında hâlâ ateş kadar parlaktı. “<em>‘Bir gün benim oturduğum yerde sen oturacaksın ve bütün Dorne’a hükmedeceksin,’</em> yazmıştın. Söyle baba, beni mirasından mahrum bırakmaya ne zaman karar verdin? Quentyn’in doğduğu gün mü? Yoksa benim doğduğum gün mü? Benden bu kadar nefret etmeni sağlayacak ne yaptım?” Öfkesine rağmen, Arianne’in gözlerinde yaşlar vardı.</p>

    <p>“Senden asla nefret etmedim.” Prens Doran’ın sesi parşömen gibi inceydi ve keder doluydu. “Arianne, anlamıyorsun.”</p>

    <p>“Bu kelimeleri yazdığını inkâr mı ediyorsun?”</p>

    <p>“Hayır. O mektubu, Ouentyn’i Yronwood’a gönderdiğimde yazmıştım. Benim arkamdan onun gelmesini istiyordum, evet. Senin için başka planlarım vardı.”</p>

    <p>“Ah evet,” dedi Arianne aşağılama dolu bir tonla. “Şu planlar. Gyles Rosby. Kör Ben Beesbury. Grisakal Grandison. Senin <em>planların</em> onlardı.”</p>

    <p>Babasına cevap hakkı vermedi. “Vazifemin Dorne’a bir veliaht vermek olduğunu biliyorum, bu konuda asla unutkan olmadım. Memnuniyetle evlenirdim ama bana önerdiğin adamlar hakaretti. Her biriyle yüzüme tükürdün. Eğer beni biraz olsun sevdiysen, bana neden <em>Walder Frey</em>’i önerdin?”</p>

    <p>“Çünkü onu reddedeceğini biliyordum. Belli bir yaşa gelmiştin, senin için bir hayat arkadaşı bulmaya çalışıyormuşum gibi görünmeliydim, bunu yapmamam şüphe uyandırırdı ama kabul edeceğin bir adam getirmeye cesaret edemezdim. Sen birine söz verilmiştin Arianne.”</p>

    <p><em>Söz verilmiştin?</em> Arianne kuşkulu gözlerle babasına baktı. “Ne diyorsun? Bu da başka bir yalan mı? Bana hiçbir şey söylemedin...”</p>

    <p>“Anlaşma gizlice yapılmıştı. Yeterince büyüdüğün zaman sana söyleyecektim... reşit olduğunda söylerim diye düşünmüştüm ama...”</p>

    <p>“Ben yirmi üç yaşındayım, yedi yıldır yetişkin bir kadınım.”</p>

    <p>“Biliyorum. Seni bunca zaman her şeyden bihaber bıraktıysam, seni korumak istediğim içindir. Arianne, senin tabiatın... senin için sır denen şey, Garin’e ve Tyene’e anlatacağın lezzetli bir gece masalından ibaret. Garin, sadece öksüzlerin yapabileceği gibi dedikodu yapıyor. Tyene de Obara ve Leydi Nym’den hiçbir şey saklamıyor. Eğer bu sırrı bilselerdi... Obara şaraba düşkün ve Leydi Nym, Fowler ikizlerine çok yakın. Peki Fowler ikizlerinin sır vereceği kişi kim? <em>Bu riski alamazdım.</em>”</p>

    <p>Arianne’in aklı karışmıştı. <em>Söz verilmişim. Ben söz verilmişim.</em> “Kim? Ben bunca yıldır kiminle nişanlıyım?”</p>

    <p>“Artık önemli değil. O öldü.”</p>

    <p>Arianne iyice afalladı. “Yaşlı adamlar çok narin oluyor. Onu bir kalça kırığı mı öldürdü? Soğuk algınlığı? Gut?”</p>

    <p>“Bir kazan erimiş altın. Biz prensler dikkatli planlar yaparız ve tanrılar o planları yerle bir eder.” Prens Doran, ovuşturulmaktan kızarmış eliyle yorgun bir hareket yaptı. “Dorne senin olacak. Sana bu konuda söz veriyorum, eğer sözlerimin senin için bir anlamı varsa. Kardeşin Quentyn çok daha zor bir yolda yürüyecek.”</p>

    <p>“Ne yolu?” Arianne kuşkuyla babasına baktı. “Ne gizliyorsun? Yedi beni korusun, sırlardan bıktım. Bana her şeyi anlat baba... ya da Quentyn’i veliaht ilan et, baltasıyla Hotah’ı çağır ve kuzenlerimin yanında ölmeme izin ver.”</p>

    <p>“Kardeşimin çocuklarına zarar vereceğime inanıyor musun gerçekten?” Prens Doran yüzünü buruşturdu. “Obara, Nym ve Tyene’in özgürlükten başka bir eksikleri yok. Ellaria ve kızları Su Bahçeleri’ne yerleştirildi, mutlular. Dorea, gürzüyle ağaçlara vurup portakalları yerlere düşürerek etrafta dolaşıyor. Elia ve Obella havuzların kâbusu oldular.” İç geçirdi. “Bir zamanlar sen de o havuzlarda oynuyordun, üstünden çok zaman geçmedi. Senden daha büyük bir kızın omuzlarına çıkıyordun... sarı saçlı, uzun boylu bir kızdı...”</p>

    <p>“Jeyne Fowler ya da onun kardeşi Jennelyn.” Arianne bunu yıllardır düşünmemişti. “Ah, bir de Frynne vardı, saçları kahverengiydi, babası demirciydi. Ama benim gözdem Garin’di. Garin’in omuzlarına çıktığımda kimse bizi yenemezdi. Nym ve yeşil saçları olan Tyroshlu kız bile.”</p>

    <p>“O yeşil saçlı kız Yüksek Yargıç’ın kızıydı. Seni onun yerini almak üzere Tyrosh’a göndermem gerekiyordu. Yüksek Yargıç’a kadeh taşıyıcı olarak hizmet edecek ve gizlilik içinde nişanlınla tanışacaktın. Lakin annen, bir çocuğunu daha uzaklara gönderirsem kendine zarar vereceğini söyledi ve ben... ona bunu yapamazdım.”</p>

    <p><em>Hikâyesi gitgide ilginçleşiyor.</em> “Quentyn oraya mı gitti? Yüksek Yargıç’ın yeşil saçlı kızına kur yapmak için Tyrosh’a mı gitti?”</p>

    <p>Prens Doran <em>cyvasse</em> taşlarından birini aldı. “Quentyn’in krallık dışında olduğunu nasıl öğrendiğini bilmem gerek. Kardeşin; Cletus Yronwood, Üstat Kedry ve Lord Yronwood’un en iyi şövalyelerinden üçüyle birlikle uzun, çok tehlikeli ve sonu belirsiz bir yolculuğa çıktı. Kardeşin en büyük arzumuzu gerçekleştirmeye gitti.”</p>

    <p>Arianne gözlerini kıstı. “En büyük arzumuz ne?”</p>

    <p>“İntikam.” Prens alçak sesle konuşuyordu, birinin onu dinlemesinden korkuyormuş gibi. “Adalet.” Prens Doran, oniks ejderhayı Arianne’in avucunun içine bastırdı ve fısıldadı, <em>“Ateş ve kan.”</em></p>
  </div>
</body>
</html>
