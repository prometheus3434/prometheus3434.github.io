<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Cersei</h1>

    <p>Ağır ağır Visenya Tepesi’ne tırmanıyorlardı. Atlar yukarı doğru ilerlerken, kraliçe kırmızı bir mindere yaslandı. Dışarıdan Sör Osmund Karakazan’ın sesi geldi. <em>“Yol açın. Caddeyi temizleyin. Majesteleri Kraliçe için yol açın.”</em></p>

    <p>“Margaery’nin neşeli bir maiyeti var,” diyordu Leydi Merryweather. “Hokkabazlar, oyuncular, şairler, kuklalar...”</p>

    <p>“Şarkıcılar?” diye hatırlattı Cersei.</p>

    <p>“Pek çok, Majesteleri. Arpçı Hamish on beş günde bir Margaery için çalar, bazı geceler bizi Eysen’den Alaric eğlendirir. Lakin Margaery’nin gözdesi Mavi Ozan’dır.”</p>

    <p>Cersei, ozanı Tommen’ın düğününden hatırlıyordu. <em>Genç ve yakışıklı. Buradan bir şey çıkabilir mi?</em> “Duyduğuma göre başka adamlar da varmış. Şövalyeler ve saray mensupları. Bana doğruyu söyle leydim. Sence Margaery hâlâ bakire mi?”</p>

    <p>“Öyle olduğunu söylüyor Majesteleri.”</p>

    <p>“Söylüyor. Sen ne diyorsun?”</p>

    <p>Taena’nın siyah gözleri fesatlıkla parladı. “Margaery, Yüksek Bahçe’de Lord Renly ile evlendiğinde, Renly’yi yatak töreni için ben soydum. Lordumuz boylu poslu ve şehvetli bir adamdı. Onu düğün yatağına atarken şehvetin kanıtını gördüm. Margaery çarşafın altında, isim günündeki kadar çıplak bir halde lordu bekliyordu. Margaery’yi yatağa bizzat Sör Loras taşımıştı. Margaery, Lord Renly’nin ziyafette çok şarap içtiğini ve bu yüzden evliliğin cinsel ilişkiyle tamamlanmadığını söyleyebilir ama size yemin ediyorum, Renly’nin bacaklarının arasındaki şeyi son gördüğümde, o şey tamamen uyanıktı.”</p>

    <p>“Ertesi sabah zifaf yatağını görme şansın oldu mu?” diye sordu Cersei. “Çarşaf kanlı mıydı?”</p>

    <p>“Hayır, çarşaf gösterilmedi Majesteleri.”</p>

    <p><em>Yazık.</em> Yine de, kanlı bir çarşafın yokluğu tek başına büyük bir anlam taşımazdı. Cersei, sıradan köylü kızların, düğün gecelerinde domuzlar gibi kanadığını duymuştu ama Margaery Tyrell gibi soylu bakireler için durum farklıydı. Bir lord kızının, bekâretini bir koca yerine bir ata vermesinin daha olası olduğu söylenirdi ve Margaery yürümeye başladığından beri ata biniyordu. “Anladığıma göre, küçük kraliçe bizim hane şövalyelerimizin içinde pek çok hayrana sahip. Redwyne ikizleri, Sör Tallad... lütfen söyle, başka kimler var?”</p>

    <p>Leydi Merryweather omuzlarını silkti. “Sör Lambert; sağlam gözünü bir göz bandının arkasında saklayan soytarı. Bayard Norcross. Courtenay Greenhill. Woodright kardeşler; bazen Portifer sık sık da Lucantine. Ah, Yüce Üstat Pycelle de müdavimlerden.”</p>

    <p>“Pycelle? Gerçekten mi?” O yaşlı bunak, gül için aslanı mı terk etmişti? <em>Eğer öyleyse buna pişman olur.</em> “Başka?”</p>

    <p>“Tüylü pelerin giyen Yaz Adalı. Derisi mürekkep gibi siyahken onu nasıl unuttum? Diğerleri Margaery’nin kuzenlerine kur yapmak için geliyor. Elinor, Ambrose çocuğuyla sözlü ama flört etmekten hoşlanıyor. Megga’ya on beş günde bir yeni talip çıkıyor. Bir keresinde, mutfakta bulaşıkçı bir oğlanla öpüştü. Onun Leydi Bulwer’ın kardeşiyle evlendirileceğini duydum ama Megga bizzat seçim yapabilseydi Mark Mullendore’u tercih ederdi, eminim.”</p>

    <p>Cersei güldü. “Karasu’da kolunu kaybeden kelebek şövalyesi? Yarım bir adam ne işe yarar?”</p>

    <p>“Megga onun tatlı olduğunu düşünüyor. Şövalyeye bir maymun bulabilmek için Leydi Margaery’den yardım istedi.”</p>

    <p>“Maymun.” Kraliçe buna karşılık söyleyeceğini bilmiyordu. <em>Serçeler ve maymunlar. Diyar gerçekten çıldırıyor.</em> “Cesur Sör Loras’ımızdan ne haber? Kardeşini ne sıklıkta ziyaret ediyor?”</p>

    <p>“Herkesten fazla.” Taena kaşlarını çattığında, siyah gözlerinin arasında ince bir çizgi belirdi. “Şayet vazifesi engel olmazsa, her sabah ve her akşam geliyor. Loras kendini Margaery’ye adamış, her şeyi paylaşıyorlar... ah...” Myrli kadın bir an için beyninden vurulmuş gibi göründü. Sonra yüzüne bir gülümseme yerleşti. “Aklıma çok <em>ahlaksız</em> bir şey geldi Majesteleri.”</p>

    <p>“En iyisi onu kendine sakla. Tepe serçe kaynıyor ve serçelerin ahlaksızlıktan nasıl nefret ettiğini hepimiz biliyoruz.”</p>

    <p>“Onların su ve sabundan da nefret ettiğini duymuştum.”</p>

    <p>“Çok dua etmek insanın koku alma duyusunu köreltiyor olabilir. Bunu Yüce Rahip’e sormayı unutmamalıyım.”</p>

    <p>Arabanın perdeleri, kırmızı bir ipek dalgası gibi ileri geri sallanıyordu. “Orton, Yüce Rahip’in bir adı olmadığını söyledi,” dedi Leydi Taena. “Bu doğru olabilir mi? Myr’de herkesin bir ismi vardır.”</p>

    <p>“Ah, bir zamanlar ismi vardı. Hepsinin vardır.” Kraliçe lakayıt bir tavırla elini salladı. “Soylu kanlardan doğan rahipler bile, rahiplik yeminlerini ettikten sonra sadece ilk isimlerini kullanırlar. İçlerinden biri <em>Yüce</em> Rahip olarak seçilince, ilk ismini de bırakır. İnanç, onun artık bir insan ismine ihtiyacı olmadığını söyler. Çünkü o, tanrıların yeryüzündeki suretine dönüşmüştür.”</p>

    <p>“Bir Yüksek Rahip diğerinden nasıl ayırt edilir?”</p>

    <p>“Güçlükle. ‘Şişman olan’ ya da ‘şişman olandan önceki’ ya da ‘uykusunda ölen’ gibi şeyler söylemek zorunda kalırsın. Biraz zorlarsan doğum isimlerini de öğrenebilirsin ama o isimleri kullanırsan onları gücendirirsin. İsimler onlara sıradan adamlar olarak doğduklarını hatırlatır ve Yüce Rahipler bundan hoşlanmaz.”</p>

    <p>“Lord kocam, yeni Yüce Rahip’in kirli tırnaklarla doğduğunu söylüyor.”</p>

    <p>“Ben de bundan şüpheleniyorum. Kural olarak, En Mütedeyyinler kendi içlerinden birini yükseltirler ama tarihte bazı istisnalar vardır.” Yüce Üstat Pycelle, Cersei’ye tarihi anlatmıştı, bunaltıcı bir uzunlukta. “Kral Kutsanmış Baelor’un saltanatı sırasında, basit bir taş ustası Yüce Rahip olarak seçildi. Adam taşları öyle güzel bir şekilde işliyordu ki, Baelor onun yeniden doğmuş Demirci olduğuna karar verdi. Adam ne okuyor ne de yazıyordu ve en basit duaları bile aklında tutamıyordu.” Bazıları hâlâ, Baelor’un El’inin, diyarı utançtan kurtarmak için adamı zehirlettiğini söylerdi. “Taş ustası öldükten sonra, yine Kral Baelor’un ısrarıyla, sekiz yaşında bir çocuk Yüce Rahip seçildi. Majesteleri, çocuğun mucizeler yarattığını duyurdu ama çocuğun küçük ve şifalı elleri bile, Baelor’a son orucu sırasında yardım edemedi.”</p>

    <p>Leydi Merryweather bir kahkaha koyuverdi. “Sekiz yaşında? Belki benim oğlum da Yüce Rahip olur. Neredeyse yedi yaşına geldi.”</p>

    <p>“Çok dua ediyor mu?” diye sordu kraliçe.</p>

    <p>“Kılıçlarla oynamayı tercih ediyor.”</p>

    <p>“Öyleyse gerçek bir delikanlı. Yedi tanrının isimlerini biliyor mu?”</p>

    <p>“Biliyor sanırım.”</p>

    <p>“Onu dikkate almalıyım.” Cersei, kristal tacı, En Mütedeyyinler’in seçtiği sefil adamdan çok daha fazla onurlandıracak sayısız çocuk olduğundan emindi. <em>Aptalların ve korkakların kendi kendilerini yönetmesine izin verirsen, olacağı budur. Bir dahaki sefere, üstatlarını onlar için ben seçeceğim.</em> Ve şayet yeni Yüce Rahip kraliçenin canını sıkmaya devam ederse, bir dahaki seferin gelişi uzun sürmeyebilirdi. Baelor’un El’i, Cersei Lannister’a bu çeşit meselelerle ilgili bir şeyler öğretmişti.</p>

    <p><em>“Yolu açın!”</em> diye bağırıyordu Osmund Karakazan. <em>“Majesteleri Kraliçe için yol açın!”</em></p>

    <p>Araba yavaşlamaya başladı ve bunun tek anlamı tepenin zirvesine yaklaştıklarıydı. “Oğlunu saraya getirmelisin,” dedi Cersei, Leydi Merryweather’a. “Altı çok küçük bir yaş değil. Tommen’ın etrafında başka çocuklar olmalı. Neden senin oğlun olmasın?” Joffrey’nin asla kendi yaşında bir arkadaşı olmadığını hatırladı. <em>Zavallı çocuk her zaman yalnızdı. Ben çocukken Jaime’ye sahiptim... ve Melara’ya, kız kuyuya düşene kadar.</em> Joff, Tazı’yı seviyordu ama onlarınki arkadaşlık değildi. Joffrey, Robert’ta asla bulamadığı babayı arıyordu. <em>Küçük bir üvey kardeş Tommen’ı Margaery’den ve kızın eşlikçilerinden ayırmanın en iyi yolu olabilir. Zaman içinde, Robert ve çocukluk arkadaşı Ned Stark kadar yakınlaşabilirler. Bir aptal, ama sadık bir aptal. Tommen, onu kollayan sadık dostlara ihtiyaç duyacak.</em></p>

    <p>“Majesteleri çok nazik. Lakin Russell’ın bildiği tek ev Uzunmasa. Oğlum bu büyük şehirde kaybolur.”</p>

    <p>“Başlangıçta,” diye kabul etti kraliçe, “ama kısa zamanda alışır, tıpkı benim alıştığım gibi. Babam beni saraya çağırdığında, ben ağladım ve Jaime küplere bindi. Sonra halam, beni Taş Bahçe’de karşısına aldı ve Kral Toprakları’nda korkmam gereken kimse olmadığını söyledi. ‘Sen bir aslansın,’ dedi, ‘ve bütün önemsiz hayvanların işi senden korkmak.’ Senin oğlun da cesaretini bulacak. Ayrıca oğlunun senin yanında, onu her gün görebileceğin bir yerde olmasını istemez misin? Russell senin tek çocuğun, değil mi?”</p>

    <p>“Şimdilik. Lord kocam, tanrılardan bize bir oğul daha bahşetmelerini istedi, olur da...”</p>

    <p>“Biliyorum.” Cersei, kendi boğazını tırmalayan Joffrey’yi düşündü. Joffrey son anlarında, gözlerindeki umutsuz yakarışla Cersei’ye bakmıştı. Ve beklenmedik bir hatıra kraliçenin kalbini durdurdu; bir mum alevinde tıslayan bir damla kan, taçlardan ve kefenlerden ve <em>valonqar</em>’ın ellerinden gelecek ölümden bahseden çatallı bir ses.</p>

    <p>Sör Osmund dışarıda bir şeyler bağırıyordu ve başka birileri adama bağırarak cevap veriyordu. Araba aniden durdu. “Hepiniz ölü müsünüz?” diye kükredi Karakazan. <em>“Kahrolası yoldan çekilin!”</em></p>

    <p>Kraliçe perdeyi bir ucundan tutarak yukarı kaldırdı ve bir el işaretiyle Sör Meryn Trant’ı çağırdı. “Sorun nedir?”</p>

    <p>“Serçeler, Majesteleri.” Sör Meryn, pelerininin altına beyaz pullu zırh giymişti. Adamın miğferi ve kalkanı eyerinden sarkıyordu. “Caddede kamp kuruşlar. Onları oradan kaldıracağız.”</p>

    <p>“Bunu yapın, ama nazik olun. Yeni bir isyanın ortasında kalmak istemiyorum.” Cersei perdeyi aşağı düşürdü. “Bu saçmalık.”</p>

    <p>“Öyle Majesteleri,” diye onayladı Leydi Merryweather. “Yüce Rahip size gelmeliydi. Ve şu sefil serçeler...”</p>

    <p>“Onları besliyor, şımartıyor, <em>kutsuyor.</em> Gel gör ki kralı kutsamıyor.” Kutsama içi boş bir ritüeldi, Cersei bunu biliyordu, ama ritüeller ve törenler cahillerin gözünde önemli şeylerdi. Fatih Aegon, diyarının kuruluş tarihini, Eski Şehir’de Yüce Rahip tarafından kutsandığı gün olarak belirlemişti. “O sefil rahip ya bana itaat edecek ya da hâlâ ne kadar zayıf ve ne kadar insan olduğunu öğrenecek.”</p>

    <p>“Orton, rahibin asıl istediğinin altın olduğunu ve kraliyet tekrar ödeme yapmaya başlayana kadar duasını esirgeyeceğini söylüyor.”</p>

    <p>“İnanç, biz huzura kavuşur kavuşmaz altınını alacak.” Rahip Torbert ve Rahip Raynard, Cersei’nin içinde bulunduğu zor duruma karşı büyük anlayış göstermişlerdi... ama o sefil Braavoslu, zavallı Lord Gyles’ı öyle merhametsizce sıkıştırmıştı ki Gyles kan tükürür bir halde yatağına taşınmak zorunda kalmıştı. <em>O gemilere sahip olmak zorundayız.</em> Cersei donanma için Arbor’a güvenemezdi; Redwynelar ve Tyrelller çok yakındı. Cersei’nin denizde kendi kuvveti olmalıydı.</p>

    <p>Nehirde yükselen dromondlar ona bu kuvveti verecekti. Cersei’nin amiral gemisi, <em>Kral Robert’ın Çekici</em>’nden iki kat fazla küreğe sahip olacaktı. Aurane gemiye <em>Lord Tywin</em> adını koymak için Cersei’den izin istemişti ve Cersei bu izni memnuniyetle vermişti. Asanların Lord Tywin’den<a href="../Text/Section0079.xhtml#Footnote0007" id="Backlink0007"><sup>[7]</sup></a> “kız” diye bahsettiğini duymak için sabırsızlanıyordu. Gemilerden birine <em>Tatlı Cersei</em> adı verilecekti ve geminin pruvasında Cersei’nin altın yaldızlı bir heykeli olacaktı; zırhlı, aslan miğferli ve mızraklı. <em>Cesur Joffrey, Leydi Joanna</em> ve <em>Dişi Aslan; Kraliçe Margaery, Altın Gül, Lord Renly, Leydi Olenna</em> ve <em>Prenses Myrcella</em>’yla birlikte denizde <em>Tatlı Cersei</em>’yi takip edecekti. Kraliçe, Tommen’a, son beş gemiye isim verebileceğini söylemek gibi bir hata yapmıştı ve Tommen gemilerden biri için <em>Ay Oğlan</em> adını seçmişti. Lord Aurane, adamlarının bir soytarının adını taşıyan bir gemide çalışmak istemeyebileceğini söylediğinde, Tommen soytarısı yerine kız kardeşini onurlandırmaya gönülsüzce razı olmuştu.</p>

    <p>“Eğer şu hırpani rahip, beni Tommen’ın kutsanmasını satın almak zorunda bırakmayı düşünüyorsa, aklını başına getiririm,” dedi Cersei, Taena’ya. Kraliçenin bir rahip sürüsüne boyun eğmeye niyeti yoktu.</p>

    <p>Araba, Cersei’yi sarsacak kadar ani bir şekilde bir kez daha durdu. “Ah, bu çok sinir bozucu.” Cersei tekrar dışarı eğildi ve Visenya Tepesi’nin zirvesine vardıklarını gördü. İleride, fevkalade kubbesi ve yedi parlak kulesiyle Yüce Baelor Septi yükseliyordu fakat Cersei’yle mermer basamaklar arasında bir insan denizi uzanıyordu; kahverengi, perişan ve kirli. Havayı koklayarak, <em>serçeler,</em> diye düşündü kraliçe, hiçbir serçe bu kadar kötü kokmazdı gerçi.</p>

    <p>Cersei dehşete düştü. Qyburn serçelerin sayısıyla ilgili raporlar getirmişti ama onları duymak başka bir şeydi, görmek başka. Yüzlerce serçe meydanda kamp kurmuştu, bahçelerde daha yüzlercesi vardı. Yemek ateşleri, havayı duman ve ufunetle doldurmuştu. Hurda ahşaptan ve çamurdan inşa edilmiş barakalar ve kaba yünden yapılmış çadırlar, eski beyaz mermerlerin onurunu lekeliyordu. Serçeler, Yüce Sept’in muazzam kapılarının altındaki basamaklara bile tünemişlerdi.</p>

    <p>Sör Osmund, pelerini kadar altınsı bir aygır süren Sör Osfryd’le birlikte Cersei’nin yanına geldi. Osfryd ortanca Karakazan’dı, kardeşlerinden daha sessizdi, gülümsemekten çok somurtmaya yatkındı. <em>Ve hikâyeler doğruysa kardeşlerinden daha zalim. Belki de onu Sur’a göndermeliydim.</em></p>

    <p>Yüce Üstat Pycelle, altın pelerinlilerin komutasını daha yaşlı ve “savaş yöntemlerinde daha tecrübeli” bir adama vermek istemişti ve konsey üyelerinin çoğunluğu ona katılmıştı. “Sör Osfryd yeterince tecrübeli,” demişti Cersei ama bu bile adamların çenesini kapatmamıştı. Küçük ve rahatsız edici köpeklerden oluşan bir sürü gibi havladılar. Cersei’nin Pycelle’e karşı olan sabrı tamamen tükenmişti. Adam, Cersei’nin Dorne’dan bir silah ustası getirmesine itiraz edecek kadar küstahlaşmıştı. İtirazının gerekçesi, bu durumun Tyrelller’i gücendirebileceğiydi. Cersei kaşlarını çatarak, “Bunu neden yapıyorum sanıyorsun?” diye sormuştu.</p>

    <p>“Affedersiniz Majesteleri,” dedi Sör Osmund. “Kardeşim daha fazla altın pelerinli getiriyor. “Bir yol açacağız, endişe etmeyin.”</p>

    <p>“Vaktim yok. Yayan devam edeceğim.”</p>

    <p>“Lütfen Majesteleri.” Taena kraliçenin kolunu tuttu. “Beni korkutuyorlar. Çok kalabalıklar ve çok pisler.”</p>

    <p>Cersei kadının yanağını öptü. “Aslan, serçeden korkmaz... ama beni düşünmen güzel. Beni yürekten sevdiğini biliyorum leydim. Sör Osmund, lütfen arabadan inmeme yardım edin.”</p>

    <p><em>Eğer yürüyüşe çıkacağımı bilseydim, ona göre giyinirdim.</em> Cersei, altın astarlı beyaz bir elbise giymişti, dantelli fakat ölçülü. Bu elbiseyi en son yıllar önce kullanmıştı, şimdi elbisenin bel kısmı rahatsızlık verecek kadar dardı. “Sör Osmund, Sör Meryn sizler bana eşlik edeceksiniz. Sör Osfryd, arabama zarar gelmediğinden emin olun.” Bazı serçeler, arabanın atlarını yiyecek kadar sıska ve çökük gözlü görünüyordu.</p>

    <p>Kraliçe, perişan kalabalığın arasında yürüyüp yemek ateşlerinin, arabaların ve derme çatma barınakların önünden geçerken, bir zamanlar bu meydanda toplanmış olan başka bir kalabalığı hatırladı. Cersei’nin Robert Baratheon’la evlendiği gün, binlerce insan onları alkışlamak için bir araya gelmişti. Bütün kadınlar en iyi kıyafetlerini giymişti. Erkeklerin yarısının omuzlarında çocuklar vardı. Cersei genç kralla el ele septten çıktığında, insanlar Lannis Limanı’ndan bile duyulabilecek bir gürültü koparmıştı. “Sizi seviyorlarlar leydim,” diye fısıldamıştı Robert, Cersei’nin kulağına. “Bakın, bütün yüzler gülüyor.” Cersei o kısacık an boyunca evliliğinde mutluydu... sonra Jaime’yi görmüştü. <em>Hayır,</em> diye düşündüğünü hatırladı, <em>bütün yüzler değil lordum.</em></p>

    <p>Şimdi kimse gülmüyordu. Serçelerin gözlerindeki bakış donuk, öfkeli ve düşmancaydı. Yolu kerhen açtılar. <em>Eğer gerçekten serçe olsalardı, bir çığlıkla kaçarlardı. Çomaklı, kılıçlı ve gürzlü yüz altın pelerinli, bu moloz yığınını hızlıca temizleyebilirdi.</em> Lord Tywin olsa bunu yapardı. <em>İnsanların arasında yürümek yerine onları ezer geçerdi.</em></p>

    <p>Serçelerin Kutsalmış Baelor’a ne yaptığını görünce, kraliçe yumuşak kalbinden pişmanlık duymak için bir sebebe sahip oldu. Yüzlerce yıldır sakın bir şekilde meydanın üzerinden gülümseyen muazzam mermer heykel, beline kadar kemiklere ve kafataslarına gömülmüştü. Bazı kafataslarının üstünde hâlâ et parçaları vardı. Onlardan birinin üstüne bir karga tünemişti, kuru ve kayışımsı ziyafetinin tadını çıkarıyordu. Her yer sineklerle doluydu. “Bu ne anlama geliyor?” diye sordu Cersei, kalabalığa. “Kutsanmış Baelor’u çürümüş bir et dağına gömmeye mi niyetlisiniz?”</p>

    <p>Tek bacaklı bir adam öne çıktı, ahşap bir kol değneğine dayanıyordu. “Majesteleri. Bunlar, inançları yüzünden öldürülmüş kutsal adamların ve kadınların kemikleri. Rahipler, rahibeler. Kahverengi, boz ve yeşil erkek kardeşler. Beyaz, mavi ve gri kız kardeşler. Bazıları asıldı, bazılarının bağırsakları deşildi. Septler yağmalandı. Bakireler ve anneler, tanrısız adamlar ve şeytana tapanlar tarafından tecavüze uğradı. Sessiz rahibeler bile taciz edildi. Yukarıdaki Anne kederle ağlıyor. Kutsal İnanç’ın ıstırabına şahitlik etsinler diye, onların kemiklerini diyarın dört bir yanından buraya getirdik.”</p>

    <p>Cersei üstündeki gözlerin ağırlığını hissedebiliyordu. “Kral bu mezalimden haberdar olacak,” dedi vakur bir tavırla. “Tommen öfkenizi paylaşacak. Bütün bunlar Stannis’in, o kırmızı cadının ve ağaçlarla kurtlara tapan vahşi kuzeylilerin marifeti.” Sesini yükseltti. <em>“İyi insanlar, ölülerinizin intikamı alınacak.”</em></p>

    <p>Birkaç serçe tezahüratla karşılık verdi. Ama sadece birkaçı. “Biz ölüler için intikam istemiyoruz,” dedi tek bacaklı adam, “yaşayanlar için güvenlik istiyoruz. Septler ve kutsal yerler için güvenlik istiyoruz.”</p>

    <p>Alnında yedi köşeli yıldız olan iri yarı bir adam, “Demir Taht, İnanç’ı savunmalı,” diye kükredi. “İnsanlarını korumayan bir kral, kral değildir.” Adamın etrafındaki serçelerden onay dolu mırıltılar yükseldi. Bir adam, Sör Meryn’i bileğinden yakalayacak kadar cüretkârdı. “Bütün kutsanmış şövalyelerin, dünyevi efendilerini terk edip Kutsal İnanç’ı savunma vakti geldi,” dedi. “Yedi’yi seviyorsanız bizim yanımızda durun sör.”</p>

    <p>“Bileğimi bırak,” dedi Sör Meryn. Elini adamdan kurtardı.</p>

    <p>“Sizi duyuyorum,” dedi Cersei. “Oğlum çok genç ama Yedi’yi sever. Onun korumasına sahip olacaksınız, benimkine de.” Alnında yıldız olan adam sakinleşmedi. “Bizi Savaşçı savunacak,” dedi, “şişman çocuk kral değil.”</p>

    <p>Meryn Trant’ın eli kalıcına gitti ama Cersei adamı durdurdu. Bir serçe denizinin ortasında sadece iki şövalyesi vardı. Çomaklar, tırpanlar, sopalar ve çok sayıda balta gördü. “Bu kutsal mekânda kan dökülmesine izin veremem sör.” <em>Neden bütün erkekler bu kadar çocuk? Tek bacaklı adamı kes ve diğerleri bizi parçalara ayırsın.</em> “Hepimiz Anne’nin çocuklarıyız. Gelin, Yüce Rahip bizi bekliyor.” Fakat Cersei kalabalığın içinden geçip septin basamaklarına vardığında, bir grup silahlı adam kapıların önünü kapatmak için dışarı çıktı. Örgü zırh ve kaynatılmış deri giymişlerdi. Bazılarının mızrağı, bazılarının da uzunkılıcı vardı. Diğerleri balta taşımayı tercih etmişti ve beyaz cübbelerinin göğsüne kırmızı yıldızlar işlenmişti. İçlerinden ikisi, mızraklarını çapraz hale getirip Cersei’nin yolunu kesecek kadar küstahtı.</p>

    <p>“Kraliçenizi böyle mi karşılıyorsunuz?” diye sordu Cersei. “Tanrılar aşkına, Raynard ve Torbert neredeler?” Bu ikisi, Cersei’ye dalkavukluk etme fırsatını kaçıracak adamlar değillerdi. Torbert her seferinde dizlerinin üstüne çöker ve kraliçeye ne kadar saygı duyduğunu gösterirdi.</p>

    <p>“Bahsettiğiniz adamları tanımıyorum,” dedi kırmızı yıldızlı cübbe giyen adamlardan biri. “Lakin İnanç’ın mensuplarıysalar, hiç şüphesiz Yedi onların hizmetine ihtiyaç duymuştur.”</p>

    <p>“Rahip Raynard ve Rahip Torbert, <em>En Mütedeyyinler</em>’in mensuplarıdır,” dedi Cersei, “ve beni engellediğinizi öğrendiklerinde çok öfkelenecekler. Baelor’un kutsal septine girmeme mâni mi olacaksınız?”</p>

    <p>“Majesteleri,” dedi düşük omuzlu, ihtiyar bir adam. “Başımızın üstünde yeriniz var, lakin adamlarınız kılıç kemerlerini çıkarmak zorunda. İçeriye silah sokulması yasak, Yüce Rahip’in emri.”</p>

    <p>“Kral Muhafızları’nın şövalyeleri kılıçlarından ayrılmazlar. Kralın huzurunda bile.”</p>

    <p>“Kralın evinde, kralın sözü geçer,” dedi yaşlı şövalye, “lakin burası tanrıların evidir.”</p>

    <p>Cersei’nin yanakları renklendi. Meryn Trant’a edeceği tek kelime, kambur sırtlı ihtiyarı arzu ettiğinden çok daha önce tanrılarına kavuştururdu. <em>Ama burada değil. Şimdi değil.</em> Cersei, Kral Muhafızları’na, “Beni bekleyin,” dedi. Basamakları tek başına tırmandı. Mızrakçılar mızraklarını çekip yolu açtı. Diğer iki adam gövdelerinin ağırlığını kapılara dayadı ve kapılar büyük bir gıcırtıyla açıldı.</p>

    <p>Cersei, Fener Salonu’nda, dizlerinin üstüne çökmüş yirmi rahip buldu ama adamlar dua etmiyordu; sabunlu suyla dolu kovaları vardı, yerleri fırçalıyorlardı. Cersei, adamların kaba yünden yapılmış cübbelerinden ve sandaletlerinden yola çıkarak onların serçe olduğunu düşündü ama sonra biri başını kaldırdı. Yüzü pancar gibi kırmızıydı. Ellerindeki su kesecikleri patlamıştı, kanıyordu. “Majesteleri.”</p>

    <p>“Rahip Raynard?” Kraliçe gördüklerine inanamıyordu. “Dizlerinizin üstünde ne yapıyorsunuz?”</p>

    <p>“Yerleri temizliyor.” Konuşan adam kraliçeden santimlerce kısaydı ve bir süpürge sapı kadar inceydi. “Çalışmak bir ibadet şeklidir, Demirci’yi çok memnun eder.” Adam ayağa kalktı, elinde yer fırçası vardı. “Majesteleri, sizi bekliyorduk.”</p>

    <p>Adamın sakalı kahverengi griydi ve kısa tıraş edilmişti. Saçları başının arkasında, bir düğüm şeklinde sıkıca bağlanmıştı. Cübbesi temizdi ama aynı zamanda eski ve yamalıydı. Yerleri ovarken, cübbesinin kollarını dirseklerine kadar kıvırmıştı ama dizlerinden aşağısı sırılsıklamdı. Sivri bir yüzü vardı, birbirine yakın gözleri çamur gibi kahverengiydi. <em>Ayakları çıplak,</em> diye fark etti Cersei dehşetle. Üstelik nasırla kalınlaşmış sert, iğrenç ayaklardı. “Yüce Rahip siz misiniz?”</p>

    <p>“Biziz.”</p>

    <p><em>Baba bana kuvvet ver.</em> Kraliçe diz çökmesi gerektiğini biliyordu ama yerler kirli suyla ıslaktı ve Cersei elbisesi mahvetmek istemiyordu. Yere diz çökmüş adamlara baktı. “Dostum Rahip Torbert’ı göremiyorum.”</p>

    <p>“Rahip Torbert kefaret hücresine kapatıldı, sadece ekmek ve su tüketecek. Diyar açlıktan kırılıyorken o kadar şişman olmak günahtır.”</p>

    <p>Cersei bir gün için yeterince sıkıntı çekmişti. Adama öfkesini gösterdi. “Beni böyle mi karşılıyorsunuz? Elinizde bir fırçayla, üstünüzden su damlar halde? Benim kim olduğumu biliyor musunuz?”</p>

    <p>“Majesteleri, Yedi Krallık’ın Vekil Kraliçesi,” dedi adam. “Lakin <em>Yedi Köşeli Yıldız</em>’da, adamların lordlara ve lordların krallara baş eğdiği gibi, kralların ve kraliçelerin de Yegâne Olan Yedi’ye baş eğmesi gerektiği yazılıdır.”</p>

    <p><em>Bana diz çökmemi mi söylüyor?</em> Şayet böyleyse, bu adam Cersei’yi hiç tanımıyordu. “Teamüllere göre beni en güzel kıyafetlerinizin içinde, kristal tacınızı başınıza takmış bir halde, basamaklarda karşılamanız gerekirdi.”</p>

    <p>“Bizim tacımız yok Majesteleri.”</p>

    <p>Cersei’nin kaş çatması derinleşti. “Lord babam, selefinize, kristalden ve som altından yapılmış ender güzellikte bir taç vermişti.”</p>

    <p>“Ve bu hediye için onu dualarımızla onurlandırıyoruz,” dedi Yüce Rahip. “Lakin fakirlerin midesinde yiyecek olması, bizim başlarımızda altın ve kristal olmasından daha önemli. O taç satıldı. Kasalarımızdaki diğer taçlar, bütün yüzüklerimiz, altın ve gümüş dokuma cübbelerimiz de öyle. Yün, insanı yeterince sıcak tutar. Yedi bu sebeple bize koyunlar verdi.”</p>

    <p><em>Tamamen çıldırmış.</em> Bu yaratığı Yüce Rahip seçtikleri için En Mütedeyyinler de çıldırmış olmalıydı... çıldırmış ya da kapılarındaki dilencilerden korkmuş. Qyburn’ün muhbirlerinin iddiasına göre; serçeler ellerinde baltaları ve omuzlarında liderleriyle birlikte şu kapıları açıp Yüce Sept’in içine girdiğinde, Rahip Lucas Yüce Rahip seçilmekten sadece dokuz oy uzaktaydı.</p>

    <p>Cersei adama buz gibi bir bakış attı. “Daha özel konuşabileceğimiz bir yer var mı Yüce Rahip?”</p>

    <p>Yüce Rahip elindeki fırçayı En Mütedeyyinler’den birine verdi. “Eğer Majesteleri bizi takip ederse?”</p>

    <p>Adam, Cersei’yi iç kapılardan geçirip septin ayin bölümüne götürdü. Ayak sesleri mermer zeminde yankılandı. Büyük kubbenin vitraylarından süzülen renkli ışık demetlerinin içinde toz zerrecikleri yüzüyordu. Tütsüler havayı tatlandırmıştı ve yedi mihrabın yanında yanan mumlar yıldızlar gibi parlıyordu. Anne için binlerce yıldız göz kırpıyordu, bir o kadar da Bakire için. Fakat Yabancı’nın mumlarını iki elinle sayabilirdin ve geriye kullanmadığın parmaklar kalırdı.</p>

    <p>Serçeler burayı bile işgal etmişti. Bir düzine vasıfsız ve kılıksız şövalye, Savaşçı’nın önünde diz çökmüştü, mihrabın önüne yığdıkları kılıçların kutsanması için dua ediyorlardı. Anne’nin mihrabında, bir rahip, yüz serçenin duasına liderlik ediyordu, adamların sesleri bir kıyıya vuran dalgalar kadar soğuktu. Yüce Rahip, Cersei’yi, Yaşlı Hatun’un fenerini kaldırdığı yere götürdü. Adam diz çöktüğünde, kraliçenin de onun yanına diz çökmekten başka seçeneği kalmadı. Bu Yüce Rahip, şişman Yüce Rahip kadar geveze değildi. <em>En azından bunun için müteşekkir olmalıyım sanırım.</em></p>

    <p>Rahip, duasını bitirdiğinde ayağa kalkmak için hareketlenmedi. Görünüşe göre bu görüşme yerde gerçekleşecekti. <em>Küçük adamlara yakışır bir taktik,</em> diye düşündü Cersei eğlenerek. “Yüce Rahip,” dedi, “şu serçeler insanları korkutuyor. Onların gitmesini istiyorum.”</p>

    <p>“Nereye gidecekler Majesteleri?”</p>

    <p><em>Yedi tane cehennem var, herhangi biri işe yarar.</em> “Nereden geldilerse oraya sanırım.”</p>

    <p>“Her yerden geldiler. Serçenin, kuşların en mütevazısı ve sıradanı olması gibi, onlar da bütün insanların en mütevazısı ve en sıradanıdır.”</p>

    <p><em>Sıradan yaratıklar, en azından bu konuda hemfikiriz.</em> “Kutsanmış Baelor’un heykeline ne yaptıklarını gördünüz mü? Domuzlarıyla, keçileriyle ve dışkılarıyla meydanı kirletiyorlar.”</p>

    <p>“Dışkı, kandan daha kolay temizlenir Majesteleri. Eğer meydan kirletildiyse, burada gerçekleştirilen infazla kirletildi.”</p>

    <p><em>Ned Stark’ı yüzüme vurmaya cesaret mi ediyor?</em> “Bunun için hepimiz pişmanlık duyuyoruz. Joffrey gençti ve olması gerektiği kadar tecrübeli değildi. Lord Stark’ın başı, Kutsanmış Baelor’a hürmeten başka bir yerde kesilebilirdi... lakin adam haindi, bunu unutmamak gerek.”</p>

    <p>“Kral Baelor, ona karşı komplo kuranları bağışlamıştı.”</p>

    <p><em>Kral Baelor, tek suçları güzel olmak olan kız kardeşlerini zindana atmıştı.</em> Cersei bu hikâyeyi ilk duyduğunda, Tyrion’ın bebek odasına gitmiş ve küçük canavarı ağlatana kadar çimdiklemişti. <em>Burnunu sıkmalı ve ağzına çorabımı tıkmalıydım.</em> Kendini gülümsemeye zorladı. “Kral Tommen da serçeleri bağışlayacak, kendi evlerine döndüklerinde.”</p>

    <p>“Çoğu evini kaybetti. Her yerde çile, keder ve ölüm var. Kral Toprakları’na gelmeden önce, kendi rahibine sahip olamayacak kadar küçük yüz köye uğradım. Birinden diğerine yürüdüm, evlilik törenleri düzenledim, günahkârları günahlarından kurtardım, yeni doğmuş çocuklara isimler verdim. O köyler artık yok Majesteleri. Bir zamanlar bahçelerin yeşerdiği yerlerde şimdi yabani otlar ve çalılıklar büyüyor. Yol kenarları kemiklerle dolu.”</p>

    <p>“Savaş dehşet verici bir şey. Bu mezalim kuzeyli adamların, Lord Stannis’in ve şeytana tapanların işi.”</p>

    <p>“Serçelerimden bazıları, onları yağmalayan aslan sürülerinden bahsediyor... ve sizin yeminli kalıcınız olan Tazı’dan. Tuzçukuru’nda yaşlı bir rahibi öldürmüş ve on ika yaşında bir kazı kirletmiş, İnanç’a söz verilmiş masum bir çocuktan bahsediyoruz. Ona tecavüz ederken zırhını giymiş. Çocuğun narin eti, adamın örgü zırhlarıyla ezilip parçalanmış. Tazı, kızla işini bitirince onu adamlarına vermiş, onlar da çocuğun burnunu ve göğüs uçlarını kesmiş.”</p>

    <p>“Majesteleri Kral, Lannister Hanedanı’na hizmet etmiş bütün adamlarının suçlarından sorumlu tutulamaz. Sandor Clegane hain ve zalimdir. Onu neden hizmetimizden çıkardım sanıyorsunuz? Tazı şimdi haydut Beric Dondarrion için dövüşüyor, Kral Tommen için değil.”</p>

    <p>“Dediğiniz gibi olsun. Yine de sormak gerek; bütün bunlar olurken kralın şövalyeleri neredeydi? Bir zamanlar Arabulucu Jaehaerys, kraliyetin İnanç’ı her zaman koruyacağına dair bizzat Demir Taht üstüne yemin etmemiş miydi?”</p>

    <p>Cersei’nin, Arabulucu Jaehaerys’in ne üstüne yemine ettiğine dair en ufak bir fikri yoktu. “Etmişti,” diye onayladı, “ve Yüce Rahip onu kutsamıştı. Onu kutsal yağ ile vaftiz ederek kral ilan etmişti. Gelenekler, her yeni Yüce Rahip’in kralı kutsamasını gerektirir... lakin siz Kral Tommen’ı kutsamayı reddettiniz.”</p>

    <p>“Majesteleri yanılıyor. Reddetmedik.”</p>

    <p>“Gelmediniz.”</p>

    <p>“Vakit henüz olgunlaşmadı.”</p>

    <p><em>Bir rahip misin yoksa bir manav mı?</em> “Peki vakti... olgunlaştırmak için ne yapabilirim?” <em>Eğer altından bahsederse, bununla da son adamla ilgilendiğim gibi ilgilenirim ve kristal tacı giyecek seksen yaşında bir dindar bulurum.</em></p>

    <p>“Diyar krallarla dolu. İnanç’ın bu krallardan birini diğerlerinden yükseğe koyabilmesi için, emin olması gerekir. Üç yüz yıl önce, Ejderha Aegon tam olarak bu tepenin altında karaya çıktı. Yüce Rahip kendini Eski Şehir’in Yıldızlı Sept’ine kapattı, yedi gün ve yedi gece boyunca ekmek ve sudan başka hiçbir şey tüketmeden dua etti. Dışarı çıktığında, İnanç’ın Aegon’a ve kız kardeşlerine itiraz etmeyeceğini duyurdu. Çünkü Yaşlı Hatun fenerini kaldırmış ve ona önünde uzanan yolu göstermişti. Eğer Eski Şehir, Ejderha’ya karşı silahlansaydı Eski Şehir yanardı. Yüksek Kule, Hisar ve Yıldızlı Sept yok olurdu. Lord Hightower dindar bir adamdı. Kehaneti duyduğunda kuvvetini evde tuttu ve Aegon geldiğinde ona şehrin kapılarını açtı. Ve Yüce Rahip, Fatih’i yedi kutsal yağ ile vaftiz etti. Ben, onun üç yüz yıl önce yaptığını yapmalıyım. Dua etmeli ve oruç tutmalıyım.”</p>

    <p>“Yedi gün ve yedi gece?”</p>

    <p>“Ne kadar gerekirse.”</p>

    <p>Cersei, adamın ciddi ve dindar yüzünü tokatlamak istiyordu. <em>Oruç tutmana yardım edebilirim,</em> diye düşündü. <em>Seni bir kuleye kapatırım ve tanrılar seninle konuşana kadar yemek yememeni sağlarım.</em> “O sahte krallar sahte tanrılara tapıyorlar,” diye hatırlattı Cersei. “Sadece Tommen, Kutsal İnanç’ı savunuyor.”</p>

    <p>“Mamafih septler her yerde yağmalanıp yakılıyor. Sessiz rahibelere bile tecavüz ediliyor, onlar ıstıraplarını gökyüzüne haykırıyorlar. Kutsal ölülerimizin kemiklerini ve kafataslarını gürdünüz mü Majesteleri?”</p>

    <p>“Gördüm,” demek zorunda kaldı Cersei. “Tommen’ı kutsayın ve bu zorbalıklara bir son versin.”</p>

    <p>“Peki bunu nasıl yapacak Majesteleri? Yollarda yürüyen her yalvaran kardeşin yanına bir şövalye mi gönderecek? Rahibelerimizi kurtlara ve aslanlara karşı koymamız için bize adamlar mı verecek?”</p>

    <p><em>Aslanlardan bahsetmemişsin gibi yapacağım.</em> “Diyar savaşta. Majestelerimin her adama ihtiyacı var.” Cersei, Tommen’ın kuvvetinin, serçelere sütannelik yaparak ya da bin çirkin rahibenin buruşuk bacak aralarını koruyarak heba olmasına izin veremezdi. <em>Muhtemelen, rahibelerin yarısı şöyle güzel bir tecavüz için dua ediyordur.</em> “Serçelerinizin çomakları ve baltaları var. Bırakın da kendi kendilerini müdafaa etsinler.”</p>

    <p>“Majesteleri de biliyor olmalı ki, Kral Maegor’ın yasaları bunu menediyor. İnanç, kılıcını onun buyruğuyla bıraktı.”</p>

    <p>“Şimdi kral Tommen, Maegor değil.” Zalim Maegor’ın üç yüz yıl önce ne buyurduğu, Cersei’yi ne ilgilendirirdi? Maegor, kılıçları İnanç’ın elinden almak yerine onları kendi çıkarları için kullanmalıydı. Cersei, kırmızı mermerden yapılmış mihrabın üstünde duran Savaşçı’yı gösterdi. “Elinde ne tutuyor?”</p>

    <p>“Bir kılıç.”</p>

    <p>“Onun nasıl kullanıldığını unutmuş mu?”</p>

    <p>“Maegor’ın yasaları...”</p>

    <p>“...iptal edilebilir.” Cersei, sözlerinin havada asılı kalmasına izin verdi, Yüce Serçe’nin yeme gelmesini bekledi.</p>

    <p>Adam onu hayal kırıklığına uğratmadı. “Yeniden doğmuş Muharip İnanç... bu, üç yüz yıllık duaların cevabı olabilir Majesteleri. Savaşçı kılıcını yeniden kaldırır ve günahkâr diyarı bütün şeytanlardan arındırır. Şayet Majesteleri Kral, Kılıç’ın ve Yıldız’ın kadim birliklerini yeniden canlandırmama izin verirse, Yedi Krallık’taki her adam onun gerçek ve meşru lordumuz olduğunu bilir.”</p>

    <p>Bunu duymak güzeldi ama Cersei fazla hevesli görünmemeyi başardı. “Yüce Rahip daha evvel bağışlayıcılıktan bahsediyordu. Bu zor zamanlarda, kraliyetin borçlarını bağışlamanın bir yolunu bulursanız Kral Tommen ziyadesiyle müteşekkir olur. Sanırım İnanç’a dokuz yüz bin küsur ejderha borcumuz var.”</p>

    <p>“Dokuz yüz bin altı yüz yetmiş dört ejderha. Açları doyurabilecek ve bin yeni sept inşa edebilecek kadar altın.”</p>

    <p>“İstediğiniz altın mı?” diye sordu kraliçe. “Yoksa Maegor’ın tozlu yasalarını bir kenara koymak mı?”</p>

    <p>Yüce Rahip bir an düşündü. “İstediğiniz gibi olsun. Bu borç affedilecek ve Kral Tommen kutsanacak. Savaşçı’nın Oğulları onu bana getirecek, İnanç’ın görkeminin ışıltısıyla! O esnada serçelerim, yeniden doğmuş Fukara Dostlar olarak diyarın sessiz ve mütevazı insanlarını korumak için yola düşecek.”</p>

    <p>Kraliçe ayağa kalktı ve eteklerini düzeltti. “Belgeleri hazırlatacağım. Majesteleri Kral onları imzalayacak ve kraliyet mührünü vuracak.” Eğer kral olmanın Tommen tarafından sevilen bir yanı varsa, o da mühürle oynamaktı.</p>

    <p>“Yedi, Majesteleri Kral’ı korusun. Saltanatı uzun olsun.” Yüce Rahip ellerini birleştirdi ve gözlerini cennete kaldırdı. “Günahkârlar titresin!”</p>

    <p><em>Bunu duydun mu Lord Stannis?</em> Cersei kendini gülümsemekten alıkoyamadı. Lord babası bile bundan daha iyisini yapamazdı. Cersei tek darbeyle; Kral Toprakları’nı serçelerden kurtarmış, Tommen’ın kutsanmasını garanti altına almış ve kraliyetin borcunu yaklaşık bir milyon ejderha azaltmıştı. Yüce Rahip onu Fener Salonu’na geri götürürken, Cersei’nin kalbi yerinden çıkacakmış gibi çarpıyordu.</p>

    <p>Leydi Merryweather, Savaşçı’nın Oğulları’nı ya da Fukara Dostlar’ı hiç duymamış olmasına rağmen kraliçenin sevincini paylaştı. “Aegon’ın Fethi’nden önceki tarih,” diye açıkladı Cersei. “Savaşçı’nın Oğulları, arazilerinden ve altınlarından vazgeçip Yüce Rahip’in yeminli kalıçları olmayı tercih eden bir şövalye birliğiydi. Fukara Dostlar... onlar daha mütevazı adamlardı ama sayıları çoktu. Bir çeşit yalvaran kardeşler, lakin onlar küreler yerine baltalar taşırdı. Yolculara septten septe, kasabadan kasabaya eşlik ederek yollarda dolaşırlardı. Armaları, beyaz zemin üstünde yedi köşeli kırmızı yıldızdı, bu yüzden insanlar onlara Yıldızlar derdi. Savaşçı’nın Oğulları gökkuşağı pelerinleri ve gümüş kakmalı zırhlar giyerdi. Kılıçlarının kabza topuzunda yıldız şekilli kristaller olurdu. Onlar, Kılıçlar’dı. Kutsal adamlar, münzeviler, bağnazlar, büyücüler, ejderha katilleri, canavar avcıları... onlar hakkında pek çok hikâye vardır. Lakin Kutsal İnanç’ın düşmanlarına karşı duydukları nefretin acımasız olduğunu herkes kabul eder.”</p>

    <p>Leydi Merryweather hemen anladı. “Lord Stannis ve şu kırmızı büyücü gibi düşmanlar olabilir mi?”</p>

    <p>Küçük bir kız gibi kıkırdayarak, “Aslında evet,” dedi Cersei. “Bir sürahi baharatlı şarap açalım ve eve dönüş yolumuzda Savaşçı’nın Oğulları’nın ateşine içelim, ne dersin?”</p>

    <p>“Savaşçı’nın Oğulları’nın ateşine ve Vekil Kraliçe’nin zekâsına. Cersei’ye, Bu İsimle Anılan İlk Kraliçe’ye!”</p>

    <p>Baharatlı şarap Cersei’nin zaferi kadar tatlı ve lezzetliydi. Kraliçenin arabası şehrin karşı tarafına suyun üstünde yüzer gibi gitti. Fakat Aegon Tepesi’nin eteğinde, at gezisinden dönen Margaery Tyrell ve kuzenleriyle karşılaştılar. Küçük kraliçeye öfkeyle bakarak, <em>nereye gitsem bir köpek gibi peşimden geliyor,</em> diye düşündü Cersei.</p>

    <p>Margaery’nin arkasından; saray mensuplarından, muhafızlardan ve hizmetkârlardan oluşan uzun bir kuyruk geliyordu, çoğunun elinde taze çiçeklerle dolu sepetler vardı. Margaery’nin kuzenlerinin her birine bir hayran eşlik ediyordu; ince uzun yaver Alyn Ambrose, nişanlısı Elinor’la, Sör Tallad ise utangaç Alla’yla birlikte at sürüyordu. Tek kollu Mark Mullendore tombul Megga’nın yanındaydı, kız gülüyordu. Redwyne ikizleri, Margaery’nin diğer leydilerinden ikisine refakat ediyordu; Meredyth Crane ve Janna Fossoway. Kadınların hepsinin saçlarında çiçekler vardı. Jalabhar Xho, Sör Lambert Turnberry ve Mavi Ozan olarak tanınan şarkıcı da kafiledeydi.</p>

    <p><em>Ve elbette, Kral Muhafızları’ndan bir şövalye de küçük kraliçeye eşlik etmeli. Ve elbette, o şövalye Çiçek Şövalyesi olmalı.</em> Altın kakmalı beyaz zırhının içinde ışıldayan Sör Loras, kraliçeyle konuştuğu günden sonra Tommen’a silah eğitimi vermeye kalkışmamıştı ama kral hâlâ onunla birlikte çok vakit geçiriyordu. Tommen ne zaman küçük karısının yanından dönse, Sör Loras’ın söylediği ya da yaptığı bir şeyle ilgili yeni hikâyeler anlatıyordu.</p>

    <p>İki kafile buluştuğunda, Margaery selam verdi ve kraliçenin arabasının yanına gitti. Kızın yanakları kızarmıştı, rüzgârla dalgalanan kahverengi bukleleri omuzlarına dökülmüştü. “Kral Ormanı’nda sonbahar çiçekleri topluyorduk,” dedi kraliçeye.</p>

    <p><em>Nereye gittiğini biliyorum,</em> diye düşündü kraliçe. Cersei’nin muhbirleri, onu Margaery’nin hareketlerinden haberdar etmek konusunda gayet başarılıydı. <em>Küçük kraliçemiz çok hareketli bir kız.</em> Margaery, bir gezintiye çıkmadan en fazla üç gün geçiriyordu. Bazen, kabuk toplamak ve deniz kenarında yemek yemek için Rosby Yolu boyunca at sürüyordu. Diğer zamanlarda, maiyetini nehrin karşı tarafına geçirip kuş avlıyordu. Küçük kraliçe teknelere binmeye de bayılıyordu, Karasu Nehri boyunca bir yukarı bir aşağı amaçsızca dolaşıyordu. Kendisini dindar hissettiğinde kaleden ayrılıyor ve dua etmek için Baelor Septi’ne gidiyordu. On iki farklı terziye elbiseler sipariş ediyordu, şehrin altın ustalarınca iyi tanınıyordu ve hatta Çamur Kapısı’nın yanındaki balık pazarını ziyaret ettiği biliniyordu. Leydi Margaery, gittiği her yerde abartılı bir ilgiyle karşılanıyor ve insanların heyecanını körüklemek için elinden gelen her şeyi yapıyordu. Dilencilere sadaka veriyor, fırıncı arabalarından sıcak turtalar satın alıyor ve esnafla sohbet ediyordu.</p>

    <p>Elinde olsaydı bütün bunları Tommen’a da yaptırırdı. Margaery, gezintilerde ona ve eşlikçilerine katılması için sürekli kralı da çağırıyordu ve Tommen onlarla birlikte gitmek için sürekli annesine yalvarıyordu. Cersei, Sör Osney’nin Margaery’yle biraz daha fazla vakit geçirebilmesi için bu gezintilere birkaç kez rıza gösterişti. <em>Fakat bunun hiç faydası olmadı, Osney büyük bir hayal kırıklığı olduğunu kanıtladı.</em> Bir gün, “Kız kardeşinin Dorne’a gitmek için denize açıldığı günü hatırlıyor musun?” diye sormuştu Cersei oğluna. “Kaleye dönerken insanların bize nasıl bağırdığını hatırlıyor musun? Taşları, küfürleri?”</p>

    <p>Fakat kral, küçük kraliçesi sağ olsun, mantığa sağırdı. “Eğer sıradan insanlarla kaynaşırsak, bizi daha çok severler.”</p>

    <p>“Ayaktakımı şişman Yüce Rahip’i o kadar çok seviyordu ki onu parçalara ayırdı, üstelik rahip kutsal bir adamdı,” diye hatırlatmıştı Cersei. Bu sözler, Tommen’ın annesine darılmasından başka bir işe yaramamıştı. <em>Tam da Margaery’nin istediği gibi.</em> Joffrey, Margaery’nin hilekâr gülümsemesini görür ve kıza haddini bildirirdi ama Tommen saf bir çocuktu. Cersei, Qyburn’ün bulduğu altın sikkeyi hatırlayarak, <em>Margaery Joff’un onun için fazla güçlü olduğunu biliyordu,</em> diye düşündü. <em>Tyrell Hanedanı’nın iktidar umudu besleyebilmesi için Joffrey’nin ortadan kaldırılması gerekiyordu.</em> Margaery ve Diken Kraliçesi’nin, Sansa Stark’ı Willas Tyrell’le evlendirmek için yaptıkları planı hatırladı. Lord Tywin onlardan önce davranmış ve Sansa’yı Tyrion’la evlendirerek bu plana engel olmuştu. Fakat bağlantı ortadaydı. <em>Hepsi bu için içindeydi,</em> diye fark etti Cersei dehşetle. <em>Tyrelller, gardiyanlara rüşvet verip Tyrion’ın serbest kalmasını sağladılar ve onu Gül Yolu’ndan kaçırarak karısının yanına götürdüler. Şimdi ikisi de Yüksek Bahçe’de güverteler, bir gül duvarının arkasında saklanıyorlar.</em></p>

    <p>Aegon Tepesi’ne tırmanırlarken, “Bizimle gelmeliydiniz Majesteleri,” dedi küçük düzenbaz. “Birlikte çok güzel vakit geçirebilirdik. Ağaçlar sarılara, kırmızılara ve turunculara bürünmüş. Her yerde çiçekler var. Kestaneler de var. Eve dönerken birazını kızarttık.”</p>

    <p>“Ağaçların arasında dolaşmak ve çiçek toplamak için vaktim yok,” dedi Cersei. “Yönetilecek bir krallığım var.”</p>

    <p>“Sadece bir mi Majesteleri? Diğer altı krallığı kim yönetiyor?” Margaery neşe dolu bir kahkaha attı. “Umarım latifemi bağışlarsınız. Nasıl ağır bir yük taşıdığınızı biliyorum. Yükünüzü paylaşmama izin vermelisiniz. Size yardım etmek için yapabileceğim bir şeyler olmalı. Bu sayede, kral için rekabet ettiğimize dair söylentiler de son bulur.”</p>

    <p>“Böyle mi söylüyorlar?” Cersei gülümsedi. “Ne kadar saçma. Ben seni bir an için bile rakip olarak görmedim.”</p>

    <p>“Bunu duyduğuma çok sevindim.” Kız, aşağılandığının farkında değilmiş gibi görünüyordu. “Bir dahaki sefere siz ve Tommen da bizimle gelmelisiniz. Majesteleri Kral’ın bundan çok hoşlanacağından eminim. Mavi Ozan bizim için şarkılar söyledi ve Sör Tallad, sıradan insanların çomaklarla nasıl dövüştüğünü gösterdi. Orman sonbaharda çok güzel.”</p>

    <p>“Merhum kocam da ormanı severdi.” Evliliklerinin ilk yıllarında, Robert, Cersei’nin onunla birlikte ava gelmesi için yalvarırdı ama Cersei her seferinde daveti geri çevirirdi. Robert’ın av gezileri, Cersei’ye, Jaime’yle birlikte olmak için vakit kazandırırdı. <em>Altın günler ve gümüş geceler.</em> Onlarınki tehlikeli bir danstı. Kızıl Kale’nin her yerinde gözler ve kulaklar vardı. Üstelik Robert’ın ne zaman geri döneceğinden kimse emin olamazdı. Ama tehlike, Jaime’yle Cersei’nin birlikte geçirdikleri zamanı daha heyecanlı hale getirirdi. Cersei, küçük kraliçeyi, “Güzellik bazen ölümcül tehlikeleri gizleyebilir,” diye uyardı. “Robert hayatını ormanda kaybetti.”</p>

    <p>Margaery, Sör Loras’a gülümsedi; sevgi dolu bir kardeş gülümsemesi. “Majesteleri’nin benim için endişelenmesi çok hoş, ama ağabeyim beni koruyor.”</p>

    <p>Cersei defalarca, <em>git ve avlan,</em> demişti Robert’a. <em>Kardeşim beni koruyor.</em> Taena’nın daha evvel söylediği şeyi hatırladı ve bir kahkaha koyuverdi.</p>

    <p>“Majesteleri çok güzel gülüyor.” Leydi Margaery meraklı bir ifadeyle gülümsedi. “Neye güldüğünüzü öğrenebilir miyim?”</p>

    <p>“Öğreneceksin,” dedi kraliçe. “Sana söz veriyorum, öğreneceksin.”</p>
  </div>
</body>
</html>
