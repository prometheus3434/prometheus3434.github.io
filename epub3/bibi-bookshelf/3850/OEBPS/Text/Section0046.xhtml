<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Alayne</h1>

    <p>Demir halkayı çevirdi ve odanın kapısını açtı. “Tatlıbülbül?” diye seslendi. “Girebilir miyim?”</p>

    <p>Yaşlı Gretchel ellerini ovuşturarak, “Dikkatli olun leydim,” diye uyardı. “Lordumuz lazımlığını üstada fırlattı.”</p>

    <p>“Öyleyse bana fırlatacak lazımlığı kalmadı. Senin yapacak bir işin yok mu? Ve sen Maddy... bütün pencereler ve panjurlar kapatıldı mı? Bütün mobilyaların üstü örtüldü mü?”</p>

    <p>“Hepsi leydim,” dedi Maddy.</p>

    <p>“En iyisi emin olmak.” Alayne karartılmış odaya girdi. “Ben geldim Tatlıbülbül.”</p>

    <p>Biri karanlıkta burnunu çekti. “Yalnız mısın?”</p>

    <p>“Yalnızım lordum.”</p>

    <p>“O zaman yaklaş. Sadece sen.”</p>

    <p>Alayne kapıyı sıkıca kapattı. Kapı meşeydi, kalınlığı on santimdi; Maddy ve Gretchel istedikleri kadar dinleyebilir ama hiçbir şey duyamazlardı. Bu iyiydi. Gretchel dilini tutmayı bilen bir kadındı ama Maddy utanmaz bir dedikoducuydu.</p>

    <p>“Seni Üstat Colemon mu gönderdi?” diye sordu çocuk.</p>

    <p>“Hayır,” diye yalan söyledi Alayne. “Tatlıbülbül’ümün ağladığını duydum.” Üstat, lazımlıkla çarpıştıktan sonra koşarak Sör Lothor’a gitmişti, Brune da Alayne’e gelmişti. “Eğer leydim küçük lordu yataktan çıkmaya ikna edebilirse,” demişti şövalye, “lordu sürükleyerek dışarı çıkarmak zorunda kalmam.”</p>

    <p><em>Bunu göze alamayız,</em> dedi Alayne kendi kendine. Robert sert muamele gördüğünde titreme krizi geçiriyordu. “Aç mısın lordum?” diye sordu küçük lorda. “Biraz dut ve krema ister misin? Ya da sıcak ekmekle yağ?” Sıcak ekmek olmadığını geç hatırladı; mutfak kapalıydı ve ocaklar soğuktu. <em>Eğer Robert’ı yataktan çıkaracaksa, bir ateş yakma zahmetine katlanılır,</em> dedi kendine.</p>

    <p>“Yiyecek istemiyorum,” dedi küçük lord, sesi tiz ve aksiydi. “Bugün yatakta kalacağım. İstersen bana kitap okuyabilirsin.”</p>

    <p>“Burası çok karanlık, kitap okuyamayız.” Pencerelere çekilen ağır perdeler, yatak odasını gece kadar siyah yapmıştı. “Tatlıbülbül bugünün hangi gün olduğunu unuttu mu?”</p>

    <p>“Hayır,” dedi Robert, “ama gitmeyeceğim. Yatakta kalmak istiyorum. Bana Kanatlı Şövalye’yi okuyabilirsin.”</p>

    <p>Kanatlı Şövalye, Sör Artys Arryn’di. Efsaneye göre, Sör İlk İnsanlar’ı Vadi’den çıkarmış, devasa bir kartalın sırtında Devin Mızrağı’nın zirvesine uçmuş ve Griffon Kralı’nı öldürmüştü. Şövalyenin kahramanlıklarıyla ilgili yüzlerce hikâye vardı ve küçük Robert onların hepsini ezberden okuyacak kadar iyi biliyordu ama yine de, hikâyelerin ona okunmasını tercih ediyordu. “Tatlım şimdi gitmek zorundayız,” dedi Alayne, “ama sana söz veriyorum, Ay Kapıları’na vardığımızda sana Kanatlı Şövalye’nin <em>iki</em> hikâyesini okuyacağım.”</p>

    <p>“Üç,” dedi çocuk hemen. Ona ne önerirsen öner, Robert her zaman daha fazlasını isterdi.</p>

    <p>“Üç,” diye onayladı Alayne. “İçeri biraz güneş sokalım mı?”</p>

    <p>“Hayır. Işık gözlerimi acıtıyor. Yatağa gel Alayne.”</p>

    <p>Alayne, kırık lazımlığın etrafından dolaşarak pencereye gitti; lazımlığı göremiyordu ama kokusunu alıyordu. “Fazla açmayacağım, sadece Tatlıbülbül’ümün yüzünü görecek kadar.”</p>

    <p>Çocuk burnunu çekti. “Eğer mecbursan.”</p>

    <p>Alayne pelüşlü kadifeden dikilmiş perdelerden birini bir parmak geri çekti ve düğümü çözdü. Toz zerrecikleri solgun sabah ışığında dans etti. Pencerelerin elmas şekilli camları buğulanmıştı. Alayne camlardan birini avucuyla sildi; sadece parlak mavi gökyüzünü ve dağ yamacının beyaz pırıltısını görebilecek kadar bir bölümünü. Kartal Yuvası buzdan bir battaniyeye sarınmıştı, Devin Mızrağı bel yüksekliğinde karlara gömülmüştü.</p>

    <p>Alayne arkasına döndüğünde, Robert Arryn yastığına yaslanmış ona bakıyordu. <em>Kartal Yuvası Lordu ve Vadi’nin Savunucusu.</em> Çocuğun belinden aşağısı bir yün battaniyeyle örtülüydü, belinden yukarısı çıplaktı. Bir kız kadar uzun saçları olan solgun bir oğlan çocuğu. Robert’ın kolları ve bacakları çöp gibiydi, göğsü çukurdu, karnı küçücüktü, gözleri sürekli kırmızı ve nemliydi. <em>Yaradılışını değiştiremez. O küçük ve hasta doğdu.</em> “Bu sabah çok güçlü görünüyorsun lordum.” Robert ne kadar güçlü olduğunun söylenmesinden hoşlanıyordu. “Maddy ve Gretchel banyo için su getirsinler mi? Maddy sırtını keseleyip saçlarını yıkar, yolculuk için temiz ve asil görünmeni sağlar. Bu güzel olmaz mı?”</p>

    <p>“Hayır. Maddy’den nefret ediyorum. Gözünün üstünde bir siğil var. Üstelik beni o kadar sert keseliyor ki canımı acıtıyor. Annem beni keselerken asla canımı acıtmazdı.”</p>

    <p>“Maddy’ye, Tatlıbülbül’ümü o kadar sert keselememesini söyleyeceğim. Temizlenip tazelendiğinde kendini daha iyi hissedeceksin.”</p>

    <p>“Banyo yapmayacağım, sana <em>söyledim,</em> başım çok ağrıyor.”</p>

    <p>“Alnına koymak için ılık havlu getireyim mi? Ya da bir kadeh rüya şarabı? Ama küçük bir kadeh. Mya Taş bizi Gök’te bekliyor, eğer uyursan darılır. Seni ne çok sevdiğini biliyorsun.”</p>

    <p>“Ben <em>onu</em> sevmiyorum. O sadece katırcı kız.” Robert burnunu çekti. “Üstat Colemon dün gece sütümün içine kötü bir şey koydu, tadını aldım. Ona tatlı süt istediğimi söyledim ama getirmedi. Getirmesini <em>emrettiğimde</em> bile getirmedi. Ben lordum, üstat benim söylediğim şeyleri yapmalı. Kimse benim <em>söylediğim</em> şeyleri yapmıyor.”</p>

    <p>“Onunla konuşacağım,” diye söz verdi Alayne, “ama sadece yataktan çıkarsan. Dışarısı çok güzel Tatlıbülbül. Güneş pırıl pırıl parlıyor. Dağdan inmek için kusursuz bir gün. Katırlar Mya’yla birlikte Gök’te bekliyor...”</p>

    <p>Çocuğun ağzı titredi. “O pis kokulu katırlardan nefret ediyorum. Biri bir keresinde beni ısırmaya çalıştı! Mya’ya burada kalacağımı söyle. Burada kaldığım sürece kimse beni incitemez. Kartal Yuvası <em>zapt edilemez</em> bir kaledir.”</p>

    <p>“Seni kim incitmek ister ki Tatlıbülbül? Lordların ve şövalyelerin sana tapıyor, sıradan insanlar senin için tezahürat yapıyor.” <em>Korkuyor,</em> diye düşündü Alayne, <em>ve korkmak için iyi bir sebebi var.</em> Robert, leydi annesi düştüğünden beri bir balkona bile çıkmamıştı ve Kartal Yuvası’ndan Ay Kapıları’na inen yol her insanın gözünü korkutacak kadar tehlikeliydi. Alayne, Leydi Lysa ve Lord Petyr’la birlikte kendi tırmanışını gerçekleştirirken, kalbinin ağzına geldiğini hissetmişti ve inişin tırmanıştan çok daha ürkütücü olduğu konusunda herkes hemfikirdi, çünkü insan iniş sırasında sürekli aşağı bakıyordu. Mya, dağda bembeyaz kesilen ve iç çamaşırlarını ıslatan nice kudretli lordlar ve şövalyeler görmüştü. <em>Ve o adamların hiçbirinde titreme hastalığı yoktu.</em></p>

    <p>Fakat bunlar bahane olmazdı. Ilık ve altın renkli sonbahar, vadi zeminini henüz terk etmemişti ama dağ zirvelerinin çevresi kışla sarılmıştı. Kartal Yuvası üç kar fırtınası geçirmişti ve bir buz fırtınası kaleyi on beş gün için kristale çevirmişti. Kartal Yuvası zapt edilemez olabilirdi ama yakında erişilmez de olacaktı, üstelik aşağı inen yol her gün biraz daha tehlikeli hale geliyordu. Kale hizmetkârlarının ve askerlerin çoğu halihazırda aşağı inmişti. Yukarıda sadece, Lord Robert’la ilgilenen bir düzine insan kalmıştı.</p>

    <p>“Tatlıbülbül,” dedi Alayne nazik bir sesle, “iniş çok eğlenceli olacak, göreceksin. Sör Lothar ve Mya bizimle olacaklar. Mya’nın katırları bu yaşlı dağı binlerce kez inip çıktı.”</p>

    <p>“Katırlardan nefret ediyorum,” diye üsteledi Robert. “Katırlar çok edepsiz. <em>Sana söyledim,</em> ben küçükken biri beni ısırmaya çalıştı.”</p>

    <p>Robert düzgün bir binici olmayı asla öğrenememişti, Alayne bunu biliyordu. Katır, at, eşek, hiç fark etmiyordu; Robert için hepsi ürkütücü canavarlardı, ejderhalar ya da griffonlar kadar korkunçlardı. Robert altı yaşındayken, başı annesinin yumuşak göğüslerine gömülü halde Kartal Yuvası’na getirilmiş ve o zamandan beri kaleden hiç ayrılmamıştı.</p>

    <p>Yine de, kale tamamen buzla kaplanmadan önce gitmek zorundalardı. Havanın daha ne kadar sabit kalacağını kimse söyleyemezdi. “Mya katırların seni ısırmasına izin vermez,” dedi Alayne, “ben de hemen arkanda olacağım. Ben sadece bir kızım, senin kadar cesur ya da güçlü değilim. Eğer ben yapabiliyorsam sen de yapabilirsin Tatlıbülbül.”</p>

    <p><em>“Yapabilirim,”</em> dedi Lord Robert, “ama yapmamayı tercih ediyorum.” Akan burnunu elinin tersiyle sildi. “Mya’ya yatakta kalacağımı söyle. Belki yarın aşağı inerim, kendimi daha iyi hissedersem. Bugün dışarısı çok soğuk ve benim başım ağrıyor. Sen de biraz tatlı süt içersin. Gretchel’e bize biraz bal peteği getirmesini söylerim. Uyuruz, öpüşürüz ve oyunlar oynarız. Sen de bana Kanatlı Şövalye’yi okursun.”</p>

    <p>“Okuyacağım. Söz verdiğim gibi, üç hikâye... Ay Kapıları’na vardığımız zaman.” Alayne’in sabrı tükeniyordu. <em>Gitmek zorundayız,</em> diye hatırlattı kendine, <em>yoksa güneş batarken hâlâ kar hattının üzerinde oluruz.</em> “Lord Nestor seni karşılamak için bir ziyafet sofrası hazırlatmış; mantar çorbası, geyik eti ve kekler. Onu hayal kırıklığına uğratmak istemezsin, değil mi?”</p>

    <p>“Limonlu kekler mi?” Lord Robert limonlu kekleri seviyordu, belki de Alayne sevdiği için.</p>

    <p>“Limonlu limonlu limonlu kekler,” diye garanti verdi Alayne, “ve istediğin kadar kek yiyebilirsin?”</p>

    <p>“Yüz tane?” diye sordu çocuk. “<em>Yüz</em> tane kek yiyebilir miyim?”</p>

    <p>“Eğer istersen.” Alayne yatağa oturdu ve çocuğun uzun saçlarını düzeltti. <em>Güzel saçları var.</em> Leydi Lysa sağken, oğlunun saçlarını her gece bizzat fırçalardı ve kesilmeleri gerektiğinde kendisi keserdi. Leydi Lysa düştükten sonra, biri ne zaman elinde bir bıçakla Robert’a yaklaşsa, çocuk korkunç titreme krizleri geçirmişti ve Petyr çocuğun saçlarına dokunulmamasını emretmişti. Alayne bir bukleyi parmağına doladı, “Şimdi,” dedi, “Yataktan çıkıp seni giydirmemize izin verecek misin?”</p>

    <p>“Yüz limonlu kek ve beş hikâye istiyorum!”</p>

    <p><em>Popona yüz şaplak ve yüzüne beş tokat atmak istiyorum. Petyr burada olsaydı böyle davranmaya cesaret edemezdin.</em> Küçük lord, üvey babasından çok korkuyordu. Alayne zorla gülümsedi. “Lordum nasıl isterse. Ama yıkanmadan, giyinmeden ve yola çıkmadan önce hiçbir şey alamazsın. Haydi, sabah bitmeden hazırlanalım.” Çocuğun elini tuttu ve onu yataktan çıkardı.</p>

    <p>Fakat Alayne hizmetçileri çağıramadan önce, Tatlıbülbül kollarını Alayne’in boynuna doladı ve onu öptü. Küçük bir çocuğun beceriksiz öpücüğüydü. Robert Arryn’in yaptığı her şey beceriksizceydi. <em>Eğer gözlerimi kapatırsam, onun Çiçek Şövalyesi olduğunu hayal edebilirim.</em> Sör Loras bir zamanlar Sansa Stark’a bir gül vermişti ama onu hiç öpmemişti... ve Alayne Taş’ı hiçbir Tyrell hiçbir zaman öpmezdi. Alayne güzeldi ama yatağın yanlış tarafında doğmuştu.</p>

    <p>Çocuğun dudakları onun dudaklarına değerken, Alayne kendini başka bir öpücüğü düşünürken buldu. Adamın zalim ağzı onun ağzına kapanırken kendisini nasıl hissettiğini hâlâ hatırlıyordu. Yeşil ateş gökyüzünü doldururken, adam karanlıkta Sansa’nın odasına gelmişti. <em>Bir şarkıyla bir öpücük aldı ve bana kanlı bir pelerinden başka bir şey bırakmadı.</em></p>

    <p>Artık önemi yoktu. O gün geçmişti, Sansa da öyle.</p>

    <p>Alayne küçük lordu kendinden uzaklaştırdı. “Bu kadar yeter. Kapılar’a vardığımızda beni tekrar öpebilirsin, tabii sözünü tutarsan.”</p>

    <p>Üstat Colemon, Maddy ve Gretchel’le birlikte dışarıda bekliyordu. Saçlarındaki dışkıyı yıkamış ve kıyafetini değiştirmişti. Robert’ın yaverleri de gelmişti. Terrance ve Gyles belanın kokusunu her zaman alırlardı.</p>

    <p>Alayne hizmetçi kadınlara, “Lord Robert kendisini daha güçlü hissediyor,” dedi. “Lordun banyosu için sıcak su getirin ama onu haşlamamaya dikkat edin. Düğümleri açarken saçlarını çekmeyin, bundan nefret ediyor.” Yaverlerden biri kıs kıs güldü. “Terrance,” dedi Alayne, “lordun binicilik kıyafetlerini ve en kalın pelerinini yatağın üstüne ser. Gyles, sen kırık lazımlığı temizleyebilirsin.”</p>

    <p>Gyles Grafton yüzünü buruşturdu. “Ben temizlikçi değilim.”</p>

    <p>“Leydi Alayne ne diyorsa onu yap, yoksa Lothor Brune yapmadığını duyar,” dedi Üstat Colemon. Koridor boyunca yürüyen ve sarmal merdivenden aşağı inen Alayne’i takip etti. “Yardımınız için minnettarım leydim,” dedi. “Ona nasıl davranacağınızı biliyorsunuz.” Duraksadı. “Lordun yanındayken herhangi bir titreme gözlemlediniz mi?”</p>

    <p>“Elini tuttuğumda parmakları hafifçe titriyordu ama hepsi bu. Sütüne kötü bir şey kattığınızı söylüyor.”</p>

    <p>“Kötü?” Colemon gözlerini kırpıştırdı ve adamın boğazındaki elma yukarı aşağı hareket etti. “Ben sadece... burnu kanıyor muydu?”</p>

    <p>“Hayır.”</p>

    <p>“İyi. Bu iyi.” Adam, saçma derecede uzun ve cılız olan boynunun üstündeki başını salladığında, üstat zinciri hafifçe şıngırdadı. “Bu iniş... lorda biraz haşhaş sütü verirsem iniş onun için çok daha güvenli olur leydim. Lordumuz uyuklarken, Mya Taş onu en sağlam ayaklı katırlarından birinin sırtına bağlar.”</p>

    <p>“Kartal Yuvası Lordu, kendi dağından aşağı, bir arpa çuvalı gibi eşek sırtına bağlanmış halde inemez.” Alayne bu konuda kararlıydı. Robert’ın kırılganlığının ve korkaklığın gerçek boyutlarını açıkça sergileyemezlerdi, babası Alayne’i bu konuda uyarmıştı. <em>Keşke burada olsaydı. O ne yapılması gerektiğini bilirdi.</em></p>

    <p>Fakat Petyr Baelish, Lord Lyonel Corbray’in düğününe katılmak üzere Vadi’nin diğer ucuna gitmişti. Kırk küsur yaşında çocuksuz bir dul olan Corbray, Martı Kasabalı zengin bir tacirin on altı yaşındaki gürbüz kızıyla evleniyordu. Bu izdivaca bizzat Petyr aracı olmuştu. Gelinin çeyizinin şaşkınlık verici olduğu söyleniyordu; öyle olmalıydı, çünkü kız sıradan doğumluydu. Corbray’in tebaası da orada olacaktı; iki Lord Waxley, Grafton, Lynderly, bazı önemsiz lordlar, arazi sahibi şövalyeler ve... Petyr’la yakın zaman önce uzlaşmış olan Lord Belmore. Diğer İstidacı Lordlar’ın düğün töreninden uzak duracağı düşünülüyordu, bu yüzden Petyr’ın iştiraki elzemdi.</p>

    <p>Alayne bütün bunları gayet iyi anlıyordu ama Petyr’ın yokluğu, Tatlıbülbül’ü güvenli bir şekilde indirme mesuliyetinin Alayne’e kaldığı anlamına geliyordu. “Lordumuza bir kupa tatlı süt verin,” dedi Alayne, Üstat Colemon’a. “Bu onun yolculuk sırasında titremesini engeller.”</p>

    <p>“Daha üç gün önce bir kupa içti,” diye itiraz etti Colemon.</p>

    <p>“Ve dün gece bir kupa daha istedi ama vermediniz.”</p>

    <p>“Çok erkendi. Leydim, anlamıyorsunuz. Lord Savunucu’ya da söylediğim gibi, bir çimdik tatlıuyku titremelere engel olur lakin eti terk etmez, zaman içinde...”</p>

    <p>“Eğer lordumuz bir titreme krizi geçirir de dağdan aşağı düşerse, zamanın hiçbir önemi kalmaz. Babam burada olsaydı, size Lord Robert’ı ne pahasına olursa olsun sakin tutmanızı emrederdi.”</p>

    <p>“Deniyorum leydim, lakin krizler gitgide şiddetleniyor. Ve öyle inceldi ki artık lordu sülüklemeye cesaret edemiyorum. Tatlıuyku... lordun burnunun kanamadığından emin misiniz?”</p>

    <p>“Burnunu çekiyordu,” diye kabul etti Alayne, “ama kan görmedim.”</p>

    <p>“Lord Savunucu’yla konuşmalıyım. Bu ziyafet... inişin yorgunluğundan sonra akıllıca olur mu bilemiyorum.”</p>

    <p>“Büyük bir ziyafet olmayacak,” dedi Alayne. “En fazla kırk konuk, Lord Nestor ve hanesi, Kapı Şövalyesi, birkaç önemsiz lord ve maiyetleri...”</p>

    <p>“Lord Robert yabancılardan hoşlanmaz, bunu biliyorsunuz, üstelik içki, gürültü ve... <em>müzik</em> olacak. Müzik onu korkutuyor.”</p>

    <p>“Müzik onu sakinleştiriyor,” diye düzeltti Alayne, “bilhassa yüksek arp. Robert <em>şarkı söylenmesine</em> katlanamıyor, annesi Marillion tarafından öldürüldüğünden beri.” Alayne bu yalanı öyle çok tekrar etmişti ki, artık olayı çoğunlukla bu şekilde hatırlıyordu; diğeri, ara sıra uykularını rahatsız eden kötü bir rüyadan ibaretti. “Lord Nestor’ın ziyafetinde şarkıcılar olmayacak. Sadece flütler ve kemanlar, dans için.” Müzik çalmaya başladığında Alayne ne yapacaktı? Bu, kalbiyle aklının farklı cevaplar verdiği rahatsız edici bir soruydu. Sansa dans etmeyi severdi ama Alayne... “Yola çıkmadan önce ona bir kupa tatlı süt verin, bir kupa da ziyafette, böylece sorun yaşamayız.”</p>

    <p>“Pekâlâ.” Basamakların sonunda durdular. “Lakin bu son olmalı. Yarım yıl ya da daha uzun bir zaman için.”</p>

    <p>“Bunu Lord Savunucu’yla konuşmalısınız.” Alayne kapıyı açıp dışarı çıktı ve avlunun karşısına geçti. Colemon mesul olduğu çocuk için en iyi olanı yapmak istiyordu, Alayne bunu biliyordu, fakat küçük Robert için en iyi olanla Lord Arryn için en iyi olan her zaman aynı değildi. Bunu Petyr söylemişti ve haklıydı. <em>Üstat Colemon sadece çocuğu düşünüyor ama babamla benim daha büyük meselelerimiz var.</em></p>

    <p>Avlu karla kaplıydı ve teraslarla kulelerden kristal mızraklara benzeyen buz saçakları sarkıyordu. Kartal Yuvası beyaz taşlardan inşa edilmişti ve kış battaniyesi kaleyi daha da beyaz yapmıştı. <em>Çok güzel,</em> diye düşündü Alayne, <em>çok ulaşılmaz.</em> Ne kadar çabalarsa çabalasın bu yeri sevemiyordu. Muhafızlar ve hizmetkârlar aşağı inmeden önce bile, kale bir lahit kadar boş görünüyordu ve Petyr uzaktayken daha da boş oluyordu. Marillion’dan beri burada kimse şarkı söylememişti. Kimse yüksek sesle gülmemişti. Tanrılar bile sessizdi. Kartal Yuvası’nda bir sept vardı ama rahip yoktu, bir tanrı korusu vardı ama yürek ağacı yoktu. Alayne sık sık, <em>burada hiçbir dua yanıt bulamaz,</em> diye düşünüyordu ama bazen kendini o kadar yalnız hissediyordu ki denemek zorunda kalıyordu. Ona yalnızca, yedi beyaz kulenin arasında dolaşıp iç çekerek ve şiddetiyle Ay Kapısı’nı titreterek rüzgâr cevap veriyordu. Kışın her şey daha da kötü olacaktı, Alayne bunu biliyordu. <em>Kışın, burası soğuk ve beyaz bir zindana dönüşecek.</em></p>

    <p>Buna rağmen, kaleden ayrılma fikri, onu en az Robert’ı korkuttuğu kadar korkutuyordu. Alayne sadece korkusunu daha iyi saklıyordu. Babası bir keresinde, korkmanın utanılacak bir şey olmadığını söylemişti, sadece korktuğunu göstermek utanç vericiydi. “Bütün insanlar korkuyla yaşar,” demişti. Alayne buna inandığından emin değildi. Petyr Baelish hiçbir şeyden korkmuyordu. <em>Bunu sadece bana cesaret vermek için söyledi.</em> Alayne, kimliğinin açığa çıkma ihtimalinin çok daha büyük olduğu Ay Kapıları’nda cesur olmak zorunda kalacaktı. Petyr’ın saraydaki dostları, kraliçenin adamlarının İblis’i ve Sansa Stark’ı aradığını haber vermişti. Alayne buz kaplı taş basamaklardan inerken, <em>eğer beni bulurlarsa başımı kaybederim,</em> diye hatırlattı kendine. <em>Her daim Alayne olmalıyım, içimde ve dışımda.</em></p>

    <p>Lothor Brune vinç odasındaydı; her biri üç insanın sığabileceği kadar büyük olan altı meşe sepete, kıyafetlerle dolu sandıkları ve kumaş balyalarını yerleştiren gardiyan Mord’a ve iki hizmetkâr adama yardım ediyordu. Yüz seksen metre aşağıdaki yol kalesi Gök’e varmanın en kolay yolu, zincirli büyük bocurgatlardı; aksi halde insan, doğal yollarla oluşmuş taş bacadan aşağı inmek zorunda kalırdı. <em>Ya da Marillion’ın ve ondan önce Leydi Lysa’nın gittiği yolu kullanır.</em></p>

    <p>“Çocuk yataktan çıktı mı?” diye sordu Sör Lothor.</p>

    <p>“Ona banyo yaptırıyorlar. Bir saat içinde hazır olur.”</p>

    <p>“Umalım da olsun. Mya öğleden sonraya kadar beklemez.” Vinç odası ısıtılmıyordu, bu yüzden Brune’un nefesi her kelimeyle buharlaşıyordu.</p>

    <p>“Bekler,” dedi Alayne. “Beklemek zorunda.”</p>

    <p>“Bu kadar emin olmayın leydim. Mya’nın kendisi de yarı katır. Bence hayvanlarını tehlikeye atmaktansa, bizi burada açlığa terk eder.” Brune gülümsedi. <em>Mya Taş’tan bahsederken hep gülümsüyor.</em> Mya, Sör Lothor’dan çok daha gençti ama Petyr, Lord Corbray’le tacirin kızının evliliğini ayarlarken, genç kızların kendilerindan daha büyük adamlarla daha mutlu olduğunu söylemişti. “Masumiyet ve tecrübe kusursuz bir evlilik yaratır,” demişti.</p>

    <p>Alayne, Mya’nın Sör Lothor’la ilgili ne düşündüğünü merak etti. Ezik burnu, köşeli çenesi ve yüne benzeyen gri saçlarıyla Brune’un yakışıklı bir adam olduğu söylenemezdi ama çirkin de değildi. <em>Sıradan fakat dürüst bir yüz.</em> Sör Lothor şövalyeliğe yükselmiş olmasına rağmen çok aşağı tabakadan geliyordu. Bir gece Alayne’e, Kahverengi Çukur’un Brunelar’ıyla akraba olduğunu söylemişti; Kırıkpençe Burnu’nda eski bir şövalye ailesi. “Babam öldüğünde onların yanına gittim,” diye itiraf etmişti Brune, “ama onların kanını taşımadığımı söylediler ve beni geri çevirdiler.” Ondan sonra neler olduğunu anlatmamıştı ama silah kullanmayı zor yoldan öğrendiğini belirtmişti. Ayıkken sessiz fakat güçlü bir adamdı. <em>Petyr onun sadık biri olduğunu söylüyor ve ona kimseye güvenmediği kadar güveniyor.</em> Alayne, Brune’un Mya Taş gibi bir piç için iyi bir eş olacağını düşündü. <em>Eğer Mya babası tarafından ikrar edilmiş olsaydı işler değişirdi ama edilmemiş. Maddy’nin söylediğine göre bakire de değil.</em></p>

    <p>Mord kamçısını şaklattı ve öküzlerin ilk çifti bir daire içinde hantalca yürüyerek bocurgatı döndürmeye başladı. Zincir, taşa sürtünüp şıngırdayarak boşaldı, meşe sepet sallandı ve Gök’e doğru uzun inişine başladı. <em>Zavallı öküzler,</em> diye düşündü Alayne. Mord aşağı inmeden önce hayvanların boğazını kesecek ve onları şahinlere bırakacaktı. Kartal Yuvası tekrar açıldığında, hayvanlardan artakalanlar bahar ziyafeti için kızartılacaktı, tabii bozulmadılarsa. Yaşlı Gretchel’in iddiasına göre, bol miktarda donmuş et, bereketli bir yaz mevsiminin habercisiydi.</p>

    <p>“Leydim,” dedi Sör Lothor, “bilseniz iyi olur, Mya yukarı tek başına gelmedi. Yanında Leydi Myranda var.”</p>

    <p>“Ah.” <em>Sırf tekrar sşağı inmek için neden onca yol katedip yukarı tırmanmış?</em> Myranda Royce, Lord Nestor’ın kızıydı. Sansa, Leydi Lysa ve Lord Petyr’la birlikte Kartal Yuvası’na çıkarken Ay Kapıları’nı ziyaret etmişti fakat Myranda o sırada kalede değildi. Bununla birlikte, Alayne, Kartal Yuvası’nın askerlerinden ve hizmetçilerinden kızla ilgili çok şey duymuştu. Leydi Myranda’nın annesi uzun zaman önce ölmüştü, kaleyi babası adına o çekip çeviriyordu ve dedikodulara göre, Myranda evdeyken kale çok daha canlı bir yer oluyordu. Petyr, Alayne’i, “Er ya da geç Myranda Royce’la tanışmak zorunda kalacaksın,” diye uyarmıştı. “Tanıştığında dikkatli ol. Myranda neşeli aptalı oynamayı sever ama o maskenin altında babasından daha kurnazdır. Onun etrafındayken diline dikkat et.”</p>

    <p><em>Edeceğim,</em> diye düşündü Alayne, <em>ama dikkat etmeye bu kadar erken başlamam gerekeceğini bilmiyordum.</em> “Robert mutlu olacak.” Küçük lord, Myranda Royce’tan hoşlanıyordu. “Müsaadenizle sör. Eşyalarımı toplamam gerek.” Alayne odasına çıkan basamakları son bir kez tırmandı. Pencereler kapatılmış ve sürgülenmiş, mobilyalar örtülmüştü. Alayne’in bazı eşyaları daha önce aşağı taşınmıştı, geri kalanlar kaldırılmıştı. Leydi Lysa’nın bütün ipeklileri ve kürkleri, Alayne’in ince ketenleri ve pelüşlü kadifeleri, Myr dantelleri ve işlemeli kıyafetleri; hepsi yukarıda kalacaktı. Alayne aşağıda mütevazı bir şekilde giyinmeliydi; mütevazı doğumlu bir kıza yakışan buydu. <em>Önemli değil,</em> dedi kendine. <em>En iyi kıyafetlerimi giymeye burada bile cesaret edemedim.</em></p>

    <p>Gretchel yatağın örtülerini kaldırmış ve Alayne’in kıyafetlerinin geri kalanını dışarı çıkarmıştı. Alayne halihazırda iki kat iç çamaşırı ve yün çoraplar giyiyordu. Şimdi kuzu yününden yapılmış bir üstlük ve başlıklı bir kürk pelerin giydi. Pelerinin yakasını Petyr’ın hediyesi olan mineli bir alaykuşuyla tutturdu. Bir kaşkolü ve binici çizmelerine uygun kürk astarlı deri eldivenleri de vardı. Alayne her şeyi giydiğinde, kendisini bir ayı yavrusu kadar şişman ve tüylü hissetti. <em>Dağda bu kıyafetler için şükredeceğim,</em> diye hatırlattı kendine. Dışarı çıkmadan önce son bir kez odasına baktı. <em>Burada güvendeydim,</em> diye düşündü, <em>ama aşağıda...</em></p>

    <p>Vinç odasına döndüğünde, Mya Taş’ı Lothor Brune ve Mord’la birlikte sabırsızca beklerken buldu. <em>Bizi neyin bu kadar oyaladığını görmek için sepetle yukarı çıkmış olmalı.</em> ince, uzun ve kuvvetli Mya, gümüşi örgü zırhının altına giydiği eski deriler kadar serti. Bir kuzgunun kanadı kadar siyah olan saçları öyle kısa ve dağınıktı ki bir hançerle kesilmiş gibi görünüyordu. Mya’nın en güzel yeri gözleriydi, iri ve mavi. <em>Bir kız gibi giyinirse güzel olabilir.</em> Alayne, Sör Lothor’un, Mya’yı deriler ve çelikler içinde mi beğendiğini yoksa onu danteller ve ipekliler içinde mi düşlediğini merak etti. Mya, babasının bir keçi annesinin de bir baykuş olduğunu söylemekten hoşlanıyordu ama Alayne gerçek hikâyeyi Maddy’den öğrenmişti. Şimdi kıza bakarken, <em>evet,</em> diye düşündü, <em>bunlar onun gözleri, bu gür ve siyah saçlar Renly’nin saçları.</em></p>

    <p>“Lord nerede?” diye sordu piç kız.</p>

    <p>“Lordumuz yıkanıp giyinecek.”</p>

    <p>“Biraz acele etmeli. Hava soğuyor, hissetmiyor musunuz? Güneş batmadan önce Kar’ın altına inmeliyiz.”</p>

    <p>“Rüzgâr ne kadar kötü?” diye sordu Alayne.</p>

    <p>“Daha kötü olabilirdi... ve olacak, hava karardıktan sonra.” Mya, gözüne düşen bir tutam saçı geri itti. “Eğer lord biraz daha yıkanırsa, kış boyunca burada tıkılı kalacağız ve birbirimizden başka yiyecek bir şeyimiz olmayacak.”</p>

    <p>Alayne ne cevap vereceğini bilmiyordu, neyse ki Robert Arryn’in gelişi onu kurtardı. Küçük lord gök mavisi kadifeler giymiş, safir taşlı altın bir zincir takmış ve omzuna ayı kürkü bir pelerin almıştı. Lordun yaverleri, yere sürünmemesi için pelerinin eteklerini tutuyordu. İçi sincap kürküyle kaplı, gri renkli, eski püskü bir cübbe giyen Üstat Colemon onlara eşlik ediyordu. Gretchel ve Maddy de fazla geride değildi.</p>

    <p>Robert, soğuk rüzgârı yüzünde hissettiğinde ürkerek geriledi ama arkasında Terrance ve Gyles vardı, kaçamadı. “Lordum,” dedi Mya, “benimle aşağı iner misiniz?”</p>

    <p><em>Çok kaba,</em> diye düşündü Alayne. <em>Robert’ı bir gülümsemeyle karşılayabilirdi, ona ne kadar güçlü ve cesur göründüğünü söyleyebilirdi.</em></p>

    <p>“Ben Alayne’i istiyorum,” dedi Lord Robert. “Sadece onunla giderim.”</p>

    <p>“Sepet üçümüzü de alabilir.”</p>

    <p>“Ben sadece Alayne’i istiyorum. Sen katır gibi kokuyorsun.”</p>

    <p>“Nasıl isterseniz.” Mya’nın yüzünde herhangi bir duygu yoktu.</p>

    <p>Bocurgat zincirlerinin bazısı hasır küfelere, diğerleri de büyük meşe sepetlere bağlıydı. Meşe sepetlerin en büyüğü Alayne’den daha uzundu, demir kasnakları ve koyu kahverengi sağlam çıtaları vardı. Buna rağmen, Robert’ın sepete girmesine yardım ederken Alayne’in kalbi ağzındaydı. Kapak kapandığında Alayne ve Robert’ın etrafı ahşapla çevrildi, sepetin sadece tepesi açıktı. <em>Böylesi daha iyi,</em> dedi Alayne kendine, <em>aşağı bakamayız.</em> Aşağıda sadece Gök ve gök vardı. Yüz seksen metre gök. Alayne kendini, teyzesinin düşüşünün ne kadar sürdüğünü merak ederken buldu. <em>Hayır, bunu düşünmemeliyim. Düşünmemeliyim!</em></p>

    <p>“ÇEKİLİN!” diye bağırdı Sör Lothor. Biri sepeti sertçe itti. Sepet sarsılıp yana yattı, yere sürtündü, sonra serbestçe sallandı. Alayne, Mord’un kamçısının şaklamasını ve zincirin şıngırtısını duydu. İniş başladı; önce kesik kesik ve sarsıntılı, sonra daha rahat bir şekilde. Robert’ın yüzü solgundu, gözleri şişti ama elleri titremiyordu. Yukarıdaki Kartal Yuvası gitgide küçüldü. Alt katlardaki gökyüzü hücreleri, kaleyi bir bal peteği gibi gösteriyordu. <em>Buzdan yapılmış bir bal peteği,</em> diye düşündü Alayne, <em>kardan yapılmış bir kale.</em> Sepetin çevresinde ıslık çalan rüzgârı duyabiliyordu.</p>

    <p>Otuz metre aşağıda ani bir boraya yakalandılar. Sepet iki yana sallandı, havada döndü ve dağın kayalık yüzüne çarptı. Alayne’le Robert’ın başına buz ve kar parçaları yağdı, meşe gerilip çatırdadı. Robert inleyerek Alayne’e yapıştı, başını onun göğüslerinin arasına gömdü.</p>

    <p>Çocuğun titrediğini hissettiğinde, “Lordum çok cesur,” dedi Alayne. “Ben korkumdan konuşamıyorum ama sen hiç korkmuyorsun.”</p>

    <p>Çocuğun başıyla onayladığını hissetti. “Kanatlı Şövalye cesurdu, ben de cesurum,” diye böbürlendi Robert, Alayne’in elbisesine. “Ben bir <em>Arryn</em>’im.”</p>

    <p>“Tatlıbülbül’üm bana sıkı sıkı sarılır mı acaba?” diye sordu Alayne, halbuki çocuk ona öyle sıkı sarılıyordu ki Alayne zor nefes alıyordu.</p>

    <p>“Eğer istersen,” diye fısıldadı Robert. Ve birbirlerine sımsıkı tutunarak Gök’e doğru inmeye devam ettiler.</p>

    <p>Sepetin kapağı, Alayne’le Robert’ın yol kalesinin içine çıkması için açıldığında, <em>buna kale demek, bir tuvaletin zeminindeki su birikintisine göl demek gibi bir şey,</em> diye düşündü Alayne. Gök, eski taşlardan inşa edilmiş hilal şekilli bir duvardan ibaretti, bir kaya çıkıntısını ve bir mağaranın esneyen ağzını çevreliyordu. Duvarın iç tarafında ambarlar, ahırlar, doğal yollarla oluşmuş bir antre ve Kartal Yuvası’na çıkan tutamaklar vardı. Duvarın iç tarafında, zemin kırık taşlarla ve büyük kaya parçalarıyla kaplıydı. Toprak rampalar duvara erişim sağlıyordu. Yüz seksen metre yukarıdaki Kartal Yuvası öyle küçük görünüyordu kı Alayne kaleyi eliyle saklayabiliyordu, ama aşağıda yeşil ve altın renkli Vadi uzanıyordu.</p>

    <p>Yol kalesinin içinde, iki katır seyisi ve Leydi Myranda Royce’la birlikle yirmi katır onları bekliyordu. Lord Nestor’ın kızının kısa boylu, etli butlu, Mya Taş’ın yaşlarında bir kadın olduğu anlaşıldı. Fakat Mya sırım gibiyken; Myranda yumuşak bedenli, tatlı kokulu, geniş kalçalı, kalın belli ve had safhada iri göğüslüydü. Kadının kestane rengi gür bukleleri; kırmızı yanaklarını, küçük ağzını ve hayat dolu kahverengi gözlerini çerçeveliyordu. Robert temkinli adımlarla sepetten çıktığında, Myranda karların içinde diz çöktü ve çocuğun elleriyle yanaklarını öptü. “Lordum,” dedi, “nasıl da <em>büyümüşsün!</em>”</p>

    <p>“Büyümüş müyüm?” dedi Robert mutlu bir ses tonuyla.</p>

    <p>“Yakında benden daha uzun olacaksın,” diye yalan söyledi leydi. Ayağa kalktı ve eteğindeki karları silkeledi. “Ve sen de Lord Savunucu’nun kızı olmalısın,” diye ekledi, sepet tekrar Kartal Yuvası’na çıkıyordu. “Güzel olduğunu duymuştum. Görüyorum ki doğruymuş.”</p>

    <p>Alayne dizlerini bükerek reverans yaptı. “Leydim çok nazik.”</p>

    <p>“Nazik?” Myranda güldü. “Bu çok sıkıcı olurdu. Ben edepsizliğe meyilliyim. Aşağı inerken bana bütün sırlarını anlatmalısın. Sana Alayne diyebilir miyim?”</p>

    <p>“Nasıl isterseniz leydim.” <em>Ama benden sır alamazsın.</em></p>

    <p>“Ben Kapılar’da leydiyim ama dağda bana Randa diyebilirsin. Kaç yaşındasın Alayne?”</p>

    <p>“On dört leydim,” dedi Alayne. Alayne Taş’ın Sansa Stark’tan büyük olması gerektiğine karar vermişti.</p>

    <p>“<em>Randa.</em> Benim on dört yaşımın üstünden yüz yıl geçmiş gibi geliyor. Nasıl da masumdum. Sen hâlâ masum musun Alayne?”</p>

    <p>Alayne kızardı. “Siz bunu... evet, elbette.”</p>

    <p>“Kendini Lord Robert’a mı saklıyorsun?” diye dalga geçti Leydi Myranda. “Yoksa seni hayal eden gayretli bir yaver mi var?”</p>

    <p>“Hayır,” dedi Alayne, aynı anda Robert, “O benim arkadaşım. Terrance ve Gyles onu alamazlar,” dedi.</p>

    <p>O sırada ikinci sepet geldi ve yumuşak bir şekilde, donmuş bir kar yığınının üstüne indi. Üstat Colemon, Terrance ve Gyles’la birlikte sepetten çıktı. Bir sonraki sepet Maddy’yi, Gretchel’i ve Mya Taş’ı getirdi. Piç kız, idareyi eline almakta hiç gecikmedi. “Dağda düğüm olmak istemeyiz,” dedi diğer katırcılara. “Ben, Lord Robert ve eşlikçilerini alacağım. Ossy, sen Sör Lothor’u ve diğerlerini getireceksin ama benim bir saat arkamdan geleceksin. Havuç, sen sandıklardan ve kutulardan sorumlusun.” Robert Arryn’e döndü, siyah saçları rüzgârla uçuşuyordu. “Bugün hangi katırı sürmek istersiniz lordum?”</p>

    <p>“Hepsi pis kokuyor. Griyi alacağım, kulağı kesik olanı. Alayne’in benim yanımda yolculuk etmesini istiyorum. Myranda’nın da.”</p>

    <p>“Yolun yeterince geniş olduğu yerlerde. Gelin lordum, sizi katırınıza bindirelim. Havada kar kokusu var.”</p>

    <p>Yola çıkmak için hazır olmaları yarım saatlerini daha aldı. Herkes katırlara bindiğinde, Mya sert bir emir verdi ve Gök’ ün silahlı askerleri kapıları açtı. Mya kafilenin en önündeydi, ayı kürkü pelerinine sarınmış Lord Robert, Mya’nın hemen arkasındaydı, Alayne ve Myranda Royce onları takip ediyordu, onların da arkasında Gretchel, Maddy, Terrance Lynderly ve Gyles Grafton vardı. Üstat Colemon en gerideydi, şifalı bitkilerini ve iksirlerini taşıyan ikinci bir katır yürütüyordu.</p>

    <p>Duvarların dışında, rüzgâr sertleşti. Burası ağaç hattının üstünde kalıyordu ve kafileyi hava şartlarına maruz bırakıyordu. Alayne bu kadar kalın giyindiği için memnundu, pelerini arkasında gürültüyle dalgalanıyordu, başlığı ani bir borayla geri uçtu. Alayne güldü ama birkaç metre önündeki Lord Robert eyerinde eğilip bükülerek, “Çok soğuk,” dedi. “Geri dönmeli hava biraz daha sıcak olana kadar beklemeliyiz.”</p>

    <p>“Vadi zemininde hava daha sıcak olacak lordum,” dedi Mya. “Oraya vardığımızda göreceksiniz.”</p>

    <p>Robert, “Görmek <em>istemiyorum,</em>” dedi ama Mya bunu hiç umursamadı.</p>

    <p>Takip ettikleri yol, dağın yamacına oyulmuş eğri büğrü taş basamaklardan oluşuyordu ama katırlar yolun her santimi biliyordu. Alayne bundan memnundu. Sayısız mevsimin getirdiği buzlanma ve çözülme, taşların yer yer kırılmasına sebep olmuştu. Yolun iki yanındaki kayalara kör edici beyazlıkta kar yığınları tutunmuştu. Güneş parlaktı, gökyüzü maviydi ve havada özgürce süzülen kartallar vardı.</p>

    <p>Yamacın en dik olduğu yer burasıydı, basamaklar doğrudan aşağı inmek yerine kıvrılarak ilerliyordu. <em>Dağa Sansa Stark çıktı ama aşağı Alayne Taş iniyor.</em> Bu tuhaf bir düşünceydi. Yukarı çıkarken, Mya onu sadece önündeki yola bakması için uyarmıştı. “Yukarı bak, aşağı değil,” demişti... ama iniş sırasında bu mümkün değildi. <em>Gözlerimi kapatabilirim. Katır yolu biliyor, bana ihtiyacı yok.</em> Fakat bu, Sansa Stark’ın yapacağı türden bir şeydi, o korkak kızın yapacağı türden bir şey. Alayne daha olgun bir kadındı ve bir piç kadar cesurdu.</p>

    <p>Önce tek sıra halinde yol alıyorlardı ama aşağı indikçe yol genişledi ve Myranda Royce, Alayne’in yanına geldi. “Babandan bir mektup aldık,” dedi, öyle kayıtsızca konuşmuştu ki rahibesiyle birlikte oturmuş iğne işi yapıyordu sanki. “Eve dönmek için yola çıktığını ve sevgili kızını görmek için sabırsızlandığını söylüyor. Lyonel Corbray yeni eşinden memnunmuş, kızın çeyizinden daha da memnunmuş. <em>Umarım</em> Lord Lyonel hangisini yatağa götüreceğini biliyordur. Lord Petyr’ın yazdığına göre Leydi Waynwood, Dokuzyıldız Şövalyesi’yle birlikte düğün ziyafetine gelmiş ve herkesi şaşkına çevirmiş.”</p>

    <p>“Anya Waynwood? Gerçekten mi?” Görünüşe göre İstidacı Lordlar altıdan üçe inmişti. Dağdan aşağı indiği gün, Lord Petyr, Symond Templeton’ı kendi tarafına çekeceğinden emindi ama Leydi Waynwood’dan şüpheliydi. “Başka havadisler var mı?” Kartal Yuvası o kadar ıssız bir yerdi ki, Alayne dışarıdaki dünyadan herhangi bir haber almak için can atıyordu.</p>

    <p>“Babandan yok lakin başka kuşlar geldi. Savaş devam ediyor, burası hariç her yerde. Nehirova teslim oldu ama Ejderha Kayası ve Fırtına Burnu, Lord Stannis adına direnmeye devam ediyor.”</p>

    <p>“Leydi Lysa bizi savaşın dışında tutarak akıllıca davrandı.”</p>

    <p>Myranda alay eder gibi gülümsedi. “Evet, o iyi leydi tam bir akıl timsaliydi.” Eyerinde kıpırdandı. “Katırlar neden bu kadar kemikli ve huysuz olmak zorunda? Mya onları yeterince beslemiyor. Şöyle şişman bir katırın sırtında yolculuk etmek daha rahat olurdu. Yeni bir Yüce Rahip’imiz var, bunu biliyor muydun? Ah, Gece Nöbetçileri’nin de bir çocuk kumandanı oldu, Eddard Stark’ın piç oğlu.”</p>

    <p>Şaşkınlıkla, “Jon Kar?” deyiverdi Alayne.</p>

    <p>“Kar? Evet, adı Kar olmalı sanırım.”</p>

    <p>Alayne, Jon’u asırlardır düşünmemişti. Jon onun sadece üvey kardeşiydi ama yine de... Robb, Bran ve Rickon ölmüşken, Jon ona kalan son erkek kardeşti. <em>Şimdi ben de piçim, tıpkı Jon gibi. Ah, onu bir kez daha görmek ne güzel olurdu.</em> Bu mümkün değildi elbette. Alayne Taş’ın kardeşi yoktu, ne gayrimeşru ne de diğer şekilde.</p>

    <p>“Kuzenim Bronz Yohn, Taşyazı’da bir meydan dövüşü müsabakası düzenledi,” diye devam etti Myranda Royce. “Maksat, Vâris Harry’ye onur kazandırmaktı, işe yaradı.”</p>

    <p>“Vâris Harry?”</p>

    <p>“Leydi Waynwood’un muhafızı. Harrold Hardyng. Ona artık <em>Sör</em> Harry dememiz gerekiyor sanırım. Bronz Yohn onu şövalye yaptı.”</p>

    <p>“Ah.” Alayne’in kafası karışmıştı. Leydi Waynwood’un muhafızı neden onun vârisi olurdu ki? Leydinin kendi oğulları vardı. Oğullarından biri Kanlı Kapı Şövalyesi Sör Donnel’dı. Alayne aptal görünmek istemedi, bu yüzden sadece, “Umarım muteber bir şövalye olur,” dedi.</p>

    <p>Leydi Myranda güldü. “Umarım frengi kapar. Sıradan bir kadından peydahladığı piç bir kızı var. Lord babam beni Harry ile evlendirmeyi umuyordu ama Leydi Waynwood bunu duymayı bile reddetti. Uygunsuz bulduğu ben miydim yoksa çeyizim miydi bilemiyorum.” İç geçirdi. “Yeni bir kocaya ihtiyacım var. Bir zamanlar kocam vardı ama onu öldürdüm.”</p>

    <p>“Öldürdünüz mü?” dedi Alayne şaşkınlıkla.</p>

    <p>“Eh, evet. Üstümde öldü. Doğrusunu söylemek gerekirse, <em>içimde.</em> Evlilik yatağında neler olup bittiğini biliyorsundur umarım?”</p>

    <p>Alayne, Tyrion’ı düşündü. Tazı’yı ve öpücüğünü düşündü. Başıyla onayladı. “Dehşet verici bir şey olmalı leydim. Orada... yani o sizi...”</p>

    <p>“...düzerken mi?” Myranda omuzlarını silkti. “Rahatsız edici olduğu kesin. Nezaketsizlik olduğunu söylemeye bile gerek yok. İçime bir çocuk koyma inceliğini bile göstermedi. Yaşlı adamların zayıf tohumları olur. İşte buradayım, bir dul, ama az kullanılmış. Harry’nin karşısı na benden çok daha kötüleri çıkabilirdi. Çıkacak da. Büyük ihtimalle, Leydi Waynwood onu torunlarından biriyle evlendirecek. Ya da Bronz Yohn’un torunlarından biriyle.”</p>

    <p>“Siz öyle diyorsanız leydim.” Alayne, Petyr’ın uyarısını hatırladı.</p>

    <p>“<em>Randa.</em> Hadi ama, söyleyebilirsin. Ran. Da.”</p>

    <p>“Randa.”</p>

    <p>“Böylesi çok daha iyi. Sana bir özür borçluyum sanırım. Korkunç bir sürtük olduğumu düşüneceksin biliyorum ama şu güzel çocuk Marillon’la yattım. Onun bir canavar olduğunu bilmiyordum. Çok güzel şarkı söylüyordu ve parmaklarıyla çok tatlı şeyler yapıyordu. Leydi Lysa’yı Ay Kapısı’ndan aşağı iteceğini bilseydim onu asla yatağıma almazdım. Prensip olarak, canavarlarla yatmam.” Randa, Alayne’in yüzünü ve göğüslerini inceledi. “Sen benden daha güzelsin ama benim göğüslerim daha büyük. Üstatlar, büyük göğüslerin küçük göğüslerle aynı miktarda süt ürettiğini söylüyor ama ben buna inanmıyorum. Küçük göğüslü bir sütanne gördün mü hiç? Göğüslerin senin yaşındaki bir kız için yeterli, lakin piç göğüsleri oldukları için, onlarla ilgili endişelenmeme gerek yok.” Myranda katırını Alayne’e yaklaştırdı. “Mya’nın bakire olmadığını biliyorsun sanırım?”</p>

    <p>Biliyordu. Bir seferinde, Mya yukarı erzak getirdiğinde, şişman Maddy bunu Alayne’in kulağına fısıldamıştı. “Maddy söyledi.”</p>

    <p>“Tabii ki söyledi. Maddy’nin ağzı kalçaları kadar büyük ve onun kalçaları <em>dağ gibi.</em> Mychel Redfort’tu. Eskiden Lyn Corbray’in yaveriydi. <em>Gerçek</em> bir yaverdi, Sör Lyn’in şimdiki yaveri olan yontulmamış delikanlı gibi değildi. Lyn’in onu sikke kazanmak için aldığı söyleniyor. Mychel, Vadi’deki genç kılıç adamlarının en iyisiydi, yiğitti... ya da zavallı Mya öyle olduğunu düşündü; ta ki Mychel, Bronz Yohn’un kızıyla evlenene kadar. Lord Horton’ın ona seçim hakkı vermediğinden eminim ama yine de, Mychel’in Mya’ya yaptığı şey zalimlikti.”</p>

    <p>“Sör Lothor, Mya’dan hoşlanıyor.” Alayne, yirmi basamak aşağıdaki kıza baktı. “Aslında hoşlanmaktan öte bir şey.”</p>

    <p>“Lothor <em>Brune?</em>” Myranda tek kaşını kaldırdı. “Mya bunu biliyor mu?” Bir cevap almak için beklemedi. “Zavallı adam, hiç şansı yok. Babam Mya için bir eş bulmayı denedi ama Mya kabul etmedi. O yarı katırdır.”</p>

    <p>Alayne kendine rağmen, Randa’ya ısındığını hissediyordu. Zavallı Jeyne Poole’dan beri dedikodu yapacağı bir arkadaşı olmamıştı. “Sizce Sör Lothor onu olduğu gibi mi seviyor? Yani örgü zırhların ve derilerin içinde?” diye sordu kıza, “Yoksa onu ipeklerin ve kadifelerin içinde mi hayal ediyor?”</p>

    <p>“O bir erkek. Mya’yı çıplak hayal ediyor.”</p>

    <p><em>Yine yüzümü kızartmaya çalışıyor.</em></p>

    <p>Leydi Myranda, Alayne’in düşüncelerini duymuş olmalıydı. “Kızardığında pembenin hoş bir tonuna dönüşüyorsun. Ben kızardığımda elma gibi görünüyorum. Gerçi yıllardır kızarmadım.” Alayne’e doğru eğildi. “Baban tekrar evlenmeyi düşünüyor mu?”</p>

    <p>“Babam?” Alayne bunu hiç düşünmemişti. Petyr’ın yeniden evlenmesi fikri onu rahatsız etti. Kendini, Ay Kapısı’ndan aşağı yuvarlanan Leydi Lysa’nın yüz ifadesini hatırlarken buldu.</p>

    <p>“Lord Petyr’ın Leydi Lysa’ya nasıl bağlı olduğunu hepimiz biliyorduk,” dedi Myranda, “lakin sonsuza dek yas tutamaz. Kederinden kurtulmak için genç ve güzel bir eşe ihtiyacı var. Vadi’deki bakirelerin yarısı onunla seve seve evlenir. Kim bizim cesur Lord Savunucu’muzdan daha iyi bir koca olabilir? Gerçi, <em>Serçeparmak</em>’tan daha iyi bir ismi olsun isterdim. Ne kadar küçük? Biliyor musun?”</p>

    <p>“Parmağı mı?” Alayne yine kızardı. “Ben... ben hiç...”</p>

    <p>Leydi Myranda öyle yüksek sesli bir kahkaha attı ki, Mya Taş dönüp onlara baktı. “Dert etme Alayne, yeterince büyük olduğundan eminim.”</p>

    <p>Rüzgârla oluşmuş bir kemerin altından geçtiler. Beyaz kayaya tutunmuş uzun buz saçaklarından süzülen sular başlarına damladı. Kemerden sonra patika daraldı ve otuz metre boyunca keskin bir eğimle aşağı indi. İnişin bu bölümündeki diklik, Alayne’in eyerine iyice yapışmasına sebep oldu. Basamaklar, bu yolu kullanan katırların demir nallarıyla pürüzsüzleşmiş ve içi çukur taş kâselere benzemişti. Kâselerin dibini dolduran su öğle güneşinde altın gibi parlıyordu. <em>Şimdi su,</em> diye düşündü Alayne, <em>ama karanlık çöktüğünde buza dönüşecek.</em> Mya Taş ve Lord Robert, eğimin tekrar düzleştiği kaya çıkıntısına varmak üzereydi. Alayne onlara bakmaya çalıştı, sadece onlara. <em>Düşmeyeceğim,</em> dedi kendi kendine. <em>Mya’nın katırı beni oraya götürecek.</em> Alayne, bir rüzgâr girdabının içinde sarsılıp zıplayarak basamak basamak aşağı indi. İniş, bir ömür sürmüştü sanki.</p>

    <p>Sonra birdenbire Alayne, Mya Taş ve küçük lordla birlikte aşağıdaydı, eğri büğrü bir kaya yükseltisinin altında toplanmışlardı. İleride, iki tepe arasında doğal yollardan oluşmuş eyer şekilli taş bir geçit uzanıyordu, dar ve buzluydu. Alayne, eteklerini çekiştiren rüzgârın çığlığını duyabiliyordu. Buraya doğru çıktığı zamandan hatırlıyordu. Taş eyerden o zaman da korkmuştu, şimdi de korkuyordu. Mya neşeli bir sesle, “Göründüğünden daha geniştir,” diyordu Lord Robert’a. “Eni bir metre, boyu da sekiz metreden uzun değil, korkacak bir şey yok.”</p>

    <p>“Korkacak bir şey yok,” dedi Robert. Elleri titriyordu.</p>

    <p><em>Ah hayır,</em> diye düşündü Alayne. <em>Lütfen. Burada olmaz. Şimdi olmaz.</em></p>

    <p>“Katırları karşıya yürütmek en iyisi,” dedi Mya. “Eğer lordum müsaade ederse, önce kendi katırımı götüreceğim ve sonra onunkini almak için geri döneceğim.” Lord Robert cevap vermedi. Kırmızı gözleriyle dar geçide bakıyordu. “Hemen döneceğim lordum,” dedi Mya, ama Alayne çocuğun onu duyduğundan bile şüpheliydi.</p>

    <p>Piç kız, katırını kaya yükseltisinin altındaki korunaklı yerden yürüterek çıkardığında, rüzgârın dişleri kızı yakaladı. Mya’nın pelerini havalandı, Mya bir an uçurumdan aşağı düşecekmiş gibi göründü ama bir şekilde dengesini tekrar buldu ve yürümeye devam etti.</p>

    <p>Alayne, Robert’ın titremesini durdurmak için çocuğun eldivenli elini tuttu. “Tatlıbülbül,” dedi, “korkuyorum. Elimi tut ve karşıya geçmeme yardım et. <em>Senin</em> korkmadığını biliyorum.”</p>

    <p>Çocuk ona baktı; gözbebekleri, yumurta kadar büyük gözaklarındaki küçük ve karanlık iğne delikleriydi. “Korkmuyor muyum?”</p>

    <p>“Sen korkmazsın. Sen benim kanatlı şövalyemsin, Sör Tatlıbülbül.”</p>

    <p>“Kanatlı Şövalye uçabiliyordu,” diye fısıldadı Robert.</p>

    <p>“Dağlardan daha yükseklere.” Alayne çocuğun elini sıktı.</p>

    <p>Leydi Myranda, uzun kaya yükseltisinin yanında onlara katıldı. Neler olduğunu gördüğünde, “Uçabiliyordu,” diye tekrar etti.</p>

    <p>“Sör Tatlıbülbül,” dedi Robert. Alayne, Mya Taş’ın dönmesini bekleyemeyeceğini biliyordu. Çocuğun katırdan inmesine yardım etti, birlikte taş eyerin üstüne yürüdüler, pelerinleri rüzgârla savruluyordu. Etraflarında yalnızca boş hava ve gökyüzü vardı. Eyerin her iki yanı da uçurumdu. Zemin buzluydu ve kırık kaya parçaları insanın bileğini burkmak için bekliyordu. Rüzgâr vahşice uluyordu. <em>Sesi kurt gibi,</em> diye düşündü Sansa. <em>Hayalet bir kurt, dağlar kadar büyük.</em></p>

    <p>Sonra geçidin diğer tarafındaydılar, Mya Taş gülüyor ve Robert’ı kucaklıyordu. “Dikkatli ol,” dedi Alayne kıza. “Çırpınırken sana zarar verebilir. Bunu yapabileceğini düşünmezsin ama yapabilir.” Robert’ı soğuk rüzgârdan koruyacak bir kaya yarığı buldular. Mya diğer insanları karşıya geçirmek için geri giderken, Alayne Robert’ın titremesi geçene kadar onun yanında kaldı.</p>

    <p>Kar’da onları yeni katırlar ve sıcak yemek bekliyordu; soğanlı keçi yahnisi. Alayne yemeğini Mya ve Myranda’yla birlikte yedi. “Demek güzel olduğun kadar cesursun da,” dedi Myranda.</p>

    <p>“Hayır.” Bu iltifat Alayne’in yüzünü kızarttı. “Değilim. Çok korktum. Lord Robert olmasaydı o eyerden geçemezdim.” Mya Taş’a döndü. “Az kalsın düşüyordun.”</p>

    <p>“Yanılıyorsunuz. Ben asla düşmem.” Mya’nın saçları yanağına düşmüş ve tek gözünü kapatmıştı.</p>

    <p>“Az kalsın, dedim. Seni gördüm. Korkmadın mı?”</p>

    <p>Mya başını iki yana salladı. “Çok küçükken beni havaya fırlatan bir adam vardı. Adamın boyu gökyüzü kadar uzundu, beni öyle yükseğe fırlatırdı ki uçtuğumu düşünürdüm. İkimiz de gülerdik, öyle çok gülerdik ki zor nefes alırdım ve sonunda altımı ıslatırdım. Adam buna daha çok gülerdi. O beni havaya fırlatırken hiç korkmazdım. Beni mutlaka yakalayacağını bilirdim.” Saçlarını geri itti. “Sonra gitti. Erkekler gelir ve gider. Yalan söylerler, ölürler ya da seni terk ederler. Ama dağ bir erkek değildir ve taş dağın kızıdır. Babama güveniyorum, katırlarıma güveniyorum. Ben düşmem.” Elini keskin bir kaya parçasına dayayıp ayağa kalktı. “Yemeğinizi bitirseniz iyi olur. Hâlâ uzun bir yolumuz var ve fırtına kokusu alıyorum.”</p>

    <p>Onlar Taş’tan ayrılırken kar yağmaya başladı. Taş, Kartal Yuvası’na çıkan patikayı koruyan üç yol kalesinin en aşağıda ve en büyük olanıydı. Hava kararmaya başlamıştı. Leydi Myranda geri dönmelerini ve geceyi Taş’ta geçirmelerini önerdi ama Mya onu dinlemedi. “Sabaha, karın derinliği beş metreyi bulabilir ve basamaklar katırlarım için bile tehlikeli olur,” dedi. “Yola devam etmemiz gerek. Temkinli bir şekilde ilerleriz.”</p>

    <p>Ve öyle yaptılar. Taş’ın altında, basamaklar daha geniş ve daha alçaktı, Devin Mızrağı’nın yamaçlarını örten uzun çamların ve gri yeşil muhafız ağaçlarının arasında dolaşıyorlardı. Katırlar yoldaki her kökü ve her taşı biliyormuş gibi görünüyordu, onların unuttuklarını da piç kız hatırlıyordu. Yağan karın arasından Ay Kapıları’nın ışıklarını gördüklerinde gecenin yarısı geçmişti. Yolculuklarının son bölümü en huzurlu bölümdü. Kar sabit bir şekilde yağıyor ve bütün dünyaya beyaz bir pelerin giydiriyordu. Katırın hareketiyle öne arkaya sallanan Tatlıbülbül eyerinde uyukluyordu. Leydi Myranda bile esniyor ve yorgunluktan şikâyet ediyordu. “Hepiniz için daireler hazırlandı,” dedi Alayne’e, “ama bu gece yatağımı paylaşmak istersen, yatağım dört kişinin sığacağı kadar büyük.”</p>

    <p>“Onur duyarım leydim.”</p>

    <p>“<em>Randa.</em> Bu kadar yorgun olduğum için kendini şanslı say. Genelde, yatağımı paylaşan leydiler yastık vergisi ödemek ve yaptıkları bütün edepsiz şeyleri anlatmak zorundadırlar.”</p>

    <p>“Ya edepsiz bir şey yapmadılarsa?”</p>

    <p>“O zaman, yapmak istedikleri bütün edepsiz şeyleri itiraf etmek zorunda kalırlar,” dedi Myranda. “Sen değil elbette, şu pembe yanaklarına ve mavi gözlerine bakınca bile ne kadar iffetli olduğunu görebiliyorum.” Tekrar esnedi. “Umarım ayakların sıcaktır. Soğuk ayaklı yatak arkadaşlarından nefret ediyorum.”</p>

    <p>Sonunda Ay Kapıları’na vardıklarında Leydi Myranda da uyukluyordu ve Alayne leydinin yatağını düşlüyordu. <em>Kuş tüyü bir yatak olacak,</em> dedi kendine, yumuşak, sıcak ve kürk örtülü. <em>Uyuduğumda güzel bir rüya göreceğim, uyandığımda havlayan köpeklerin ve kuyunun yanında dedikodu yapan kadınların seslerini duyacağım. Sonra müzikli ve danslı bir ziyafet olacak.</em> Kartal Yuvası’nın ölümcül sessizliğinden sonra, Alayne bağrışmalar ve kahkahalar duymak için can atıyordu.</p>

    <p>Fakat biniciler katırlardan inerken, kaleden Petyr’ın muhafızlarından biri çıktı. “Leydi Alayne,” dedi, “Lord Savunucu sizi bekliyor.”</p>

    <p>“Döndü mü?” dedi Alayne şaşkınlıkla.</p>

    <p>“Akşam çökerken. Onu batı kulesinde bulabilirsiniz.”</p>

    <p>Vakit şafağa yakındı ve kale uyuyordu ama Petyr Baelish ayaktaydı. Alayne onu bulduğunda, Petyr üç adamla birlikte çıtırdayan bir ateşin yanında otumuş baharatlı sıcak şarap içiyordu. Alayne içeri girdiğinde hepsi ayağa kalktı. Petyr sıcak bir şekilde gülümsedi ve, “Alayne,” dedi. “Buraya gel ve babana bir öpücük ver.”</p>

    <p>Alayne vazifeşinas bir şekilde babasına sarıldı ve adamın yanağına bir öpücük kondurdu. “Rahatsız ettiğim için üzgünüm baba. Konukların olduğunu bilmiyordum.”</p>

    <p>“Sen asla rahatsızlık vermezsin tatlım. Daha biraz önce, bu iyi şövalyelere nasıl vazifeşinas bir kızım olduğundan bahsediyordum.”</p>

    <p>“Vazifeşinas ve güzel,” dedi zarif görünüşlü genç bir şövalye, yeleye benzeyen sarı saçları omuzlarına dökülüyordu.</p>

    <p>“Evet,” dedi ikinci şövalye; kırlaşmış sakalları, çatlak damarlı yuvarlak bir burnu ve domuz budu kadar büyük elleri olan iri yarı bir adamdı. “Bu ayrıntıyı atlamışsınız lordum.”</p>

    <p>“Güzel leydi benim kızım olsaydı ben de aynı şeyi yapardım,” dedi üçüncü şövalye; sivri bir burnu, dağınık turuncu saçları ve alaycı bir gülümsemesi olan kısa boylu zayıf bir adamdı. “Bilhassa bizim gibi öküzlerin yanında.”</p>

    <p>Alayne güldü. “Öküz müsünüz?” dedi muzipçe. “Üçünüzün de yiğit şövalyeler olduğunuzu sanmıştım.”</p>

    <p>“Şövalyeler,” dedi Petyr. “Henüz yiğitliklerini görmedik ama göreceğimizi umut edebiliriz. Sör Byron, Sör Morgarth ve Sör Shadrich’i takdim etmeme izin ver Alayne. Sörler, benim güzel ve akıllı kızım Leydi Alayne... ve nezaket gösterip bize müsaade ederseniz, kendisiyle görüşmem gerek.”</p>

    <p>Üç şövalye reverans yaparak çekildi. Sarı saçlı ve uzun boylu olan, odadan çıkarken Alayne’in elini öptü.</p>

    <p>Kapı kapandığında, “Vasıfsız şövalyeler mi?” diye sordu Alayne.</p>

    <p>“Aç şövalyeler. Etrafımızda birkaç kılıç daha olmasının iyi olacağını düşündüm. Zaman gitgide daha ilginç bir hile geliyor ve zaman ilginçken, sahip olduğun kılıçların sayısı asla aşırı değildir. <em>Merling Kralı,</em> Martı Kasabası’na döndü ve yaşlı Oswell bazı hikâyeler anlattı.”</p>

    <p>Alayne, ne tür hikâyeler olduğunu sormaması gerektiğini biliyordu. Eğer Petyr, Alayne’in bilmesini isteseydi anlatırdı. “Bu kadar çabuk dönmenizi beklemiyordum,” dedi. “Geldiğiniz için mutluyum.”</p>

    <p>“Bana verdiğin öpücükten hiç anlaşılmıyordu.” Petyr, Alayne’i kendine çekti, kızın yüzünü ellerinin arasına aldı ve dudaklarını uzun uzun öptü. “İşte bu, <em>eve hoş geldin,</em> diyen bir öpücük. Bir dahaki sefere böyle yapmayı unutma.”</p>

    <p>“Evet baba.” Alayne, yüzünün kızardığını hissedebiliyordu.</p>

    <p>Petyr, Alayne’in öpücüğünü ona karşı kullanmadı. “Kral Toprakları’nda neler olduğuna asla inanamazsın tatlım. Cersei; sağırlardan, kalın kafalılardan ve körlerden oluşan konseyinin yardımıyla bir aptallıktan diğerine sendeleyip duruyor. Onun diyarı dilenciye çevireceğini ve kendi kendini yok edeceğini her zaman biliyordum ama bunu bu kadar hızlı yapmasını beklemiyordum. Oldukça rahatsız edici bir durum. Bazı tohumlar ekmek ve meyvelerin olgunlaşmasını beklemek için dört ya da beş yılımın olmasını ummuştum ama şimdi... kaosla beslenip güçlenen biri olmam iyi bir şey. Beş kralın bize bıraktığı azıcık huzur ve düzen, üç kraliçeyle kısa zaman içinde yok olur.”</p>

    <p>“Üç kraliçe?” Alayne anlamadı.</p>

    <p>Petyr da açıklamayı tercih etmedi. Gülümsedi ve, “Tatlı kızıma bir hediye getirdim,” dedi.</p>

    <p>Alayne, şaşırdığı kadar mutlu oldu. “Bir elbise mi?” Martı Kasabası’nda çok iyi terziler olduğunu duymuştu ve bu kadar sıkıcı kıyafetler giymekten bıkmıştı.</p>

    <p>“Daha iyi bir şey. Tekrar tahmin et.”</p>

    <p>“Mücevher?”</p>

    <p>“Hayır. Hiçbir mücevher kızımın gözlerinin dengi olamaz.”</p>

    <p>“Limon? Yoksa biraz limon mu buldunuz?” Alayne, Robert’a limonlu kek sözü vermişti ve bunun için limon gerekliydi.</p>

    <p>Petyr Baelish, Alayne’in elini tuttu ve kızı kucağına çekti. “Senin için bir evlilik anlaşması yaptım.”</p>

    <p>“Bir evlilik...” Alayne’in göğsü sıkıştı. Yeniden evlenmek istemiyordu, şimdi değil, belki de hiçbir zaman. “Ben... ben evlenemem. Baba, ben...” Alayne, kapalı olduğundan emin olmak için kapıya baktı. “Ben <em>evliyim,</em>” diye fısıldadı. “Biliyorsunuz.”</p>

    <p>Petyr, parmağını Alayne’in dudağına koyup onu susturdu. “Cüce, Ned Stark’ın kızıyla evlendi, benim kızımla değil. Bununla birlikle, bu sadece bir nişanlılık. Evlilik, Cersei’nin işi bitene ve Sansa bir dul olana kadar beklemek zorunda. Sen de delikanlıyla tanışmak ve onun beğenisini kazanmak zorundasın. Leydi Waynwood onu rızası olmadan evlendirmeyecek, bunu açıkça söyledi.”</p>

    <p>“Leydi <em>Waynwood?</em>” Alayne buna inanamıyordu. “Neden oğullarında birini...”</p>

    <p>“...bir piçle evlendirsin? En başta, sen <em>Lord Savunucu</em>’nun piçisin. Waynwoodlar eski, soylu ve gururlu bir hanedana mensuplar lakin borçlarını üstlendiğimde öğrendiğim üzere, düşünüldüğü kadar zengin değiller. Leydi Anya oğullarından birini altın karşılığında satacak değil elbette. Ama vesayetindeki bir delikanlıyı... genç Harry yalnızca bir kuzen ve leydiye önerdiğim çeyiz Lyonel Corbray’in aldığından bile büyük. Öyle olmak zorundaydı, aksi halde Leydi Waynwood, Bronz Yohn’un gazabını göze almazdı. Bu nişan Yohn’un bütün planlarını bozacak. Harrold Hardyng’e söz verildin tatlım, onun çocuksu kalbini kazanman şartıyla... ki bu senin için zor bir şey değil.”</p>

    <p>“Vâris Harry?” Alayne, Myranda’nın Harry hakkında söylediği şeyleri hatırlamaya çalıştı. “Yakın zamanda şövalye ilan edilmiş ve sıradan bir kızdan peydahladığı bir piçi varmış.”</p>

    <p>“Ve yolda bir piçi daha var, farklı bir fahişeden. Harry’nin bir gönülçelen olduğuna şüphe yok. Yumuşak sarı saçlar, koyu mavi gözler ve bir gamze. Duyduğuma göre <em>çok</em> yiğitmiş.” Petyr muzipçe gülümsedi. “Piç ol ya da olma, bu nişan duyurulduğunda Vadi’deki bütün soylu bakireler tarafından kıskanılacaksın tatlım.”</p>

    <p>“Neden?” Alayne’in aklı karışmıştı. “Sör Harrold... o nasıl Leydi Waynwood’un vârisi olabilir? Leydinin kendi oğulları yok mu?”</p>

    <p>“Üç oğlu var,” diye onayladı Petyr. Alayne adamın nefesindeki şarap kokusunu alabiliyordu; karanfil ve muskat. “Kızları da var, torunları da.”</p>

    <p>“Onlar Harry’den önce gelmiyor mu? Anlamıyorum.”</p>

    <p>“Anlayacaksın. Dinle.” Petyr, Alayne’in elini kendi eline aldı ve parmağını kızın avucunda dolaştırdı. “Lord Jasper Arryn, yani Jon Arryn’in babası, onunla başlayalım. Jasper’ın üç çocuğu oldu; iki oğlan ve bir kız. Jon en büyükleriydi, bu yüzden Kartal Yuvası ona geçti. Jon’un kız kardeşi Alys, şu anki Leydi Waynwood’un amcası olan Sör Elys Waynwood’la evlendi.” Yüzünü buruşturdu. “Elys ve Alys, bu çok hoş değil mi? Lerd Jasper’ın küçük oğlu Sör Ronnel Arryn, bir Belmore kızıyla evlendi ama kızın zillerini birkaç kez çaldıktan sonra bir mide rahatsızlığı yüzünden öldü. Oğlu Elbert bir yatakta doğarken, Ronnel başka bir yatakta ölüyordu. Dikkatle dinliyor musun tatlım?”</p>

    <p>“Evet. Jon, Alys ve Ronnel vardı ama Ronnel öldü.”</p>

    <p>“Güzel. Şimdi, Jon Arryn üç kez evlendi ama ilk iki karısından çocuğu olmadı, uzun yıllar boyunca Jon’un tek vârisi, yeğeni Elbert’tı. O esnada Elys, Alys’i gayet vazifeşinas bir şekilde döllüyordu ve Alys yılda bir kez yavruluyordu. Elys’e dokuz çocuk verdi; sekiz kız ve bir kıymetli oğlan, bir başka Jasper. Alys, Jasper’ı doğurduktan sonra öldü. Çocuk Jasper, onu dünyaya getirmek için gösterilen kahramanca çabayı hiçe saydı ve üç yaşında, başına inen bir at tekmesiyle öldü. Çok geçmeden, Jasper’ın iki kız kardeşi çiçek hastalığından zail oldu ve böylece altı kardeş kaldı. Kızların en büyüğü, Kartal Yuvası Lordları’nın uzak kuzeni olan Sör Denys Arryn’le evlendi. Arryn Hanedanı, Vadi’ye yayılmış sayısız dala sahiptir. Bu dalların hepsi çok gururlu fakat bir o kadar fakirdir; Martı Kasabası’nda yaşayan ve tacirlerle evlenecek akla sahip olan Arrynler dışında. Onlar zengindir ama görgüsüzdür, bu yüzden kimse onlardan bahsetmez. Sör Denys, o fakir ve gururlu dallardan birine mensuptu... ama aynı zamanda meşhur bir mızrak dövüşçüsüydü, yakışıklı, yiğit ve çok görgülüydü. Üstelik onu en büyük Waynwood kızı için kusursuz bir eş haline getiren o sihirli Arryn soyadına sahipti. Çocukları Arryn adını alacaktı ve Elbert’ın başına kötü bir şey gelmesi durumunda Vadi’nin bir sonraki vârisleri olacaktı. Ve talihe bak ki, Elbert’ın başına Deli Kral Aerys geldi. O hikâyeyi biliyor musun?”</p>

    <p>Biliyordu. “Deli Kral onu öldürdü.”</p>

    <p>“Öldürdü. Ve bundan kısa bir zaman sonra, Sör Denys hamile karısını bırakıp savaşa gitti. Aşırı yiğitlik ve bir balta sayesinde Çanların Savaşı’nda öldü. Şövalyenin ölüm haberini alan leydi keder yüzünden zail oldu, kadının yeni doğmuş bebeği de annesinin peşinden gitti. Her şeye rağmen, Jon Arryn savaş sırasında genç bir kadınla evlenmişti ve kadının doğurgan olduğuna inanmak için sebepleri vardı. Eminim ki çok umutluydu lakin sen ve ben biliyoruz ki Jon, Lysa’dan, ölü doğumlar, düşükler ve Tatlıbülbül’den başka bir şey alamadı.”</p>

    <p>“Şimdi, Elys ve Alys’in hayatta kalan beş kızına dönelim. En büyükleri, kardeşlerini öldüren çiçek hastalığından korkunç yara izleriyle kurtuldu ve bir rahibe oldu. Diğeri, bir paralı asker tarafından baştan çıkarıldı. Sör Elys onu reddetti. Kız, doğurduğu piçin ölümünün ardından sessiz rahibelere katıldı. Üçüncü kız kardeş Küspe Lordu’yla evlendi ama kısır olduğu anlaşıldı. Dördüncüsü, bir Bracken’la evlenmek üzere nehir topraklarına giderken Yanık Adamlar tarafından kaçırıldı. Böylece sadece en küçük kız kaldı, Waynwoodlar’a bağlı olan arazi sahibi bir şövalyeyle evlendi, ona Harrold isimli bir oğul verdi ve öldü.” Petyr, Alayne’in elini çevirdi ve bileğine hafif bir öpücük kondurdu. “Şimdi söyle tatlım... neden Vâris Harry?”</p>

    <p>Alayne’in gözleri genişledi. “O Leydi Waynwood’un vârisi değil. <em>Robert</em>’ın vârisi. Eğer Robert ölürse...”</p>

    <p>Petyr tek kaşını kaldırdı. “Robert <em>öldüğü zaman.</em> Bizim cesur ve zavallı Tatlıbülbül’ümüz hasta bir çocuk, ölümü sadece zaman meselesi. Robert öldüğü zaman, Vâris Harry, Lord Harrold olacak; Vadi’nin Savunucusu ve Kartal Yuvası Lordu. Jon Arryn’in sancak beyleri beni ya da titrek Robert’ı asla sevmeyecekler ama Genç Kartal’larını sevecekler... ve Genç Kartal’ın düğünü için buluştuklarında... sen kızıl saçlarınla ve sırtına ulu kurt işlenmiş beyaz gri bakire pelerininle ortaya çıktığında... Vadi’deki her şövalye kılıcını sana adayacak ve mirasını sana geri vermek için savaşacak. Sana getirdiğim hediyeler bunlar tatlı Sansa... Harry, Kartal Yuvası ve Kışyarı. Bu bir öpücük daha eder, sence de öyle değil mi?”</p>
  </div>
</body>
</html>
