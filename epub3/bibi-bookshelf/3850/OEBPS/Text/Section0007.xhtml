<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Muhafızların Kumandanı</h1>

    <p>“Kan portakalları fazla olgunlaşmış,” dedi prens bezgin bir sesle, kumandan onu yürüyen sandalyesinde terasa çıkardığında.</p>

    <p>Bundan sonra yine saatlerce konuşmadı.</p>

    <p>Portakallar hakkında söylediği şey doğruydu. Birkaç portakal yere düşmüş ve soluk pembe mermerlerde parçalanmıştı. Hotah ne zaman nefes alsa, burnu meyvelerin keskin ve tatlı kokusuyla doluyordu. Ağaçların altında, yürüyen sandalyesinde oturan prens de kokuyu alabiliyordu şüphesiz. Abanoz ve demirden gıcırtılı tekerlekleri ve kaz tüyü minderleri olan sandalyeyi prens için Üstat Caleotte yapmıştı.</p>

    <p>Uzunca bir zaman, havuzlarda ve su fıskiyelerinde oyun oynayan çocuklardan ve terasa düşüp parçalanan başka bir portakalın çıkardığı yumuşak <em>lop</em>tan başka bir ses duyulmadı. Sonra kumandan, sarayın diğer ucundan gelen belli belirsiz çizme sesleri işitti.</p>

    <p><em>Obara.</em> Kadının adımlarını tanıyordu; uzun, aceleci ve öfkeli. Kadının atı, binicisinin mahmuzları yüzünden kanlı ve terli bir halde kapıların yanındaki ahırda olmalıydı. Obara her zaman aygır sürerdi ve Dorne’daki her ata hâkim olabileceğini söyleyerek böbürlenirdi... her adama da. Kumandan başka ayak sesleri de duyuyordu; Üstat Caleotte’un kadına yetişmek için acele eden hızlı ve yumuşak adımları.</p>

    <p>Obara Kum her zaman çok hızlı yürürdü. Prens bir keresinde kendi kızına, <em>‘Obara asla yakalayamayacağı bir şeyin peşinde koşuyor,’</em> demişti.</p>

    <p>Kadın üç katlı kemerin altında belirdiğinde, Areo Hotah yolu kesmek için uzunbaltasını yan tarafa indirdi. Baltanın başı, dişbudak ağacından yapılmış iki metrelik bir sapın ucundaydı. Obara baltayı geçemedi. Hotah, Norvos aksanıyla kalınlaşmış pes bir homurtuyla, “Leydim, daha fazla ilerlemeyin,” dedi. “Prens rahatsız edilmek istemiyor.”</p>

    <p>Kumandan konuştuğunda kadının yüzü kayaydı; sonra sertleşti. “Yolumda duruyorsun Hotah.” Obara, Kum Yılanları’nın en büyüğüydü. Otuzuna yakın, iri kemikli bir kadındı. Birbirine yakın gözleri vardı ve onu doğuran Eski Şehirli fahişenin kahverengi saçlarını almıştı. Kum ipeğinden dikilmiş boz ve altın alacalı pelerininin altındaki binici kıyafeti kahverengi deriden yapılmıştı. Bu esnek ve yıpranmış giysiler, kadına dair en yumuşak şeylerdi. Obara’nın kalçasında kangal halinde sarılmış bir kamçı, sırtında da çelik ve bakırdan dövülmüş yuvarlak bir kalkan vardı. Mızrağını dışarıda bırakmıştı. Areo Hotah bunun için müteşekkirdi. Obara, hızlı ve kuvvetli olmasına rağmen Areo’nun dengi değildi, Areo bunu biliyordu... fakat kadın bilmiyordu ve Hotah soluk pembe mermerlerin üstünde kadının kanını görmek istemiyordu.</p>

    <p>Üstat Caleotte, ağırlığını bir ayağından diğerine verdi. “Leydi Obara, size söylemeye çalıştım...”</p>

    <p>“Prensimiz babamın öldüğünü biliyor mu?” diye sordu Obara, kumandana. Üstadı, bir sineği önemseyeceğinden fazla önemsememişti, bir sinek onun başının etrafında vızıldayacak kadar aptal olmazdı tabii.</p>

    <p>“Biliyor,” dedi kumandan. “Bir kuş geldi.”</p>

    <p>Ölüm, Dorne’a kuzgun kanatlarında gelmişti. Küçük harflerle yazılmış ve bir damla kırmızı mumla mühürlenmişti. Caleotte mektubun içinde ne olduğunu sezmiş olmalıydı; çünkü mektubu, prense iletmesi için Hotah’a vermişti. Prens, Hotah’a teşekkür etmiş fakat çok uzun bir süre mührü kırmamıştı. Parşömeni kucağına koymuş ve bütün öğleden sonrayı oyun oynayan çocukları seyrederek geçirmişti. Güneş batana ve akşam havası çocukları içeri sokacak kadar soğuyana dek seyretmişti, sonra suyun üstündeki yıldız ışıklarını izlemişti. Ay yükseldikten sonra Hotah’tan bir mum getirmesini istemiş ve mektubu gece karanlığında, portakal ağaçlarının altında okumuştu.</p>

    <p>Obara kamçısına dokundu. “Binlerce insan, Kemik Yolu’na çıkmak ve babamı eve getiren Ellaria’ya yardım etmek için yayan halde kumları geçiyor. Septler tıka basa doldu. Kırmızı rahipler tapınak ateşlerini yaktı. Yastık evlerindeki kadınlar onlara giden her adamla çiftleşiyor ve sikke almayı reddediyor. Güneş Mızrağı’nda, Kırık Kol’da, Yeşilkan boyunca, dağlarda, derin kumlarda, her yerde, <em>her yerde;</em> kadınlar saçlarını yoluyor ve erkekler öfkeyle feryat ediyor. Herkes aynı soruyor... Doran ne yapacak? <em>Doran, katledilmiş kardeşinin intikamını almak için ne yapacak?</em>” Obara kumandana yaklaştı. “Ve sen, <em>prens rahatsız edilmek istemiyor,</em> diyorsun!”</p>

    <p>“Rahatsız edilmek istemiyor,” dedi Areo Hotah bir kez daha.</p>

    <p>Muhafızların kumandanı, koruduğu prensi tanıyordu. Uzun zaman önce Norvos’tan acemi bir delikanlı gelmişti, koyu renkli karmakarışık saçları ve geniş omuzları olan bir çocuktu. Şimdi o saçlar beyazdı ve delikanlının bedeni pek çok mücadelenin yara izlerini taşıyordu... ama kuvveti yerindeydi ve uzunbaltasını keskin tutmuştu, sakallı rahiplerin öğrettiği gibi. <em>Kadın beni geçmeyecek,</em> dedi kendi kendine ve, “Prens oyun oynayan çocukları seyrediyor,” dedi kadına. “Oyun oynayan çocukları seyrederken asla rahatsız edilemez.”</p>

    <p>“Hotah,” dedi Obara Kum, “yolumdan çekil, aksi takdirde o uzunbaltayı alırım ve...”</p>

    <p>Hotah’ın arkasından, “Kumandan,” diye bir emir geldi. “Bırak geçsin. Onunla konuşacağım.” Prensin sesi çatallıydı.</p>

    <p>Areo Hotah uzunbaltasını yukarı kaldırıp kenara çekildi. Obara adama son bir kez bakıp yanından geçti. Üstat acele adımlarla kadının peşinden gitti. Caleotte bir buçuk metreden uzun değildi, bir yumurta kadar keldi, yüzü öyle pürüzsüz ve şişmandı ki adamın yaşını tahmin etmek zordu ama üstat, kumandandan önce buradaydı ve hatta prensin annesine hizmet etmişti. Yaşına ve cüssesine rağmen hâlâ yeterince atik ve son derece zekiydi fakat fazla uysaldı. <em>Herhangi bir Kum Yılanı’nın dengi değil,</em> diye düşündü kumandan.</p>

    <p>Prens portakal ağaçlarının gölgesinde, gutlu bacakları desteklenmiş halde sandalyesinde oturuyordu, gözlerinin altında torbalar vardı... ama Hotah, prensi uykusuz bırakanın keder mi yoksa gut mu olduğunu söylemezdi. Aşağıdaki su fıskiyelerinde ve havuzlarda, çocuklar hâlâ oyun oynuyordu. Çocukların en küçükleri olsa olsa beş yaşındaydı, en büyükleri dokuz ya da on. Yarısı kızdı, yarısı erkek. Hotah, çocukların sular sıçrattığını ve tiz seslerle birbirlerine bağırdıklarını duyabiliyordu. Obara prensin yürüyen sandalyesinin önünde tek dizinin üstüne çöktüğünde, “Kısa zaman önce sen de şu havuzlardaki çocuklardan biriydin Obara,” dedi prens.</p>

    <p>Obara homurdanır gibi güldü. “Yirmi yıl oldu. Ya da yirmi yıla yakın. Üstelik burada uzun kalmamıştım. Ben fahişenin eniğiyim, yoksa unuttunuz mu?” Prens cevap vermeyince kadın tekrar ayağa kalktı ve ellerini kalçalarına koydu. “Babam öldürüldü.”</p>

    <p>“Bir dövüşle yargılama sırasında, teke tek bir mücadelede öldü,” dedi Prens Doran. “Kanunlara göre bu cinayet değildir.”</p>

    <p>“O sizin <em>kardeşinizdi.</em>”</p>

    <p>“Öyleydi.”</p>

    <p>“Onun ölümüyle ilgili ne yapmayı düşünüyorsunuz?”</p>

    <p>Prens, sandalyesini güçlükle döndürerek kadının yüzüne baktı. Doran Martell sadece elli iki yaşında olmasına rağmen çok yaşlı görünüyordu. Keten kıyafetlerinin altındaki bedeni yumuşak ve şekilsizdi, bacaklarına bakmak zordu. Gut hastalığı prensin eklemlerini grotesk bir şekilde şişirmiş ve kızarmıştı; sol dizi bir elmaydı, sağ dizi bir kavun, ayak parmakları da koyu kırmızı üzümlere dönüşmüştü, o kadar şişkinlerdi ki en küçük bir dokunuşta patlayacakmış gibi görünüyorlardı. Bir çarşafın ağırlığı bile prensi titretebilirdi ama o, ağrıya şikâyet etmeden katlanıyordu. Doran’ın, kızına, <em>sessizlik bir prensin dostudur,</em> dediğini duymuştu kumandan. <em>Kelimeler oklar gibidir Arianne, onları bir kez saldın mı geri çağıramazsın.</em> “Lord Tywin’e bir mektup yazdım...”</p>

    <p>“<em>Mektup?</em> Eğer babamın yarısı kadar erkek olsaydınız...”</p>

    <p>“Baban değilim.”</p>

    <p>“Bunu biliyorum.” Obara’nın sesi tiksintiyle kalınlaşmıştı.</p>

    <p>“Savaşa gitmemi istiyorsun.”</p>

    <p>“Daha iyi bir yol biliyorum. Sandalyenizden kalkmanıza bile gerek yok. Babamın intikamını <em>bizzat</em> almama müsaade edin. Prens Geçidi’nde bir ordunuz var. Lord Yronwood’un da Kemik Yolu’nda bir ordusu var. Ordulardan birini bana, diğerini Nym’e verin. Ben Hudut lordlarını kalelerinden çıkarıp Eski Şehir’e yürürken, Nym de Kral Yolu’na gitsin.”</p>

    <p>“Peki Eski Şehir’i nasıl elinde tutacaksın?”</p>

    <p>“Şehri yağmalamak yeterli olur. Yüksek Kule’nin zenginliği...”</p>

    <p>“İstediğin altın mı?”</p>

    <p>“Benim istediğim kan.”</p>

    <p>“Lord Tywin bize Dağ’ın kafasını gönderecek.”</p>

    <p>“Peki bize Lord Tywin’in kafasını kim gönderecek? Dağ her zaman onun evcil hayvanıydı.”</p>

    <p>Prens eliyle havuzları gösterdi. “Obara, çocuklara bak. Eğer seni memnun edecekse.”</p>

    <p>“Etmez. Mızrağımı Lord Tywin’in karnına sokmak bana daha büyük zevk verir. Onun bağırsaklarını dışarı dökeceğim. Bağırsaklarında altın ararken ona ‘Castamere Yağmurları’nı söyleteceğim.”</p>

    <p><em>“Bak,”</em> diye tekrar etti prens. “Emrediyorum.”</p>

    <p>Yaşı büyük olan çocuklardan birkaçı, pürüzsüz mermere yüzüstü uzanmıştı, güneşin altında esmerleşiyorlardı. Diğerleri ilerideki denizde kürek çekiyordu. Çocuklardan üçü kumdan bir kale inşa ediyordu, kalenin büyük kulesi Eski Saray’ın Mızrak Kulesi’ni andırıyordu. Yirmi ya da daha fazla çocuk, bel derinliğindeki suda gerçekleşen mücadeleyi izlemek için büyük havuzun içinde toplanmıştı; küçük çocuklar, daha iri olanların omuzlarına çıkmış birbirlerini suya itmeye çalışıyorlardı. Bir çift ne zaman aşağı devrilse, su sesini bir kahkaha fırtınası takip ediyordu. Fındık rengi bir kızın, saman sarısı saçları olan bir oğlanı, ağabeyinin omzundan çekmesini ve baş üstü havuza düşürmesini seyrettiler.</p>

    <p>“Bir zamanlar baban da aynı oyunu oynardı, ondan önce benim oynadığım gibi,” dedi prens. “Aramızdan on yaş vardı, yani baban suda oynayacak yaşa geldiğinde ben havuzları bırakmıştım. Ama annemizi ziyarete geldiğimde onu izlerdim. Çocukken bile çok ateşliydi. Bir su yılanı kadar hızlıydı. Onun, kendisinden çok daha iri çocukları devirdiğini defalarca gördüm. Kral Toprakları’na gitmek için buradan ayrıldığı gün, bana bunu hatırlattı. Bunu bir kez daha yapacağına dair yemin etti, aksi takdirde gitmesine asla izin vermezdim.”</p>

    <p>“Gitmesine <em>izin</em> vermek mi?” Obara güldü. “Onu durdurabilirmişsiniz gibi. Dorne’un Kızıl Yılan’ı istediği yere gitti.”</p>

    <p>“Gitti. Seni teselli edecek birkaç sözüm olsun isterdim.”</p>

    <p>“Size <em>teselli</em> için gelmedim.” Obara’nın sesi tahkir doluydu. “Babam beni almaya geldiği gün, annem gitmemi istemedi. ‘O bir kız,’ dedi, ‘üstelik senden olduğunu sanmıyorum. Bin farklı adamla yattım.’ Babam, mızrağını benim ayağımın dibine attı ve elinin tersiyle annemi tokatladı, annem ağlamaya başladı. ‘Kız ya da erkek, hepimiz mücadelemizi veririz,’ dedi babam, ‘ama tanrılar silahlarımızı seçmemize müsaade ederler.’ Bana önce mızrağı sonra da annemin gözyaşlarını gösterdi ve ben mızrağı seçtim. Babam, ‘Benim kızım olduğunu söylemiştim,’ dedi ve beni aldı. Annem bir yıl içinde içkiden öldü. Ölürken ağladığı söyleniyor.” Obara, sandalyede oturan prense yaklaştı. “O mızrağı kullanmama izin verin, başka bir şey istemiyorum.”</p>

    <p>“Bu büyük bir istek Obara. Bunu düşünmeliyim.”</p>

    <p>“Halihazırda ziyadesiyle düşündünüz.”</p>

    <p>“Haklı olabilirsin. Sana haber göndereceğim, Güneş Mızrağı’na.”</p>

    <p>“Haber, savaş olsun.” Obara topuğunun üstünde döndü ve geldiği kadar öfkeli bir şekilde uzaklaştı, dinlenmiş bir at almak ve dörtnala yola koyulmak için ahıra gitti.</p>

    <p>Üstat Caleotte kaldı. “Prensim?” dedi ufak tefek yuvarlak adam. “Bacaklarınız ağrıyor mu?”</p>

    <p>Prens belli belirsiz gülümsedi. “Güneş sıcak mı?”</p>

    <p>“Ağrı için bir şurup getireyim mi?”</p>

    <p>“Hayır. Aklımın başımda olması gerek.”</p>

    <p>Üstat tereddüt etti. “Prensim, Leydi Obara’nın Güneş Mızrağı’na dönmesine izin vermek... doğru mu? Halkı alevlendirmeye kararlı. İnsanlar kardeşinizi çok severdi.”</p>

    <p>“Hepimiz severdik.” Prens, parmaklarını şakaklarına bastırdı. “Hayır. Haklısın. Ben de Güneş Mızrağı’na dönmeliyim.”</p>

    <p>Küçük ve yuvarlak adam tereddüt etti. “Bu akıllıca mı?”</p>

    <p>“Akıllıca değil ama gerekli. En iyisi Ricasso’ya bir süvari yolla ve Güneş Kulesi’ndeki dairemi açmasını söyle. Kızım Arianne’i, yarın orada olacağıma dair bilgilendir.”</p>

    <p><em>Benim küçük prensesim.</em> Kumandan onu çok özlemişti.</p>

    <p>“Görüleceksiniz,” diye uyardı üstat.</p>

    <p>Kumandan, üstadın ne demek istediğini anladı. İki yıl önce, Su Bahçeleri’nin huzuruna ve tenhalığına gitmek için Güneş Mızrağı’ndan ayrıldıklarında, Prens Doran’ın gutu bu kadar kötü değildi. Prens o günlerde, bir bastona dayanarak ve her adımda yüzünü buruşturarak da olsa hâlâ ağır ağır yürüyebiliyordu. Düşmanlarının onun ne kadar zayıf düştüğünü bilmesini istemiyordu ve Eski Saray ve onun gölge şehri gözlerle doluydu. <em>Gözler,</em> diye düşündü kumandan, <em>ve prensin çıkamadığı basamaklar. Güneş Kulesi’nin tepesinde oturmak için uçması gerekecek.</em></p>

    <p>“Görülmeliyim. Biri suların üstüne yağ dökmeli. Dorne, hâlâ bir prense sahip olduğunu hatırlamalı.” Doran hafifçe gülümsedi. “Prens yaşlı ve gutlu olsa da.”</p>

    <p>“Şayet Güneş Mızrağı’na dönerseniz Prenses Myrcella’yı huzura kabul etmeniz gerekecek,” dedi Caleotte. “Beyaz şövalyesi de onunla birlikte olacak... ve şövalyenin, kraliçesine mektuplar gönderdiğini <em>biliyorsunuz.</em>”</p>

    <p>“Sanırım gönderiyor.”</p>

    <p><em>Beyaz şövalye.</em> Kumandan kaşlarını çattı. Sör Arys, Dorne’a kendi prensesiyle ilgilenmek için gelmişti, bir zamanlar Hotah’ın da kendi prensesiyle ilgilenmek için gelmesi gibi. Tuhaf bir şekilde, isimleri bile kulağa aynı geliyordu: Areo ve Arys. Ancak benzerlik orada son buluyordu. Kumandan, Norvos’u ve şehrin sakallı rahiplerini terk etmişti fakat Sör Oakheart hâlâ Demir Taht’a hizmet ediyordu. Hotah, Prens Doran tarafından Güneş Mızrağı’na gönderildiği zamanlarda, kar beyazı pelerininin içindeki adamı görüyor ve üzülüyordu. Bir gün ikisinin dövüşmek zorunda kalacağını hissediyordu; Oakheart o gün ölecekti, kumandanın uzunbaltası adamın hatasını ezecekti. Hotah baltasının pürüzsüz ahşap gövdesini okşadı ve o günün yaklaşıp yaklaşmadığını merak etti.</p>

    <p>“Akşam olmak üzere,” diyordu prens. “Sabahı bekleyeceğiz. Arabam günün ilk ışığında hazır olsun.”</p>

    <p>“Emredersiniz.” Caleotte reverans yaptı. Kumandan, üstadın geçmesi için kenara çekildi ve adamın gittikçe hafifleyen ayak seslerini dinledi.</p>

    <p>“Kumandan?” Prensin sesi yumuşaktı.</p>

    <p>Hotah öne çıktı, tek eli uzunbaltasının gövdesindeydi. Avucuna değen dişbudak ağacı, bir kadının teni kadar yumuşaktı. Hotah yürüyen sandalyeye ulaştığında, mevcudiyetini bildirmek için mızrağının dibini sertçe yere vurdu fakat prensin gözleri sadece çocukları görüyordu. “Erkek kardeşlerin var mıydı kumandan?” diye sordu prens. “Küçükken, Norvos’ta? Ya kız kardeşlerin?”</p>

    <p>“Hem kız, hem erkek kardeşler,” dedi Hotah. “İki erkek, üç kız. Ben en küçüktüm.” <em>En küçük ve istenmeyen. Beslenecek bir boğaz daha, çok yiyen ve çok geçmeden giysilerine sığmayan bir çocuk.</em> Ailesinin onu sakallı rahiplere satması sebepsiz değildi.</p>

    <p>“Ben en büyüktüm,” dedi prens, “gel gör ki sonuncuyum. Mors ve Olyvar beşikte öldükten sonra, bir erkek kardeş umudumu yitirmiştim. Elia geldiğinde ben dokuz yaşındaydım, Tuz Kıyısı’nda yaverdim. Bir kuzgun, annemin bir ay erken doğum yaptığı haberini getirdiğinde, bunun, çocuğun fazla yaşamayacağı anlamına geldiğini bilecek kadar büyüktüm. Hatta Lord Gargalen bana bir kız kardeşim olduğunu söylediğinde, ona bebeğin kısa zaman içinde öleceğini söyledim. Lakin Elia yaşadı, Anne’nin merhametiyle. Ve bir yıl sonra Oberyn geldi, feryat ederek ve tekmeler atarak. Onlar bu havuzlarda oynarken ben yetişkin bir adamdım. Gel gör ki ben burada oturuyorum ve onlar gitti.”</p>

    <p>Areo Hotah ne diyeceğini bilmiyordu. O yalnızca muhafızların kumandanıydı. Bu topraklara ve bu toprakların yedi yüzlü tanrısına hâlâ yabancıydı, bunca yıl sonra bile. <em>Hizmet et. İtaat et. Koru.</em> Bu yemini on altı yaşında, baltasıyla evlendiği gün etmişti. <em>Basit bir adam için basit bir yemin,</em> demişti sakallı rahipler. Hotah, prensleri teselli etmek konusunda eğitilmemişti.</p>

    <p>Prensin oturduğu yerin en fazla bir adım uzağına bir başka portakal düştüğünde, Hotah hâlâ söyleyecek birkaç kelime bulmaya çalışıyordu. Doran irkildi, ses bir şekilde onu incitmişti sanki. “Yeter,” diye iç geçirdi, “bu kadar yeter. Beni yalnız bırak Areo. Bırak da çocukları birkaç saat daha seyredeyim.”</p>

    <p>Güneş battığında hava soğudu ve çocuklar akşam yemeği aramak için içeri girdi fakat prens portakal ağaçlarının altında kaldı, durgun havuzlara ve ilerideki denize baktı. Bir hizmetkâr ona bir kâse mor zeytin, yufka, peynir ve humus getirdi. Prens birkaç lokma yedi. Çok sevdiği tatlı, yoğun ve sert şaraptan bir kadeh içti. Boşalan kadehini tekrar doldurdu. Bazen, sabahın koyu karanlık saatlerinde, uyku onu sandalyesinde bulurdu. Kumandan sandalyeyi itti ve prensi ay ışığıyla aydınlanmış bir galeriden, bir sıra oluklu sütunun önünden ve kemerli bir yoldan geçirip, deniz kenarındaki odada bulunan serin çarşaflı büyük yatağa götürdü. Kumandan onu hareket ettirirken Doran inledi ama tanrılar merhametliydi ve prens uyanmadı.</p>

    <p>Kumandanın uyku hücresi prensin odasına bitişikti. Hotah dar yatağın üstüne oturdu, duvar oyuğundaki bileği taşını ve yağlı bezi bulup işe koyuldu. Sakallı rahipler onu damgaladıklarında, <em>uzunbaltanı keskin tut,</em> demişlerdi. Hotah hep tutmuştu.</p>

    <p>Baltayı bilerken Norvos’u düşündü; tepedeki yüksek ve nehrin yanındaki alçak şehri. Üç çanın sesini hâlâ hatırlıyordu; Noom’un onu kemiklerine kadar titreten pes çınlamasını, Narrah’ın gururlu ve güçlü tınısını, tatlı Nyel’in gümüşi kahkahasını. Ağzı kış kekinin zencefil, çam fıstığı ve kiraz parçalarıyla zenginleşmiş tadıyla doldu. Kekin yanında da <em>nahsa;</em> içine bal katılan ve demir kupada servis edilen mayalı keçi sütü. Yakası sincap kürküyle kaplı elbisesini giymiş annesini gördü, kadın o elbiseyi yılda yalnızca bir kez, dans eden ayıları görmek için Günahkâr Basamakları’na gittiklerinde giyerdi. Sonra, sakallı rahipler tarafından göğsünün ortasına vurulan damganın çıkardığı yanık kokusunu duydu. Acı öyle amansızdı ki Areo Hotah kalbinin duracağını düşünmüştü ama hiç kıpırdamamıştı. Damganın üstünde bir daha asla kıl çıkmamıştı.</p>

    <p>Baltanın her iki kenarı da insanı tıraş edecek kadar keskinleştiğinde, kumandan ahşap ve demirden mütevellit karısını yatağın üstüne bıraktı. Lekeli kıyafetlerini esneyerek çıkarıp yere attı ve saman dolu şiltesine uzandı. Damgayı düşünmek, damganın olduğu yeri kaşındırmıştı; kumandan gözlerini kapamadan önce kaşındı. <em>Yere düşen portakalları toplamalıydım,</em> diye düşündü. Meyvelerin tatlı ekşi tadını ve kırmızı yapış yapış sularını düşleyerek uykuya daldı.</p>

    <p>Çok geçmeden şafak geldi. Üç at arabasının en küçüğü ahırların dışında hazır bekliyordu; kırmızı ipek perdeli, sedir ağacı araba. Kumandan, Su Bahçeleri’nde görevli olan otuz muhafız içinden, arabaya eşlik etmek üzere yirmi mızrak seçti; diğerleri araziyi ve çocukları korumak üzere burada kalacaktı, çocuklardan bazıları büyük lordların ve zengin tüccarların oğulları ve kızlarıydı.</p>

    <p>Prens günün ilk ışıklarında yola çıkmaktan bahsetmişti ama Aroe Hotah adamın oyalanacağını biliyordu. Üstat, Doran Martell’e banyo yaptırıp adamın şişkin eklemlerini ağrı kesici losyonla ıslatılmış ketenlerle sararken, Hotah rütbesine uygun olarak bakır pullu bir mintan kuşandı ve bakırları güneşten korumak için kum ipeğinden dikilmiş geniş bir pelerin giydi. Gün sıcak olacaktı. Kumandan, Norvos’tayken giydiği at kılından dokunmuş ağır pelerini ve demir çivili deri tuniği uzun zaman önce bir köşeye atmıştı; o kıyafetler Dorne’da insanı pişirebilirdi. Tepesinde keskin dikenleri olan yarım miğferini saklamıştı ama şimdi onu, etrafına turuncu bir ipek sararak taktı; aksi halde, metale vuran güneş, kafile saraya varmadan önce kumandanın kafasını zonklatırdı.</p>

    <p>Prens hâlâ yola çıkmak için hazır değildi. Gitmeden önce kahvaltı etmeye karar vermişti; jambon parçaları ve acı biberle pişirilmiş bir tabak martı yumurtası ile bir kan portakalı yedi. Daha sonra, bilhassa gözdesi haline gelmiş çocukların pek çoğuna veda etmesi gerekti: Dalt oğlanı, Leydi Blackmont’un yavrusu, Yeşilkan boyunca kumaş ve baharat ticareti yapmış bir adamın yetim kızı. Doran onlarla konuşurken bacaklarının üstüne fevkalade bir Myr battaniyesi örtü; küçük çocukları, şişkin ve sargılı eklemlerinin görüntüsünden sakınmak istiyordu.</p>

    <p>Kafile yola çıktığında öğlen olmuştu. Prens, arabasının içindeydi, Üstat Caleotte bir eşek sürüyordu, diğerleri yayandı. Beş mızrakçı arabanın önünde, beşi de arkasında yürüyordu, arabanın her iki yanında beşer adam daha vardı. Areo Hotah, prensin sol yanındaki mutat yerini almıştı, uzunbaltasını omzuna atmış bir halde yürüyordu. Güneş Mızrağı’ndan Su Bahçeleri’ne gelen yol denizin yanından akıyordu; taştan, kumdan ve eğri büğrü bodur ağaçlardan ibaret kızıl kahve araziyi kateden adamların yüzüne, serin ve rahatlatıcı bir rüzgâr esiyordu.</p>

    <p>Kafile Güneş Mızrağı’na giden yolun yarısını geçtiğinde ikinci Kum Yılanı ortaya çıktı.</p>

    <p>Bir kum tepesinin üstünde ansızın belirdi; altın renkli bir kum atının sırtındaydı, hayvanın yelesi ince ve beyaz ipekler gibiydi. Leydi Nym at sürerken bile zarif görünüyordu. Leylak rengi pırıltılı bir elbise ve rüzgârın her esişiyle uçuşup onu havalanacakmış gibi gösteren bakır renkli ipek bir pelerin giymişti. Nymeria Kum yirmi beş yaşındaydı ve bir söğüt ağacı gibi inceydi. Uzun bir örgü halinde örülmüş ve kırmızı altın telle bağlanmış düz siyah saçları, babasınınkilere benzeyen koyu renk gözlerinin üzerinde sivri bir saç çizgisi yaratmıştı. Leydi Nym çıkık elmacık kemikleri, dolgun dudakları ve süt beyazı teniyle, ablasının yoksun olduğu bütün güzelliğe sahipti... fakat Obara’nın annesi Eski Şehirli bir fahişeyken, Nym, Volantis’in en soylu kanından doğmuştu. Kızın arkasında bir düzine atlı mızrakçı vardı, adamların yuvarlak kalkanları güneşte parlıyordu. Mızrakçılar kum tepesinden inen kızı takip etti.</p>

    <p>Prens, denizden gelen esintinin tadını çıkarmak için arabanın perdelerini açmıştı. Leydi Nym, arabanın hızına ayak uydurmak için altın renkli atını yavaşlattı ve prensin yanında yola koyuldu. “Sizi gördüğüme sevindim amca,” diye şakıdı, orada bulunuşu tamamen tesadüfmüş gibi. “Sizinle birlikle Güneş Mızrağı’na at sürebilir miyim?” Kumandan arabanın diğer yanında, Leydi Nym’in karşısındaydı ama kızın söylediği her kelimeyi duyabiliyordu.</p>

    <p>“Memnun olurum,” diye cevap verdi Prens Doran, fakat adamın sesi kumandanın kulağına pek <em>memnun</em> gelmedi. “Gut ve keder, iyi yol arkadaşları değiller.” Hotah, yoldaki her çakıl taşının, prensin şişmiş eklemlerine bir çivi soktuğunu ve adamın sözlerinin aslında bunu anlattığını biliyordu.</p>

    <p>“Gut için bir şey yapamam,” dedi Leydi Nym, “ama babamın kederle işi olmazdı. İntikam onun zevkine daha uygundu. Gregor Clegane, Elia ve çocukları katlettiğini kabul etmiş, bu doğru mu?”</p>

    <p>“Suçunu bütün meclisin duyabileceği şekilde haykırmış,” diye onayladı prens. “Lord Tywin bize onun kafasını göndereceğine dair söz verdi.”</p>

    <p>“Ve bir Lannister borcunu mutlaka öder,” dedi Leydi Nym. “Lakin bana öyle geliyor ki, Lord Tywin bize olan borcunu bizim sikkemizle ödemeye niyetli. Tatlı Sör Daemon’ımızdan bir kuş geldi. Daemon, babamın dövüş sırasında o canavarı defalarca gıdıkladığına dair yemin ediyor. Eğer öyleyse, Sör Gregor hemen hemen ölü ve Lord Tywin’in bununla hiç ilgisi yok.”</p>

    <p>Prens yüzünü buruşturdu. Bunun sebebi gutun verdiği acı mıydı yoksa yeğeninin sözleri mi, kumandan söyleyemezdi. “Olabilir.”</p>

    <p>“Olabilir mi? Bence aynen öyle.”</p>

    <p>“Obara savaşa gitmemi istiyor.”</p>

    <p>Nym güldü. “Evet, Eski Şehir’i ateşe vermek istiyor. Obara o şehirden nefret ediyor, en az küçük kız kardeşimizin hoşlandığı kadar.”</p>

    <p>“Ya sen?”</p>

    <p>Nym omzunun üzerinden, on iki boy arkadan gelen eşlikçilerine baktı: “Haberi aldığımda Fowler ikizleriyle yataktaydım,” dedi. “Fowlerlar’ın sözünü bilir misiniz? <em>Bırak Uçayım!</em> Sizden tek istediğim bu. Bırakın uçayım amca. Kudretli bir orduya ihtiyacım yok, sadece tatlı kız kardeşim yeter.”</p>

    <p>“Obara?”</p>

    <p>“Tyene. Obara fazla gürültülü. Tyene o kadar tatlı ve nazik ki hiç kimse ondan şüphelenmez. Obara, Eski Şehir’i babamızın cenaze ateşine çevirecek ama ben o kadar muhteris değilim. Bana dört can yeter. Elia’nın çocuklarına karşılık Lord Tywin’in altın ikizleri. Bizzat Elia için yaşlı aslan ve son olarak babam için küçük kral.”</p>

    <p>“Çocuk bize bir yanlış yapmadı.”</p>

    <p>“Eğer Lord Stannis’e inanacak olursak; o çocuk ihanetten, ensestten ve zinadan doğmuş bir piç.” Leydi Nym’in sesindeki şakacı ton kaybolmuştu. Kumandan kendini kısık gözlerinin arasından kızı izlerken buldu. Kızın ablası Obara, kalçasında bir kamçı asar ve insanların görebileceği her yerde bir mızrak taşırdı. Leydi Nym de daha az ölümcül değildi ama bıçaklarını gizli tutardı. “Babamın cinayetini yalnızca kraliyet kanı temizleyebilir.”</p>

    <p>“Oberyn teke tek bir mücadelede öldü, onu hiç ilgilendirmeyen bir dava uğruna dövüşürken. Ben buna cinayet demem.”</p>

    <p>“Ne isterseniz deyin. Onlara Dorne’daki en iyi adamı gönderdik ve onlar bize bir kemik torbası gönderiyor.”</p>

    <p>“Ondan istediğim her şeyin ötesine geçti. Terasta, ‘Şu çocuk kralı ve çocuğun meclisini tart, onların güçlü ve zayıf noktalarını belirle,’ dedim ona. Portakal yiyorduk. ‘Eğer bulabilirsen dostlar bul. Elia’nın sonuyla ilgili ne öğrenebilirsen öğren. Fakat Lord Tywin’i haddinden fazla kışkırtma.’ Ona söylediğim sözler bunlardı. Oberyn güldü ve, ‘Ben ne zaman herhangi bir adamı... <em>haddinden fazla</em> kışkırtım?” dedi. ‘Beni kışkırtmamaları için Lannisterlar’ı uyarsan daha iyi edersin.’ Elia için adalet istiyordu ama bekleyemedi.”</p>

    <p>“On yedi yıl bekledi,” dedi Leydi Nym. “Öldürülen siz olsaydınız, daha sizin bedeniniz soğumadan, babam sancaklarını kuzeye götürürdü. Öldürülen siz olsaydınız, şu anda Hudutlar’ın üstüne yağmur misali mızrak yağıyordu.”</p>

    <p>“Bundan şüphem yok.”</p>

    <p>“Söyleyeceğim şeyden de şüpheniz olmasın prensim... kız kardeşlerim ve ben intikamımızı almak için on yedi yıl beklemeyeceğiz.” Leydi Nym kısrağını mahmuzladı ve Güneş Mızrağı’na doğru dörtnala uzaklaştı, adamları ateşli bir takiple kızın peşine takıldı.</p>

    <p>Prens yastıklara yaslanıp gözlerini kapadı ama Hotah onun uyumadığını biliyordu. <em>Acı çekiyor.</em> Bir an Üstat Caleotte’u arabaya çağırmayı düşündü ama Prens Doran üstadı isteseydi bizzat çağırırdı.</p>

    <p>Doğuda Güneş Mızrağı’nın kuleleri göründüğünde, ikindi gölgeleri uzun ve koyuydu, güneş ise prensin eklemleri kadar kırmızı ve şişkin. Önce Mızrak Kulesi göründü, kırk beş metrelik ince uzun yapının tepesindeki yaldızlı çelik mızrak, kulenin boyuna bir on metre daha ekliyordu. Sonra, altın ve vitraylı camdan müteşekkil kubbesiyle kudretli Güneş Kulesi ortaya çıktı. En sonunda da, karaya vurmuş ve taşa dönüşmüş canavar misali bir kadırga gibi görünen boz renkli Kum Gemisi.</p>

    <p>Güneş Mızrağı ile Su Bahçeleri’nin arasında sadece üç fersahlık bir sahil yolu vardı ama onlar iki ayrı dünyaydı. Su Bahçeleri’nde, çocuklar çırılçıplak bir halde güneşin altında eğlenirdi, çinili avlularda müzik çalardı ve hava limonla kan portakalı kokardı. Güneş Mızrağı’ndaki hava toz, ter ve duman kokardı. Geceler seslerin uğultusuyla canlanırdı. Su Bahçeleri’nin pembe mermerleri yerine, Güneş Mızrağı çamurla sazdan inşa edilmiş ve kahverengiyle griye boyanmıştı. Martell Hanedanı’nın kadim makamı, üç yanı denizle çevrili küçük bir kaya ve kum çıkıntısının en doğu noktasındaydı. Batıda, Güneş Mızrağı’nın muazzam duvarlarının gölgesinde, kil tuğlalardan inşa edilmiş dükkânlar ve penceresiz ağıllar, bir kadırganın gövdesine tutunan midyeler misali kaleye tutunmuştu. Ahırlar, hanlar, şaraphaneler ve yastık evleri, kaleye tutunan yapıların batısında palazlanmış ve kendi duvarlarıyla çevrelenmişlerdi fakat o duvarların altında daha fazla ağıl yükselmişti. <em>Sakalsız rahiplerin saylediği gibi, dahası ve dahası ve dahası.</em> Gölge şehir; Tyrosh, Myr ya da Büyük Norvos’la kıyaslandığında bir kasabadan öte değildi ama Dorneluların sahip olduğu, gerçek bir şehre en yakın şeydi.</p>

    <p>Leydi Nym, Güneş Mızrağı’na Doran’ın kafilesinden birkaç saat önce varmıştı, muhafızları onların gelişiyle ilgili uyarmış olmalıydı zira kafile geldiğinde Üçkatlı Kapı açıktı. Şehre gelen konukların; miller boyunca uzanan dar ara sokakları, gizli avluları ve gürültülü pazarları katetmeden, Yılankavi Duvarlar’ın üçünün birden altından geçip doğrudan Eski Saray’a girmesinin tek yolu, art arda sıralanmış bu kapılardı.</p>

    <p>Mızrak Kulesi göründüğünde Prens Doran arabasının perdelerini kapadı. Buna rağmen, araba önlerinden geçerken şehrin insanları prense bağırdı. <em>Kum Yılanları onları kaynama noktasına getirmiş,</em> diye düşündü kumandan endişeyle. Yay şeklindeki ilk kapının perişanlığından sonra ikinci kapıdan geçtiler. Rüzgârda katran, tuzlu su ve çürümüş yosun kokusu vardı. Kalabalık her adımda biraz daha yoğunlaşıyordu. Baltasının sapını kiremitlere vurarak, <em>“Prens Doran için yol açın!”</em> diye kükredi Areo Hotah. <em>“Dorne Prensi için yol açın!”</em></p>

    <p>“Prens öldü!” diye bağırdı kumandanın arkasındaki bir kadın.</p>

    <p>“Mızraklara!” diye haykırdı bir adam bir balkondan.</p>

    <p><em>“Doran!”</em> diye seslendi soylu bir ses. “Mızraklara!”</p>

    <p>Hotah konuşanları aramaktan vazgeçti; kalabalık çok yoğundu ve insanların dörtte üçü bağırıyordu. <em>“Mızraklara! Yılan için intikam!”</em> Kafile üçüncü kapıya vardığında, muhafızlar prensin arabasına yol açmak için insanları kenara itiyordu ve kalabalık onlara bir şeyler fırlatıyordu. Hırpani bir delikanlı, elindeki çürük narla öne fırladı ve mızrakçıları geçti ama Areo Hotah’ı baltasını kullanmaya hazır bir halde önünde gördüğünde, meyveyi fırlatmadan yere bırakıp hızlı adımlarla geri kaçtı. Daha gerideki diğer insanlar limonlarla ve portakallarla saldırıyor, <em>“Savaş! Savaş! Mızraklara!”</em> diye bağırıyordu. Muhafızlardan birinin gözüne bir limon çarptı ve kumandanın ayağının dibinde bir portakal parçalandı.</p>

    <p>Arabanın içinden hiç yanıt gelmedi. Doran Martell, kalenin kalın duvarları kafileyi yutana dek kendi ipek duvarlarının içinde saklı kaldı ve yivli kapı kafilenin arkasından gürültüyle kapandı. Bağıran insanların sesi yavaş yavaş azaldı. Prenses Arianne, babasını karşılamak üzere maiyetinin yarısıyla birlikte dış avluda bekliyordu: Yaşlı ve kör kâhya Ricasso, kale kumandanı Sör Manfrey Martell, gri cübbesi ve parfümlü sakalıyla genç Üstat Myles, uçuşan renkli ketenliler giymiş kırk Dornelu şövalye. Küçük Myrcella Baratheon, rahibesi ve Kral Muhafızları’ndan Sör Arys’le birlikte bekliyordu; Arys, beyaz mineli zırhının içinde terliyordu.</p>

    <p>Prenses Arianne, bağcıkları uyluklarına kadar çıkan yılan derisi sandaletleriyle arabaya yürüdü. Prensesin yeleye benzeyen saçları, kömür karası bukleler halinde beline dökülmüştü, alnında bakır güneşlerden oluşan bir bant vardı. <em>Hâlâ küçücük bir şey,</em> diye düşündü kumandan. Kum Yılanları uzun boyluydu. Arianne ise, boyu en fazla bir buçuk metre olan annesine çekmişti. Bununla birlikte, mor ipek ve sarı atlastan dikilmiş elbisesinin ve mücevherli kuşağının altında bir kadının körpe ve kıvrımlı vücudu vardı. Perdeler açılırken, “Baba,” dedi prenses, “Güneş Mızrağı dönüşünüzle bahtiyar.”</p>

    <p>“Evet, sevinci duydum.” Prens yorgun bir şekilde gülümsedi ve şiş eliyle kızının yanağına dokundu. “İyi görünüyorsun. Kumandan, arabadan inmeme yardım et lütfen.”</p>

    <p>Hotah, uzunbaltasını sırtındaki kayışa geçirdi ve prensi kollarına aldı, adamın şişkin eklemlerini sarsmamak için nazikçe hareket etti. Buna rağmen, Doran Martell acı dolu bir inlemeyi yutmak zorunda kaldı.</p>

    <p>“Aşçılara bu akşam için bir ziyafet hazırlamalarını emrettim,” dedi Arianne, “en sevdiğiniz yemeklerden.”</p>

    <p>“Korkarım ki yemeklerin hakkını veremem.” Prens avluya göz gezdirdi. “Tyene’i göremiyorum.”</p>

    <p>“Sizinle hususi olarak konuşmak için yalvarıyor. Onu, sizi beklemesi için taht odasına gönderdim.”</p>

    <p>Prens iç geçirdi. “Pekâlâ. Kumandan? Bu işi ne kadar çabuk halledersem o kadar çabuk dinlenirim.”</p>

    <p>Hotah, prensi, Güneş Kulesi’nin taş basamaklarına taşıdı ve kubbenin altındaki büyük daireye götürdü. Öğleden sonranın son ışıkları, odanın rengârenk camlarla kaplı kalın pencerelerinden içeri giriyor ve yerdeki solgun mermerin üstüne onlarca farklı renkle elmas düşürüyordu. Üçüncü Kum Yılanı, prensi orada bekliyordu.</p>

    <p>Kız, yüksek koltukların durduğu platformun altındaki bir minderde bağdaş kurmuş halde oturuyordu ama prens içeri girerken ayağa kalktı. Mavi atlastan dar bir elbise giymişti. Kolları Myr danteliyle kaplı elbise, kızı Bakire kadar masum gösteriyordu. Kızın bir elinde kendi işlediği nakış, diğer elinde bir çift altın iğne vardı. Saçları da altındı, gözleri koyu mavi havuzlar gibiydi... ama bir şekilde, o gözler kumandana kızın babasının gözlerini hatırlattı, halbuki Oberyn’in gözleri gece kadar siyahtı. <em>Prens Oberyn’in bütün kızları onun yılan gözlerini almış,</em> diye fark etti Hotah aniden. <em>Renk önemli değil.</em></p>

    <p>“Amca,” dedi Tyene. “Sizi bekliyordum.”</p>

    <p>“Kumandan, beni yüksek koltuğa götür.”</p>

    <p>Platformda, neredeyse ikiz, iki koltuk vardı. Birinin sırtına altın Martell mızrağı kakılmıştı. Diğeri, Rhoynarlar ilk kez Dorne’a geldiğinde Nymeria’nın gemilerinin direklerinde dalgalanan alevli Rhoyne güneşini taşıyordu. Koltukların arasındaki tek fark buydu. Kumandan, prensi mızrağın altına oturttu ve çekildi.</p>

    <p>“Çok mu ağrıyor?” Sesi nezaket dolu olan Leydi Tyene yaz çilekleri kadar tatlı görünüyordu. Annesi bir rahibeydi ve Tyene’in havasında neredeyse uhrevi bir masumiyet vardı. “Ağrınızı hafifletmek için yapabileceğim bir şey var mı?”</p>

    <p>“Ne söyleyeceksen söyle ve dinlenmeme izin ver. Yorgunum Tyene.”</p>

    <p>“Bunu sizin için yaptım amca.” Tyene işlediği parçayı açtı. Nakış babasını gösteriyordu; Prens Oberyn bir kum atına binmiş ve kırmızı bir zırh kuşanmıştı, gülümsüyordu. “Bitirdiğimde sizin olacak, onu hatırlamanıza yardım etmek için.”</p>

    <p>“Babanı unutacak değilim.”</p>

    <p>“Bunu bilmek güzel. Birçok insan merak ediyordu.”</p>

    <p>“Lord Tywin bize Dağ’ın kafasını söz verdi.”</p>

    <p>“Çok nazikmiş... lakin bir celladın kılıcı, cesur Sör Gregor için uygun bir son değil. Onun ölümü için çok uzun zaman dua ettik, onun da aynı şey için dua etmesi sadece adil olur. Babamın kullandığı zehri biliyorum, daha ağır öldüren ya da daha fazla acı veren bir zehir yok. Yakında Dağ’ın çığlıklarını duyabiliriz, buradan, Güneş Mızrağı’ndan bile.”</p>

    <p>Prens Doran iç geçirdi. “Obara savaşa gitmemi istiyor. Nym cinayetle mutlu olacak. Ya sen?”</p>

    <p>“Savaş,” dedi Tyene, “lakin ablamın savaşı değil. Dorne adamlarının en iyi savaştığı yer kendi evleridir, bu yüzden mızraklarımızı bileyelim ve bekleyelim derim. Lannisterlar ve Tyreller geldiğinde, onları geçitlerde kanatır ve uçuşan kumların altına gömeriz, daha önce yüzlerce kez yaptığımız gibi.”</p>

    <p>“Eğer gelirlerse.”</p>

    <p>“Ah, ama gelmek zorundalar, yoksa bir kez daha diyarın parçalandığını görürler, biz ejderhalarla evlenmeden önce gördükleri gibi. Bunu babam söyledi. Prenses Myrcella’yı bize gönderdiği için İblis’e teşekkür etmemiz gerektiğini söyledi. Kız çok sevimli, sizce de öyle değil mi? Onunkiler gibi buklelerim olsun isterdim. Myrcella bir kraliçe olmak için doğmuş, tıpkı annesi gibi.” Tyene’in yanaklarında gamzeler açtı. “Düğünü tertip etmekten onur duyarım, taçların yapımıyla ilgilenmekten de. Trystane ve Myrcella çok masumlar. Beyaz altın olabilir diye düşündüm... Myrcella’nın gözlerine uyan zümrütlerle birlikte. Ah, elmaslar ve inciler de işe yarar, çocuklar evlenip taç taktığı sürece sorun yok. Sonra bütün yapmamız gereken, Myrcella’yı Bu İsimle Anılan İlk Kraliçe ilan etmek ve aslanların gelmesini beklemek. Andallar’ın, Rhoynarlar’ın, İlk İnsanlar’ın Kraliçesi ve Batıdiyar’ın Yedi Krallık’ının kanuni veliahtı Myrcella.”</p>

    <p>“<em>Kanuni</em> veliaht?” diye homurdandı prens.</p>

    <p>“Erkek kardeşinden daha büyük,” diye açıkladı Tyene, prens bir aptalmış gibi. “Kanunlara göre Demir Taht, Myrcella’ya geçmeli.”</p>

    <p>“<em>Dorne</em> kanunlarına göre.”</p>

    <p>“İyi Kral Daeron, Prenses Myriah ile evlenip bizi krallığına kattığında, Dorne’da her zaman Dorne kanunlarının geçerli olacağı hususunda anlaşmaya varıldı. Ve talihe bakın ki <em>Myrcella,</em> Dorne’da.”</p>

    <p>“Öyle,” dedi prens, sesi gönülsüzdü. “Bunu düşüneyim.”</p>

    <p>Tyene öfkelendi. “Çok fazla düşünüyorsunuz amca.”</p>

    <p>“Öyle mi?”</p>

    <p>“Babam öyle derdi.”</p>

    <p>“Oberyn çok az düşünürdü.”</p>

    <p>“Bazı adamlar, <em>yapmaktan</em> korktukları için <em>düşünürler.</em>”</p>

    <p>“Korku ve tedbir arasında fark vardır.”</p>

    <p>“Ah, sizi asla <em>korkmuş</em> görmemek için dua etmeliyim amca. Nefes almayı unutabilirsiniz.” Tyene elini kaldırdı...</p>

    <p>Kumandan, uzunbaltasının dibini mermer zemine vurdu. “Leydim, haddinizi aşıyorsunuz. Lütfen platformdan uzaklaşın.”</p>

    <p>“Amacım zarar vermek değildi kumandan. Amcamı severim, onun babamı sevdiğini de bilirim.” Tyene, prensin önünde tek dizinin üstüne çöktü. “İstediğim her şeyi söyledim amca. Eğer sizi gücendirdiysem beni affedin; kalbim paramparça. Hâlâ sevginize sahip miyim?”</p>

    <p>“Daima.”</p>

    <p>“O halde bana hayır duanızı verin ve gideyim.”</p>

    <p>Doran, elini yeğeninin başına koymadan önce bir an tereddüt etti. “Cesur ol çocuk.”</p>

    <p>“Ah, nasıl olmam? Ben <em>onun</em> kızıyım.”</p>

    <p>Tyene odadan ayrılır ayrılmaz, üstat yüksek platforma koşturdu. “Prensim, iyi misiniz? Elinize bir bakayım.” Adam önce prensin avucunu muayene etti, sonra parmaklarına bakmak için eli nazikçe çevirdi. “Hayır, iyi. Bu iyi. Sıyrık yok...”</p>

    <p>Prens elini geri çekti. “Üstat, bana biraz haşhaş sütü getirir misiniz lütfen? Bir yüksük kâfi gelir.”</p>

    <p>“Haşhaş. Evet, elbette.”</p>

    <p>Doran Martell, “Sanırım şimdi,” dedi ve Caleotte aceleyle merdivene doğru gitti.</p>

    <p>Dışarıda güneş batmıştı. Kubbenin içindeki ışık akşam mavisiydi ve yerdeki elmaslar ölüyordu. Yüksek koltukta, Martell mızrağının altında oturan prensin yüzü acı dolu ve solgundu. Prens uzun bir sessizliğin ardından Areo Hotah’a döndü. “Kumandan,” dedi, “muhafızların ne kadar sadık?”</p>

    <p>“Sadıklar.” Kumandan başka ne söyleyeceğini bilmiyordu.</p>

    <p>“Hepsi mi? Yoksa bazıları mı?”</p>

    <p>“Onlar iyi adamlar. İyi <em>Dornelu</em> adamlar. Ben ne emredersem onu yaparlar.” Kumandan uzunbaltasını yere vurdu. “Size ihanet eden adamın kafasını alırım.”</p>

    <p>“Ben kafa istemiyorum. İtaat istiyorum.”</p>

    <p>“Sahipsiniz.” Hizmet et. <em>İtaat et. Koru. Basit bir adam için basit bir yemin.</em> “Kaç adama ihtiyaç var?”</p>

    <p>“Bunu senin kararına bırakacağım. Birkaç iyi adam, bize yirmi adamdan daha faydalı olabilir. Bu işin hiç kan dökülmeden, mümkün olduğu kadar çabuk ve sessiz halledilmesini istiyorum.”</p>

    <p>“Kansız, çabuk ve sessiz, evet. Emriniz nedir?”</p>

    <p>“Kardeşimin kızlarını bulacaksın, onları nezarete alacaksın ve Mızrak Kulesi’nin tepesindeki hücrelere kapatacaksın.”</p>

    <p>“Kum Yılanları’nı mı?” Kumandanın boğazı kurudu. “Sekizini birden mi prensim? Küçük olanlar dahil mi?”</p>

    <p>Prens düşündü. “Ellaria’nın kızları bir tehlike yaratamayacak kadar küçükler lakin onları bana karşı kullanmaya çalışacak insanlar var. Onları güvende tutmak en iyisi. Evet, küçük olanlar dahil... ama önce Tyene’i, Nymeria’yı ve Obara’yı ele geçir.”</p>

    <p>“Nasıl emrederseniz prensim.” Kumandanın kalbi sıkıntılıydı. <em>Küçük prensesim bundan hoşlanmayacak.</em> “Ya Sarella? O yetişkin bir kadın, neredeyse yirmi yaşında.”</p>

    <p>“Dorne’a dönmediği takdirde Sarella hakkında yapabileceğim bir şey yok, ablalarının gösterdiğinden fazla sağduyu göstermesi için dua etmek dışında. Onu kendi... oyununa bırak. Diğerlerini topla. Onların güvende ve gözetim altında olduğunu bilene kadar uyumayacağım.”</p>

    <p>“Yapılacak.” Kumandan tereddüt etti. “Bu mesele caddelerde duyulduğunda sıradan insanlar uluyacak.”</p>

    <p>“Bütün Dorne uluyacak,” dedi Doran yorgun bir sesle. “Lord Tywin’in uluyan insanları Kral Toprakları’ndan duyması için dua ediyorum sadece, Güneş Mızrağı’nda nasıl sadık bir dostu olduğunu anlar böylece.”</p>
  </div>
</body>
</html>
