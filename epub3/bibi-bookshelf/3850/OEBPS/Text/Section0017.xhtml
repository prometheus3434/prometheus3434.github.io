<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Cersei</h1>

    <p>Kraliçenin elbisesinin bağcıklarını bağlarken, “Ah, Yedi’ye dua ediyorum, kralın düğününde yağmur yağmasın,” dedi Jocelyn Swyft.</p>

    <p>“Kimse yağmur istemiyor,” dedi Cersei. O kendi adına dolu ve buz istiyordu, uluyan rüzgârlar ve Kızıl Kale’nin taşlarını titreten gök gürültüleri istiyordu. “Daha sıkı,” dedi Jocelyn’e. “Daha <em>sıkı</em> bağla seni aptal.”</p>

    <p>Cersei’yi öfkelendiren şey düğündü ama yavaş akıllı Swyft kızı daha güvenli bir hedefti. Tommen’ın Demir Taht’taki yeri, Cersei’nin Yüksek Bahçe’yi gücendirmeyi göze alabileceği kadar sağlam değildi; Ejderha Kayası, Stannis Baratheon’ın elinde olduğu sürece değildi, Nehirova direnmeye devam ettiği sürece değildi, demiradamlar denizlerde kurtlar misali dolaştığı sürece değildi. Yani Jocelyn, Cersei’nin Margaery Tyrell’e ve kızın buruşuk büyükannesine sunmayı tercih edeceği yemeği yemek zorundaydı.</p>

    <p>Kraliçe, mutfağa haber gönderdi ve kahvaltı için iki haşlanmış yumurta, bir somun ekmek ve bir çanak bal istedi. Fakat ilk yumurtayı kırıp da yumurtanın içinde yarı gelişmiş kanlı bir civciv bulduğunda midesi bulandı. “Şunları götür ve bana baharatlı sıcak şarap getir,” dedi Senelle’e. Havanın soğuğu kemiklerine işliyordu ve Cersei’nin önünde uzun, tatsız bir gün vardı.</p>

    <p>Jaime’nin beyazlar içinde ve hâlâ tıraş olmamış halde gelip, Tommen’ın zehirlenmemesi için her önlemi aldığını söylemesi de Cersei’nin ruh halini düzeltmedi. “Mutfakta, her yemeğin hazırlanışını seyreden adamlar olacak,” dedi Jaime. “Sör Addam’ın altın pelerinlileri, yolda yemeklere bir şey katılmadığından emin olmak için yiyecekleri masalara servis eden hizmetkârlara eşlik edecek. Tommen ağzına bir lokma koymadan önce Sör Boros her yemeği tadacak. Olur da bütün bunlar işe yaramazsa; Üstat Ballabar, en yaygın yirmi zehrin panzehri ve müshiliyle birlikte salonun arkasında oturuyor olacak. Tommen güvende olacak, sana söz veriyorum.”</p>

    <p>“Güvende.” Kelime, Cersei’nin dilinde acı bir tat bıraktı. Jaime anlamıyordu. Kimse anlamıyordu. Yaşlı cadının o çadırda savurduğu tehditleri sadece Melara duymuştu ve Melara uzun zaman önce ölmüştü. “Tyrion iki kez aynı şekilde öldürmez. Bunu yapmayacak kadar zeki. Şu anda bile yerin altında olabilir. Söylediğimiz her sözü dinliyor ve Tommen’ın boğazını kesmek için planlar yapıyor olabilir.”</p>

    <p>“Farz edelim ki yerin altında,” dedi Jaime. “Ne plan yaparsa yapsın, hâlâ küçük ve bodur bir adam olacak. Tommen’ın etrafı Batıdiyar’ın en iyi şövalyeleri tarafından sarılacak. Kral Muhafızları onu koruyacak.”</p>

    <p>Cersei kardeşinin koluna baktı; Jaime’nin giydiği beyaz ipek tuniğin kol yeni, bilek kökünün üstüne iğnelenmişti. “Şu senin muhteşem şövalyelerinin Joffrey’yi ne kadar iyi koruduğunu hatırlıyorum. Bütün gece Tommen’la kalmanı istiyorum, anlaşıldı mı?”</p>

    <p>“Kapısının dışına bir muhafız dikeceğim.”</p>

    <p>Cersei, Jaime’nin kolunu yakaladı. “Bir nöbetçi değil. Sen. Ve Tommen’ın yatak odasının <em>içinde.</em>”</p>

    <p>“Tyrion şömineden çıkar diye mi? Çıkmayacak.”</p>

    <p>“Sen öyle diyorsun. Şu duvarların içindeki bütün gizli tünelleri bulduğunu söyleyebilir misin?” İşin aslını ikisi de biliyordu. “Tommen’ı Margaery’yle yalnız bırakamam, yarım kalp atışı zaman için bile.”</p>

    <p>“Yalnız olmayacaklar. Kızın kuzenleri onlarla birlikte olacak.”</p>

    <p>“Nasıl istersen. Kral adına emrediyorum.” Cersei, Tommen ve karısının aynı yatağı paylaşmasını hiç istemiyordu ama Tyrelller ısrar etmişti. “Karı ve koca birlikte uyumalı,” demişti Diken Kraliçesi, “uyumaktan başka bir şey yapmasalar da. Majesteleri’nin yatağı iki kişi için yeterince büyük.” Leydi Alerie kayınvalidesini tekrar etmişti. “Bırakın da çocuklar geceleri birbirlerini ısıtsınlar. Bu onları yakınlaştırır. Margaery battaniyelerini sık sık kuzenleriyle paylaşır. Mumlar söndüğünde şarkılar söyler, oyunlar oynar ve birbirlerine sırlar fısıldarlar.”</p>

    <p>“Ne kadar hoş,” demişti Cersei. “Bunu yapaya devam etsinler elbette. Bakire Zindanı’nda.”</p>

    <p>Leydi Olenna, Leydi Alerie’ye, “Majesteleri Kraliçe en iyisini bilir şüphesiz,” demişti. “Neticede oğlanın annesi o, <em>bundan</em> hepimiz eminiz. Düğün gecesiyle ilgili bir anlaşmaya varacağımızdan şüphem yok. Bir adam, düğün gecesinde karısından ayrı uyumamalı. Gelinle damadın ayrı uyuması, evliliğe kötü şans getirir.”</p>

    <p><em>Bir gün sana “kötü şans”ın anlamını öğreteceğim,</em> diye yemin etmişti kraliçe. “Margaery sadece o gece için Tommen’ın yatağını paylaşabilir,” demek zorunda kalmıştı. “Daha uzun değil.”</p>

    <p>Diken Kraliçesi, “Majesteleri çok lütufkâr,” diye karşılık vermişti ve herkes gülümsemişti.</p>

    <p>Cersei’nin parmakları Jaime’nin kolunu morluklar bırakacak kadar sert sıkıyordu. “O odanın içinde gözlere ihtiyacım var.”</p>

    <p>“Ne görmek için?” dedi Jaime. “Birlikte olmaları gibi bir tehlike yok. Tommen çok küçük.”</p>

    <p>“Ossifer Plumm da çok ölüydü ama bu durum bir çocuk peydahlamasına engel olmadı, değil mi?”</p>

    <p>Jaime kafası karışmış gibi görünüyordu. “Ossifer Plumm kimdi? Lord Philip’in babası mıydı... kimdi?”</p>

    <p><em>En az Robert kadar cahil. Onun bütün zekâsı kılıç elindeydi.</em> “Plumm’ı unut, sadece sana söylediklerimi hatırla. Güneş doğana kadar Tommen’ın yanında kalacağına dair yemin et.”</p>

    <p>Cersei’nin korkuları yersizmiş gibi rahat bir tonla, “Nasıl emredersen,” dedi Jaime. “Hâlâ El Kulesi’ni yakmaya niyetli misin?”</p>

    <p>“Ziyafetten sonra.” Cersei, kutlama gününün sadece bu kısmından keyif alabileceğini düşünüyordu. “Lord babamız o kulede öldürüldü. Bakmaya dayanmıyorum. Eğer tanrılar merhametliyse, ateş ve duman, molozların arasından birkaç fare çıkarır.”</p>

    <p>Jaime gözlerini devirdi. “Tyrion demek istiyorsun.”</p>

    <p>“O, Lord Varys ve gardiyan.”</p>

    <p>“Kulede saklanıyor olsalardı onları bulurduk. Kazmaları ve çekiçleri olan küçük bir ordu her yeri araştırdı. Duvarları yıktık, yerleri parçaladık ve ortaya elli gizli geçit çıkardık.”</p>

    <p>“Ve biliyorsun ki elli gizli geçit daha olabilir.” Bazı geçitler o kadar dardı ki, Jaime onları araştırabilmek için yaver çömezlerine ve seyis yamaklarına ihtiyaç duymuştu. Kara hücrelere giden bir tünel ve dibi yokmuş gibi görünen bir taş kuyu bulmuşlardı. Kafatasları, sararmış kemikler ve ilk Kral Viserys’in saltanatından kalan dört çuval gümüş sikkeyle dolu bir oda bulmuşlardı. Binlerce fare de bulmuşlardı... ama ne Tyrion ne de Varys onların arasındaydı. Sonunda, Jaime araştırmaya son vermek için ısrar etmişti. Çocuklardan biri dar bir tünelde sıkışmış ve ayağından çekilerek dışarı çıkarılırken çığlıklar atmıştı. Başka bir çocuk, bir merdiven bacasından aşağı düşüp bacaklarını kırmıştı. Ve iki muhafız, yan tünellerden birini araştırırken kaybolmuştu. Diğer muhafızlar, taşın içinden kaybolan adamların sesinin geldiğine dair yemin etmişti ama Jaime’nin adamları duvarı yıkıldığında, diğer tarafta sadece moloz ve toprakla karşılaşmıştı. “İblis küçük ve kurnaz. Hâlâ duvarların içinde olabilir. Eğer öyleyse, duman onu dışarı çıkarır.”</p>

    <p>“Tyrion hâlâ kalede saklanıyorsa bile El Kulesi’nde saklanmıyor. Kuleyi iskelete çevirdik.”</p>

    <p>“Keşke bu berbat kalenin geri kalanına da aynı şeyi yapabilseydik,” dedi Cersei. “Savaştan sonra, nehrin ötesinde yeni bir saray inşa ettireceğim.” Bunu iki gece evvel rüyasında görmüştü; ağaçlarla ve bahçelerle çevrili, Kral Topraklarımın pis kokusundan ve gürültüsünden uzak, beyaz, olağanüstü bir kale. “Bu şehir bir lağım çukuru. Yarım sikke için meclisi Lannis Limanı’na taşır ve diyarı Casterly Kayası’ndan yönetirdim.”</p>

    <p>“Bu El Kulesi’ni yakmaktan bile daha büyük bir saçmalık olur. Tommen, Demir Taht’ta oturduğu sürece diyar onu gerçek kral olarak görür. Çocuğu Kaya’nın altına saklarsan, onu diğer taht taliplerinden birine dönüştürürsün, Stannis’ten farkı kalmaz.”</p>

    <p>“Bunun farkındayım,” dedi kraliçe sertçe. “Meclisi Lannis Limanı’na taşımak <em>istediğimi</em> söyledim, taşıyacağımı değil. Sen her zaman bu kadar yavaş mıydın yoksa bir elini kaybetmek seni aptal mı yaptı?”</p>

    <p>Jaime, Cersei’nin sözlerini duymazdan geldi. “Eğer alevler kulenin ötesine sıçrarsa, niyetin olsa da olmasa da kaleyi yakarsın. Çılgınateş çok tehlikelidir.”</p>

    <p>“Lord Hallyne, alev kehanetçilerinin yangını kontrol altında tutabileceğine dair güvence verdi.” Simyacılar Loncası on beş gündür taze çılgınateş mayalıyordu. “Bırak da alevleri bütün Kral Toprakları görsün. Düşmanlarımıza bir ders olur.”</p>

    <p>“İşte şimdi Aerys gibi konuştun.”</p>

    <p>Cersei’nin burun delikleri genişledi. “Diline dikkat et sör.”</p>

    <p>“Ben de seni seviyorum tatlı kardeşim.”</p>

    <p>Jaime gittikten sonra, <em>bu sefil yaratığı nasıl sevebildim?</em> diye merak etti Cersei. <em>O senin ikizindi, gölgendi, diğer yarındı,</em> diye fısıldadı başka bir ses. <em>Belki bir zamanlar,</em> diye düşündü Cersei. <em>Artık değil. O benim için bir yabancı şimdi.</em></p>

    <p>Joffrey’nin muhteşem nikâhıyla kıyaslandığında, Tommen’ın düğünü küçük ve mütevazı bir hadiseydi. Başta kraliçe olmak üzere, kimse israfa kaçan bir tören daha istememişti. Başta Tyrelller olmak üzere, kimse öyle bir törenin masrafını ödemek de istememişti. Böylece genç kral, Kızıl Kale’nin kraliyet septinde, aynı kadının kralın ağabeyiyle evlendiğine şahit olmuş bin yerine yüzden az konuğun önünde, Margaery Tyrell’le evlendi.</p>

    <p>Gelin alımlı, neşeli ve güzeldi; damat hâlâ bebek yüzlü ve tombul. Tommen, evlilik yeminini tiz ve çocuksu bir sesle ezberden okudu, Mace Tyrell’in iki kez dul kızına aşk ve bağlılık sözü verdi. Margaery, Joffrey ile evlenirken giydiği elbiseyi giymişti; ince fildişi ipek. Myr danteli ve küçük incilerden oluşan gösterişli bir kıyafet. Cersei hâlâ siyahlar içindeydi; katledilmiş ilk oğlunun yasını tuttuğunu gösteriyordu. Joff’un dulu gülmekten, içmekten, dans etmekten ve merhum kocasının bütün hatırasını bir kenara atmaktan memnun olabilirdi ama Cersei oğlunu o kadar kolay unutmayacaktı.</p>

    <p><em>Bu yanlış,</em> diye düşündü. <em>Çok erken. Bir yıl, iki yıl, bu yeterli bir zaman olurdu. Yüksek Bahçe bir nişanla yetinmeliydi.</em> Cersei döndü ve karısıyla annesinin arasında duran Mace Tyrell’e baktı. <em>Beni bu düğün maskaralığına mecbur ettiniz lordum ve bunu çabuk unutmayacağım.</em></p>

    <p>Sıra pelerinleri değiştirmeye geldiğinde, gelin zarifçe dizlerinin üstüne çöktü. Tommen, Robert’ın kendi düğününde Cersei’ye giydirdiği, altın dokuma kumaştan dikilmiş ve sırtına oniks boncuklarla Baratheon geyiği işlenmiş ağır pelerini Margaery’ye giydirdi. Cersei, Joffrey’nin kullandığı kırmızısı ipek pelerini kullanmak istemişti. Tyrelller’e, “Bu, lord babamın leydi annemle evlenirken kullandığı pelerindi,” diye açıklamıştı ama Diken Kraliçesi buna da ayak diremişti. “O eski şey mi?” demişti yaşlı cadı. “Bana biraz pejmürde görünüyor... ve nasıl desem... şanssız? Üstelik bir <em>geyik,</em> Kral Robert’ın meşru oğlu için daha münasip olmaz mı? Benim zamanımda, bir gelin kocasının renklerini kuşanırdı, leydi annesininkileri değil.”</p>

    <p>Stannis ve onun iğrenç mektubu sağ olsun, halihazırda Tommen’ın soyu hakkında çok fazla dedikodu vardı. Cersei, Margaery’nin Lannister kırmızı giymesi için ısrar ederek alevleri körüklemeye cesaret edememişti, bu yüzden mümkün olduğunca nazik bir şekilde teslim olmuştu. Fakat tören sırasında, bütün o altın ve oniks görüntüsü Cersei’yi pişmanlıkla doldurdu. <em>Tyrelller’e ne kadar çok şey verirsek, bizden o kadar fazlasını istiyorlar.</em></p>

    <p>Bütün yeminler edildiğinde, kral ve yeni kraliçe tebrikleri kabul etmek üzere septin dışına çıktı. Cersei’ye merhum kocasını anımsatan budala bir şövalye olan Lyle Crakehall, “Artık Batıdiyar’ın iki kraliçesi var. Ve genç olan, yaşlı olan kadar güzel,” diye haykırdı. Cersei adamı tokatlayabilirdi. Gyles Rosby, Cersei’nin elini öpmeye niyetlendi ama sadece parmaklarına öksürmeyi başarabildi. Lord Redwyne, Cersei’nin tek yanağını öptü, Mace Tyrell de iki yanağını birden. Yüce Üstat Pycelle, Cersei’ye, bir oğul kaybetmekten ziyade bir kız kazandığını söyledi. Cersei en azından Leydi Tanda’nın ağlamaklı kucaklamalarından kurtulmuştu; Stokeworth kadınlarının hiçbiri düğüne gelmemişti ve kraliçe bunun için müteşekkirdi.</p>

    <p>Kevan Lannister septten çıkan konukların arasındaydı. Kraliçe, “Anlıyorum ki bizi başka bir düğün için terk etmek niyetindesin,” dedi adama.</p>

    <p>“Serttaş, Darry Kalesi’ni ıskartalardan temizledi,” diye karşılık verdi Kevan. “Lancel’ın müstakbel karısı bizi orada bekliyor.”</p>

    <p>“Leydi karın nikâh töreni için sana katılacak mı?”</p>

    <p>“Nehir toprakları hâlâ çok tehlikeli. Vargo Hoat’un pislikleri hâlâ arazide. Beric Dondarrion da Freyler’i asıyor. Sandor Clegane’in ona katıldığı doğru mu?”</p>

    <p><em>Bunu nereden biliyor?</em> “Bazıları öyle diyor. Haberler çelişkili.” Kuzgun dün gece, Üç Dişli Mızrak’ın ağzına yakın bir adanın üstünde bulunan bir septten gelmişti. Septin yakınındaki Tuzçukuru Kasabası, bir haydut çetesi tarafından vahşice yağmalanmıştı. Yağmadan sağ kurtulan insanlardan bazıları, haydutların arasında, tazı başı şeklinde bir miğfer takan canavar gibi bir adam olduğunu iddia etmişti. İddialara göre bu canavar, onlarca adam öldürmüş ve on iki yaşında bir kıza tecavüz etmişti. “Lancel, nehir topraklarında yeniden kral huzuru tesis etmek için hem Clegane’in hem de Lord Beric’in peşine düşecektir şüphesiz.”</p>

    <p>Sör Kevan bir an için Cersei’nin gözlerinin içine baktı. “Sandor Clegane’in hakkından gelecek adam benim oğlum değil.”</p>

    <p><em>En azından bu konuda hemfikiriz.</em> “Ama babası olabilir.”</p>

    <p>Sör Kevan’ın ağzı gerildi. “Eğer Kaya’da hizmetime ihtiyaç duyulmuyorsa...”</p>

    <p><em>Hizmetine burada ihtiyaç duyuluyordu.</em> Cersei, kuzeni Damion Lannister’ı Kaya’nın kale kumandanı ilan etmişti. Bir diğer kuzen olan Sör Daven Lannister’ı da Batı Muhafızı olarak atamıştı. <em>Küstahlığın bir bedeli var amca.</em> “Bize Sandor’un kafasını getirirsen Majesteleri’nin çok minnettar olur. Joff o adamdan hoşlanıyordu ama Tommen ondan her zaman korkmuştu... görünüşe göre, haklıydı.”</p>

    <p>“Bir köpek vahşileştiğinde, suç sahibindedir,” dedi Sör Kevan. Sonra dönüp uzaklaştı.</p>

    <p>Jaime, Cersei’yi, ziyafetin hazırlandığı Küçük Salon’a götürdü. Yan yana yürürlerken, “Bütün bunlar için seni suçluyorum,” diye fısıldadı kraliçe. “<em>Bırak evlensinler,</em> dedin. Margaery’nin Joffrey için yas tutuyor olması gerekirdi, onun kardeşiyle evlenmesi değil. Keder yüzünden en az benim kadar perişan olmalıydı. Onun bir bakire olduğuna inanmıyorum. Renly’nin bir aleti vardı değil mi? O Robert’ın kardeşiydi, Robert’ın <em>kesinlikle</em> bir aleti vardı. Eğer şu iğrenç yaşlı cadı, oğlumun Margaery’yle yatmasına izin vereceğimi sanıyorsa...”</p>

    <p>“Çok yakında Leydi Olenna’dan kurtulacaksın,” dedi Jaime sessizce. “Yarın sabah Yüksek Bahçe’ye dönüyor.”</p>

    <p>“Öyle diyor.” Cersei Tyrelller’in hiçbir sözüne güvenmiyordu.</p>

    <p>“Gidiyor,” diye ısrar etti Jaime. “Mace, Tyrell kuvvetinin yarısını Fırtına Burnu’na götürüyor. Diğer yarısı da, Parlaksu üzerindeki iddiasını ispatlamak için Menzil’e dönen Sör Garlan’la gidiyor. Birkaç gün daha, sonra Kral Toprakları’nda Margaery’den, onun leydilerinden ve birkaç muhafızdan başka gül kalmayacak.”</p>

    <p>“Ve Sör Loras. Yoksa <em>Yeminli Kardeş</em>’ini unuttun mu?”</p>

    <p>“Sör Loras, Kral Muhafızları’nın şövalyesi.”</p>

    <p>“Sör Loras öyle Tyrell ki gül suyu işiyor. Ona asla beyaz pelerin verilmemeliydi.”</p>

    <p>“Benim tercihim de o olmazdı ama kimse bana danışma zahmetinde bulunmadı. Loras başarılı olacak sanırım. Bir adam o pelerini giydiğinde, pelerin onu değiştirir.”</p>

    <p>“<em>Seni</em> değiştirdiği kesin, üstelik iyiye doğru değil.”</p>

    <p>“Ben de seni seviyorum tatlı kardeşim.” Jaime, Cersei için kapıyı açtı ve kardeşini yüksek masaya, kralın yanındaki koltuğa götürdü. Margaery, Tommen’ın diğer yanındaki şeref koltuğunda oturacaktı. Kız, küçük kralın kolunda içeri girdiğinde durdu ve Cersei’ye sarılıp onun yanaklarını öptü. “Majesteleri,” dedi cilalı pirinç kadar parlak bir sesle, “artık ikinci bir annem varmış gibi hissediyorum. Yakın olmamız ve tatlı oğlunuza beslediğimiz sevgiyle birleşmemiz için dua ediyorum.”</p>

    <p>“Ben iki oğlumu da severdim.”</p>

    <p>“Joffrey benim de dualarımda,” dedi Margaery. “İyi tanıma şansına erişememiş olsam da, onu yürekten sevdim.”</p>

    <p><em>Yalancı,</em> diye düşündü kraliçe. <em>Onu bir an için bile sevseydin, onun kardeşiyle evlenmek için böylesine münasebetsiz bir telaş içinde olamazdın. Senin tek istediğin Joffrey’nin tacıydı.</em> Cersei, utangaç gelini hemen oracıkta, yüksek platformda, sarayın yarısının önünde tokatlayabilirdi.</p>

    <p>Tören gibi, düğün ziyafeti de mütevazıydı. Bütün hazırlıkları Leydi Alerie yapmıştı; Cersei, Joffrey’nin düğününde olanlardan sonra bu korkutucu işle tekrar yüzleşmeye cesaret edememişti. Sadece yedi çeşit yemek servis edildi. Yağtoparı ve Ay Oğlan yemeklerin arasında konukları eğlendirdi ve misafirler yemek yerken müzisyenler şarkılar çaldı. Gaydalar, kemanlar, bir ut, bir flüt ve bir yüksek arp vardı. Ziyafetteki tek şarkıcı Leydi Margaery’nin gözdelerinden biriydi; gösterişli, heyecanlı, kıyafetlerinde mavinin her tonu olan ve kendisine Mavi Ozan diyen genç bir adam. Mavi Ozan birkaç aşk şarkısı söyleyip çekildi. “Ne büyük hayal kırıklığı,” diye şikâyet etti Leydi Olenna. “Castamere Yağmurları’nı duymayı umut ediyordum.”</p>

    <p>Cersei yaşlı kadına ne zaman baksa, gözlerinin önüne Kurbağa Maggy’nin buruşuk, korkunç ve bilge yüzü geliyordu. <em>Bütün yaşlı kadınlar birbirine benziyor,</em> demeye çalıştı kendine, <em>hepsi bu.</em> Aslında kambur büyücü, Diken Kraliçesi’ne hiç benzemiyordu ama her nasılsa, Leydi Olenna’nın o çirkin ve küçük gülümsemesi Cersei’yi tekrar Maggy’nin çadırına götürmeye yetiyordu. Cersei, tuhaf doğu baharatlarını anımsatan kokuyu ve onun parmaklarından kan emen Maggy’nin diş etlerinin yumuşaklığını hatırlıyordu. Islak, kırmızı ve parlak dudaklarıyla, <em>kraliçe olacaksın,</em> demişti yaşlı kadın. <em>Sonra daha genç ve daha güzel bir kraliçe gelecek, seni devirecek ve değer verdiğin her elinden alacak.</em></p>

    <p>Cersei, Tommen’ın arkasına, Margaery’nin babasıyla oturup güldüğü yere baktı. <em>Yeterince güzel,</em> diye kabul etmek zorunda kaldı, <em>ama bu güzelliğin çoğu gençliğinden geliyor. Belli bir yaşta köylü kızlar bile güzeldir; hâlâ taze, masum ve bozulmamış oldukları zamanlarda. Üstelik çoğu, Margaery gibi kahverengi saçlara ve gözlere sahiptir. Sadece bir aptal onun benden daha güzel olduğunu iddia edebilir.</em> Fakat dünya aptallarla doluydu. Tommen’ın sarayı da öyle.</p>

    <p>Mace Tyrell şerefe kadeh kaldırmak için ayağa kalktığında Cersei’nin ruh hali düzelmedi. Adam, altın kadehini iyice yukarı kaldırdı, küçük kızına gülümsedi ve gürleyen bir sesle, <em>“Kral ve kraliçeye!”</em> dedi. Diğer koyunlar onunla birlikte <em>meeeeeeeee</em>ledi. Kupalarını birbirine vurarak, <em>“Kral ve kraliçeye!”</em> diye bağırdılar. “Kral ve kraliçeye!’ Cersei’nin onlarla birlikte içmekten başka şansı yoktu. Konukların tek yüzü olsun isterdi, böylece şarabını onların gözlerinin içine fırlatır ve onlara gerçek kraliçenin o olduğunu hatırlatırdı. Tyrell dalkavuklarından, Cersei’yi hatırlıyormuş gibi görünen tek kişi Paxter Redwyne’dı, adam hafifçe sallanarak ayağa kalktı ve kadehini kaldırdı, <em>“İki kraliçemize birden!”</em> diye cıvıldadı. <em>“Genç kraliçemize ve yaşlı kraliçemize!”</em></p>

    <p>Cersei birçok kadeh şarap içti ve altın tabaktaki yemeğinden sadece birkaç lokma aldı. Jaime daha da az yedi, yüksek platformdaki yerine çok ender oturdu. Cersei, salonda gezinen ve arkalarında kimsenin saklanmadığından emin olmak için sağlam eliyle duvar halılarını çekiştiren kardeşini izlerken, <em>o da benim kadar endişeli,</em> diye düşündü. Binanın çevresine Lannister mızrakçıları yerleştirilmişti, Cersei biliyordu. Bir kapıyı Sör Osmund Karakazan, diğerini de Meryn Trant koruyordu. Balon Swann, kralın koltuğunun arkasında duruyordu, kraliçenin koltuğunun arkasında Loras Tyrell vardı. Beyaz şövalyelerin taşıdığı kılıçlar dışında, salona kılıç sokulmasına izin verilmemişti.</p>

    <p><em>Oğlum güvende,</em> dedi Cersei kendi kendine. <em>Ona hiçbir zarar gelemez, burada değil, şimdi değil.</em> Fakat ne zaman Tommen’a baksa, kendi boğazını parçalayan Joffrey’yi görüyordu. Ve Tommen öksürmeye başladığında kraliçenin kalbi bir an için durdu. Cersei oğluna ulaşmak için acele ederken bir hizmetçi kızı yere devirdi.</p>

    <p>Margaery Tyrell gülümseyerek, “Yanlış yere giden bir yudum şarap sadece,” dedi. Tommen’ın elini kendi elinin içine alıp çocuğun parmaklarını öptü. “Benim küçük aşkım, daha minik yudumlar almalısın. Bak, leydi anneni ölümüne korkuttun.”</p>

    <p>“Özür dilerim anne,” dedi Tommen utanmış bir halde.</p>

    <p>Cersei bu kadarına dayanamazdı. Gözlerinde biriken yaşları hissettiğinde, <em>beni ağlarken görmelerine müsaade edemem,</em> diye düşündü. Sör Meryn Trant’ı geçti ve arka koridora çıktı. Bir mumun altında yalnız kaldığında küçük bir hıçkırığa izin verdi, sonra bir başkasına. <em>Bir kadın ağlayabilir ama bir kraliçe ağlayamaz.</em></p>

    <p>“Majesteleri?” dedi Cersei’nin arkasından gelen bir ses. “Rahatsız ediyor muyum?”</p>

    <p>Doğu aksanıyla tatlanmış bir kadın sesiydi. Cersei bir an, Kurbağa Maggy’nin mezardan seslendiğini düşünüp korktu. Ama konuşan Merryweather’ın karısıydı; Lord Orton’ın sürgündeyken evlendiği ve Uzunmasa’ya getirdiği kara gözlü güzellik. Cersei kendini, “Küçük Salon çok havasız,” derken duydu. “Duman gözlerimi sulandırdı.”</p>

    <p>“Benim gözlerimi de Majesteleri.” Leydi Merryweather kraliçe kadar uzundu ama kraliçe sarışınken o esmerdi, kuzgun saçlı ve buğday tenliydi, Cersei’den on yaş gençti. Kraliçeye ipek ve dantelden yapılmış soluk mavi bir mendil uzattı. “Benim de bir oğlum var. Onun evlendiği gün gözlerimden nehirler akacağını biliyorum.”</p>

    <p>Cersei yanaklarını kuruladı, gözyaşlarının görülmesine izin verdiği için öfkeliydi. Sert bir sesle, “Teşekkürler,” dedi.</p>

    <p>“Majesteleri, ben...” Myrli kadın sesini alçalttı. “Bilmeniz gereken bir şey var. Hizmetçiniz satın alındı. Yaptığınız her şeyi Leydi Margaery’ye anlatıyor.”</p>

    <p>“Senelle mi?” Kraliçenin midesi ani bir öfkeyle burkuldu. Onun güvenebileceği kimse yok muydu? “Bundan emin misiniz?”</p>

    <p>“Onu takip ettirin. Margaery onunla asla doğrudan temas kurmuyor. Margaery’nin kuzenleri onun kuzgunlarıdır. Mesajları onlar getiriyor. Bazen Elinor, bazen Alla, bazen de Megga. Her biri Margaery’ye bir kardeş kadar yakın. Septte buluşup dua ediyormuş gibi yapıyorlar. Yarın sabah septin galerisine bir adam yerleştirin. Adamınız, Senelle’in, Bakire’nin mihrabının altında Megga’yla fısıldaştığını görecek.”</p>

    <p>“Eğer bu doğruysa, neden bana söylüyorsunuz? Siz Margaery’nin eşlikçilerinden birisiniz. Neden ona ihanet ediyorsunuz?” Cersei şüphe duymayı babasının dizlerinde öğrenmişti; bu bir tuzak olabilirdi, aslanla gülün arasına nifak tohumu ekmek için söylenmiş bir yalan olabilirdi.</p>

    <p>Kadın siyah saçlarını sallayarak, “Uzunmasa, Yüksek Bahçe’ye yemin vermiş olabilir,” dedi, “lakin ben Myrliyim, benim sadakatim kocama ve oğlumadır. Onlar için en iyisini isterim.”</p>

    <p>“Anlıyorum.” Koridorun darlığında, Cersei diğer kadının parfümünün kokusunu alabiliyordu; yosun, toprak ve vahşi çiçeklerin konuştuğu misk kokulu bir esans. Ve parfümün altından ihtiras kokusu geliyordu. <em>Tyrion’ın duruşmasında şahitlik etti,</em> diye hatırladı Cersei. <em>Tyrion’ın Joff’un kadehine zehir koyduğunu gördü ve bunu söylemekten korkmadı.</em> “Bunu araştıracağım,” diye söz verdi. “Eğer söylediğiniz doğruysa, ödüllendirileceksiniz.” <em>Ve eğer bana yalan söylediysen dilini alacağım, kocanın arazilerini ve altınlarını da.</em></p>

    <p>“Majesteleri çok nazik ve güzel.” Leydi Merryweather gülümsedi. Dişleri beyazdı, dudakları dolgun ve kara.</p>

    <p>Kraliçe Küçük Salon’a döndüğünde, Jaime’nin huzursuzca volta attığını gördü. “Yanlış yere giden bir yudum şaraptı sadece. Ama beni de telaşlandırdı.”</p>

    <p>“Midem öyle bir düğümlendi ki yemek yiyemem,” diye homurdandı Cersei. “Şarabın tadı safra gibi. Bu düğün bir hataydı.”</p>

    <p>“Bu düğün gerekliydi. Çocuk güvende.”</p>

    <p>“Aptal. Taç takan hiç kimse asla güvende değildir.” Cersei salona baktı. Mace Tyrell, şövalyelerinin arasında gülüyordu. Lord Redwyne ve Lord Rowan gizli gizli konuşuyordu. Sör Kevan salonun arka tarafında düşünceli bir halde oturmuş şarap içiyordu. Lancel bir rahibe bir şeyler fısıldıyordu. Senelle aşağıdaki masa boyunca hareket ediyor ve gelinin kuzenlerinin kadehlerini kan kırmızısı şarapla dolduruyordu. <em>Güvenebileceğim kimse yok,</em> diye düşündü Cersei öfkeyle, <em>Jaime bile. Hepsini göndermem ve kralın etrafını kendi insanlarımla sarmam gerek.</em></p>

    <p>Tatlılar, cevizler ve peynir servis edilip boş tabaklar kaldırıldıktan sonra, Margaery ve Tommen dans etmeye başladılar, salonda dönüp dururken epey tuhaf görünüyorlardı. Tyrell kızı, küçük kocasından en az kırk beş santim uzundu ve Tommen en hafif tabiriyle beceriksiz bir dansçıydı, Joffrey’nin doğal zarafetinden yoksundu. Bununla birlikte, büyük bir azimle elinden gelenin en iyisini yapıyordu ve kendini düşürdüğü komik durumun farkında değilmiş gibi görünüyordu. Ve Bakire Margaery kralla işini bitirir bitirmez kızın kuzenleri geldi; art arda, Majesteleri’nin onlarla da dans etmesi için ısrar ederek. Onları seyrederken, <em>dans bittiğinde Tommen bir soytarı gibi tökezleyip sallanacak,</em> diye düşündü Cersei. <em>Sarayın yarısı onun arkasından gülecek.</em></p>

    <p>Alla, Elinor ve Megga sırayla Tommen’la dans ederken, Margaery önce babasıyla, sonra da ağabeyi Loras’la dans etti. Çiçek Şövalyesi beyaz ipekler içindeydi, beline altın güllerden oluşan bir kemer takmıştı ve pelerininin yakasını yeşim taşından oyulmuş bir gülle tutturmuştu. Cersei onları izlerken, <em>ikiz olabilirlerdi,</em> diye düşündü. Sör Loras kız kardeşinden bir yaş büyüktü ikisi de aynı kahverengi gözlere, tembel bukleler halinde omuzlarına dökülen aynı kahverengi gür saçlara ve aynı pürüzsüz cilde sahipti. <em>Birkaç iltihaplı sivilce onlara bir parça tevazu öğretirdi.</em> Loras daha uzundu, yüzünde kahverengi ayva tüyleri vardı ve Margaery bir kadın şekline sahipti ama bunun dışında, Jaime’yle Cersei’den fazla aynı görünüyorlardı. Cersei bundan da rahatsız oldu.</p>

    <p>Kendi ikizi Cersei’nin düşüncelerini böldü. “Majesteleri beyaz şövalyesini bir dansla onurlandırır mı?”</p>

    <p>Cersei, Jaime’ye dondurucu bir bakış attı. “Ve beni şu bilek kökünle yoklamana müsaade mi edeyim? Hayır. Lakin şarap kadehimi doldurmana izin verebilirim. Bu işi şarabı dökmeden yapabileceğini düşünüyorsan tabii.”</p>

    <p>“Benim gibi bir kötürüm mü? Pek mümkün değil.” Jaime uzaklaştı ve salonu bir kez daha dolaştı. Kraliçe kendi kadehini kendi doldurmak zorunda kaldı.</p>

    <p>Cersei, Mace Tyrell’i de reddetti, sonra da Lancel’ı. Diğerleri ipucunu gördü ve başka kimse kraliçeye yaklaşmadı. <em>Sıkı dostlarımız ve sadık lordlarımız.</em> Cersei batılı adamlara, yani babasının yeminli kılıçlarına ve sancak beylerine bile güvenemezdi. Öz amcası onun düşmanlarıyla komplo kuruyor olabilirdi...</p>

    <p>Margaery, kuzeni Alla’yla dans ediyordu, Megga da Sör Uzun Tallad’la. Diğer kuzen Elinor, genç ve yakışıklı Akıntıtaşı Piçi Aurane Su ile şarap içiyordu. Kraliçe, gri yeşil gözleri ve platin rengi uzun saçları olan ince delikanlıya ilk kez dikkat etmiyordu. Onu ilk gördüğünde, bir an için Rhaegar Targaryen’ın mezardan döndüğünü düşünmüştü. <em>Saçları yüzünden,</em> dedi kendi kendine. <em>Rhaegar’ın yarısı kadar bile alımlı değil. Yüzü çok dar ve çenesinde yarık var.</em> Bununla birlikte, Velaryonlar eski Valyria soyundan geliyordu ve bazıları eski ejderha krallarının gümüşi saçlarına sahipti.</p>

    <p>Tommen elma turtası yemek için yerine döndü. Dayısının sandalyesi boştu. En sonunda kraliçe, Jaime’yi bir köşede Mace Tyrell’in oğlu Garlan’la konuşurken buldu. <em>Konuşacak neleri var ki?</em> Menzil, Sör Garlan’a <em>yiğit</em> diyebilirdi ama Cersei ona, Margaery’ye ya da Loras’a güvendiğinden fazla güvenmiyordu. Qyburn’ün, gardiyanın lazımlığının altında bulduğu altın sikkeyi unutmamıştı. <em>Yüksek Bahçe’den altın bir el. Ve Margaery beni izletiyor.</em> Senelle kraliçenin kadehini doldurmak için geldiğinde, Cersei kadının boğazını sıkmak için duyduğu arzuyu bastırmak zorunda kaldı. <em>Bana gülümsemeye kalkma seni hain sürtük. Seninle işim bitmeden önce bana merhamet için yalvaracaksın.</em></p>

    <p>Cersei, Jaime’nin, “Sanırım Majesteleri bir gece için yeterince şarap içti,” dediğini duydu.</p>

    <p><em>Hayır,</em> diye düşündü. <em>Dünyanın bütün şarapları bile bu düğünü atlatmama yetmez.</em> Ayağa kalktı, çok hızlı kalkmıştı, neredeyse düşüyordu. Jaime onu kolundan yakalayıp dengesini sağladı. Cersei, Jaime’den kurtuldu ve ellerini birbirine vurdu. Müzik sustu, sesler duruldu. “Lordlar ve leydiler,” diye seslendi Cersei. “Lütfen benimle dışarı gelin. Yüksek Bahçe ile Casterly Kayası’nın birliğini ve Yedi Krallık’ın yeni barış ve bereket çağını kutlamak için bir mum yakalım.”</p>

    <p>El Kulesi ıssız ve karanlıktı. Bir zamanlar meşe kapıların ve panjurlu pencerelerin olduğu yerlerde, açık ağızlara benzeyen boşluklar vardı. Kule, hasarlı ve narin olmasına rağmen dış avlunun üzerinde yükseliyordu. Küçük Salon’dan sıra halinde çıkan konuklar, kulenin gölgesinin altından geçiyordu. Cersei yukarı baktığında, dolunayı ısıran mazgallı siperleri gördü ve geçen üç asır içinde kaç kralın kaç El’inin bu kuleyi ev olarak kullandığını merak etti.</p>

    <p>Kulenin yüz metre gerisinde, başının dönmesini durdurmak için derin bir nefes aldı. “Lord Hallyne! Başlayabilirsiniz.”</p>

    <p>Alev kehanetçisi Hallyne, <em>“Hımmmmmmm,”</em> dedi ve elindeki meşaleyi salladı. duvarlardaki okçular yaylarını gerdiler ve kulenin pencere boşluklarından içeri bir düzine alevli ok gönderdiler.</p>

    <p>Kule, bir <em>vınnnn</em> sesiyle alevlerle sarıldı. Kulenin içi bir anda kırmızı, sarı ve turuncu ışıklarla canlandı... Ve yeşil. Meşum, koyu bir yeşil. Safranın, yeşimin ve alev kehanetçilerinin sidiğinin rengi. Simyacılar ona “madde” adını vermişti ama sıradan insanlar <em>çılgınateş</em> diyordu. El Kulesi’nin içine elli kavanoz yerleştirilmişti; kütükler, fıçılar, zift varilleri ve Tyrion Lannister isimli bir cüceye ait dünya malının büyük bölümüyle birlikte.</p>

    <p>Kraliçe o yeşil alevlerin ısısını hissedebiliyordu. Alev kehanetçileri sadece üç şeyin maddeden daha sıcak yandığını söylemişti: Ejderha alevi, dünyanın altındaki ateşler ve yaz güneşi. Dış duvarları uzun ve yeşil diller misali yalayan ilk alevler pencerelerde belirdiğinde, bazı leydiler nefessiz kaldı. Diğerleri tezahürat yaptı ve kadeh kaldırdı.</p>

    <p><em>Çok güzel,</em> diye düşündü Cersei, <em>kollarıma verdikleri Joff kadar güzel.</em> Joffrey süt emmek için Cersei’nin meme ucunu ağzına almıştı ve daha sonra hiçbir adam, Cersei’ye kendini o an hissettiği kadar iyi hissettirmemişti.</p>

    <p>Tommen kocaman açılmış gözleriyle alevleri izliyordu, korkmuş olduğu kadar büyülenmiş haldeydi, sonra Margaery eğildi ve çocuğun kulağına onu güldüren bir şeyler fısıldadı. Bazı şövalyeler, kulenin ne kadar zamanda çökeceğine dair bahse girmeye başladı. Lord Hallyne kendi kendine mırıldanarak ve topuklarının üstünde sallanarak bekledi.</p>

    <p>Cersei, yıllar boyunca tanıdığı bütün Kral Elleri’ni düşündü: Owen Merryweather, Jon Connington, Qarlton Chelsted, Jon Arryn, Eddard Stark, Cersei’nin kardeşi Tyrion. Ve babası, Lord Tywin Lannister, bilhassa o. <em>Şimdi hepsi yanıyor,</em> dedi kendine, bu düşünceden zevk alarak. <em>Öldüler ve yanıyorlar. Her biri. Bütün entrikaları, komploları ve ihanetleriyle birlikte. Bu benim günüm. Bu benim kalem ve benim krallığım.</em></p>

    <p>El Kulesi ani bir feryat koyuverdi, öyle şiddetli bir sesti ki bütün konuşmalar bir anda kesildi. Taşlar çatlayıp ayrıldı ve siperlerin üst kısmı tepeyi titreten bir gümbürtüyle yere devrildi, havaya toz ve duman bulutu yükseldi. Kırık taşların içine temiz hava girerken yangın hızla yukarı tırmandı. Yeşil alevler gökyüzüne sıçrayıp dönmeye başladı. Tommen korkuyla geri çekilince Margaery çocuğun elini tuttu, “Bak, alevler dans ediyor,” dedi. “Tıpkı bizim ettiğimiz gibi aşkım.”</p>

    <p>“Ediyorlar.” Tommen sesi hayret doluydu. “Anne bak, dans ediyorlar.”</p>

    <p>“Görüyorum. Lord Hallyne, yangın ne kadar sürecek?”</p>

    <p>“Bütün gece Majesteleri.”</p>

    <p>“Hakkınızı teslim edeyim, güzel bir mum oldu.” Leydi Olenna, bastonuna yaslanmış halde Sağ ve Sol’un arasında duruyordu. “Güven içinde uyumamıza yetecek kadar parlak. Yaşlı kemikler yoruldu ve bu gençler bir gece için yeterince heyecan yaşadı. Kral ve kraliçeyi yatağa sokma vakti geldi.”</p>

    <p>“Evet.” Cersei bir el işaretiyle Jaime’yi çağırdı. “Lord Kumandan, Majesteleri’ni ve onun küçük kraliçesini yastıklarına götürün lütfen.”</p>

    <p>“Emredersiniz. Ya sizi?”</p>

    <p>“Gerek yok.” Cersei kendini uyuyamayacak kadar zinde hissediyordu. Çılgınateş onu temizliyordu, bütün öfkesini ve korkusunu alıp götürüyordu, içini azimle dolduruyordu. “Alevler çok güzel. Bir süre izlemek istiyorum.”</p>

    <p>Jaime tereddüt etti. “Yalnız kalmamalısınız.”</p>

    <p>“Yalnız olmayacağım. Sör Osmund benimle kalıp güvende olmamı sağlayabilir. Sizin Yeminli Kardeş’iniz.”</p>

    <p>“Eğer Majesteleri memnun olacaksa,” dedi Karakazan.</p>

    <p>“Olacak.” Cersei adamın koluna girdi. Yan yana, alevlerin öfkesini izlediler.</p>
  </div>
</body>
</html>
