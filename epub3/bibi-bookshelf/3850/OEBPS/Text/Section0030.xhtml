<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Brienne</h1>

    <p>Kafaları almak için ısrar eden Hyle Hunt’tı. “Tarly onları duvarlar için ister,” dedi.</p>

    <p>“Katranımız yok,” diye hatırlattı Brienne. “Et çürür. Onları burada bırak.” Çam ormanının yeşil kasvetinde, öldürdüğü adamların başlarıyla birlikte yolculuk etmek istemiyordu.</p>

    <p>Hunt dinlemedi. Ölü adamların başlarını bizzat kesti, üç kafayı saçlarından birbirlerine bağladı ve onları eyerine astı. Brienne’in kafalar orada değilmiş gibi yapmaktan başka çaresi yoktu ama zaman zaman, özellikle geceleri, ölü gözlerin kendisini izlediğini hissediyordu ve bir keresinde, rüyasında, başların fısıldaştığını duydu.</p>

    <p>Kendi izlerini takip ederek geri dönerlerken Kırıkpençe Burnu soğuk ve ıslaktı. Bazı günler yağmur yağdı ve bazı günler ise yağmur tehdidi vardı. Hiç ısınamadılar. Kamp kurduklarında bile, bir ateş yakmaya yetecek kadar kuru dal bulamadılar.</p>

    <p>Bakire Havuzu’nun kapılarına vardıklarında, bir sinek ordusu onlara eşlik ediyordu. Bir karga Shagwell’in gözlerini yemişti ve Pyg’le Timeon’un gözleri kurtçuk kaynıyordu. Brienne ve Pod, çürüme kokusunu arkalarında bırakabilmek için uzun zaman önce Hyle’ın yüz metre önünde at sürmeye başlamışlardı. Sör Hyle o zamana kadar koku alma duyusunu tamamen kaybettiğini iddia etmişti. Brienne, geceyi geçirmek için her kamp kurduklarında, “Şunları göm,” demişti Hunt’a ama Hunt hiçbir şey değilse de inatçıydı. <em>Büyük ihtimalle, Lord Randyll’e adamlarının üçünü de bizzat katlettiğini söyleyecek.</em></p>

    <p>Ama şövalye onurlu davrandı ve böyle bir şey yapmadı.</p>

    <p>Brienne’le birlikte Lord Mooton’ın kalesinin avlusunda Tarly’nin huzuruna çıkarıldıklarında, “Kekeme yaver bir taş attı,” dedi Hunt. Kafalar bir iç kale astsubayına verilmişti ve adama kafaları temizlemesi, katranlaması ve kale kapılarının üstüne dikmesi emredilmişti. “Geri kalanını da kılıç kadını halletti.”</p>

    <p>“Üçünü birden?” Lord Randyll’in sesinde şüphe vardı.</p>

    <p>“Nasıl dövüştüğüne bakılırsa, üç adam daha öldürebilirdi.”</p>

    <p>“Peki Stark kızını buldun mu?” diye sordu Tarly, Brienne’e.</p>

    <p>“Hayır lordum.”</p>

    <p>“Onu bulmak yerine üç fare öldürdün. Eğlendin mi bari?”</p>

    <p>“Hayır lordum.”</p>

    <p>“Yazık. Pekâlâ, kanın tadına baktın. Kanıtlamak istediğin her neyse kanıtladın. Şu zırhı çıkarmanın ve tekrar uygun kıyafetler kuşanmanın vakti geldi. Limanda gemiler var. İçlerinden biri Tarth’a gidecek. Seni o gemiye bindireceğim.”</p>

    <p>“Teşekkür ederim lordum ama hayır.”</p>

    <p>Lord Tarly, Brienne’in başını bir kazığa geçirmekten ve Pyg, Timeon ve Shagwell’in başıyla birlikte Bakire Havuzu’nun kapılarının üstüne dikmekten başka bir şey istemiyormuş gibi görünüyordu. “Bu saçmalığı sürdürmek niyetindesin?”</p>

    <p>“Leydi Sansa’yı bulmak niyetindeyim.”</p>

    <p>“Eğer lordum memnun olacaksa,” dedi Sör Hyle, “onu Oyuncular’la dövüşürken izledim. Birçok adamdan daha güçlü ve daha hızlı...”</p>

    <p>“<em>Kılıcı</em> hızlı,” diye parladı Tarly. “Valyria çeliğinin tabiatı budur. Birçok adamdan daha güçlü? Evet. O bir hilkat garibesi, bunu inkâr edecek değilim.”</p>

    <p><em>Bunun gibi adamlar beni asla sevemeyecek,</em> diye düşündü Brienne, <em>ben ne yaparsam yapayım.</em> “Lordum, Sandor Clegane kızla ilgili bilgiye sahip olabilir. Eğer adamı bulabilirsem...”</p>

    <p>“Clegane haydut oldu. Artık Beric Dondarrion’la birlikte at sürüyor. Ya da sürmüyor. Hikâyeler değişiyor. Bana onların nerede saklandıklarını göster. Karınlarını memnuniyetle keser, bağırsaklarını dışarı döker ve onları yakarım. Onlarca haydut astık ama liderler bizden kaçmayı başarıyor. Clegane, Dondarrion, kırmızı rahip, şimdi de Taşyürek denen şu kadın... Onları ben bulamıyorken, sen nasıl bulacaksın?”</p>

    <p>“Lordum, ben...” Brienne’in verecek iyi bir cevabı yoktu. “Yapabileceğim tek şey, denemek.”</p>

    <p>“Öyleyse dene. Mektubun var, benim iznime ihtiyacın yok ama ben yine de vereceğim. Eğer şanslıysan, gösterdiğin çaba karşılığında alacağın tek şey eyer yaraları olur. Eğer değilsen, Clegane, şahsı ve sürüsü sana tecavüz ettikten sonra yaşamana izin verir belki. Karnında bir köpeğin piçiyle birlikte, sürünerek Tarth’a dönersin.”</p>

    <p>Brienne bunları duymazdan geldi. “Eğer lordum cevap verirse, Tazı’nın yanında kaç adam var?”</p>

    <p>“Altı ya da altmış. Adamların sayısı kime sorduğumuza bağlıymış gibi görünüyor.” Randyll Tarly’nin bu konuşmadan sıkıldığı açıkça ortadaydı. Adam uzaklaşmaya başladı.</p>

    <p>“Eğer yaverim ve ben misafirperverliğiniz için yalvarırsak...”</p>

    <p>“İstediğiniz kadar yalvarın. Sizi çatımın altında istemiyorum.”</p>

    <p>Sör Hyle Hunt öne çıktı. “Eğer lordum affederse, bunun hâlâ Lord Mooton’ın çatısı olduğunu sanıyordum.”</p>

    <p>Tarly şövalyeye öldürücü bir bakış attı. “Mooton bir solucanın cesaretine sahip. Bana Mooton’dan bahsetme. Sana gelince leydim, babanın iyi bir adam olduğu söylenir, ona acıyorum. Bazı adamlara oğullar bahşedilir, bazılarına da kızlar. Hiçbir adam senin gibi bir yaratıkla lanetlenmeyi hak etmez. Yaşa ya da öl Leydi Brienne, ama ben yönetiyorken Bakire Havuzu’na dönme.”</p>

    <p><em>Kelimeler rüzgârdır,</em> dedi Brienne kendine. <em>Seni incitemezler. Bırak üstünden akıp gitsinler.</em> “Emredersiniz lordum,” demeye çalıştı ama o kelimeleri ağzından çıkaramadan Tarly gitmişti. Brienne uyuşmuş bir halde avludan çıktı, nereye gittiğini bilmiyordu.</p>

    <p>Sör Hyle, Brienne’in yanında yürümeye başladı. “Hanlar var.”</p>

    <p>Brienne, başını sağa sola salladı. Hyle Hunt’la konuşmak istemiyordu.</p>

    <p>“Kokuşmuş Ördek’i hatırlıyor musun?”</p>

    <p>Brienne’in pelerininde hâlâ o yerin kokusu vardı. “Neden?”</p>

    <p>“Yarın benimle orada buluş, öğle vakti. Kuzenim Alyn, Tazı’yı bulmak için gönderilen adamlardan biriydi. Onunla konuşacağım.”</p>

    <p>“Bunu neden yapacaksın ki?”</p>

    <p>“Neden olmasın? Alyn’in beceremediği işi ben başarırsam, bunu onun başına kakabilirim.”</p>

    <p>Sör Hyle haksız değildi; Bakire Havuzu’nda hâlâ hanlar vardı. Fakat bazıları şu ya da bu yağma sırasında yanmıştı ve yeniden inşa edilmeleri gerekiyordu, ayakta kalanlarsa Lord Tarly’nin ordusunun askerleriyle doluydu. Brienne ve Podrick, o öğleden sonra bütün hanları dolaştılar ama hiçbirinde boş bir yatak bulamadılar.</p>

    <p>Güneş batarken, “Sör? Leydim?” dedi Podrick. “Gemiler var. Gemilerde yataklar vardır. Hamaklar. Yahut ranzalar.”</p>

    <p>Lord Randyll’in adamları hâlâ rıhtımlarda dolaşıyordu, Üç Kanlı Oyuncu’nun kafasındaki sinekler kadar kalabalıklardı ama adamların çavuşu Brienne’i tanıdı ve geçmesine izin verdi. Yerel balıkçılar, teknelerini iskelelere bağlıyor ve o gün tuttukları balıkları satmak için bağırıyorlardı ama Brienne, Dar Deniz’in fırtınalı sularından gelen gemilerle ilgileniyordu. Yarım düzine gemi demir atmış haldeydi fakat <em>Titan’ın Kızı</em> isimli kadırga, akşam dalgasıyla yola çıkmak üzere halatlarından sökülüyordu. Brienne ve Podrick Payne diğer gemileri dolaştılar. <em>Martı Kasabalı Kız</em>’ın kaptanı, Brienne’in bir fahişe olduğunu sandı ve gemisinin bir genelev olmadığını söyledi. Ibbenli bir balina avcısı, Podrick’i satın almak istedi. Brienne; Tyrosh, Pentos, Gölgeli Vadi ve Eski Şehir’den sonra Bakire Havuzu’na gelen <em>Denizböceği</em> isimli gökeden Podrick için portakal satın aldı. “Sırada Martı Kasabası var,” dedi gökenin kaptanı. “Sonra, eğer fırtınalar izin verirse, Parmaklar’ı dolaşıp Kız Kardeşler’e ve Beyaz Liman’a gideceğiz. Bu temiz bir gemidir. <em>Suböceği</em>’nde diğer gemilerdeki kadar fare yoktur. Üstelik taze yumurtamız ve tereyağımız da var. Leydim kuzeye gitmek için gemi mi arıyor?”</p>

    <p>“Hayır.” <em>Henüz değil.</em> Bu cazip bir fikirdi ama...</p>

    <p>Bir sonraki iskeleye giderlerken, Podrick ayağını yere sürttü ve, “Sör? Leydim?” dedi. “Ya leydim gerçekten evine gittiyse? Yani öbür leydim. Sör. Leydi Sansa.”</p>

    <p>“Onun evini yaktılar.”</p>

    <p>“Yine de, onun tanrıları orada ve tanrılar ölemez.”</p>

    <p><em>Tanrılar ölemez ama kızlar ölebilir.</em> “Timeon zalim bir adamdı ve katildi ama Tazı’yla ilgili yalan söylediğini düşünmüyorum. Emin olana kadar kuzeye gidemeyiz. Başka gemiler de olacak.”</p>

    <p>Limanın doğu ucunda, geceyi geçirebilecekleri bir sığınak buldular; <em>Myr Leydisi,</em> fırtınada hasar almış bir ticaret kadırgasıydı. Ana direğini ve mürettebatının yarısını kaybeden gemi kötü bir şekilde yana yatmıştı ama geminin kaptanı, kadırganın tamiri için gereken altından yoksundu ve birkaç sikke karşılığında Brienne’le Podrick’in boş bir kamarayı paylaşmasına izin verirken mutluluk duydu.</p>

    <p>Brienne ve Pod huzursuz bir gece geçirdiler. Brienne üç kez uyandı, bir kez yağmur başladığında ve bir kez de bir çatırtı duyduğunda. İkinci seferde, Cevval Dick’in onu öldürmek için içeri girdiğini sandı ve elinde bıçağıyla uyandı ama etrafta kimse yoktu. Dar kamaranın karanlığında, Cevval Dick’in öldüğünü hatırlamak Brienne’in birkaç saniyesini aldı. Sonunda tekrar uykuya daldığında, Brienne rüyasında öldürdüğü adamları gördü. Adamlar onun etrafında dans ediyor, onunla dalga geçiyor, onu sıkıştırıyordu. Brienne kılıcını savurdu ve onları kanlı parçalara ayırdı ama adamlar etrafında dönmeye devam etti... Shagwell, Timeon ve Pyg, evet ama Randyll Tarly, Vargo Hoat ve Kırmızı Ronnet Connington da oradaydı. Ronnet’in parmaklarının arasında bir gül vardı. Adam gülü ona uzattığında, Brienne adamın elini kesip koparttı.</p>

    <p>Ter içinde uyandı ve gecenin geri kalanını, pelerininin altında büzüşüp güverteyi döven yağmuru dinleyerek geçirdi. Vahşi bir geceydi. Brienne zaman zaman uzaklardan gelen gök gürültüsü seslerini duydu ve akşam dalgasıyla denize açılan Braavoslu gemiyi düşündü.</p>

    <p>Ertesi sabah, Kokuşmuş Ördek’i tekrar buldu. Meyhanenin pasaklı sahibesini uyandırdı ve kadına birkaç yağlı sosis, biraz kızarmış ekmek, yarım kupa şarap, bir sürahi kaynar su ve iki temiz kupa için sikke ödedi. Kadın, suyu ateşe koyarken gözlerini kısarak Brienne’e baktı. “Sen Cevval Dick’le birlikte giden o iri kızsın. Hatırlıyorum. Seni dolandırdı mı?”</p>

    <p>“Hayır.”</p>

    <p>“Sana tecavüz mü etti?”</p>

    <p>“Hayır.”</p>

    <p>“Atını mı çaldı?”</p>

    <p>“Hayır. Haydutlar tarafından öldürüldü.”</p>

    <p>“Haydutlar?” Kadın, üzgünden çok meraklı görünüyordu. “Dick’in asılacağını ya da şu Sur denen yere gönderileceğini düşünürdüm.”</p>

    <p>Kızarmış ekmeği ve sosislerin yarısını yediler. Podrick, şarap aromalı suyunu içerken Brienne bir kupa sulandırılmış şarap içti ve buraya neden geldiğini düşündü. Hyle Hunt gerçek bir şövalye değildi. Hyle’ın dürüst yüzü yalnızca bir maskeydi. <em>Onun yardımına ihtiyacım yok, onun korumasına ihtiyacım yok, ona ihtiyacım yok, dedi kendine. Büyük ihtimalle gelemeyecek bile. Onunla burada buluşmamı söylemişti, sadece başka bir oyundu.</em></p>

    <p>Sör Hyle geldiğinde Brienne kalkmaya hazırlanıyordu. “Leydim, Podrick,” dedi şövalye. Kupalara, tabaklara ve yarısı yenmiş sosislere baktı. “Tanrılar, umarım buranın yemeklerini yememişsinizdir.”</p>

    <p>“Bizim ne yediğimiz seni ilgilendirmez,” dedi Brienne. “Kuzenini buldun mu? Sana ne dedi?”</p>

    <p>“Sandor Clegane en son Tuzçukuru’nda görülmüş, yağma günü. Daha sonra Üç Dişli Mızrak’ı takip ederek batıya doğru gitmiş.”</p>

    <p>Brienne kaşlarını çattı. “Üç Dişli Mızrak çok uzun bir nehir.”</p>

    <p>“Evet. Fakat Tazı’nın, nehrin ağzından ileri gideceğini düşünmüyorum. Görünüşe göre Batıdiyar onun için cazibesini yitirmiş. Tazı, Tuzçukuru’nda bir <em>gemi</em> arıyormuş.” Sör Hyle çizmesinin içinden kuzu derisi bir parşömen çıkardı, sosisleri kenara itti ve parşömeni açtı. Bir haritaydı. “Tazı, yol ağzındaki eski handa ağabeyinin üç adamını öldürmüş, işte şurada. Tuzçukuru’ndaki yağmaya liderlik etmiş, şurada.” Hyle, parmağının ucuyla Tuzçukuru’nu gösterdi. “Kapana kasılmış olabilir. Freyler, İkizler’de. Darry ve Harrenhal, Üç Dişli Mızrak’ın güneyinde. Batıda Blackwoodlar ile Brackenlar dövüşüyor. Lord Randyll de burada, Bakire Havuzu’nda. Tazı dağ kabilelerini geçmeyi başarsa bile, Vadi’ye giden yüksek yol kar yüzünden kapalı. Bir köpek nereye gidebilir?”</p>

    <p>“Eğer Dondarrion’la birlikteyse...”</p>

    <p>“Değil. Alyn bundan emin. Dondarion’ın adamları da Tazı’yı arıyormuş. Tuzçukuru’nda yaptığı şeyler için onu asacaklarını duyurmuşlar. Tuzçukuru’nda olanlar onların marifeti değil. Bu söylentiyi, kasabalıları Beric’e ve onun kardeşliğine karşı kışkırtabilmek umuduyla Lord Randyll yaydı. Sıradan insanlar Beric’i koruduğu sürece, Randyll yıldırım lordunu asla ele geçiremeyecek. Bir de, Taşyürek denen kadının liderlik ettiği şu diğer çete var... rivayete göre kadın, Beric’in sevgilisiymiş. Güya Freyler tarafından asılmış ama Dondarrion onu öpmüş ve hayata döndürmüş. Kadın artık ölemiyormuş, tıpkı Beric gibi.” Brienne haritayı inceledi. “Eğer Clegane en son Tuzçukuru’nda görüldüyse, adamın izlerini bulacağımız yer orası.”</p>

    <p>“Tuzçukuru’nda, kalesinde saklanan yaşlı bir şövalyeden başka kimse kalmamış. Alyn böyle söylüyor.”</p>

    <p>“Yine de, bir başlangıç yeri olur.”</p>

    <p>“Bir adam var,” dedi Sör Hyle. “Bir rahip. Senin gelişinden bir gün önce benim kapılarımdan geçti. Adı Meribald. Nehir topraklarında doğmuş, nehir topraklarında büyümüş ve bütün hayatı boyunca burada hizmet vermiş. Yarın, nehir topraklarını dolaşmak için yola çıkıyor, her seferinde Tuzçukuru’na da uğrar. Onunla gitmeliyiz.”</p>

    <p>Brienne sert bir şekilde yukarı baktı. “Biz?”</p>

    <p>“Ben de seninle geliyorum.”</p>

    <p>“Gelmiyorsun.”</p>

    <p>“Pekâlâ, Rahip Meribald’la birlikte Tuzçukuru’na gidiyorum. Sen ve Podrick hangi kahrolası yere gitmek istiyorsanız gidebilirsiniz.”</p>

    <p>“Lord Randyll yine beni takip etmeni mi emretti?”</p>

    <p>“Senden uzak durmamı emretti. Lord Randyll, şöyle sert ve sağlam bir tecavüzün sana yarar sağlayacağını düşünüyor.”</p>

    <p>“Öyleyse neden benimle gelmek istiyorsun.”</p>

    <p>“Seçeneklerim seninle gelmek ya da kapı görevine geri dönmekti.”</p>

    <p>“Eğer lordun emir verdiyse...”</p>

    <p>“O artık benim lordum değil.”</p>

    <p>Brienne şaşırdı. “Lordun hizmetinden ayrıldın mı?”</p>

    <p>“Lordumuz, artık kılıcıma ya da kibrime ihtiyaç duymadığı konusunda beni bilgilendirdi. İkisi de aynı kapıya çıkar. Bundan böyle bağımsız bir şövalyenin maceralı hayatının tadını çıkaracağım... ama Sansa Stark’ı gerçekten bulursak, ödüllendirileceğimizi düşünüyorum.”</p>

    <p><em>Bu için içinde altın ve arazi görüyor.</em> “Benim niyetim kızı kurtarmak, satmak değil. Bir yemin ettim.”</p>

    <p>“Ben bir yemin ettiğimi hatırlamıyorum.”</p>

    <p>“İşte bu yüzden benimle gelmeyeceksin.”</p>

    <p>Ertesi gün, güneş doğarken kasabadan ayrıldılar.</p>

    <p>Tuhaf bir kafileydi: Sör Hyle kızıl bir süvari atının sırtındaydı, Brienne de uzun boylu boz kısrağının. Podrick Payne çökük sırtlı bineğini sürüyordu ve Rahip Meribald iki buçuk metrelik demir uçlu bir sırıkla onların yanında yürüyordu, adamın arkasından küçük bir eşek ve iri bir köpek geliyordu. Eşeğin taşıdığı yük o kadar ağırdı ki, Brienne hayvanın sırtının kırılacağından korkuyordu. Rahip Meribald, Bakire Havuzu’nun kapılarında, “Nehir topraklarındaki fakirler ve açlar için yiyecek,” demişti. “Tohumlar, kuru yemişler, kurutulmuş meyveler, yulaf, un, arpa esneği ve Soytarı Kapısı’ndaki handan aldığım üç tekerlek sarı peynir. Benim için tuzlu balık, Köpek için tuzlu et... ah, bir de tuz. Soğanlar, havuçlar, turplar, iki çuval fasulye, dört çuval arpa ve dokuz çuval portakal. Portakala karşı zaafım olduğunu itiraf ediyorum. Bunları bir denizciden aldım ve korkarım ki ilkbahara kadar yiyeceğim son portakallar bunlar olacak.”</p>

    <p>Meribald, septsiz bir rahipti. İnanç’ın hiyerarşisinde, bir yalvaran kardeşten sadece bir basamak yukarıdaydı. Onun gibi yüzlercesi vardı; bir küçük köyden diğerine gidip ayinlere liderlik etmek, evlilik törenleri düzenlemek ve günahları bağışlamak gibi görevleri olan hırpani bir grup. Rahibin ziyaret ettiği insanlardan, onu beslemeleri ve barındırmaları bekleniyordu ama onlar da Meribald kadar fakirdi. Bu yüzden rahip, gittiği yerlerde, ev sahiplerine yük olmaksızın uzun süre kalamıyordu. Bazen, bazı iyi yürekli hancılar, onun mutfakta ya da ahırda uyumasına izin veriyordu. Rahibin misafirperverlik göreceğini bildiği septler, hisarlar ve hatta birkaç kale de vardı. Yakınlarda bu çeşit yerler olmadığında, rahip ağaçların altında ya da çalıların dibinde uyuyordu. “Nehir topraklarında çok güzel çalılıklar vardır,” dedi Meribald. “En yaşlı olanlar en iyi olanlardır. Hiçbir şey, yüz yaşındaki bir çalıyı geçemez. İnsan onlardan birinin içinde, bir handa uyuyormuşçasına rahat uyuyabilir, üstelik bitlerden korkmasına da gerek olmaz.”</p>

    <p>Rahip ne okuyabiliyor ne de yazabiliyordu, bunu yolda neşeli bir şekilde itiraf etmişti. Bununla birlikte yüzlerce dua biliyor ve <em>Yedi Köşeli Yıldız</em>’ın uzun paragraflarını ezbere okuyabiliyordu, küçük köylerde gerekli olan şey de buydu. Meribald’ın rüzgâr yanığı yüzünde yara izleri vardı, saçları gür ve griydi, gözlerinin kenarları çizgiliydi. Bir seksen boyunda iri bir adam olmasına rağmen, onu olduğundan çok daha kısa gösteren kambur bir yürüyüş tarzı vardı. Elleri büyük ve kayış gibiydi, parmak eklemleri kırmızıydı, tırnakları pisti. Adamın ayakları, Brienne’in o güne kadar gördüğü en büyük ayaklardı; çıplak, kara ve boynuz kadar sert.</p>

    <p>“Yirmi yıldır bir kez bile ayakkabı giymedim,” dedi rahip, Brienne’e. “İlk sene, ayaklarımda parmaktan çok su kesesi vardı ve ne zaman sert bir taşa bassam, topuklarım domuz gibi kanardı. Lakin dua ettim ve Yukarıdaki Kunduracı ayaklarımı köseleye çevirdi.”</p>

    <p>“Yukarıda kunduracı filan yok,” diye itiraz etti Podrick.</p>

    <p>“Var delikanlı... ama sen onu başka bir isimle anıyor olabilirsin. Söyle bana, yedi tanrının hangisini en çok seversin?”</p>

    <p>Podrick bir an bile tereddüt etmeden, “Savaşçı,” dedi.</p>

    <p>Brienne boğazını temizledi. “Akşamgüneşi’ndeki rahibimiz yalnızca tek tanrı olduğunu söylerdi.”</p>

    <p>“Yedi yüzü olan bir tek tanrı. Öyledir leydim, bunun altını çizmekte haklısınız. Lakin sıradan insanlar için, Yegâne Olan Yedi’nin gizemini anlamak kolay değildir. Ben basit bir adamım, bu yüzden yedi tanrıdan bahsederim.” Meribald tekrar Podrick’e döndü. “Savaşçı’yı sevmeyen bir çocukla hiç karşılaşmadım. Ama ben yaşlıyım ve yaşlı olduğum için Demirci’yi severim. Onun işçiliği olmasaydı, Savaşçı neyi savunacaktı? Her kasabanın ve her kalenin bir demircisi vardır. Ekinlerimizi ekebilmemiz için sabanlar yaparlar, gemilerimizi inşa ederken kullanmamız için çiviler yaparlar, sadık atlarımızın ayaklarını korumamız için nallar yaparlar, lordlarımızın parlak kılıçlarını yaparlar. Bir demircinin değerinden hiç kimse kuşku duyamaz, bu yüzden Yedi’den birini onun adıyla anarız fakat Demirci yerine Çiftçi, Balıkçı, Marangoz ya da Kunduracı da diyebilirdik. Ne iş yaptığı önemli değil. Önemli olan, iş yapıyor olması. Baba hükmeder, Savaşçı dövüşür, Demirci çalışır ve hepsi birlikte insanlar için en uygun olan şeyleri ifa ederler. Demirci nasıl tanrının yüzlerinden biriyse, Kunduracı da Demirci’nin yüzlerinden biridir. Benim duamı duyan ve ayaklarımı iyileştiren oydu.”</p>

    <p>“Tanrılar merhametlidir,” dedi Sör Hyle kuru bir sesle. “Ama sadece ayakkabılarını giyip meseleyi çözebilecekken, neden tanrıları rahatsız edesin?”</p>

    <p>“Yalın ayak yürümek benim kefaretimdi. Kutsal rahipler bile günah işleyebilir ve benim iradem çok zayıftı. Gençtim ve hayat doluydum. Ve kızlar... eğer yaşadığın kasabanın dışına çıktığını gördüğün tek adam oysa, bir rahip bile bir prens kadar kahraman görünebilir. Onlara <em>Yedi Köşeli Yıldız</em>’dan bölümler okurdum. Bakire’nin Kitabı en etkili olandı. Ah, ben ayakkabılarımı atmadan önce günahkâr bir adamdım. Çiçeğini kopardığım bakireleri düşünmek beni utandırıyor.”</p>

    <p>Brienne eyerinde huzursuzca kıpırdandı; Yüksek Bahçe’nin duvarlarının altındaki kampı ve Sör Hyle ile diğer şövalyelerin, Brienne’le ilk kimin yatacağına dair girdiği bahsi hatırlamıştı.</p>

    <p>“Biz bir bakireyi arıyoruz,” diye itiraf etti Podrick. “On üç yaşında soylu bir kız, kızıl saçlı.”</p>

    <p>“Haydutları aradığınızı sanıyordum.”</p>

    <p>“Onları da arıyoruz,” dedi Podrick.</p>

    <p>“Yolcuların çoğu o tür adamlardan uzak durmaya çalışır ama siz onları arıyorsunuz,” dedi Meribald.</p>

    <p>“Sadece bir haydut arıyoruz,” dedi Brienne. “Tazı.”</p>

    <p>“Evet, Sör Hyle söyledi. Yedi seni korusun çocuk. O adamın arkasında, katledilmiş bebeklerden ve tecavüze uğramış kızlardan oluşan bir iz olduğu söyleniyor. Ona Tuzçukuru’nun Deli Köpeği dendiğini duydum. İyi bir insanın öyle bir yaratıkla ne işi olur?”</p>

    <p>“Podrick’in bahsettiği kız onun yanında olabilir.”</p>

    <p>“Gerçekten mi? Öyleyse zavallı kız için dua etmeliyiz.”</p>

    <p><em>Ve benim için,</em> diye düşündü Brienne, <em>benim için de bir dua lütfen. Yaşlı Hatun’dan, fenerini yukarı kaldırmasını ve beni Leydi Sansa’ya götürmesini iste. Savaşçı’dan, Leydi Sansa’yı koruyabilmem için kollarıma kuvvet vermesini iste.</em> Ama bunları yüksek sesle söylemedi; Hyle Hunt’ın duyabileceği ve Brienne’in kadınsı zayıflığıyla dalga geçebileceği bir yerde söyleyemezdi.</p>

    <p>Rahip Meribald yayanken ve adamın eşeği o kadar ağır bir yük taşırken, kafile gün boyunca çok yavaş ilerledi. Batıya doğru uzanan ana yolu kullanmadılar. Bir zamanlar, Brienne ve Sör Jaime o yoldan birlikte geçmişlerdi, yolun diğer tarafından gelmişler ve Bakire Havuzu’nu talan edilmiş bir halde bulmuşlardı, kasaba cesetlerle doluydu. Kafile o yol yerine, Yengeç Koyu’nun kıyısını takip ederek kuzeydoğuya doğru giden patikaya saptı. Eğri büğrü patika o kadar dardı ki, Sör Hyle’ın kıymetli haritalarının ikisinde de görünmüyordu. Bakire Havuzu’nun bu tarafında, Kırıkpençe Burnu’nun dik tepelerinden, kara bataklıklarından ve çam ormanlarından eser yoktu. Kafilenin geçtiği araziler alçak ve ıslaktı; mavi gri bir gökyüzünün altında, kum tepeciklerinden ve tuz bataklıklarından ibaret bir boşluk. Yol zaman zaman sazlıkların ve metcezir gölcüklerinin arasında kayboluyor ve ancak bir mil sonra tekrar ortaya çıkıyordu. Yanlarında Meribald olmasaydı kesinlikle kaybolurlardı, Brienne bunu biliyordu. Zemin genelde yumuşaktı, rahip bazı yerlerde önden gidiyor ve ayak basabileceklerinden emin olmak için sırığıyla zemini yokluyordu. Etrafta fersahlar boyunca tek ağaç yoktu. Sadece deniz, gökyüzü ve kum vardı.</p>

    <p>Yeryüzünde, Tarth’tan bu kadar farklı bir arazi daha olamazdı. Tarth’ın dağları, şelaleleri, yüksek çayırları ve gölgeli vadileri vardı ama Brienne bu yerin de kendine özgü bir güzelliği olduğunu düşündü. Kurbağalar ve çekirgelerle dolu onlarca dereden geçtiler, koyun üzerinde uçan deniz kırlangıçlarını seyrettiler, kum tepeciklerinden seslenen çullukları duydular. Bir seferinde, yollarına bir tilki çıktı ve Meribald’ın köpeğini çılgınca havlattı.</p>

    <p>İnsanlar da vardı. Bazıları, sazların arasında çamur ve samandan inşa edilmiş evlerde yaşıyordu. Diğerleri, evlerini, kum tepeciklerine çakılmış ince kazıkların üstüne kurmuştu ve koyda deri kayıklarla balık tutuyordu. İnsanların çoğu, kendilerininkinden başka bütün insan topluluklarından uzakta, yalnız yaşıyormuş gibi görünüyordu. Utangaç bir halka benziyorlardı ama öğlene doğru rahibin köpeği tekrar havlamaya başladı ve sazlıkların içinden üç kadın çıktı. Meribald’a midyelerle dolu bir sepet verdiler, rahip de midyelerin karşılığında kadınlara birer portakal verdi. Midyeler bu dünyada çamur kadar sıradandı ama portakal az bulunur ve pahalı bir şeydi. Kadınlardan biri çok yaşlıydı, biri hamileydi ve biri, ilkbaharda açan bir çiçek kadar taze ve güzel bir kızdı. Meribald, kadınları günah çıkarmaları için kafilenin uzağına götürdüğünde, Sör Hyle güldü ve, “Görünüşe göre tanrılar bizimle birlikte yürüyor,” dedi. “En azından Bakire, Anne ve Yaşlı Hatun.” Podrick öyle şaşkın görünüyordu ki Brienne çocuğa hayır demek zorunda kaldı, onlar sadece üç bataklık kadınıydı.</p>

    <p>Daha sonra, yolculuklarına kaldıkları yerden tekrar başladıklarında, Brienne, Meribald’a döndü. “Bu insanlar Bakire Havuzu’ndan sadece bir gün uzakta yaşıyor, buna rağmen savaş onlara hiç dokunmamış,” dedi.</p>

    <p>“Dokunulacak bir şeyleri yok leydim. Onların hazineleri deniz kabukları, taşlar ve deri kayıklardan ibaret. En iyi silahları, paslı demir bıçaklardır. Onlar doğar, yaşar, sever ve ölür. Topaklarının Lord Mooton tarafından yönetildiğini bilirler ama çok azı onu bir kez olsun görmüştür. Nehirova ve Kral Toprakları, bu insanlar için sadece birer isimdir.”</p>

    <p>“Ama tanrıları biliyorlar,” dedi Brienne. “Bu sizin marifetiniz sanırım. Kaç zamandır nehir topraklarını dolaşıyorsunuz?”</p>

    <p>“Yakında kırk yıl olacak,” dedi rahip ve adamın köpeği gürültüyle havladı. “Bakire Havuzu’ndan Bakire Havuzu’na turum yarım yıl kadar sürer, bazen daha uzun. Fakat Üç Dişli Mızrak’ı bildiğimi söyleyemem. Büyük lordların kalelerini sadece uzaktan görürüm ama pazar kasabalarını, hisarları, bir ismi bile olmayan küçük köyleri, çalılıkları, tepeleri, susamış bir adamın su içebileceği dereleri ve sığınabileceği mağaraları bilirim. Sıradan insanların kullandığı yolları ve deri haritalarda görünmeyen eğri büğrü, çamurlu patikaları da bilirim.” Rahip güldü. “Bilmek zorundayım. Ayaklarım o yolların her milini en az on kez yürüdü.”</p>

    <p><em>Arka yollar haydutların kullandığı yollar, mağaralar da aranılan adamlar için ideal saklanma yerleri.</em> Brienne, Sör Hyle’ın bu adamı nereden tanıdığını merak ederek şüpheyle ürperdi. “Yalnız bir hayatınız olmalı rahip.”</p>

    <p>Yedi her zaman benimle,” dedi Meribald, “ayrıca sadık hizmetkârım ve Köpek var.”</p>

    <p>“Köpeğinizin bir adı var mı?” diye sordu Podrick Payne.</p>

    <p>“Olmalı,” dedi Meribald, “ama o benim köpeğim değil. O değil.”</p>

    <p>Köpek havladı ve kuyruğunu salladı. İri ve tüylü bir yaratıktı, en az altmış beş kilo olmalıydı ama dost canlısı bir hayvandı.</p>

    <p>“Bu köpek kime ait?” diye sordu Podrick.</p>

    <p>“Kendine ve Yedi’ye,” dedi Meribald. “Adına gelince, bana adının ne olduğunu söylemedi. Ben de ona Köpek diyorum.”</p>

    <p>“Ah.” Podrick’in, adı Köpek olan bir köpekten ne çıkaracağını bilemediği çok açıktı. Bir süre düşündü ve sonra, “Küçükken benim de bir köpeğim vardı,” dedi. “Ona Kahraman derdim.”</p>

    <p>“Öyle miydi?”</p>

    <p>“Nasıl yani?”</p>

    <p>“Kahraman mıydı?”</p>

    <p>“Hayır. Ama iyi bir köpekti. Öldü.”</p>

    <p>“Köpek, yollarda güvende olmamı sağlıyor. Böylesine zor zamanlarda bile. Köpek yanımdayken, ne kurtlar ne de haydutlar beni taciz etmeye yelteniyor.” Rahip kaşlarını çattı. “Kurtlar son zamanlarda iyice azdı. Bunca yıldır gördüğüm en büyük sürüde bir düzineden az kurt vardı ama şimdi Üç Dişli Mızrak boyunca yüzlerce kurttan oluşan büyük sürüler dolaşıyor.”</p>

    <p>“Onlara bizzat rastladınız mı?” diye sordu Sör Hyle.</p>

    <p>“Yedi beni korudu, bundan esirgendim ama geceleri kurtların sesini duydum, yalnızca bir kez de değil. Çok fazla ses... insanın kanını donduran sesler. O sesler Köpek’i bile titretiyor ki Köpek onlarca kurt öldürdü.” Rahip, köpeğin başını okşadı. “Bazıları onların şeytan olduğunu söylüyor. Sürünün lideri, canavar gibi bir dişi kurtmuş. Amansız, gri ve kocaman bir gölgeymiş. Yaban öküzlerini tek başına devirebiliyormuş. Hiçbir tuzak ya da kapan onu durduramıyormuş çünkü dişi kurt ne çelikten ne de ateşten korkuyormuş. Üstüne çıkmayı deneyen erkek kurtları öldürüyormuş ve insan etinden başka bir et yemiyormuş.”</p>

    <p>Sör Hyle Hunt güldü. “Sonunda becerdin rahip. Zavallı Podrick’in gözleri haşlanmış yumurta kadar büyüdü.”</p>

    <p>“Büyümedi,” dedi Podrick öfkeyle. Köpek havladı.</p>

    <p>O gece kum tepelerinde kamp kurdular. Brienne ateş yakmak istedi. Podrick’i, dalgaların kıyıya sürüklediği dalları toplaması için sahile gönderdi ama çocuk boş ellerle geri döndü, dizlerine kadar çamura bulanmıştı. “Deniz çekilmiş sör, leydim. Su yok, sadece çamur var.”</p>

    <p>“Çamurdan uzak dur çocuk,” dedi Rahip Meribald. “Çamur, yabancıları sevmez. Eğer yanlış yere yürürsen, çamur açılır ve seni yutar.”</p>

    <p>“Altı üstü <em>çamur,</em>” diye ısrar etti Pod.</p>

    <p>“Ta ki ağzını doldurup burun deliklerinden içeri girmeye başlayana kadar. Sonra çamur, ölümdür.” Rahip, sözlerindeki soğukluğu yok etmek için gülümsedi. “Şu çamuru temizle ve bir dilim portakal ye delikanlı.”</p>

    <p>Ertesi gün de hemen hemen aynıydı. Tuzlu balık ve daha fazla portakal dilimiyle kahvaltı ettiler ve güneş tam olarak doğmadan önce yola düştüler. Önlerinde pembe, arkalarında mor bir sema vardı. Köpek, her saz kümesini koklayarak ve bazılarının üstüne işemek için durarak önden yürüdü; yolu Meribald kadar iyi biliyormuş gibi görünüyordu. Dalgalar yükselirken, sabah havasında deniz kırlangıçlarının sesi titredi.</p>

    <p>Öğlene yakın, küçük bir köyde durdular. Gördükleri ilk köy buydu, küçük bir derenin üzerinde sekiz tane kazıklı ev yükseliyordu. Erkekler balığa çıkmıştı ama kadınlar ve küçük erkek çocuklar, evlerden sarkan ip merdivenleri kullanarak aşağı indiler ve dua etmek için Rahip Meribald’ın etrafında toplandılar. Ayinden sonra, rahip köylülerin günahlarını bağışladı ve onlara biraz turp, bir çuval fasulye ve kıymetli portakallarından ikisini bıraktı.</p>

    <p>Tekrar yola çıktıklarında, “Bu gece sırayla nöbet tutsak iyi olur dostlarım,” dedi Meribald. “Köylüler, eski gözcü kulesinin batısındaki kum tepelerinin etrafında dolaşan üç ıskarta gördüklerini söylediler.”</p>

    <p>“Sadece üç mü?” Sör Hyle gülümsedi. “Üç adam, bizim kılıç kadınımıza bal gibi gelir. Zaten silahlı adamlara yanaşmazlar.”</p>

    <p>“Eğer açlıktan ölmüyorlarsa,” dedi rahip. “Bu bataklıklarda yiyecek vardır ama sadece nereye bakacağını bilen insanlar için. Bu adamlar buralara yabancı, onlar bir mücadelenin sağ kalanları. Eğer bize yanaşacak olurlarsa sör, size yalvarıyorum, onları bana bırakın.”</p>

    <p>“Onlara ne yapacaksın?”</p>

    <p>“Besleyeceğim. Onları bağışlayabilmem için günahlarını itiraf etmelerini isteyeceğim. Onlara bizimle birlikte Sessiz Ada’ya gelmelerini söyleyeceğim.”</p>

    <p>“Bu, biz uyurken boğazlarımızı kesmelerini söylemenizle aynı şey,” dedi Hyle Hunt. “Lord Randyll’in, ıskartalarla baş etmek için daha iyi bir yöntemi var... çelik ve kendir ip.”</p>

    <p>“Sör? Leydim?” dedi Podrick. “Iskarta, bir haydut mudur?”</p>

    <p>“Az çok,” diye cevapladı Brienne.</p>

    <p>Rahip Meribald aynı fikirde değildi. “Çoktan daha az. Çeşit çeşit haydut vardır, tıpkı çeşit çeşit kuş olduğu gibi. Bir çulluğun da, bir deniz kartalının da kanatları vardır ama ikisi aynı değildir. Şarkıcılar, iyi adamların şeytani bir lordla mücadele etmek için yasaların dışına çıktığını anlatmayı sever ama haydutların çoğu yıldırım lorduna değil, şu yağmacı Tazı’ya benzer. Onlar açgözlülükle müteharrik, habasetle bozulmuş, şeytani adamlardır. Tanrıları hor görür, yalnızca kendilerini düşünürler. Iskartalar da onlar kadar tehlikeli olabilirler ama merhametimizi daha çok hak ederler. Hemen hemen hepsi, alt tabakadan gelen basit adamlardır. Bir lord gelip de onları savaşa götürene kadar, evlerinin en fazla bir mil uzağına gitmişlerdir. Kötü ayakkabılar ve kötü kıyafetler giyerek o lordun sancağının altında yürürler. Çoğu zaman bir oraktan, keskinleştirilmiş bir çapadan ya da bir taşı bir sopaya bağlayarak bizzat yaptıkları tokmaktan başka silahları yoktur. Kardeşler kardeşlerle, oğullar babalarla, arkadaşlar arkadaşlarla yürür. Şarkıları ve hikâyeleri duymuşlardır; bu yüzden, görecekleri mucizelerin, kazanacakları şöhretin ve zenginliğin hayalini kurarak hevesli yüreklerle yola düşerler. Savaş güzel bir macera gibi görünür, bütün hayatları boyunca görebilecekleri en büyük macera.</p>

    <p>Sonra savaşın tadını alırlar.</p>

    <p>Bazıları o tek tadışla kırılır. Diğerleri yıllarca dayanır, sonunda katıldıkları mücadelelerin sayısını unuturlar ama yüz mücadeleden sağ çıkmış bir adam bile, yüz birinci mücadelesinde kırılabilir. Kardeşler kardeşlerinin ölümünü izler. Babalar oğullarını kaybeder. Arkadaşlar, bir baltayla biçilmiş arkadaşlarının, iç organlarını bedenlerinin içinde tutmaya çalışmalarını seyreder.</p>

    <p>Onları oraya götüren lordun katledilişini görür ve başka bir lordun, onların artık ona ait olduğunu söylediğini duyarlar. Bir yara alır ve daha o yara iyileşmeden yeni bir yaraya sahip olurlar. Yemekleri her zaman kıttır. Ayakkabıları yürümekten parçalanır. Kıyafetleri yırtılır ve çürür. O adamların yarısı, kirli su içmekten altlarına pislerler.</p>

    <p>Yeni bir çizme, daha sıcak tutan bir pelerin ya da paslı bir miğfer istediklerinde, bunları cesetlerden almak zorundadırlar. Çok zaman geçmeden yaşayanlardan da çalmaya başlarlar; topraklarında savaştıkları insanlardan, tıpkı eskiden onlar gibi olan adamlardan. O insanların koyunlarını keser ve tavuklarını çalarlar. Sonra, o insanların kızlarını da çalmalarına sadece bir adım vardır. Bir gün etraflarına bakarlar ve bütün arkadaşlarının, bütün akrabalarının gittiğini fark ederler; hiç tanımadıkları bir sancağın altında, yabancıların yanında savaşmaktadırlar. Nerede olduklarını ya da evlerine nasıl geri döneceklerini bilmezler. Uğruna savaştıkları lord onların adını bile bilmez ama işte oradadır; toplanmaları için bağırır, ellerindeki mızraklarla, tırpanlarla ve keskinleştirilmiş çapalarla bir hat oluşturmaları ve direnmeleri için bağırır. Sonra şövalyeler gelir; çeliğe bürünmüş yüzsüz adamlar. Ve şövalyelerin taarruzunun çelik gümbürtüsü, dünyayı doldurmuş gibi görünür...</p>

    <p>Ve adam kırılır.</p>

    <p>Döner ve koşar. Ya da mücadeleden sonra cesetlerin üstünde sürünerek uzaklaşır. Ya da gecenin karanlığında gizlice kaçar ve saklanacak bir yer bulur. O sırada eve dair bütün düşünceler kaybolmuştur. O adam için krallar, lordlar ve tanrılar, onun bir gün daha yaşamasını sağlayacak bir parça bozuk etten ya da korkularını birkaç saat için dindirecek bir matara kötü şaraptan daha önemsizdir. Iskarta günden güne, yemekten yemeğe yaşar, artık insandan çok bir hayvandır. Leydi Brienne yanılmıyor. Bunun gibi zamanlarda, bir yolcu ıskartalara dikkat etmelidir... ama aynı zamanda onlara acımalıdır.”</p>

    <p>Meribald’ın sözleri bittiğinde, küçük kafilenin üstüne derin bir sessizlik çöktü. Brienne, bir keçi söğüdü kümesinin yapraklarını hışırdatan rüzgârı ve bir dalgıçkuşunun uzaklardan gelen çığlığını duyabiliyordu. Rahiple eşeğin yanında, dilini dışarı sarkıtmış bir halde yürüyen Köpek’in kesik kesik soluk alıp verişini duyabiliyordu. Sessizlik uzadıkça uzadı, sonunda Brienne, Meribald’a, “Sizi savaşa götürdüklerinde kaç yaşındaydınız?” diye sordu.</p>

    <p>“Ah, şu sizin oğlandan daha büyük değildim,” dedi Meribald. “Doğruyu söylemek gerekirse savaş için çok küçüktüm ama bütün ağabeylerim gidiyordu ve ben arkada kalamazdım. William onun yaveri olabileceğimi söyledi. Will şövalye değildi gerçi; handan çaldığı bir mutfak bıçağıyla silahlanmış bir bulaşıkçıydı. Basamaktaşı’nda öldü ve bir darbe bile indirmedi. Onun işini bitiren yüksek ateşti, ağabeyim Robin de öyle öldü. Owen, kafasını ikiye ayıran bir gürz darbesiyle can verdi. Owen’ın arkadaşı Jon Pox da tecavüz suçuyla asıldı.”</p>

    <p>“Dokuzmetelik Kralları’nın Savaşı mı?” diye sordu Hyle Hunt.</p>

    <p>“Savaşa bu adı verdiler ama ben ne bir kral gördüm ne de bir metelik kazandım. Ama bir savaştı. Hepsi buydu.”</p>
  </div>
</body>
</html>
