<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Uzakta, şafak çizgisinin üzerinde yanan belli belirsiz ışık, deniz sisinin içinde pırıldıyordu.</p>

    <p>“Bir yıldıza benziyor,” dedi Arya.</p>

    <p>“Evin yıldızı,” dedi Denyo.</p>

    <p>Denyo’nun babası bağırarak emirler verdi. Denizciler geminin üç uzun direğine tırmandılar, halatlar boyunca ilerlediler ve mor yelkenleri boğarak onların yüzeylerini küçülttüler. Aşağıda, kürekçiler, iki muazzam kürek sırasına bütün güçleriyle asıldılar. <em>Titan’ın Kızı</em> isimli kadırga sancağa yatıp dönmeye başlarken güverteler gıcırdayarak sarsıldı.</p>

    <p><em>Evin yıldızı.</em> Arya, bir kâse meyve taşıyan genç bir kız şeklindeki altın yaldızlı gemibaşı heykeline tutunarak güvertede durdu. Yarım kalp atışlık bir zaman için, ileride görünen yerin onun evi olduğuna inandı.</p>

    <p>Ama bu <em>aptalcaydı.</em> Onun evi gitmişti, annesi ve babası ölmüştü, Sur’daki Jon Kar dışında bütün kardeşleri katledilmişti. Arya’nın gitmek istediği yer Sur’du. Bu kadarını kaptana da <em>söylemişti</em> ama demir sikke bile adamı ikna edememişti. Arya, varmak için yola düştüğü yerleri asla bulamıyordu. Yoren onu Kışyarı’na götüreceğine dair söz vermişti ama Arya kendini Harrenhal’da bulmuştu, Yoren de mezarda. Nehirova’ya gitmek için Harrenhal’dan kaçtığında; Lem, Anguy ve Yediler’in Tom’u onu esir alıp tepe mağarasına sürüklemişti. Arya sonra Tazı tarafından kaçırılmış ve İkizler’e götürülmüştü. Tazı’yı nehrin yanında ölüme terk etmiş ve Kıyıdaki Doğugözcüsü’ne gitmenin bir yolunu bulmak umuduyla Tuzçukuru’na gitmişti, ancak...</p>

    <p><em>Braavos o kadar da kötü olmayabilir.</em> Syrio, Braavosluydu, Jaqen da orada olabilirdi. Arya’ya demir sikkeyi Jaqen vermişti. Jaqen, Syrio gibi gerçek bir dost değildi ama dostların Arya’ya ne hayrı dokunmuştu ki? <em>İğne’ye sahip olduğum sürece dosta ihtiyacım yok.</em> Başparmağının ucuyla kılıcın pürüzsüz kabza topuzunu okşadı, dilek dileyecekti...</p>

    <p>Dürüst olmak gerekirse Arya ne dileyeceğini bilmiyordu, şu uzaktaki ışığın altında onu nelerin beklediğini bilmediği gibi. Kaptan onu gemiye almıştı ama onunla konuşmak için hiç vakti yoktu. Mürettebatın bir kısmı ondan uzak durmuştu ama diğerleri ona hediyeler vermişti; gümüş bir çatal, parmaksız eldivenler, deri yamalı yün bir şapka. Bir adam ona denizci düğümü atmayı öğretmişti. Bir diğeri minik kadehlerde ateş şarabı ikram etmişti. Dostane olanlar, parmaklarıyla göğüs kafeslerine vurmuş ve Arya tekrar edene kadar defalarca isimlerini söylemişlerdi ama hiçbiri onun adını sormayı düşünmemişti. Ona Tuzlu diyorlardı; gemiye Üç Dişli Mızrak’ın ağzının yakınlarındaki Tuzçukuru’nda bindiği için. Arya’ya göre bu, herhangi bir isim kadar iyiydi.</p>

    <p>Gece yıldızlarının sonuncusu kayboldu... geminin tam önündeki iki yıldız dışında. “Artık <em>iki</em> yıldız var.”</p>

    <p>“İki göz,” dedi Denyo. “Titan bizi görüyor.”</p>

    <p><em>Braavos’un Titan’ı.</em> Kışyarı’nda, Yaşlı Dadı onlara Titan’la ilgili hikâyeler anlatırdı. Titan dağlar kadar büyük bir devdi. Braavos ne zaman tehlikeye düşse, Titan gözlerindeki ateşi uyandırırdı, düşmanları ezmek için denizin içine yürüdüğünde, heykelin taştan kolları ve bacakları gümbürderdi. “Braavoslular onu, küçük ve soylu kızların pembe etiyle besler,” diye bitirirdi Yaşlı Dadı. Sansa aptalca ciyaklardı. Fakat Üstat Luwin, Titan’ın yalnızca bir heykel olduğunu söylerdi ve Yaşlı Dadı’nın anlatıları yalnızca hikâyelerdi.</p>

    <p><em>Kışyarı yandı ve düştü,</em> diye hatırlattı Arya kendine. Yaşlı Dadı ve Üstat Luwin ölmüştü, büyük ihtimalle Sansa da öyle. Onları düşünmenin bir faydası yoktu. <em>Bütün insanlar ölmeli.</em> Jaqen H’ghar’ın demir sikkeyi verirken öğrettiği sözlerin anlamı buydu. Tuzçukuru’ndan ayrıldıklarından bu yana, Arya başka Braavos kelimeleri de öğrenmişti; <em>lütfen, teşekkür ederim, deniz, yıldız</em> ve <em>ateş şarabı</em>’nın karşılıkları. Ama Arya bu kelimeleri, <em>bütün insanların ölmesi gerektiğini</em> bilerek öğrenmişti. Kız’ın mürettebatının çoğu, Eski Şehir’de, Kral Toprakları’nda ve Bakire Havuzu’nda geçirdikleri gecelerde az buçuk Ortak Dil öğrenmişti fakat yalnızca kaptan ve oğulları bu dili Arya’yla konuşacak kadar iyi biliyordu. Denyo, kaptanın oğullarının en küçüğüydü, babasının kamarasıyla ilgilenen ve en büyük ağabeyine hesap işlerinde yardım eden on iki yaşında, tıknaz, neşeli bir çocuktu.</p>

    <p>“Umarım şu sizin Titan aç değildir,” dedi Arya çocuğa.</p>

    <p>“Aç mı?” dedi Denyo kafası karışmış bir halde.</p>

    <p>“Sorun değil.” Titan <em>gerçekten</em> küçük kızların pembe etlerini yiyor olsa bile, Arya’nın ondan korkmasına gerek yoktu. Arya cılız bir şeydi, bir dev için uygun bir yemek olmazdı, üstelik neredeyse on bir yaşındaydı, yetişkin bir kadın sayılırdı. <em>Ve Tuzlu, soylu da değil.</em> “Titan, Braavos’un tanrısı mı?” diye sordu. “Yoksa Yedi’ye mi inanıyorsunuz?”</p>

    <p>“Braavos’ta bütün tanrılar saygı görür.” Kaptanın oğlu şehrinden bahsetmeyi, babasının gemisinden bahsetmeyi sevdiği kadar seviyordu. “Burada sizin Yedi’nizin bir septi var, Denizin Ötesindeki Sept, ama orada yalnızca Batıdiyarlı denizciler ibadet eder.”</p>

    <p><em>Onlar benim Yedi’m değil. Onlar annemin tanrılarıydı ve İkizlerde Freyler’in onu katletmesine izin verdiler.</em> Arya, Braavos’ta, kalbinde büvet ağacı olan bir tanrı korusu bulup bulamayacağını merak etti. Denyo bunu bilebilirdi ama Arya soramazdı. Tuzlu, Tuzçukurluydu ve Tuzçukurlu bir kız kuzeyin eski tanrılarıyla ilgili ne bilirdi? <em>Eski tanrılar öldü,</em> dedi kendine, <em>annem, babam, Robb, Bran, Rickon, hepsi öldü.</em> Babasının uzun zaman önce, <em>soğuk rüzgârlar estiğinde yalnız kurt ölür ama sürü yaşamaya devam eder,</em> dediğini hatırladı. <em>Tamamen yanlış anlamış.</em> Arya, yalnız kurt, hâlâ yaşıyordu ama kurt sürüsü yakalanmış, katledilmiş ve yüzülmüştü.</p>

    <p>“Ay Ozanları bizi buraya, Valyria ejderhalarının bulamayacağı bu sığınağa getirdi,” dedi Denyo. “Onlarınki en büyük tapınaktır. Biz Suların Babası’na da itibar ederiz ama onun evi, o ne zaman yeni bir eş alsa baştan inşa edilir. Diğer tanrılar şehrin ortasındaki adada, birlikte ikamet ederler. Orası... Çok Yüzlü Tanrı’yı bulacağın yerdir.”</p>

    <p>Titan’ın gözleri şimdi birbirinden daha uzak ve daha parlak görünüyordu. Arya, Çok Yüzlü Tanrı’yı tanımıyordu ama dualara cevap veriyorsa Arya’nın aradığı tanrı o olabilirdi. <em>Sör Gregor,</em> diye düşündü, <em>Dunsen, Tatlı Raff, Sör Ilyn, Sör Meryn, Kraliçe Cersei. Artık sadece altı kişi kaldı</em>. Joffrey ölmüştü. Tazı, Polliver’i katletmişti. Vadeci’yi ve o sivilceli aptal yaveri bizzat Arya bıçaklamıştı. <em>Beni yakalamasaydı onu öldürmezdim.</em> Aldığı yara yüzünden ateşi çıkan ve alev alev yanan Tazı, Arya onu Üç Dişli Mızrak’ın kıyısında bıraktığında ölmek üzereydi. <em>Ona merhamet lütfunu vermeli ve kalbine bir bıçak saplamalıydım.</em></p>

    <p>“Tuzlu, bak!” Denyo, kolundan yakaladığı Arya’yı döndürdü. “Görüyor musun? İşte orada.” Eliyle gösterdi.</p>

    <p>Sisler dağıldı, pruvanın önündeki gri perde açıldı. Titan’ın Kızı, dalgalanan mor kanatlarıyla gri yeşil suları yardı. Arya gökyüzündeki deniz kuşlarının çığlıklarını duyabiliyordu. Orada, Denyo’nun gösterdiği yerde, denizin içinden birdenbire bir sıra taşlı tepe çıktı, tepelerin dik yamaçları asker çamlarla ve kara ladinlerle kaplıydı. İleride deniz açıldı ve açık suların üzerinde ateşli gözleri ve rüzgârda savrulan uzun yeşil saçlarıyla Titan yükseldi.</p>

    <p>Titan’ın açık bacaklarının arası boştu, ayakları iki dağın üstüne basıyordu, omuzları sivri zirvelerin üzerinde yükseliyordu. Bacakları masif taştan, üstünde durduğu deniz dağları gibi siyah granitten oyulmuştu ama kalçalarına yeşilimsi bronzdan dökülmüş zırhlı bir etek sarılmıştı. Göğüs kalkanı ve sorguçlu yarım miğferinin içindeki başı da bronzdu. Rüzgârla savrulan saçları, yeşile boyanmış kendir iplerinden yapılmıştı ve gözlerindeki mağaralarda büyük ateşler yanıyordu. Tek eli, sol yanındaki tepenin zirvesinde dinleniyordu, bronz parmakları bir kaya çıkıntısının etrafında bükülmüştü. Kırık bir kılıcın kabzasını kavrayan diğer eli gökyüzüne uzanmıştı.</p>

    <p>Denizin hâlâ epey açıklarındayken, <em>Kral Toprakları’ndaki Kral Baelor heykelinden sadece biraz daha büyük,</em> dedi Arya kendine. Bununla birlikte, kadırga dev dalgaların dövdüğü bayır çizgisine yaklaştıkça Titan büyüdü. Arya, Denyo’nun babasının pes bir sesle emirler bağırdığını duyabiliyordu ve halatlardaki adamlar yelkenleri topluyordu. <em>Titan’ın bacaklarının arasından kürek çekerek geçeceğiz.</em> Arya, heykelin bronzdan yapılmış muazzam göğüs kalkanındaki okçu deliklerini görebiliyordu, Titan’ın kollarındaki ve omuzlarındaki lekeler de deniz kuşlarının yuvalarıydı. Arya başını yukarı kaldırdı. <em>Kutsanmış Baelor bunun dizlerine bile yetişemez. Titan, Kışyarı’nın duvarlarının üzerinden tek adımla geçebilir.</em></p>

    <p>Sonra Titan, kudretli bir kükreme koyuverdi.</p>

    <p>Ses de heykel kadar devasaydı; kaptanın sesini ve çamla kaplı yamaçlara vuran dalgaların gürültüsünü bile boğacak kadar şiddetli bir feryat ve gümbürtü. Binlerce deniz kuşu aynı anda havalandı ve Arya, Denyo’nun güldüğünü görene dek kaskatı kaldı. “Silahhane’yi bizim gelişimize karşı uyarıyor, hepsi bu,” diye bağırdı Denyo. “Korkmana gerek yok.”</p>

    <p><em>“Zaten korkmadım,”</em> diye geri bağırdı Arya. “Sadece fazla gürültülüydü.”</p>

    <p><em>Titan’ın Kızı</em> rüzgârın ve dalgaların elindeydi artık, hızlıca kanala doğru sürükleniyordu. Geminin iki sıra küreği, suyu düzenli bir şekilde dövüyordu. Titan’ın gölgesi geminin üzerine düşerken kürekler denizi kamçılayıp beyaz köpükler yaratıyordu. Bir an için, geminin, Titan’ın bacaklarının arasındaki kayalara çarpacağı kesinmiş gibi göründü. Pruvada Denyo’nun yanında duran Arya, yüzüne dokunan su zerrelerindeki tuz tadını alabiliyordu. Titan’ın kafasını görebilmek için dümdüz yukarı bakması gerekiyordu. “Braavoslular onu küçük ve soylu kazların pembe etiyle besler,” diyen Yaşlı Dadı’yı duydu ama Arya küçük bir kız değildi ve aptal bir <em>heykelden</em> korkmayacaktı.</p>

    <p>Yine de, heykelin bacaklarının arasından geçerlerken tek elini İğne’nin kabzasında tuttu. O muazzam taş uylukların içine daha fazla okçu deliği oyulmuştu. Arya, geminin ana direğine yerleştirilmiş gözcü sepetinin, Titan’ın taş bacakların arasından geçişini izlemek için başını kaldırdığında, heykelin zırhlı eteğinin altına gizlenmiş katil deliklerini ve demir parmaklıkların ardından onlara bakan solgun yüzleri gördü.</p>

    <p>Ve sonra geçmişlerdi.</p>

    <p>Gölge kalktı, çam ağaçlarıyla kaplı yamaçlar küçüldü, rüzgâr hafifledi ve gemidekiler kendilerini büyük bir deniz kulağının içinde hareket ederken buldu. İleride bir başka deniz kalesi yükseliyordu; suyun içinden dikenli bir yumruk misali çıkan bir kaya yumrusu. Kalenin taş siperleri akreplerle, ateş toplarıyla ve mancınıklarla doluydu. “Braavos’un Silahhanesi,” dedi Denyo kaleyi bizzat inşa etmiş gibi gururlanarak. “Orada bir günde bir savaş kadırgası inşa edebilirler.” Arya, rıhtımlara bağlanmış ve kızakların üstüne tünemiş bir düzine kadırga görebiliyordu. Taşlı kıyı boyunca dizilmiş sayısız ahşap sundurmadan diğer gemilerin boyalı pruvaları çıkıyordu, bir barınaktaki tazılara benziyorlardı; ince, acımasız ve aç, onları çağıracak bir avcı borusu bekliyorlardı. Arya saymaya çalıştı ama çok fazla gemi ve kıyı çizgisinin kıvrıldığı yerde daha fazla iskele, rıhtım ve sundurma vardı.</p>

    <p><em>Titan’ın Kızı</em>’nı karşılamak üzere iki kadırga geldi. Suyun üstünde kız böceği gibi kayıyorlardı, açık renk kürekleri bir görünüp bir kayboluyordu. Arya, kaptanın bağırdığını ve gelen gemilerin kaptanlarının cevap verdiğini duydu ama kelimeleri anlamadı. Büyük bir boru öttü. Kadırgalar <em>Kız</em>’ın iki yanına geçti. O kadar yakınlardı ki, Arya gemilerin mor gövdelerinin içinden gelen boğuk davul seslerini duydu, <em>güm güm güm güm güm güm güm,</em> hayat dolu kalplerin vuruşu gibi.</p>

    <p>Sonra kadırgalar arkada kaldı, Silahhane de öyle. Önde, renkli camdan yapıImış bir çarşaf gibi dalgalanan bezelye yeşili engin sular uzanıyordu. Suyun ıslak kalbinden şehir sınırları yükseliyordu; gri, altın ve kırmızı renkli kubbelerden, kulelerden ve köprülerden oluşan bir yelpaze. <em>Denizin içindeki Braavos’un yüz adası.</em></p>

    <p>Üstat Luwin, ona ve kardeşlerine Braavos hakkında ders vermişti ama Arya adamın söylediklerinin çoğunu unutmuştu. Braavos dümdüz bir şehirdi, üç tepenin üstüne kurulmuş Kral Toprakları’na benzemiyordu, bunu bu kadar uzaktan bile görebiliyordu. Bir şey daha eksikti ama eksiğin ne olduğunu fark etmek Arya’nın birkaç dakikasını aldı. <em>Şehrin duvarları yok.</em> Ama bunu Denyo’ya söylediğinde çocuk güldü. “Bizim duvarlarımız ahşaptan yapılmış ve mora boyanmıştır,” dedi. “<em>Kadırgalarımız</em> bizim duvarlarımızdır. Başka duvara ihtiyacımız yok.”</p>

    <p>Güverte çatırdadı. Arya arkasına döndüğünde Denyo’nun babasını gördü, mor yünden yapılmış uzun kaptan cübbesini giyen adam, Arya ve Denyo’nun tepesine dikilmişti. Tacir Kaptan Ternesio Terys’in sakalı yoktu ve kare şekilli rüzgâr yanığı yüzünü çerçeveleyen gri saçları kısa kesilmişti. Arya yolculuk boyunca, kaptanın sık sık mürettebatıyla şakalaştığını görmüştü ama kaptan kaşlarını çattığında, adamlar ondan bir fırtınadan kaçarmışçasına uzaklaşıyordu. Kaptan şimdi de kaşlarını çatıyordu. “Yolculuğumuz sona erdi,” dedi Arya’ya. “Biz Chequy Limanı’na gideceğiz; Deniz Lordları’nın gümrük memurları ambarlarımızı incelemek için gemiye çıkacak. En az yarım gün bu işle uğraşırlar, hep böyle yaparlar, fakat sen onların keyfini beklemek zorunda değilsin. Eşyalarını topla. Suya bir tekne indireceğim ve Yorko seni karaya çıkaracak.”</p>

    <p><em>Kara.</em> Arya dudağını ısırdı. Buraya gelmek için Dar Deniz’i aşmıştı ama eğer kaptan sorsaydı, Arya ona <em>Titan’ın Kızı</em>’nda kalmak istediğini söylerdi. Tuzlu, kürek çekmek için fazla ufak tefekti, Arya bunu biliyordu ama ipleri birbirine bağlamayı, yelkenleri küçültmeyi ve büyük tuzlu denizlerde yol bulmayı öğrenebilirdi. Bir keresinde, Denyo onu gözcü sepetine çıkarmıştı ve Arya, aşağıdaki güverte küçücük görünüyor olmasına rağmen hiç korkmamıştı. <em>Hesap yapıp kamaraları da temizleyebilirim.</em></p>

    <p>Fakat kadırganın ikinci bir çocuğa ihtiyacı yoktu. Üstelik, kaptanın ondan kurtulmaya ne kadar hevesli olduğunu anlamak için adamın yüzüne bakmak yeterliydi. Arya başıyla onayladı. “Kara,” dedi, ama kara sadece yabancılar anlamına geliyordu.</p>

    <p><em>“Valar dohaeris.”</em> Kaptan, iki parmağıyla alnına dokundu. “Ternesio Terys’i ve sana verdiği hizmeti unutmamanı rica ediyorum.”</p>

    <p>“Unutmayacağım,” dedi Arya zayıf bir sesle. Rüzgâr, pelerinini çekiştirdi, bir hayalet kadar ısrarcıydı. Arya’nın gitme vakti gelmişti.</p>

    <p><em>Eşyalarını topla,</em> demişti kaptan ama Arya’nın çok az eşyası vardı. Sadece üstündeki kıyafetler, küçük sikke kesesi, mürettebatın verdiği hediyeler, sağ kalçasında bir hançer ve solunda İğne.</p>

    <p>Tekne Arya’dan önce hazırdı ve Yorko küreklerdeydi. O da kaptanın oğluydu ama Denyo’dan daha büyük ve daha az dost canlısıydı. Yorko’ya katılmak için aşağı inerken, <em>Denyo’ya veda etmedim,</em> diye düşündü Arya. Çocuğu bir daha görüp göremeyeceğini merak etti. <em>Veda etmeliydim.</em></p>

    <p>Şehir, Yorko’nun her kürek darbesiyle büyürken, <em>Titan’ın Kızı</em> teknenin arkasında küçüldü. Arya’nın sağ tarafında bir liman görünüyordu. İskeleler ve rıhtımlar; Ibben’den gelen şişman gövdeli balina gemileriyle, Yaz Adaları’ndan gelen kuğu gemilerle ve bir kızın sayamayacağı kadar fazla kadırgayla doluydu. Sol tarafta, daha uzakta, bir başka liman vardı. Karanın denize gömüldüğü noktanın ötesinde, yarı batık binaların tepeleri suyun üzerine çıkıyordu. Arya daha önce bu kadar çok binayı bir arada görmemişti. Kral Toprakları’nda Kızıl Kale, Yüce Baelor Septi ve Ejderha Çukuru vardı ama Braavos en az onlar kadar büyük ya da onlardan daha büyük yirmi tapınağa, kuleye ve saraya sahipmiş gibi görünüyordu. <em>Yine bir fare olacağım,</em> diye düşündü Arya kederle, <em>kaçmadan önce Harrenhal’da olduğum gibi.</em></p>

    <p>Şehir, Titan’ın durduğu yerden büyük bir ada gibi görünüyordu ama Yorko kürek çekerek şehre yaklaştıkça, Arya birbirine yakın birçok küçük ada olduğunu fark etti. Adalar, sayısız kanalın üzerine kurulmuş kemerli taş köprülerle birbirlerine bağlanıyordu. Arya, limanın arkasında gri taş evlerle dolu caddeler gördü, evler öyle yakın inşa edilmişti ki birbirlerine yaslanıyorlardı. Binaların görüntüsü Arya için tuhaftı; sivri uçlu şapkalara benzeyen dik ve taş çatılarıyla, dört ve beş katlı, uzun ve çok ince yapılar. Arya sazla kaplanmış bir çatı görmedi ve Batıdiyar’daki ahşap evlerden sadece birkaç tane vardı. <em>Hiç ağaç yok,</em> diye fark etti. <em>Braavos tamamen taştan yapılmış, yeşil denizde gri bir şehir.</em></p>

    <p>Yorko, tekneyi iskelelerin kuzeyine çevirdi ve büyük bir kanalın yatağına girdi; geniş ve yeşil su yolu doğrudan şehrin kalbine akıyordu. Yüzlerce çeşit balık, yengeç ve ahtapot figürüyle süslenmiş taş bir köprünün kemerlerinin altından geçtiler. İleride bir başka köprü belirdi, bu seferkine dantele benzeyen sarmaşık yaprakları oyulmuştu. Ve ileride üçüncü bir köprü vardı; binlerce boyalı gözle aşağı bakıyor ve tekneyi izliyordu. Daha küçük kanalların ağızları yanlara açılıyordu ve o kanallardan, onlardan da küçük olan başka kanallar ayrılıyordu. Bazı evler su yollarının <em>üstüne</em> inşa edilmişti, kanallar bir çeşit tünele dönüşmüştü. Boyalı başları ve yukarıda duran kuyruklarıyla su yılanı şeklinde biçimlendirilmiş ince tekneler kanallara girip çıkıyordu. Arya, bu teknelerin kürek çekilerek değil; gri, kahverengi ve yosun yeşili cübbeler giymiş adamlar tarafından kazıklarla itilerek hareket ettirildiğini gördü. Her iki yanlarında duran yirmişer kazıkçı tarafından itilen, kasalarla ve varillerle dolu, düz tabanlı büyük mavnalar; kadife perdeleri, pirinç heykelleri ve renkli camdan yapılmış fenerleri olan gösterişli yüzen evler de gördü. Epey uzakta, hem kanalların hem de evlerin üzerinde, gri taştan inşa edilmiş bir çeşit yol yükseliyordu; yol, güneye yürüyerek sisin içine giren üç katlı büyük kemerler tarafından destekleniyordu. Eliyle göstererek, “Bu ne?” diye sordu Arya. “Tatlı su nehri,” dedi Yorko. “Ana karadan temiz su getiriyor, çamurlu düzlüklerin ve tuzlu sığlıkların karşısından. Çeşmeler için iyi ve tatlı su.”</p>

    <p>Arya arkasına baktı, liman ve deniz kulağı kaybolmuştu. İleride, kanalın her iki kıyısı boyunca bir sıra büyük heykel yükseliyordu; deniz kuşlarının pislikleriyle lekelenmiş uzun etekli bronz elbiseler giyen, vakur, taş adamlar. Bazıları kitaplar, bazıları hançerler, bazıları da çekiçler tutuyordu. Biri, yukarı kaldırdığı eliyle altın bir yıldız kavramıştı. Bir diğeri taş bir matarayı baş aşağı etmişti, kanalın içine sonsuz bir su akıntısı gönderiyordu. “Onlar tanrı mı?” diye sordu Arya.</p>

    <p>“Deniz Lordları,” dedi Yorko. “Tanrıların Adası daha ileride. Gördün mü? Altı köprü aşağıda, sağ kıyıda. O, Ay Ozanları’nın Tapınağı.”</p>

    <p>Arya’nın deniz kulağından gördüğü binalardan biriydi; kar beyazı mermerden inşa edilmiş muazzam yapının üstü, ayın her safhasını gösteren süt camı bir kubbeyle örtülmüştü. Kapıların yanında bir çift mermer kız duruyordu, Deniz Lordları kadar uzun olan kızlar, hilal şeklindeki kapı pervazını destekliyordu.</p>

    <p>Ay Ozanları’nın Tapınağı’nın ilerisinde bir tapınak daha vardı, kırmızı taştan inşa edilmiş mabet, herhangi bir kale kadar sağlamdı. Mabedin kare şekilli büyük kulesinin tepesinde, altı metre genişliğinde bir demir maltızın içinde, ateş yanıyordu. Mabedin kapısının iki yanında daha küçük ateşler vardı. “Kırmızı rahipler ateşi sever,” dedi Yorko. “Işık Tanrısı onların ilahıdır, kırmızı R’hllor.”</p>

    <p><em>Biliyorum.</em> Arya, eski zırh parçalarının içindeki Myrli Thoros’u hatırladı. Thoros’un giydiği kıyafetlerin rengi öyle solmuştu ki, adam kırmızıdan çok pembe bir rahip gibi görünüyordu. Ama Thoros’un öpücüğü Lord Beric’i ölümden döndürmüştü. Arya, Braavoslu rahiplerin aynı şeyi yapıp yapamayacağını merak ederek, kırmızı tanrının evinin geçip gidişini izledi.</p>

    <p>Sonra yosunlarla kaplı büyük bir tuğla bina geldi. Eğer Yorko, “Bu Kutsal Sığınak. Burada dünyanın unuttuğu küçük tanrıları onurlandırırız,” demeseydi, Arya bu binayı bir ambar zannedebilirdi. “Oraya Labirent dendiğini de duyacaksın.” Labirent’in yosun kaplı duvarlarının arasında küçük bir kanal akıyordu, Yorko tekneyi orada sağa çevirdi. Bir tünelin içinden geçtiler ve tekrar ışığa çıktılar. Teknenin her iki yanında daha fazla mabet belirdi.</p>

    <p>“Bu kadar çok tanrı olduğunu hiç bilmiyordum,” dedi Arya.</p>

    <p>Yorko homurdandı. Bir dönemeci döndüler ve bir başka köprünün altından geçtiler. Sol tarafta taşlı bir tepe belirdi, tepenin zirvesinde gri taştan inşa edilmiş penceresiz bir tapınak vardı. Tapınağın kapısında başlayan basamaklar, üstü kapalı bir iskeleye iniyordu.</p>

    <p>Yorko kürekleri ters çevirdi, tekne hafifçe taş kazıklara çarptı. Yorko tekneyi sabit tutmak için kazıklardaki demir halkalardan birini yakaladı. “Seni burada bırakıyorum.”</p>

    <p>İskele gölgeliydi, basamaklar dik. Tapınağın siyah kiremitli çatısı, kanalların kenarına dizilmiş evlerin çatıları gibi sivriydi. Arya dudağını ısırdı. <em>Syrio, Braavos’tan gelmişti. Bu tapmağı ziyaret etmiş olabilir.</em> Bir halka yakaladı ve kendini iskelenin üstüne çekti.</p>

    <p>“Adımı biliyorsun,” dedi Yorko tekneden.</p>

    <p>“Yorko Terys.”</p>

    <p><em>“Valar dohaeris.”</em> Yorko tekneyi kürekle itti ve tekrar derin sulara doğru gitti. Arya onu köprünün gölgesinde kaybolana kadar izledi, küreklerin fışırtısı kaybolduğunda kendi kalbinin vuruşunu duydu. Aniden başka bir yerdeydi... belki Gendry’yle birlikte Harrenhal’da ya da Tazı’yla Üç Dişli Mızrak’ın kenarındaki ormanda. <em>Tuzlu, aptal bir çocuk,</em> dedi kendine. <em>Ben bir kurdum ve korkmayacağım.</em> Şans için İğne’nin kabzasını okşadı ve gölgelerin içine daldı. Kimse onun korktuğunu söyleyemesin diye, basamakları ikişer ikişer çıktı.</p>

    <p>Yukarıda, üç buçuk metre yüksekliğinde oymalı ahşap kapılar buldu. Sol taraftaki kapı kemik kadar beyaz büvet ağacından yapılmıştı, sağdaki parlak abanozdan. Kapıların ortasında bir ay yüzü oyması vardı; büvet tarafta abanoz ve abanoz tarafta büvet. Ayın görüntüsü, Arya’ya Kışyarı’nın tanrı korusundaki yürek ağacını hatırlattı. <em>Kapılar beni izliyor,</em> diye düşündü. Eldivenli elleriyle iki kapıyı da aynı anda itti ama kapılar kımıldamadı. <em>Kilitli ve sürgülü.</em> “Bırak da içeri gireyim seni aptal,” dedi Arya. “Ben Dar Deniz’i geçtim.” Elini yumruk haline getirip kapıya vurdu. “Gelmemi Jaqen söyledi. Demir sikke bende.” Sikkeyi keseden çıkardı ve yukarı kaldırdı. “Gördün mü? <em>Valar morghulis.</em>”</p>

    <p>Kapılar cevap vermedi; açılmak dışında.</p>

    <p>Sessizce içeri doğru açıldı, hareket ettiren eller olmaksızın. Arya öne doğru bir adım attı, sonra bir adım daha. Kapılar Arya’nın arkasından kapandı ve kız bir an için kör oldu. İğne elindeydi ama onu çektiğini hatırlamıyordu.</p>

    <p>Duvarlar boyunca birkaç mum yanıyordu ama ışık öyle azdı ki Arya kendi ayaklarını göremiyordu. Biri fısıldıyordu, Arya’nın kelimeleri seçemeyeceği kadar hafifçe. Bir başkası ağlıyordu. Arya yumuşak adım sesleri duydu, taşa sürtünen deri, açılıp kapanan bir kapı. <em>Su, su sesi de duyuyorum.</em></p>

    <p>Gözleri yavaş yavaş karanlığa alıştı. Tapınak, dışarıdan göründüğünden çok daha büyüktü. Batıdiyar’ın septleri yedi köşeliydi; yedi tanrı için yedi mihrap vardı ama burada yediden fazla tanrı mevcuttu. Tanrıların heykelleri duvarlar boyunca dizilmişti; heybetli ve tehditkâr. Heykellerin ayaklarının etrafında kırmızı mumlar titriyordu; uzak yıldızlar kadar loş. En yakındaki heykel, üç buçuk metre boyunda mermer bir kadındı. Gözlerinden akan gerçek yaşlar, kollarında taşıdığı kâseyi dolduruyordu. Onun arkasında aslan başlı bir adam vardı, abanozdan oyulmuş bir tahtta oturuyordu. Kapıların diğer tarafında, bronz ve demirden yapılmış devasa bir at, iki büyük bacağının üstünde şaha kalkmıştı. Arya daha ilerideki büyük taş suratı, kılıçlı solgun bebeği, bir yaban öküzü boyutlarındaki kabarık tüylü kara keçiyi ve bir asaya dayanmış başlıklı adamı görebiliyordu. Diğerleri yalnızca belli belirsiz şekillerdi, karanlığın içinde zar zor seçiliyorlardı. Tanrıların arasına gölgelerle koyulaşmış nişler gizlenmişti, bazılarında mumlar yanıyordu.</p>

    <p>Arya, elinde kılıcıyla, bir gölge kadar sessiz hareket ederek uzun taş banklardan oluşan sıraların arasında yürüdü. Ayakları zeminin taştan yapıldığını söylüyordu, Yüce Baelor Septi’nin zemini gibi cilalı mermer değildi, daha sert bir şeydi. Arya fısıldaşan kadınların yanından geçti. Hava sıcak ve ağırdı, öyle ağırdı ki Arya esnedi. Mumların kokusunu alabiliyordu. Koku tanıdık değildi, Arya tuhaf bir tütsü olduğunu düşündü ama tapınağın derinliklerine girdikçe kokular kara çam iğnelerine ve sıcak havuzlara benzemeye başladı. <em>Güzel kokular,</em> dedi Arya kendine ve biraz daha cesur olduğunu hissetti. İğneyi kınına geri koyacak kadar cesur.</p>

    <p>Tapınağın merkezinde, sesini duyduğu suyu buldu; üç metre genişliğinde, kırmızı mumlarla aydınlatılmış, mürekkep kadar siyah bir havuz. Havuzun kenarında gümüşi cübbe giymiş genç bir adam oturuyordu, ağlıyordu. Arya, havuza elini sokan ve suyun üstünde kızıl dalgalar yaratan adamı izledi. Adam, elini suyun dışına çıkardığında parmaklarını teker teker emdi. Susamış olmalı. Havuzun kenarında taş kadehler vardı. Arya kadehlerden birini doldurdu ve içmesi için adama uzattı. Genç adam uzunca bir süre Arya’nın yüzüne baktı. <em>“Valar morghulis,”</em> dedi.</p>

    <p>Arya, <em>“Valar dohaeris,”</em> diye cevapladı.</p>

    <p>Genç adam kana kana içti ve kadehi yumuşak bir cup sesiyle havuza attı. Sonra sallanarak ayağa kalktı, karnını tutuyordu. Arya bir an için adamın düşeceğini düşündü. Sonra, adamın kemerinin altındaki koyu lekeyi fark etti, Arya izlerken leke yayılıyordu. Kız, “Bıçaklanmışsın,” dedi ama adam onu önemsemedi, sendeleyerek duvara doğru yürüdü ve bir nişin içine girip taş bir yatağa uzandı. Arya etrafa batağında başka nişler de gördü. Bazılarında yaşlı insanlar uyuyordu.</p>

    <p><em>Hayır,</em> diye fısıldadı kafasının içindeki yarı hatırlanan ses. <em>Onlar ölü ya da ölmek üzereler. Gözlerinle bak.</em></p>

    <p>Bir el, Arya’nın koluna dokundu.</p>

    <p>Arya irkilerek döndü ama ona dokunan sadece küçük bir kızdı: Sağ yarısı siyah ve sol yarısı beyaz başlıklı bir cübbenin içinde kaybolmuş gibi görünen, solgun, küçük bir kız. Başlığın altında zayıf ve kemikli bir yüz vardı, yanakları çöküktü ve koyu renk gözleri fincan tabakları kadar büyüklü. “Beni tutma,” diye uyardı Arya, küçük kızı. “Beni tutan son çocuğu öldürdüm.”</p>

    <p>Kız, Arya’nın anlamadığı bazı sözler söyledi.</p>

    <p>Arya başını iki yana salladı. “Ortak Dil’i bilmiyor musun?”</p>

    <p>Kızın arkasından bir ses konuştu. “Ben biliyorum.”</p>

    <p>Arya, insanların onu böyle şaşırtıp durmasından hoşnut değildi. Başlıklı adam uzun boyluydu, kızın giydiği siyah beyaz cübbenin daha büyük olanına sarınmıştı. Arya’nın başlığın altında bütün görebildiği, adamın gözlerinden yansıyan kırmızı mum ışığıydı. “Burası neresi?” diye sordu.</p>

    <p>“Huzur dolu bir yer,” dedi adam, sesi nazikti. “Burada güvendesin. Burası Siyahın ve Beyazın Evi çocuğum. Lakin sen, Çok Yüzlü Tanrı’nın lütfunu aramak için çok gençsin.”</p>

    <p>“Güneyli tanrıya mı benziyor, yedi yüzlü olana?”</p>

    <p>“Yedi? Hayır. Onun yüzleri sayılamayacak kadar çoktur küçüğüm, gökyüzündeki yıldızlar kadar çoktur. Braavos’ta, insanlar diledikleri gibi ibadet ederler... fakat her yolun sonunda Çok Yüzlü Tanrı bekler. Bir gün senin için orada olacak, korkma. Onun dinini kabul etmek için acele etmene gerek yok.”</p>

    <p>“Ben sadece Jaqen H’ghar’ı bulmaya geldim.”</p>

    <p>“Bu ismi bilmiyorum.”</p>

    <p>Arya hayal kırıklığına uğramıştı. “Lorathlıydı. Saçlarının yarısı beyaz, yarısı kırmızıydı. Bana sırlar öğreteceğini söyledi ve bunu verdi.” Demir sikke Arya’nın yumruğunun içindeydi. Parmaklarını açtığında demir sikke terli avucuna yapıştı.</p>

    <p>Rahip sikkeyi inceledi ama ona dokunmak için hareketlenmedi. Büyük gözlü küçük kız da sikkeye bakıyordu. Sonunda başlıklı adam, “Bana adını söyle çocuk,” dedi.</p>

    <p>“Tuzlu. Üç Dişli Mızrak’ın yanındaki Tuzçukuru’ndan geliyorum.”</p>

    <p>Arya, yüzünü göremiyor olmasına rağmen adamın gülümsediği hissetti. “Hayır,” dedi adam. “Bana adını söyle.”</p>

    <p>Arya bu kez, “Güvercin,” dedi.</p>

    <p>“Gerçek adını söyle çocuk.”</p>

    <p>“Annem bana Nan adını verdi ama bana Gelincik derler...”</p>

    <p>“Adın.”</p>

    <p>Arya yutkundu. “Arry. Benim adım Arry.”</p>

    <p>“Yaklaştın. Ve şimdi gerçek?”</p>

    <p><em>Korku, kılıçtan derin keser,</em> dedi Arya kendine. “Arya.” İlk seferde, kelimeyi fısıldadı. İkinci seferde adamın yüzüne fırlattı. “Ben, Stark Hanedanı’ndan Arya’yım.”</p>

    <p>“Öylesin,” dedi adam, “lakin Siyahın ve Beyazın Evi’nde Stark Hanedanı’ndan Arya için yer yok.”</p>

    <p>“Lütfen,” dedi Arya. “Gidecek bir yerim yok.”</p>

    <p>“Ölümden korkar mısın?” dudağını ısırdı. “Hayır.”</p>

    <p>“Görelim.” Rahip, başlığını çıkardı. Başlığın altında bir yüz yoktu; yanaklarında hâlâ küçük et parçaları olan sararmış bir kafatası vardı, boş göz çukurunda beyaz bir solucan kımıldanıyordu. “Öp beni çocuğum,” dedi adam, ölüm hışırtısı kadar kuru ve kısık bir sesle.</p>

    <p><em>Beni korkutacağını mı düşünüyor?</em> Arya, adamın burnunun bulunması gereken yeri öptü ve gözündeki mezar solucanını yemek için aldı ama solucan Arya’nın ellerinde bir gölge gibi eridi.</p>

    <p>Sarı kafatası da eriyordu ve Arya’nın o güne kadar gördüğü yaşlı adamların en naziği ona gülümsüyordu. “Daha önce kimse solucanımı yemeye çalışmamıştı,” dedi adam. “Aç mısın çocuk?”</p>

    <p><em>Evet,</em> diye düşündü Arya, <em>ama yemek için değil.</em></p>
  </div>
</body>
</html>
