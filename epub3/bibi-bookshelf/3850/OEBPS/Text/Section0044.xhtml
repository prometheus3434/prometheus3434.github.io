<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Cersei</h1>

    <p>Yüce Üstat Pycelle, Cersei onu bildi bileli yaşlıydı ama adam geçen üç gece içinde yüz yıl daha yaşlanmış gibi görünüyordu. Kraliçenin önünde gıcırtılı dizlerini bükmesi asırlar sürdü ve büktüğünde, Sör Osmund tarafından ayağa kaldırılana kadar öylece kaldı.</p>

    <p>Cersei hoşnutsuzlukla adamı inceledi. “Qyburn, Lord Gyles’ın son kez öksürdüğünü söyledi.”</p>

    <p>“Evet Majesteleri. Huzur içinde ölmesi için elimden geleni yaptım.”</p>

    <p>“Öyle mi?” Kraliçe, Leydi Merryweather’a döndü. “Rosby’yi canlı istediğimi <em>söylemiştim,</em> söylememiş miydim?”</p>

    <p>“Söylediniz Majesteleri.”</p>

    <p>“Sör Osmund, siz o sohbetle ilgili neler hatırlıyorsunuz?”</p>

    <p>“Yüce Üstat Pycelle’e adamı kurtarmasını emrettiniz Majesteleri. Hepimiz duyduk.”</p>

    <p>Pycelle’in ağzı açılıp kapandı. “Majesteleri bilmeli ki, zavallı adam için yapılabilecek her şeyi yaptım.”</p>

    <p>“Joffrey için yaptığın gibi mi? Oğlumun babası, benim sevgili kocam için yaptığın gibi mi? Robert, Yedi Krallık’taki en kuvvetli adamdı ama sen onu bir domuza kaybettin. Ah, Jon Arryn’i de unutmayalım. Eğer onunla daha uzun ilgilenmene izin verseydim hiç şüphesiz Ned Stark’ı da öldürürdün. Söyle bana üstat, Hisar’da ellerini ovuşturup bahaneler uydurmayı mı öğrendin?”</p>

    <p>Cersei’nin sesi yaşlı adamı irkiltti. “Kimse daha fazlasını yapamazdı Majesteleri. Ben... ben her zaman sadakatle hizmet ettim.”</p>

    <p>“Babamın ordusu şehre yaklaşırken, Kral Aerys’e kapıları açmasını tavsiye ettiğinde, sadık hizmet anlayışın bu muydu?”</p>

    <p>“O olay... ben yanlış değerlendirdim...”</p>

    <p>“Bu iyi bir tavsiye miydi?”</p>

    <p>“Majesteleri mutlaka biliyor olmalı ki...”</p>

    <p>“Benim <em>bildiğim,</em> oğlum zehirlendiğinde senin Ay Oğlan’dan daha faydasız olduğun anlaşıldı. Benim <em>bildiğim,</em> tahtın umutsuzca altına ihtiyacı var ve lord hazinedarımız öldü.”</p>

    <p>Yaşlı soytarı bu fırsata sıkıca tutundu. “Ben... ben Lord Gyles’ın konseydeki yerini almaya uygun adamların bir listesini çıkarırım.”</p>

    <p>“Bir liste.” Adamın hadsizliği Cersei’yi eğlendirmişti. “Bana ne çeşit bir liste getireceğini tahmin edebiliyorum. İhtiyarlar, tamahkâr soytarılar ve Kocaman Garth.” Kraliçenin dudakları gerildi. “Son zamanlarda Leydi Margaery’nin yanında çok fazla vakit geçiyorsun.”</p>

    <p>“Evet. Evet. Ben... Kraliçe Margaery, Sör Loras’ın başına gelenler yüzünden perişan. Majesteleri Kraliçe’ye uyku ilaçları ve... bazı iksirler veriyorum.”</p>

    <p>“Şüphesiz. Söyle bana, Lord Gyles’ı öldürmeni küçük kraliçemiz mi emretti?”</p>

    <p>“Ö-öldürmek?” Yüce Üstat Pycelle’in gözleri haşlanmış yumurtalar kadar büyüdü. “Majesteleri buna inanıyor olamaz... Lord Gyles öksürük yüzünden öldü. Ben... Kraliçe Margaery asla... onun Lord Gyles’a karşı bir kini yoktu, Kraliçe Margaery neden onun...”</p>

    <p>“...ölmesini istesin? Tommen’ın konseyine yeni bir gül ekmek için tabii ki. Kör müsün yoksa satın mı alındın? Rosby onun yolunda duruyordu, o da Rosby’yi mezara soktu. Senin yardımınla.”</p>

    <p>“Majesteleri, size yemin ederim, Lord Gyles öksürüğü yüzünden öldü.” Pycelle’in ağzı titriyordu. “Ben her daim tahta ve diyara sadık kaldım... ve La-Lannister Hanedanı’na.”</p>

    <p><em>Bu sırayla mı?</em> Pycelle’in korkusu elle tutulabilecek kadar yoğundu. <em>Yeterince olgunlaştı. Meyveyi sıkıp suyunun tadına bakma vakti geldi.</em> “Eğer iddia ettiğin kadar sadıksan, neden bana yalan söylüyorsun? Sakın inkâr etmeye kalkma. Sen Bakire Margaery’nin huzurunda dans etmeye, Sör Loras’ın Ejderha Kayası’na gidişinden <em>önce</em> başladın. Tek isteğinin kederli gelinimizi teselli etmek olduğuyla ilgili masallarını kendine sakla. Bakire Zindanı’na bu kadar sık gitmenin sebebi nedir? Margaery’nin anlamsız sohbetleri değil herhalde? Margaery’nin çiçek bozuğu rahibesiyle flört mü ediyorsun? Küçük Leydi Bulwer’ı mı pışpışlıyorsun? Margaery için muhbir rolü oynuyor ve entrikalarına hizmet etmek için beni ona mı gammazlıyorsun?”</p>

    <p>“Ben... ben itaat ediyorum. Bir üstat, efendisine hizmet etmek için yemin eder...”</p>

    <p>“Bir yüce üstat, <em>diyara</em> hizmet etmek için yemin eder.”</p>

    <p>“Majesteleri, o... o kraliçe...”</p>

    <p>“<em>Ben</em> kraliçeyim.”</p>

    <p>“Demek istediğim... o kralın karısı ve...”</p>

    <p>“Onun kim olduğunu biliyorum. Bilmek istediğim şey, sana neden ihtiyaç duyduğu? Gelinimin sağlığı kötü mü?”</p>

    <p>“Kötü?” Yaşlı adam, çenesinin altındaki sarkık pembe deriden fışkıran ince, beyaz kılları çekiştirdi. “Kö-kötü değil Majesteleri, öyle bir şey değil. Yeminim bazı şeyleri ifşa etmemi yasaklıyor...”</p>

    <p>“Yeminlerin kara hücrelerde çok işine yaramaz,” diye uyardı Cersei adamı. “Ya doğruyu söylersin ya da zincire vurulursun.” Pycelle dizlerinin üstüne yığıldı. “Size yalvarıyorum... ben lord babanızın adamıydım ve Lord Arryn meselesinde sizin dostunuzdum. Zindanlarda hayatta kalamam, bir kez daha yapmam...”</p>

    <p>“Margaery seni neden çağırtıyor?”</p>

    <p>“Onun istediği... o... o...”</p>

    <p><em>“Söyle!”</em></p>

    <p>Pycelle korkuyla iki büklüm oldu. “Ay çayı,” diye fısıldadı. “Şey... şey için...”</p>

    <p>“Ay çayının ne işe yaradığını biliyorum.” <em>İşte bu kadar.</em> “Pekâlâ. O sarkık dizlerini yerden kaldır ve erkekliğin nasıl bir şey olduğunu hatırlamaya çalış.” Pycelle ayağa kalkmak için uğraştı ama bu o kadar uzun sürdü ki Cersei, Sör Osmund’a adamı tekrar yukarı çekmesini söylemek zorunda kaldı. “Lord Gyles’a gelince, hiç şüphe yok ki Yukarıdaki Baba’mız onu adilce yargılayacak. Arkasında bir çocuk bıraktı mı?”</p>

    <p>“Kendi kanından bir çocuğu yok ama vesayetindeki çocuk...”</p>

    <p>“...onun kanından değil.” Cersei bu rahatsızlığı elinin hafif bir hareketiyle uzaklaştırdı. “Gyles, acil altın ihtiyacımızdan haberdardı. Bütün arazilerini ve servetini Tommen’a bıraktığını sana söylemiştir şüphesiz.” Rosby’nin altınları kraliyetin hazinesini tazelerdi ve adamın arazileriyle kalesi, Cersei’nin sadık hizmetkârlarından birine bahşedilebilirdi. <em>Aurane Su olabilir.</em> Aurane, laf aralarında bir makama ihtiyacı olduğunu ima ediyordu; bir makamı olmadan, lorduğu boş bir unvandı. Aurane gözünü Ejderha Kalesi’ne dikmişti, Cersei bunu biliyordu ama bu fazla yüksek bir hedefti. Rosby, Aurane’in soyu ve konumu için daha uygundu.</p>

    <p>“Lord Gyles, Majesteleri Kral’ı bütün kalbiyle severdi,” diyordu Pycelle, “lakin vesayetindeki çocuk...”</p>

    <p>“...sen ona Lord Gyles’ın son arzusundan bahsettiğinde mutlaka anlayış gösterecek. Git ve bu işi hallet.”</p>

    <p>“Eğer Majesteleri memnun olacaksa.” Üstat Pycelle aceleyle odadan çıkarken, az kalsın kendi cübbesine takılıp düşüyordu.</p>

    <p>Leydi Merryweather adamın arkasından kapıyı kapattı. Kraliçeye dönerken, “Ay çayı,” dedi. “Margaery büyük bir aptallık yapmış. Neden böyle bir risk almış?”</p>

    <p>“Küçük kraliçe, Tommen’ın henüz tatmin edemeyeceği arzulara sahip.” Yetişkin bir kadın, bir çocukla evlendiğinde tehlike her zaman buydu. <em>Kadın dul olunca tehlike daha da büyük. Renly’nin ona asla dokunmadığını söyleyebilir ama buna inanmam.</em> Kadınların ay çayı içmesinin tek sebebi vardı ve bakireler ay çayına asla ihtiyaç duymazdı. “Oğlum ihanete uğradı. Margaery’nin bir âşığı var. Bu ağır ihanettir, cezası ölümdür.” Cersei, Mace Tyrell’in cadaloz annesinin, duruşmayı görecek kadar uzun yaşamış olmasını isterdi. Leydi Olenna, Tommen’la Margaery’nin bir an önce evlenmesi için ısrar ederek, kıymetli gülünü bir celladın kılıcına teslim etmişti. “Jaime, Sör Ilyn Payne’i kaçırdı. Margaery’nin kafasını kesmesi için yeni bir Kral Adaleti bulmam gerekecek sanırım.”</p>

    <p>“Ben yaparım,” diye önerdi Osmund Karakazan, sırıtıyordu. “Margaery’nin epey ince bir boynu var, şöyle iyi ve keskin bir kılıçla kolayca kesilir.”</p>

    <p>“Kesilir,” dedi Taena, “ama Fırtına Burnu’nda bir Tyrell ordusu var, bir tane de Bakire Havuzu’nda. Onların kılıçları da keskin.”</p>

    <p><em>Güllere boğuldum,</em> diye düşündü Cersei. Bu çok rahatsız ediciydi. Margaery’ye olmasa da Mace Tyrell’e hâlâ ihtiyacı vardı. <em>En azından Stannis mağlup edilene kadar. Sonra hiçbirine ihtiyacım olmayacak.</em> Fakat babayı kaybetmeksizin kızdan nasıl kurtulacaktı? “İhanet ihanettir,” dedi, “fakat kanıtımız olmalı, ay çayından daha tatmin edici bir kanıt. Eğer Margaery’nin sadakatsizliği ispat edilirse, lord babası bile onu mahkûm etmek zorunda kalır, aksi takdirde Margaery’nin utancı onun utancı olur.”</p>

    <p>Karakazan bıyığının ucunu çiğnedi. “Onları iş üstünde yakalamalıyız.”</p>

    <p>“Nasıl? Qyburn’ün gözleri gece gündüz Margaery’nin üstünde. Kızın hizmetkârları benim şifrelerimi alıyor ama bana önemsiz havadislerden başka bir şey getirmiyor. Kızın kapısının dışındaki kulaklar sadece şarkılar ve dedikodular duyuyor. Şu âşığı henüz kimse görmedi.”</p>

    <p>“Margaery öyle kolayca yakalanmayacak kadar akıllıdır,” dedi Leydi Merryweather. “Margaery’nin kadınları, onun kale duvarlarıdır. Margaery’yle uyurlar, onunla dua ederler, onunla kitap okurlar, onunla dikiş dikerler. Margaery, kuş avına gitmediği ya da at gezintisine çıkmadığı zamanlarda, küçük Alysanne Bulwer’la şatoma gel oynar. Etrafta erkekler varken, Margaery’nin yanında rahibesi veya kuzenleri olur.”</p>

    <p>“Ara sıra eşlikçilerinden kurtuluyor olmalı,” diye ısrar etti kraliçe.” Sonra aklına bir fikir geldi. “Margaery’nin leydileri de bu işin bir parçası olabilir... hepsi olmasa da bazıları.”</p>

    <p>“Kuzenleri mi?” Taena’nın sesi kararsızdı. “Kızların üçü de Margaery’den daha küçük ve daha masum.”</p>

    <p>“Bakire beyazları giymiş iffetsiz kızlar. Bu sadece onların günahlarını daha sarsıcı yapar. İsimleri utançla anılacak.” Kraliçe, zaferin tadını ağzında hissedebiliyordu. “Taena, senin kocan benim yargıcım. İkiniz bu akşam benimle birlikte yemek yemelisiniz.” Cersei bu işin bir an önce hallolmasını istiyordu; Margaery, Yüksek Bahçe’ye dönmeyi ya da ölümün kapısında yaralı ağabeyiyle birlikte olmak üzere Ejderha Kayası’na yelken açmayı düşünmeden önce. “Aşçılara bizim için yaban domuzu kızartmalarını emredeceğim. Ve tabii müziğimiz de olmalı, hazmı kolaylaştırır.”</p>

    <p>Taena çok hızlıydı. “Müzik. Aynen öyle.”</p>

    <p>“Gidip kocana haber ver ve şarkıcıyı ayarla,” dedi Cersei. “Sör Osmund, siz kalabilirsiniz. Konuşacak çok şeyimiz var. Qyburn’e de ihtiyacım olacak.”</p>

    <p>Maalesef, mutfakta yaban domuzu olmadığı anlaşıldı ve ormana avcı gönderecek vakit yoktu. Bunun yerine, aşçılar kaledeki dişi domuzlardan birini kesti. Akşam yemeğinde, bal sosu ve kuru vişneyle tatlandırılmış karanfilli domuz budu servis edildi. Cersei’nin istediği şey bu değildi ama idare etti. Domuzdan sonra, keskin beyaz peynir eşliğinde kızarmış elma yendi. Leydi Taena her lokmanın tadını çıkardı. Orton Merryweather karısı kadar keyifli değildi, adamın yuvarlak yüzü çorbadan tatlıya kadar solgun ve asıktı. Adam çok fazla içti ve şarkıcıya kaçamak bakışlar atıp durdu.</p>

    <p>Sonunda Cersei, “Lord Gyles’ın ölümü büyük talihsizlik,” dedi. “Bununla birlikte, kimsenin onun öksürüğünü özlemeyeceğini söyleyebilirim.”</p>

    <p>“Evet. Evet, bence de öyle.”</p>

    <p>“Yeni bir lord hazinedara ihtiyacımız olacak. Vadi o kadar karışık olmasaydı Petyr Baelish’i geri getirebilirdim lakin... Sör Harys’i denemek niyetindeyim. Gyles’tan daha kötü bir iş çıkaramaz ve öksürmüyor.”</p>

    <p>“Sör Harys, Kral Eli,” dedi Taena.</p>

    <p><em>Sör Harys bir rehine ve bir rehine olmakta bile yetersiz.</em> “Tommen’ın daha zorlu bir El’e sahip olmasının vakti geldi.”</p>

    <p>Lord Orton, bakışlarını şarap kadehinden kaldırdı. “Zorlu. Elbette.” Duraksadı. “Kim?..”</p>

    <p>“Siz, lordum. Bu sizin kanınızda var. Büyükbabanız, Aerys’in El’i olarak benim babamın yerini almıştı.” Tywin Lannister’ı Owen Merryweather’la değiştirmenin, bir savaş atını bir eşekle değiştirmekten farksız olduğu anlaşılmıştı ama Owen, Aerys tarafından El seçildiğinde işi bitmiş yaşlı bir adamdı. Owen’ın torunu daha gençti ve... <em>Güçlü bir karısı var.</em> Taena’nın el olarak hizmet verememesi talihsizlikti. Leydi Merryweather, kocasından üç kat daha erkekti ve çok daha eğlenceliydi. Fakat aynı zamanda Myr doğumluydu ve kadındı, yani Cersei, Orton’la yetinmek zorundaydı. “Sör Harys’ten daha ehil olduğunuza eminim.” <em>Lazımlığımın muhteviyatı bile Sör Harys’ten daha ehil.</em> “Görevi kabul edecek misiniz?”</p>

    <p>“Ben... evet, elbette. Majesteleri bana büyük bir onur bahşediyor.”</p>

    <p><em>Hak ettiğinden daha büyük.</em> “Bana bir yargıç olarak başarıyla hizmet ettiniz lordum. Ve önümüzdeki... zorlu... günlerde de aynı şeyi yapmaya devam edeceksiniz.” Kraliçe, sözlerinin ne anlama geldiğinin Merryweather tarafından anlaşıldığını gördüğünde şarkıcıya döndü. “Ve yemek boyunca çaldığın tatlı şarkılar için sen de ödüllendirilmelisin. Tanrılar sana yetenek bahşetmiş.”</p>

    <p>Şarkıcı reverans yaptı. “Majesteleri çok nazik.”</p>

    <p>“Nazik değil,” dedi Cersei, “sadece dürüst. Taena’dan öğrendiğime göre sana Mavi Ozan diyorlarmış.”</p>

    <p>“Evet Majesteleri.” Şarkıcının çizmeleri mavi dana derisinden, pantolonu da mavi yünden yapılmıştı. Mavi ipek tuniğinin astarı parlak mavi satendi. Adam, saçlarını Tyrosh tarzında maviye boyayacak kadar ileri gitmişti. Adamın dalgalı uzun saçları omuzlarına dökülüyor ve gül suyuyla yıkanmış gibi kokuyordu. <em>Mavi güllerin suyuyla. Hiç değilse dişleri beyaz.</em> Şarkıcının dişleri güzeldi, en ufak bir eğrilikleri yoktu.</p>

    <p>“Başka bir adın var mı?”</p>

    <p>Şarkıcının yanaklarına hafif bir pembelik yayıldı. “Çocukken Wat derlerdi. Tarla süren bir çocuk için iyi bir isim lakin bir şarkıcıya uygun değil.”</p>

    <p>Mavi Ozan’ın gözleri, Robert’ın gözleriyle aynı renkteydi. Cersei sırf bunun için ondan nefret etti. “Leydi Margaery’nin seni neden sevdiğini anlamak kolay.”</p>

    <p>“Kraliçe Margaery çok nazik, ona zevk verdiğimi söylüyor.”</p>

    <p>“Ah, bundan eminim. Udunu görebilir miyim?”</p>

    <p>“Eğer Majesteleri memnun olacaksa.” Şarkıcının nezaketinin altında bir parça huzursuzluk vardı ama yine de udunu Cersei’ye uzattı. Kraliçeyi kimse reddedemezdi.</p>

    <p>Cersei udun bir telini çekti ve çıkan sese gülümsedi. “Aşk kadar tatlı ve hüzünlü. Söyle bana Wat... Margaery’yi ilk kez yatağa götürüşün, onun oğlumla evlenmesinden önce miydi yoksa sonra mı?”</p>

    <p>Şarkıcı bir an anlamamış gibi göründü. Anladığında, güzleri büyüdü. “Majesteleri’ne yanlış bilgi verilmiş. Size yemin ediyorum, ben asla...”</p>

    <p><em>“Yalancı!”</em> Cersei, udu şarkıcının yüzüne öyle sert bir şekilde vurdu ki, boyalı sert ahşap parçalara ayrıldı. “Lord Orton, muhafızlarımı çağırın ve şu yaratığı zindanlara götürün.”</p>

    <p>Orton Merryweather’ın yüzü korkuyla nemlenmişti. “Bu... ah, kepazelik... <em>kraliçenin</em> kanına girmeye mi yeltenmiş?”</p>

    <p>“Korkarım tersi bir durum söz konusu ama şarkıcımız yine de bir hain. Bırakın da Lord Qyburn için şarkı söylesin.”</p>

    <p>Mavi Ozan beyazladı. “Hayır.” Çalgısıyla parçalanan dudağından kan damlıyordu. “Ben asla...” Lord Merryweather onu kolundan yakaladığında şarkıcı çığlık attı. <em>“Anne, merhamet et, hayır.”</em></p>

    <p>“Ben senin annen değilim,” dedi Cersei.</p>

    <p>Kara hücrelerde bile, şarkıcının ağzından inkâr, dua ve merhamet yakarışlarından başka bir şey alamadılar. Çok geçmeden, şarkıcının kırık dişlerinden çenesine doğru kan boşalıyordu ve adam koyu mavi pantolonunu üç kez ıslatmıştı ama yalanlarında hâlâ ısrar ediyordu. “Yanlış şarkıcıyı almış olmamız mümkün mü?” diye sordu Cersei.</p>

    <p>“Her şey mümkün Majesteleri. Endişelenmeyin. Gece bitmeden itiraf edecek.” Qyburn zindanlarda kahverengi yünlüler giyiyor ve siyah bir demirci önlüğü takıyordu. Mavi Ozan’a döndü, “Muhafızlar sana sert davrandıysa özür dilerim,” dedi. “Maalesef hepsi nezaket yoksunu.” Sesi nazikti, şefkatliydi. “Senden sadece gerçeği istiyoruz.”</p>

    <p>“Size gerçeği söyledim,” diye hıçkırdı şarkıcı. Demir prangalar onu soğuk taş duvara yapıştırmıştı.</p>

    <p>“Biz işin aslını biliyoruz.” Qyburn’ün elinde bir ustura vardı, keskin kenarı meşale ışığında hafifçe parlıyordu. Qyburn şarkıcının giysilerini kesmeye başladı, sonunda adamın üstünde mavi çizmelerinden başka bir şey kalmadı. Cersei, şarkıcının bacaklarının arasındaki kılların kahverengi olduğunu görünce neşelendi. “Küçük kraliçeye nasıl zevk verdiğini anlat,” diye emretti.</p>

    <p>“Ben asla... ben sadece şarkı söyledim, şarkı söyledim ve ut çaldım. Kraliçenin leydilerine sorun. Onlar her zaman yanımızdaydı. Kraliçenin kuzenleri.”</p>

    <p>“Kızların kaçıyla yattın?”</p>

    <p>“Hiçbiriyle. Ben sadece şarkıcıyım. Lütfen.”</p>

    <p>“Majesteleri,” dedi Qyburn, “belki de bu zavallı adamın yaptığı tek şey, Margaery diğer âşıklarını eğlendirirken onlara şarkı söylemekti.”</p>

    <p>“Hayır. <em>Lütfen.</em> O asla... Ben şarkı söyledim, sadece şarkı söyledim.”</p>

    <p>Lord Qyburn elini Mavi Ozan’ın göğsünde gezdirdi. “Aşk oyunu sırasında göğüs uçlarını ağzına alıyor muydu?” Şarkıcının göğüs ucunu başparmağıyla işaret parmağının arasına alıp büktü. “Bazı erkekler bundan hoşlanır, onların göğüs uçları bir kadınınkiler kadar hassastır.” Ustura parladı ve şarkıcı çığlık attı. Adamın göğsünde ağlayan kırmızı bir göz vardı. Cersei kendini hasta hissetti. Bir yanı gözlerini kapatmak, başını başka bir tarafa çevirmek ve buna bir son vermek istiyordu. Ama o kraliçeydi ve bu ihanetti. <em>Lord Tywin başını asla çevirmezdi.</em></p>

    <p>Sonunda Mavi Ozan onlara bütün hayatını anlattı, isim gününden başlayarak. Babası gemilere malzeme satan bir esnaftı ve Wat da aynı işi yapmak üzere büyütülmüştü ama delikanlılık çağına geldiğinde, fıçı yapmaktan çok ut yapmaya kabiliyeti olduğunu fark etmişti. On iki yaşında, daha önce bir festivalde dinlediği bir müzik grubuna katılmak için evden kaçmıştı. Sarayda iltifat görmek umuduyla Kral Toprakları’na gelmeden önce Menzil’in yarısını dolaşmıştı.</p>

    <p>“İltifat?” Qyburn güldü. “Kadınlar o iş için bu sözcüğü mü kullanıyor artık? Korkarım ki aşırı iltifat görmüşsün dostum... üstelik yanlış kraliçeden. Gerçek kraliçe karşında duruyor.”</p>

    <p>Evet. Cersei bunun için Margaery Tyrell’i suçluyordu. Eğer o olmasaydı, Wat uzun ve verimli bir hayat yaşayabilirdi; küçük şarkılarını söyler, domuz çobanlarının ve çiftçilerin kızlarıyla yatardı. <em>Beni buna Margaery’nin entrikalatı mecbur etti. Margaery ihanetiyle beni lekeledi.</em></p>

    <p>Şafak söktüğünde şarkıcının mavi çizmeleri kanla doluydu ve adam sonunda konuşmuştu; Margaery’nin kuzenleri Mavi Ozan’a ağızlarıyla zevk verirken, küçük kraliçe onları izliyor ve kendi kendini okşuyordu. Diğer zamanlarda, Margaery şehvetini diğer âşıklarıyla tatmin ederken Mavi Ozan onlar için şarkılar söylüyordu. Kraliçe, “Diğer âşıklar kim?” diye sordu ve sefil Wat; Uzun Sör Tallad, Lambert Turnberry, Jalabhar Xho, Redwyne ikizleri, Osney Karakazan, Hugh Clifton ve Çiçek Şövalyesi isimlerini telaffuz etti.</p>

    <p>Cersei bundan hiç memnun olmadı. Ejderha Kayası kahramanının adına leke sürmeye cesaret edemezdi. Ayrıca, Sör Loras’ı tanıyan insanların hiçbiri buna inanmazdı. Redwyne ikizleri de bu işe karıştırılamazdı. Arbor donanması olmadan, diyarın Euron Kargagöz ve demiradamlardan kurtulması mümkün değildi. “Yaptığın tek şey, Margaery’nin odasında gördüğün adamların isimlerini söylemek. Biz <em>gerçeği</em> istiyoruz!”</p>

    <p>“Gerçek.” Wat, Qyburn’ün ona bıraktığı tek gözle Cersei’ye baktı. Eskiden ön dişlerinin bulunduğu deliklerden kan kabarcıkları çıkıyordu. “Ben... yanlış hatırlamış olabilirim.”</p>

    <p>“Horas ve Hobber bu işin bir parçası değiller, öyle değil mi?”</p>

    <p>“Hayır,” dedi şarkıcı. “Değiller.”</p>

    <p>“Sör Loras’a gelince... Margaery, yaptığı şeyleri ağabeyinden gizlemek için büyük zahmetlere girmiş olmalı, bundan eminim.”</p>

    <p>“Doğru. Şimdi hatırladım. Bir keresinde, Sör Loras onu ziyarete geldiğinde, ben yatağın altına saklanmak zorunda kaldım. Margaery bana, <em>ağabeyim asla öğrenmemeli,</em> dedi.”</p>

    <p>“Bu şarkıyı diğerine tercih ederim.” Büyük lordları bu işin dışında bırakmak en iyisiydi. Fakat diğerleri... Sör Tallad vasıfsız bir şövalyeydi, Jalabhar Xho bir sürgün ve bir yalancıydı, Clifton küçük kraliçenin muhafızlarından biriydi. Ve Osney, tatlıyı tamamlayan üzüm tanesiydi. “Gerçeği söylediğin için kendini daha iyi hissettiğini biliyorum. Bunu Margaery duruşmaya geldiğinde de hatırlamak istersin. Eğer yine yalan söylemeye başlarsan...”</p>

    <p>“Söylemeyeceğim. Gerçeği söyleyeceğim. Ve sonra...”</p>

    <p>“...siyahları giymene izin verilecek. Sana söz veriyorum.” Cersei, Qyburn’e döndü. “Yaralarını temizle ve sar. Ağrıları için ona haşhaş sütü ver.”</p>

    <p>“Majesteleri çok iyi yürekli.” Qyburn, kanlı usturayı sirke dolu bir kovaya attı. “Margaery, kuşunun nereye kaybolduğunu merak edebilir.”</p>

    <p>“Şarkıcılar gelir ve gider, bu özellikleriyle meşhurdurlar.”</p>

    <p>Kara hücrelerden yukarı çıkan taş basamakları tırmanmak Cersei’yi nefessiz bıraktı. <em>Dinlenmeliyim.</em> Gerçeğe ulaşmak çok yorucu bir işti ve Cersei bundan sonra olması gerekenlerden korkuyordu. <em>Güçlü olmalıyım. Yapmak zorunda olduğum şeyi, Tommen ve diyar için yapıyorum.</em> Kurbağa Maggy’nin ölmüş olması talihsizlikti. <em>Kehanetinin üstüne işe yaşlı kadın. Küçük kraliçe benden daha genç olabilir ama hiçbir zaman daha güzel değildi ve çok yakında ölmüş olacak.</em></p>

    <p>Leydi Merryweather, Cersei’nin yatak odasında bekliyordu. Gecenin siyah vaktiydi, zaman şafağa yakındı. Jocelyn ve Dorcas uyumuştu ama Taena ayaktaydı. “Çok mu kötüydü?”</p>

    <p>“Tahmin bile edemezsin. Uykuya ihtiyacım var ama rüya görmekten korkuyorum.”</p>

    <p>Taena, Cersei’nin saçlarını okşadı. “Hepsi Tommen için.”</p>

    <p>“Öyle. Öyle olduğunu biliyorum.” Cersei titredi. “Boğazım acıyor. Bana biraz şarap ver lütfen.”</p>

    <p>“Eğer memnun olacaksan. Benim tek arzum seni memnun etmek.”</p>

    <p><em>Yalancı.</em> Cersei, Taena’nın ne arzuladığını biliyordu. Sorun değildi. Kadının Cersei’yle sarhoş olması, onun ve kocasının sadakatini garanti altına almaya yardım ederdi. Böylesine ihanet dolu bir dünyada, sadakat için birkaç öpücük feda edilirdi. <em>Erkeklerden daha kötü değil. En azından beni hamile bırakmak gibi bir tehlike yok.</em></p>

    <p>Şarap biraz da olsa işe yaradı. Kraliçe, elinde kadehiyle pencerenin yanında dururken, “Kendimi kirlenmiş hissediyorum,” dedi.</p>

    <p>“Bir banyo seni düzeltir tatlım.” Leydi Merryweather, Dorcas’la Jocelyn’i uyandırdı ve onlara sıcak su getirmelerini söyledi. Banyo teknesi doldurulurken Taena kraliçenin soyunmasına yardım etti; becerikli parmaklarıyla bağcıkları çözdü, elbiseyi kraliçenin omuzlarından aşağı çekti ve sonra kendi elbisesini çıkardı.</p>

    <p>Banyo teknesine birlikle girdiler. Cersei sırtını Taena’nın göğsüne dayadı. “Tommen’ı bu meselenin en çirkin kısmından esirgemeliyiz,” dedi Myrli kadına. “Margaery onu hâlâ her gün septe götürüyor, Sör Loras’ın iyileşmesi için tanrılara dua ediyorlar.” Çiçek Şövalyesi, rahatsız edici bir şekilde hâlâ hayata tutunuyordu. “Tommen kızın kuzenlerini de seviyor. Hepsini birden kaybetmek ona ağır gelecek.”</p>

    <p>“Belki de üçü birden suçlu değildir,” dedi Leydi Merryweather. “İçlerinden biri bu işe bulaşmamış olabilir. Eğer o kız, gördüğü şeylerden utanmış ve tiksinmişse...”</p>

    <p>“...diğerlerinin aleyhinde ifade vermeye ikna edilebilir. Evet, harika, lakin hangisi masum?”</p>

    <p>“Alla.”</p>

    <p>“Utangaç olan mı?”</p>

    <p>“Öyle görünür ama utangaçtan çok sinsidir. Onu bana bırak tatlım.”</p>

    <p>“Memnuniyetle.” Mavi Ozan’ın ifadesi tek başına asla kâfi gelmezdi. Neticede, şarkıcılar hayatlarını kazanmak için yalan söylerdi. Eğer Taena onu ele geçirmeyi başarırsa, Alla Tyrell çok faydalı olurdu. “Sör Osney de itirafta bulunabilir. Diğerleri, kralın affını kazanmanın ve Sur’a gitmenin tek yolunun itiraftan geçtiğini anlamak zorunda kalmalı.” Jalabhar Xho gerçeği cazip bulabilirdi, Cersei diğerlerinden o kadar emin değildi ama Qyburn ikna edici bir adamdı...</p>

    <p>Cersei ve Taena banyo teknesinden çıkağında, Kral Toprakları’nın üzerinde şafak söküyordu. Kraliçenin cildi, uzun süre suyun içinde kalmaktan beyazlamış ve buruş buruş olmuştu. “Benimle kal,” dedi kraliçe, Taena’ya. “Yalnız uyumak istemiyorum.” Yatağa girmeden önce bir dua bile okudu, Anne’ye tatlı bir rüya için yalvardı.</p>

    <p>Nefesini boşa tüketmişti; tanrılar her zamanki gibi sağırdı. Cersei rüyasında yine kara hücrelerdeydi ama bu sefer duvara zincirli olan kişi şarkıcı değil, Cersei’ydi. Çırılçıplaktı ve İblis tarafından parçalanmış göğüs uçlarından kan damlıyordu. “Lütfen,” diye yalvardı Cersei, “lütfen çocuklarıma zarar verme.” Tyrion sadece kötü kötü baktı. O da çıplaktı. Vücudunu kaplayan kıllar yüzünden bir erkekten çok küçük bir maymun gibi görünüyordu. “Onların taç giydiğini göreceksin,” dedi, “ve onların öldüğünü göreceksin.” Sonra Cersei’nin kanayan göğsünü ağzına aldı ve emmeye başladı. Cersei’nin içine kor bıçak gibi bir acı saplandı.</p>

    <p>Cersei, Taena’nın kollarında titreyerek uyandı. “Kötü bir rüya,” dedi zayıf bir sesle. “Çığlık mı attım? Üzgünüm.”</p>

    <p>“Rüyalar gün ışığında toza dönüşür. Yine cüceyi mi gördün? O küçük ve aptal adam seni niye bu kadar korkutuyor?”</p>

    <p>“Beni öldürecek. Bu, ben on yaşındayken bir kehanette görüldü. Ben kiminle evleneceğimi öğrenmek istiyordum ama kadın dedi ki...”</p>

    <p>“Kadın?”</p>

    <p><em>“Maegi.”</em> Kelimeler Cersei’nin ağzından tökezleyerek çıkıyordu. Cersei, kehanetler hakkında hiç konuşmazlarsa onların asla gerçekleşmeyeceğini söyleyen Melara Hetherspoon’un sesini hâlâ duyabiliyordu. <em>Ama kuyunun içinde o kadar da sesiz değildi. Çığlık attı ve bağırdı.</em> “Tyrion benim <em>valonqar</em>’ım,” dedi. “Myr’de bu kelimeyi kullanıyor musunuz? Yüksek Valyria dilinde <em>küçük erkek kardeş</em> demek.” Melara boğulduktan sonra, Cersei aynı soruyu Rahibe Saranella’ya da sormuştu.</p>

    <p>Taena, Cersei’nin elini okşadı. “O büyücü nefret dolu bir kadındı. Yaşlı, hasta ve çirkin bir kadın. Sen genç ve güzeldin, hayat ve gurur doluydun. Kadının Lannis Limanı’nda yaşadığın söyledin, yani kadın cüceyi ve onun leydi anneni nasıl öldürdüğünü biliyordu. O yaratık sana saldıramazdı çünkü sen bir Lannister’dın, bu yüzden seni zehirli diliyle yaralamaya çalıştı.”</p>

    <p><em>Olabilir mi?</em> Cersei buna inanmak istiyordu. “Ama Melara öldü, tıpkı kadının öngördüğü gibi. Ben Prens Rhaegar’la evlenmedim. Ve Joffrey... cüce, oğlumu gözlerimin önünde öldürdü.”</p>

    <p>“Bir oğlunu,” dedi Leydi Merryweather, “ama bir oğlun daha var, tatlı ve güçlü bir oğul. Ve ona asla bir zarar gelmeyecek.”</p>

    <p>“Ben hayattayken asla.” Böyle söylemek, Cersei’nin buna inanmasına yardım etti. <em>Rüyalar gün ışığında toza dönüşür.</em> Dışarıda, bulutların arasında sabah güneşi ışıldıyordu. Cersei battaniyenin alandan çıktı. “Bu sabah kralla birlikte kahvaltı edeceğim. Oğlumu görmek istiyorum.” <em>Yaptığım her şeyi onun için yapıyorum.</em></p>

    <p>Kral, Cersei’yi kendine getirdi. Tommen o sabah, kedileriyle ilgili gevezelik edip fırından yeni çıkmış kara ekmeğin üstüne bal akıtırken, Cersei için daha önce hiç olmadığı kadar kıymetliydi. “Sör Pençe bir fare yakaladı,” dedi annesine, “ama Leydi Sakal fareyi ondan çaldı.”</p>

    <p><em>Ben asla bu kadar tatlı ve masum olmadım,</em> diye düşündü Cersei. <em>Bu zalim diyara hükmetmeyi nasıl umabilir?</em> Cersei’nin içindeki anne sadece oğlunu korumak istiyordu ama içindeki kraliçe, onun katılaşması gerektiğini aksi halde Demir Taht tarafından tüketileceğini biliyordu. “Sör Pençe, haklarını savunmayı öğrenmeli,” dedi. “Bu dünyada, zayıflar her zaman güçlülerin kurbanı olur.”</p>

    <p>Kral, parmaklarındaki balı yalayarak annesinin söylediklerini düşündü. “Sör Loras geri döndüğünde mızrak, kılıç ve gürzle dövüşmeyi öğreneceğim, onun dövüştüğü gibi.”</p>

    <p>“Dövüşmeyi öğreneceksin,” diye söz verdi kraliçe, “lakin Sör Loras’tan değil. O geri dönmeyecek Tommen.”</p>

    <p>“Margaery döneceğini söylüyor. Sör Loras için dua ediyoruz. Anne’nin merhametini ve Baba’nın ona kuvvet vermesini diliyoruz. Elinor, bunun Sör Loras’ın en zor savaşı olduğunu söylüyor.”</p>

    <p>Cersei oğlunun saçlarını düzeltti, ona Joffrey’yi hatırlatan altın renkli yumuşak bukleleri. “Öğleden sonrayı karın ve kuzenleriyle mi geçireceksin?”</p>

    <p>“Bugün değil. Margaery oruç tutması ve kendisini arındırması gerektiğini söyledi.”</p>

    <p><em>Oruç tutmak ve arınmak... ah, Bakire Günü için.</em> Cersei bu muayyen kutsal günü yıllardır kutlamıyordu. <em>Üç kez evlendi ve bizi hâlâ bakire olduğuna inandırmaya çalışıyor.</em> Küçük ve mahcup kraliçe beyazlara bürünecek, eşlikçilerini Baelor Septi’ne götürecek ve Bakire’nin ayaklarının dibinde mumlar yakıp heykelin kutsal boynuna parşömen çelenkler asacaktı. <em>En azından bazı eşlikçilerini götürecek.</em> Bakire Günü’nde, masumiyetin kutsal şarkılarına saygısızlık olmasın diye, erkeklerin yanı sıra dulların, annelerin ve fahişelerin de septlere girmesine izin verilmezdi. Sadece bakire genç kızlar...</p>

    <p>“Anne? Yanlış bir şey mi söyledim?”</p>

    <p>Cersei oğlunun alnını öptü. “Çok akıllıca bir şey söyledin tatlım. Şimdi git ve kedilerinle oyna.”</p>

    <p>Daha sonra Sör Osney Karakazan’ı çalışma odasına çağırttı. Kasılarak yürüyen şövalye terli bir halde avludan geldi ve tek dizinin üstüne çökerken Cersei’yi gözleriyle soydu, her zaman yaptığı gibi.</p>

    <p>“Ayağa kalk ve yanıma otur sör. Bana bir zamanlar yiğitçe hizmet ettin, lakin şimdi senin için daha sert bir görevim var.”</p>

    <p>“Benim de senin için sert bir şeyim var.”</p>

    <p>“O beklemek zorunda.” Cersei, parmak uçlarını şövalyenin yüzündeki yara izlerinde gezdirdi. “Sana bunları veren fahişeyi hatırlıyor musun? Sur’dan döndüğünde onu sana vereceğim. Bunu ister misin?”</p>

    <p>“Benim istediğim sensin.”</p>

    <p>Bu doğru cevaptı. “Önce ihanetini itiraf etmelisin. Eğer iltihaplanmasına izin verilirse, bir adamın günahı onu zehirleyebilir. Kendini utancından kurtarma vaktin geldi de geçiyor bile.”</p>

    <p>“Utanç mı?” Osney şaşkın görünüyordu. “Osmund’a söyledim. Margaery sadece alay ediyor. Fazla bir şey yapmama izin vermiyor, sadece...”</p>

    <p>“Onu koruman kahramanca,” diyerek araya girdi Cersei, “lakin sen, bu günahla yaşamaya devam edemeyecek kadar iyi bir şövalyesin. Hayır, bu gece Baelor Septi’ne gitmeli ve Yüce Rahip’le konuşmalısın. Günahları bu kadar olan bir adam, cehennem ıstırabından yalnızca Yüce Rahip sayesinde kurtulabilir. Ona Margaery ve kuzenleriyle nasıl yattığını anlat.”</p>

    <p>Osney gözlerini kırpıştırdı. “Ne? Kuzenler de mi?”</p>

    <p>“Megga ve Elinor,” diye karar verdi Cersei. “Alla’yla hiç yatmadın.” Bu küçük detay, hikâyeyi daha inandırıcı hale getirirdi. “Alla sürekli ağlıyor ve diğer kızlara günah işlememeleri için yalvarıyordu.”</p>

    <p>“Sadece Megga ve Elinor mu? Yoksa Margaery de mi?”</p>

    <p>“Kesinlikle Margaery. Bütün bunların arkasında Margaery vardı.”</p>

    <p>Cersei şövalyeye aklındaki her şeyi anlattı. Osney, yüzüne ağır ağır yayılan idrakle kraliçeyi dinledi. Cersei’nin sözleri bittiğinde, “Kızın başını kestikten sonra, bana ondan asla alamadığım o öpücüğü vereceksin,” dedi şövalye.</p>

    <p>“İstediğin kadar öpücük alabilirsin.”</p>

    <p>“Ve sonra Sur?”</p>

    <p>“Kısa bir zaman için. Tommen bağışlayıcı bir kraldır.” Osney yaralı yanağını kaşıdı. “Genelde, bir kadınla ilgili yalan söylüyorsam; ben onu nasıl düzmediğimi anlatıyorumdur, o da benim onu nasıl düzdüğümü. Bu... daha önce bir Yüce Rahip’e yalan söylemedim. Bu günah için bir cehenneme gidiliyor sanırım. Kötü olanlardan birine.”</p>

    <p>Kraliçe şaşırdı. Bir Karakazan’dan beklediği son şey dindarlıktı. “Bana boyun eğmeyi reddediyorsun?”</p>

    <p>“Hayır.” Osney, Cersei’nin altın saçlarına dokundu. “Mesele şu ki, en iyi yalanların içinde bir parça gerçek vardır... ve sen benden, gidip bir kraliçeyi nasıl düzdüğümü anlatmamı istiyorsun...”</p>

    <p>Cersei neredeyse adamın yüzünü tokatlıyordu. Neredeyse. Ama çok yol almıştı ve çok şey tehlikedeydi. <em>Yaptığım her şeyi Tommen için yapıyorum.</em> Başını çevirdi ve Osney’nin elini tuttu, parmaklarını öptü. Adamın elleri kılıç yüzünden sert ve nasırlıydı. Cersei, <em>Robert’ın elleri de böyleydi,</em> diye düşündü.</p>

    <p>Kollarını Osney’nin boynuna doladı. “Senden bir yalancı yarattığımın söylenmesini istemem,” diye fısıldadı. “Bana bir saat ver ve benimle yatak odamda buluş.”</p>

    <p>“Yeterince bekledik.” Osney, parmaklarını kraliçenin elbisesinin göğsüne geçirdi ve hızla geri çekti. İpek kumaş öyle şiddetli bir sesle yırtıldı ki, Cersei, Kızıl Kale’nin yarısının o sesi duymuş olmasından korktu. “Ben yırtmadan önce diğerlerini de çıkar,” dedi Osney. “Tacın başında kalabilir. Seni tacınla seviyorum.”</p>
  </div>
</body>
</html>
