<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Brienne</h1>

    <p>Bakire Havuzu’nun doğusunda tepeler vahşice yükseliyordu ve gri yeşil çamlar sessiz askerler gibi tepelerin çevresini sarıyordu.</p>

    <p>Cevval Dick, sahil yolunun en kısa ve en güvenli yol olduğunu söylemişti. Bu yüzden, koyu gözden kaçırmadan ilerliyorlardı. Onlar yol aldıkça, sahil boyunca dizilmiş köylerle kasabalar küçülüyor ve seyrekleşiyordu. Akşam çöktüğünde, kalacak bir han arıyorlardı. Crabb, diğer yolcularla ortak bir yatağı paylaşırken, Brienne kendisi ve Pod için bir oda tutuyordu. Bu akşamlardan birinde, “Hepimiz aynı yatağı paylaşırsak daha ucuz olur leydim,” dedi Cevval Dick. “Aramıza kılıcınızı koyabilirsiniz. Yaşlı Dick zararsız bir adamdır. Bir şövalye kadar kahraman ve günün uzun olduğu kadar dürüsttür.”</p>

    <p>“Günler kısalıyor,” dedi Brienne.</p>

    <p>“Olabilir. Bana yatakta güvenmezseniz, kıvrılıp döşemede de yatabilirim.”</p>

    <p>“Benim döşememde değil.”</p>

    <p>“Bunları duyan biri, bana hiç güvenmediğinizi düşünebilir.”</p>

    <p>“Güven kazanılır. Altın gibi.”</p>

    <p>“Dediğiniz gibi olsun leydim,” dedi Crabb, “ama kuzeyde, yolun sonuna geldiğimiz yerde Dick’e güvenmeniz gerekecek. Eğer altınlarınızı kılıç zoruyla almak istersem beni kim durduracak?”</p>

    <p>“Senin kılıcın yok. Benim var.”</p>

    <p>Brienne, Dick’le arasındaki kapıyı kapadı ve adamın uzaklaştığından emin olana kadar etrafı dinleyerek orada durdu. Dick, cevval olabilirdi ama Jaime Lannister değildi, Deli Fare değildi, hatta Humfrey Wagstaff bile değildi. Kötü beslenmiş cılız bir adamdı. Tek zırhı; pas lekeleriyle kaplı, bereli bir yarım miğferdi. Kılıç yerine eski, çentikli bir hançer taşıyordu. Brienne uyanık olduğu sürece, Dick onun için bir tehlike teşkil etmiyordu. “Podrick,” dedi Brienne. “Barınacak han bulamayacağımız zamanlar gelecek. Rehberimize güvenmiyorum. Kamp kurduğumuzda, ben uyurken bana göz kulak olur musun?”</p>

    <p>“Uyanık mı kalayım leydim? Sör.” Podrick düşündü. “Kılıcım var. Eğer Crabb size zarar vermeye kalkışırsa onu öldürebilirim.”</p>

    <p>“Hayır,” dedi Brienne sertçe. “Onunla dövüşmeye kalkma. Senden bütün istediğim, ben uyurken onu izlemen ve şüpheli bir şey yaparsa beni uyandırman. Çok çabuk uyanırım, göreceksin.”</p>

    <p>Ertesi gün, atlara su içirmek için durduklarında Crabb gerçek renklerini gösterdi. Brienne, idrar kesesini boşaltmak için çalıların arkasına gitmek zorunda kaldı. Yere çömelirken, “Ne yapıyorsun? Oradan uzaklaş,” diyen Podrick’i duydu. İşini bitirdi, pantolonu nu yukarı çekti. Yola döndüğünde, Cevval Dick’i, parmaklarındaki unu temizler halde buldu. “Eyer heybelerimde ejderha bulamazsın,” dedi adama. “Altınımı üstümde taşırım.” Altınların bir kısmını kemerindeki keseye koymuş, geri kalanını da kıyafetinin içine diktirdiği iki cebin içine saklamıştı. Eyer heybesindeki şişkin torba; irili ufaklı bakırlarla, meteliklerle, yarım meteliklerle, yıldızlarla ve... torbayı daha şişkin hale getiren beyaz unla doluydu. Brienne, unu, Gölgeli Vadi’den ayrıldığı sabah Yedi Kılıç’taki aşçıdan almıştı.</p>

    <p>“Dick’in amacı zarar vermek değildi leydim.” Dick, elinde bir silah olmadığını göstermek için unlu parmaklarını havaya kaldırdı. “Bana vadettiğiniz ejderhalara gerçekten sahip misiniz diye bakıyordum yalnızca. Dünya, dürüst insanları dolandırmaya hazır yalancılarla dolu. Siz onlardan biri değilsiniz tabii.”</p>

    <p>Brienne, Dick’in rehberliğinin hırsızlığından daha iyi olmasını umdu. “Gitsek iyi olacak.” Tekrar atına bindi.</p>

    <p>Dick, Brienne’in yanında at sürerken sık sık şarkı söylüyordu, asla tam bir şarkı değil, bir parça şundan ve bir dörtlük bundan. Brienne, adamın onu etkilemek ve bu sayede dikkatini dağıtmak istediğinden şüpheleniyordu. Dick bazen ona ve Podrick’e de şarkı söyletmeye çalışıyordu ama bu bir işe yaramıyordu. Pod çok utangaçtı ve tutuk dilliydi, Brienne de şarkı söylemiyordu. Leydi Catelyn bir zamanlar Nehirova’da, <em>baban için şarkı söyler miydin?</em> diye sormuştu Brienne’e. <em>Renly için şarkı söyler miydin?</em> Söylememişti, bir kez bile, istediği halde... istemişti...</p>

    <p>Cevval Dick şarkı söylemediği zamanlarda konuşuyordu, yol arkadaşlarını Kırıkpençe Burnu’nun hikâyeleriyle eğlendiriyordu. “Her kasvetli vadinin kendi lordu vardır,” diyordu, “bizi birleştiren tek şey, yabancılara karşı duyduğumuz güvensizliktir. Damarlarımızda koyu ve güçlü bir şekilde İlk İnsanlar’ın kanı akar. Andallar Kırıkpençe’yi almaya çalıştı ama onları vadilerde kanattık ve bataklıklarda boğduk. Lakin Andallar’ın oğullarının kılıçlarla kaybettiğini, kızları öpücüklerle kazandı. Fethedemedikleri evlere evlilik yoluyla girdiler, evet.”</p>

    <p>Gölgeli Vadi’nin Darklynler’i, Kırıkpençe Burnu’na hükmetmeyi denemişti. Bakire Havuzu’nun Mootonlar’ı ve daha sonra Yengeç Adası’nın Celtigarlar’ı da aynı şeyi yapmaya çalışmıştı. Fakat Kırıkpençeliler, kendi bataklıklarını ve ormanlarını hiçbir yabancının bilemeyeceği kadar iyi biliyorlardı ve fazla sıkıştırıldıklarında, tepeleri petek petek delen mağaralara girip ortadan kayboluyorlardı. Sözde fatihlerle dövüşmedikleri zamanlarda birbirleriyle dövüşüyorlardı. Kan davaları, vadilerinin arasındaki bataklılar kadar derin ve karanlıktı. Zaman zaman, bir kahraman, Pençe’ye barış getiriyordu ama barış hali hiçbir zaman kahramanın ömründen daha uzun sürmüyordu. Lord Lucifer Hardy büyük bir kahramandı, Kardeş Brune da öyle. Yaşlı Kırık Kemik daha da büyüktü ama hepsinin en kudretlisi Crabb’di. Dick, Brienne’in Sör Clarence Crabb’i ve adamın kahramanlıklarını hiç duymadığına inanmayı hâlâ reddediyordu.</p>

    <p>Bir seferinde, “Neden yalan söyleyeyim?” diye sordu Brienne, adama. “Her bölgenin yerel kahramanları vardır. Benim geldiğim yerde, Morne’un Sör Galladon’ıyla ilgili şarkılar söylenir, nam-ı diğer Kusursuz Şövalye.”</p>

    <p>“Nerenin Sör Gallakimi?” Dick güldü. “Onu hiç duymadım? Neden o kadar kusursuzdu?”</p>

    <p>“Sör Galladon öyle yiğit bir şövalyeydi ki, Bakire’nin kendisi ona kalbini kaptırdı. Aşkının nişanı olarak ona tılsımlı bir kılıç verdi. Kılıcın adı Adil Bakire’ydi. Hiçbir sıradan kılıç onu durdurmaz ve hiçbir kalkan onun öpücüğüne karşı koyamazdı. Sör Galladon, Adil Bakire’yi gururla taşıdı ama onu sadece üç kez kınından çıkardı. Bakire’yi ölümlü bir adama karşı kullanmayacaktı çünkü Bakire, bütün dövüşleri adaletsiz hale getirecek kadar kudretliydi.”</p>

    <p>Crabb bunun gülünç olduğunu düşündü. “Kusursuz Şövalye? Kulağa, Kusursuz Aptal gibi geliyor. Eğer kullanmayacaksan sihirli bir kılıca sahip olmanın ne anlamı var?”</p>

    <p>“Onur,” dedi Brienne. “Anlamı onur.”</p>

    <p>Adam sadece daha yüksek sesle güldü. “Sör Clarence Crabb senin Kusursuz Şövalyen’le kıllı poposunu silerdi leydim. Eğer ikisi karşılaşmış olsalardı, Fısıltılar’daki rafta bir kanlı kafa otururdu. Diğer kafalara, ‘Sihirli kılıcı kullanmalıydım, o kahrolası kılıcı kullanmalıydım,’ derdi.”</p>

    <p>Brienne kendini gülümsemekten alıkoyamadı. “Belki,” dedi, “ama Sör Galladon aptal değildi. Bir yaban öküzünün sırtındaki iki buçuk metrelik düşmanına karşı, Adil Bakire’yi kınından çıkardı. Onu bir kez de bir ejderhayı katletmek için kullandığı söylenir.”</p>

    <p>Cevval Dick etkilenmemişti. “Kırık Kemik de bir ejderhayla dövüştü ama sihirli bir kılıca ihtiyaç duymadı. Hayvanın boynuna düğüm attı, böylece ejderha her alev üfleyişinde kendi posunu kızarttı.”</p>

    <p>“Peki Aegon ve kız kardeşleri geldiğinde Kırık Kemik ne yaptı?” diye sordu Brienne.</p>

    <p>“Ölmüştü. Leydim bunu bilmeli.” Crabb, Brienne’e yan yan baktı. “Aegon kız kardeşini Kırıkpençe Burnu’na gönderdi, şu Visenya’yı. Lordlar, Harren’ın sonunu duymuştu. Aptal olmadıkları için kılıçlarını Visenya’nın ayağının dibine koydular. Kraliçe onları kendi adamları olarak kabul etti ve Bakire Havuzu’na, Yengeç Adası’na ya da Gölgeli Vadi’ye sadakat borçları olmadığını söyledi. Fakat kraliçenin söyledikleri, lanet olası Celtigar’ı, doğu kıyısına vergi toplayan adamlar göndermekten alıkoymuyor. Eğer yeterince adam gönderirse, bazıları ona geri dönüyor... bunun dışında, biz sadece kendi lordlarımıza ve krala boyun eğeriz. <em>Gerçek</em> krala; Robert’a ve onun türüne değil.” Tükürdü. “Üç Dişli Mızrak’ta, Prens Rhaegar’ın yanında Crabbler, Brunelar ve Boggslar vardı. Kral Muhafızları’nda da onlar vardı. Bir Hardy, bir Cave, bir Pyne ve <em>üç</em> Crabb; Clement, Rupert ve Kısa Clarence. Clarence bir seksen boyundaydı ama gerçek Sör Clerance’la kıyaslandığında kısaydı. Biz Kırıkpençeliler ejderhaya bağlı adamlarız.”</p>

    <p>Onlar kuzeye doğru ilerledikçe, seyrüsefer azalmaya devam etti ve sonunda bulunacak bir han kalmadı. Sahil yolunda, tekerlek izlerinden çok yabani otlar vardı. O gece bir balıkçı kasabasına sığındılar. Brienne, köylülere birkaç bakır vererek bir samanlıkta uyumak için izin aldı. Pod’la birlikte tavan arasına yerleşti ve sonra merdiveni yukarı çekti.</p>

    <p>“Beni burada yalnız bırakıyorsunuz, atlarınızı pekâlâ çalabilirim,” diye seslendi Crabb aşağıdan. “Atları da yukarı alsanız iyi edersiniz leydim.” Brienne onu duymazdan gelince, Crabb konuşmaya devam etti. “Bu gece yağmur yağacak. Soğuk ve şiddetli bir yağmur. Siz Pod’la birlikte rahat ve sıcak bir uyku uyuyacaksınız ama zavallı yaşlı Dick burada tek başına titreyecek.” Bir saman yığınının üstüne yatak yaparken, mırıldanarak başını salladı. “Hayatımda sizin kadar kuşkucu bir bakire tanımadım.”</p>

    <p>Pod yanında esnerken, Brienne pelerininin altına kıvrıldı. <em>Ben her zaman bu kadar kuşkucu değildim,</em> diye bağırabilirdi Crabb’e. <em>Küçük bir kızken, bütün erkeklerin babam kadar yüce gönüllü olduğunu sanırdım.</em> Ona ne kadar güzel, uzun, parlak ve zeki bir kız olduğunu, dans ederken ne kadar zarif göründüğünü söyleyen erkeklerin bile öyle olduğunu sanırdı. Brienne’in gözlerindeki perdeyi Rahibe Roelle kaldırmıştı. “Bu sözleri sadece babanı memnun etmek için söylüyorlar,” demişti kadın. “gerçeği aynada bulacaksın, erkeklerin dillerinde değil.” Sert bir dersti, Brienne’i ağlatan bir dersti ama hem Harrenhal’da hem de Sör Hyle ve arkadaşları o oyunu oynadıklarında Brienne’in işine yaramıştı. Yağmur yağmaya başlarken, Brienne, <em>bir bakire bu dünyada kuşkucu olmalı, yoksa uzun zaman bakire olarak kalamaz,</em> diye düşünüyordu.</p>

    <p>Acı Köprü’deki meydan dövüşü müsabakasında, taliplerini bulmuş ve onları birer birer hırpalamıştı; Farrow, Ambrose, Kıllı, Mark Mullendore, Raymond Nayland ve Leylek Will. Harry Sawyer’ı atla ezmiş ve Robin Potter’ın miğferini kırıp adama çirkin bir yara izi hediye etmişti. Ve taliplerin sonuncusu da devrildiğinde, Anne, Brienne’e Connington’ı getirmişti. Bu kez Sör Ronnet’in elinde bir gül değil bir kılıç vardı. Brienne’in adama indirdiği her darbe, bir öpücükten daha tatlıydı.</p>

    <p>O gün, Brienne’in hiddetiyle yüzleşen son kişi Loras Tyrell’di. Loras, Brienne’e asla kur yapmamıştı, ona doğru düzgün bakmamıştı bile ama o gün kalkanında üç gül vardı ve Brienne güllerden nefret ederdi. Güllerin görüntüsü ona amansız bir kuvvet verişti. Brienne, Loras’la yaptığı dövüşü ve ona bir gökkuşağı pelerini giydiren Renly’yi düşleyerek uykuya daldı.</p>

    <p>Ertesi sabah hâlâ yağmur yağıyordu. Kahvaltı ederlerken, Cevval Dick yağmur dinene kadar beklemeyi önerdi.</p>

    <p>“Bu ne zaman olacak? Yarın sabah mı? On beş gün içinde mi? Tekrar yaz geldiğinde mi? Hayır. Pelerinlerimiz var. Ve aşacak fersahlarca yolumuz.”</p>

    <p>Bütün gün yağmur yağdı. Takip ettikleri dar patika kısa zaman içinde çamura dönüştü. Gördükleri ağaçlar çıplaktı ve ağaçlardan düşen yapraklar sürekli yağan yağmur yüzünden kahverengi ıslak bir halıya dönüşmüştü. Dick’in pelerini, sincap derisinden bir astara sahip olmasına rağmen sırılsıklamdı. Brienne adamın titrediğini görebiliyordu. Bir an için ona acıdı. <em>Doğru düzgün beslenmemiş, bu çok açık.</em> Gerçekten bir kaçakçı körfezi ya da Fısıltılar isimli bir harap kale olup olmadığını merak etti. Aç insanlar ümitsiz şeyler yapardı. Bütün bunlar, Brienne’i kandırmak için söylenmiş yalanlar olabilirdi. Şüphe, Brienne’in midesini ekşitti.</p>

    <p>Bir süre için, yağmurun biteviye sesi dünyadaki tek sesmiş gibi göründü. Cevval Dick, yoldaki tehlikeleri umursamadan sabit bir hızla at sürmeye devam etti. Brienne adamı yakından izledi; Crabb, eyerinde iyice kamburlaşmak onu ıslanmaktan koruyacakmış gibi sırtını eğmişti. Bu sefer karanlık çöktüğünde, yakınlarda ne bir kasaba vardı ne de altına sığınacak bir ağaç. Denizden elli metre yukarıdaki birkaç kayanın arasında kamp kurmak zorunda kaldılar. Kayalar en azından rüzgârı engelleyecekti. Brienne, dalgaların kıyıya sürüklediği ağaç dallarıyla bir ateş yakmaya çalışırken, “Bu gece nöbet tutsak iyi olur leydim,” dedi Crabb. “Böyle bir yerde şapşapçılar olabilir.”</p>

    <p>“Şapşapçılar?” Brienne kuşkulu gözlerle adama baktı.</p>

    <p>“Canavarlar,” dedi Cevval Dick zevkle. “Uzaktan insan gibi görünürler ama kafaları çok büyüktür ve saç yerine pulları vardır. Tenleri balık karnı gibi beyazdır, parmaklarının arasında ağlar vardır. Her zaman ıslaklardır ve balık kokarlar ama kırmızı dudaklarının altındaki sıra sıra dişler yeşildir ve iğne kadar sivridir. Bazıları, İlk İnsanlar’ın bütün şapşapçıları öldürdüğünü söyler ama onlara inanmayın. Şapşapçılar, ağlı ayaklarıyla şap-şap sesleri çıkararak geceleri gelirler ve kötü çocukları kaçırırlar. Kızları çiftleşmek için sağ bırakırlar ama oğlanları o yeşil kesin dişleriyle parçalayarak yerler.” Podrick’e sırıttı. “Seni yerler delikanlı. Seni <em>çiğ çiğ</em> yerler.”</p>

    <p>“Denerlerse onları öldürürüm.” Podrick kılıcına dokundu.</p>

    <p>“Bir dene. Sadece dene. Şapşapçılar kolay ölmez.” Crabb, Brienne’e göz kırptı. “Siz kötü bir kız mısınız leydim?”</p>

    <p>“Hayır.” <em>Sadece aptalım.</em> Brienne, çakmaktaşı ve çelikten ne kadar kıvılcım çıkarırsa çıkarsın, ağaç dalları tutuşamayacak kadar ıslaktı. Çıralardan ince bir duman yükseldi ama hepsi buydu. Brienne bezmiş bir halde yere oturdu, sırtını bir kayaya dayadı, pelerinini üstüne çekti ve kendini soğuk, ıslak geceye teslim etti. Cevval Dick, Sör Clarence Crabb’in şapşapçı kralla dövüştüğü zamanı anlatırken, Brienne sıcak bir yemek hayal ederek elindeki tuzlu et dilimini kemirdi. <em>Eğlenceli bir masal anlatıyor,</em> diye kabul etmek zorunda kaldı, <em>ama küçük maymunuyla Mark Mullendore da eğlenceliydi.</em></p>

    <p>Hava, güneşin batışını görmek için fazla ıslak ve ayın doğuşunu görmek için fazla griydi. Gece siyah ve yıldızsızdı. Crabb, hikâyelerini tüketti ve uyudu. Çok geçmeden Podrick de horluyordu. Brienne, sırtını kayaya yaslamış halde oturdu ve dalgaları dinledi. <em>Yakında mısın Sansa?</em> diye merak etti. <em>Fısıltılar’da asla gelmeyecek bir gemiyi mi bekliyorsun? Dick, üç kişilik geçiş, dedi. İblis, Sör Dontos’la sana mı katıldı, yoksa sen küçük kardeşini mi buldun?</em></p>

    <p>Biten, uzun bir gündü ve Brienne yorgundu. Bir kayaya yaslanmış oturuyor olmasına rağmen göz kapaklarının ağırlaştığını hissetti. İki kez uyuyakaldı. İkincisinde hemen uyandı, kalbi güm güm vuruyordu, birinin onu izlediğinden emindi. Kolları ve bacakları katılaşmıştı, pelerini ayak bileklerine dolanmıştı. Brienne pelerinden kurtuldu ve ayağa kalktı. Cevval Dick bir kayanın dibine kıvrılmıştı, ağır ve ıslak kumlara yarı gömülmüş halde uyuyordu. <em>Rüyaydı. Bir rüyaydı.</em></p>

    <p>Brienne, Sör Creighton’ı ve Sör Illifer’ı terk ederek hata yapmıştı belki de. İkisi de dürüst adamlara benziyorlardı. <em>Keşke Jaime benimle gelseydi,</em> diye düşündü... ama Jaime, Kral Muhafızları’nın şövalyesiydi, onun olması gereken yer kralın yanıydı. Üstelik Brienne’in istediği kişi Renly’ydi. O<em>nu koruyacağıma dair yemin ettim ve başarısız oldum. Sonra onun intikamını alacağıma dair yemin ettim ve yine başarısız oldum. İntikam almak yerine Leydi Catelyn’le kaçtım ve onu da yarı yolda bıraktım.</em> Rüzgâr yön değiştirdi, yağmur artık Brienne’in yüzüne çarpıyordu.</p>

    <p>Ertesi gün, yol önce çakıl taşlı bir ipliğe, sonra da belli belirsiz bir hayale dönüştü. Gün orasına yakın bir vakitte, rüzgârla oyulmuş bir uçurumun dibinde, yol aniden son buldu. Yukarıda, aşağıdaki dalgalara kaş çatan küçük bir kale vardı. Kurşuni gökyüzünde, kalenin üç eğri büğrü kulesinin ana hatları görünüyordu. “Burası Fısıltılar mı?” diye sordu Podrick.</p>

    <p>“Burası sana kahrolası bir harabe gibi görünüyor mu?” Crabb tükürdü. “Burası Ulu Mağara, Lord Brune’un makamı. Yol burada bitiyor. Buradan sonra bizim için sadece çamlar var.”</p>

    <p>Brienne uçurumu inceledi. “Yukarı nasıl çıkacağız?”</p>

    <p>“Kolay.” Cevval Dick atını çevirdi. “Dick’e yakın durun. Şapşapçılar ağır hareket eden insanları almaya meyillidir.”</p>

    <p>Yolun, uçurumdaki bir yarığın içine gizlenmiş dik ve taşlı bir patika olduğu anlaşıldı. Patikanın büyük bölümü doğal yollarla oluşmuştu ama bazı yerlere tırmanışı kolaylaştırmak için basamaklar oyulmuştu. Patikanın her iki yanında, yüzyılların rüzgârları ve su serpintileriyle aşınmış dik kaya duvarları yükseliyordu. Bazı kayaları olağanüstü şekillere benzettiler, tırmanmaya devam ederlerken Cevval Dick birkaçını gösterdi. “Bakın, bir dev kafası,” dedi. Brienne kafayı gördüğünde gülümsedi. “Şu da taş bir ejderha. Diğer kanadı babam bir çocukken düşmüş. Ejderhanın yukarısındakiler de bir kocakarının sarkık memeleri.” Crabb, Brienne’in göğsüne baktı.</p>

    <p>“Sör? Leydim? Bir süvari var.”</p>

    <p>“Nerede?” Brienne, kayaların hiçbirini bir süvariye benzetemedi.</p>

    <p>“Yolda. Taş bir süvari değil. Gerçek bir süvari. Bizi takip ediyor. Aşağıda.” Pod eliyle gösterdi.</p>

    <p>Brienne eyerinde döndü. Sahil boyunca fersahlarca mesafeyi görebilecek kadar yukarı tırmanmışlardı. Atlı onların kullandığı yoldan, iki ya da üç mil geriden geliyordu. <em>Yine mi?</em> Brienne kuşkulu gözlerle Cevval Dick’e baktı.</p>

    <p>“Bana öyle gözlerinizi kısarak bakmayın,” dedi Crabb. “Gelen her kimse, Cevval Dick’le bir ilgisi yok. Büyük ihtimalle Brune’un adamıdır, savaştan dönüyordur. Belki de sürekli gezen şarkıcılardan biridir.” Kafasını çevirip tükürdü. “Bir şapşapçı değil, bu kesin. Onlar at sürmezler.”</p>

    <p>“Hayır,” dedi Brienne. En azından bu konuda hemfikir olabilirlerdi.</p>

    <p>Tırmanışın son otuz metresinin, en dik ve en tehlikeli bölüm olduğu anlaşıldı. Gevşek çakıl taşları, atların toynaklarının altından kayıp arkada kalan taşlı patikaya yuvarlandı. Brienne ve yanındakiler kayadaki yarıktan çıktıklarında kendilerini kale duvarlarının dibinde buldular. Yukarıdaki istihkâm siperinde bir yüz belirdi, onlara baktı ve ortadan kayboldu. Brienne, onlara bakan kişinin bir kadın olabileceğini düşündü ve bunu Cevval Dick’e söyledi.</p>

    <p>Dick onayladı. “Brune, duvarların üstündeki yürüme yollarına çıkamayacak kadar yaşlı, adamın oğulları ve torunları da savaşa gitti. Burada mutfak hizmetçilerinden ve burnu sümüklü birkaç bebekten başka kimse kalmadı.”</p>

    <p>Brienne, Lord Brune’un hangi kralı desteklediğini sormak istedi ama bunun bir önemi yoktu artık. Brune’un oğulları gitmişti, bazıları geri dönmeyebilirdi. <em>Bu gece burada misafirperverlik görmeyeceğiz.</em> Kadınlarla, çocuklarla ve yaşlı adamlarla dolu bir kale, kapılarını silahlı yabancılara açmazdı. “Lord Brune’dan onu tanıyormuş gibi bahsediyorsun,” dedi Brienne, Cevval Dick’e.</p>

    <p>“Belki de tanımışımdır, bir zamanlar.”</p>

    <p>Brienne, Dick’in kıyafetinin göğsüne baktı. Kıyafetin geri kalanından daha koyu renk olan yama şekilli ve çevresi iplikli alan, bir armanın sökülüp çıkarıldığı yeri gösteriyordu. Brienne’in rehberi bir kaçaktı, buna şüphe yoktu. Arkadaki süvari Dick’in silah arkadaşlarından biri olabilir miydi?</p>

    <p>“Yola devam etmeliyiz,” dedi Dick, “Brune neden duvarlarının altında olduğumuzu merak etmeden önce. Bir hizmetçi bile kahrolası bir arbaleti sarabilir.” Kalenin ötesindeki kireçtaşı tepeleri gösterdi, tepelerin yamaçları ağaçlıktı. “Buradan sonra yol yok, sadece dereler ve av patikaları var. Fakat leydim korkmasın. Cevval Dick buraları tanıyor.”</p>

    <p>Brienne’in korktuğu şey de buydu. Uçurumun tepesinde şiddetli bir rüzgâr esiyordu ama Brienne sadece tuzak kokusu alıyordu. “Şu süvari ne olacak?” Eğer adamın atı dalgaların üstünde yürümeyi bilmiyorsa, süvari kısa zaman sonra uçurumu tırmanıyor olacaktı.</p>

    <p>“Ne olmuş ona? Eğer Bakire Havuzu’ndan gelen bir aptalsa, kahrolası patikayı bile bulamayabilir. Ve eğer bulursa, ormanda izimizi kaybettiririz. Orada takip edebileceği bir yol olmayacak.”</p>

    <p><em>Ama izlerimizi takip edebilir.</em> Brienne, süvariyi burada ve kılıçla karşılamanın daha iyi olup olmayacağını merak etti. <em>Eğer adam, Lord Brune’un oğullarından biri ya da gezgin bir şarkıcıysa, büsbütün aptal görünürüm.</em> Crabb’in haklı olduğuna karar verdi. <em>Yarın sabah hâlâ peşimizde olursa onunla ilgilenirim.</em> Kısrağını ağaçlara doğru çevirerek, “Nasıl istersen,” dedi.</p>

    <p>Lord Brune’un kalesi gittikçe küçüldü ve sonunda gözden kayboldu. Etraf muhafız ağaçlarıyla ve asker çamlarla doluydu; gökyüzüne saplanmış devasa, yeşil mızraklar. Orman zemin, yere düşen çam iğnelerinden oluşan bir yataktı, bir kale duvarı kadar kalındı ve kozalaklarla kaplıydı. Atların toynakları hiç ses çıkarmıyor gibiydi. Biraz yağmur yağdı, bir süre için durdu, sonra tekrar başladı ama Brienne ve yanındakiler, çam ağaçlarının arasında yağmurun tek damlasını bile hissetmediler.</p>

    <p>Ormanda çok daha yavaş yol alıyorlardı. Brienne, ağaçların arasında zikzak çizerek, kısrağını yeşil kasvetin içinde yürüttü. <em>Burada kaybolmak çok kolay olurdu,</em> diye düşündü. Baktığı her yer aynı görünüyordu. Hava bile gri, yeşil ve durgundu. Çamların dalları Brienne’in kollarını tırmalıyor ve yeni boyanmış kalkanına sürtünüyordu. Bu tüyler ürpertici durgunluk, geçen her saatle sinirlerini biraz daha yıpratıyordu.</p>

    <p>Cevval Dick de huzursuzdu. O gün daha geç vakitte, akşam çökerken şarkı söylemeyi denedi. <em>“Bir ayı vardı, bir ayı, bir ayı! Baştan ayağa karaydı ve kıllarla kaplıydı.”</em> Sesi, yünden yapılmış bir pantolon gibi kaşındırıcıydı. Çamlar, rüzgârı ve yağmuru yuttukları gibi Dick’in sesini de yuttu. Dick bir süre sonra sustu.</p>

    <p>“Burası kötü,” dedi Podrick. “Burası kötü bir yer.”</p>

    <p>Brienne de aynı şeyi hissediyordu ama bunu kabul etmek bir işe yaramazdı. “Çam ormanı kasvetli bir yerdir ama nihayetinde sadece olandır. Burada korkmamız gereken hiçbir şey yok.”</p>

    <p>“Peki şapşapçılar ne olacak? Ya kafalar?”</p>

    <p>“İşte akıllı bir kafa,” dedi Dick gülerek.</p>

    <p>Brienne adama öfkeli bir bakış attı. “Şapşapçılar diye bir şey yok,” dedi Podrick’e, “kafalar da yok.”</p>

    <p>Tepeler yukarı çıktı, tepeler aşağı indi. Brienne kendini, Cevval Dick’in dürüst bir adam olması ve onları nereye götürdüğünü bilmesi için dua ederken buldu. Kendi adına, denizi tekrar bulabileceğinden bile emin değildi. Gündüz ya da gece, gökyüzü sürekli gri ve bulutluydu, Brienne’in yolu bulmasına yardım edecek güneş ya da yıldız yoktu.</p>

    <p>O akşam, bir tepeden inip kendilerini pırıltılı yeşil bir bataklığın kenarında bulduktan sonra, erken saatte kamp kurdular. Önlerindeki zemin, gri yeşil ışıkta yeterince sert görünüyordu ama atlarını yürüttüklerinde, hayvanlar boğazlarına kadar çamura gömüldü, dönmek ve daha sert zemine ulaşmak için mücadele vermek zorunda kaldılar. “Sorun değil,” diye güvence verdi Crabb. “Tekrar tepeye çıkacağız ve başka bir yoldan aşağı ineceğiz.”</p>

    <p>Ertesi gün de aynıydı. Kara gökyüzünün ve bir durup bir başlayan yağmurun altında, çam ağaçlarının ve bataklıkların arasında at sürdüler. Obrukların, mağaraların ve taşları yosunlarla kaplı kadim kalelerin harabelerinin yanından geçtiler. Her taş yığınının bir hikâyesi vardı ve Dick bütün hikâyeleri anlattı. Dick’in söylediğine göre, Kırıkpençe’nin adamları bu çam ağaçlarını kanla sulamışlardı. Çok geçmeden Brienne’in sabrı tükenmeye başladı. “Daha ne kadar sürecek?” diye sordu sonunda. “Şimdiye kadar Kırıkpençe Burnu’ndaki her ağacı görmüş olmalıyız.”</p>

    <p>“Yarısını bile görmedik,” dedi Crabb. “Artık yaklaştık. Bakın, ağaçlar seyrekleşiyor. Dar Deniz’in yakınlarındayız.”</p>

    <p><em>Bu adamın bana söz verdiği soytarı, büyük ihtimalle benim sudaki kendi yansımam olacak,</em> diye düşündü Brienne. Ama bu kadar uzağa geldikten sonra geri dönmenin anlamı yoktu. Bununla birlikte çok yorgundu, bunu inkâr edemezdi. Uylukları eyer yüzünden demir kadar sertti ve son zamanlarda bir gecede sadece dört saat uyuyordu, o sırada Podrick onun başında nöbet tutuyordu. Eğer Cevval Dick’in niyeti onları öldürmeyi denemekte, Brienne bunun burada, adamın iyi bildiği topraklarda gerçekleşeceğine inanıyordu. Dick onları bir hırsız mağarasına, kendisi kadar tehlikeli akrabalarının yanına götürüyor olabilirdi. Belki de onları daireler çizerek dolaştırıyor ve yolda gördükleri süvarinin onlara yetişmesini bekliyordu. Süvariyi, Lord Brune’un kalesinden ayrıldıklarından beri görmemişlerdi ama adamın avdan vazgeçtiği anlamına gelmezdi bu.</p>

    <p>Brienne bir gece, kamp kurdukları yerin etrafında huzursuzca dolaşırken, <em>Dick’i öldürmem gerekebilir,</em> dedi kendi kendine. Bu düşünce midesini bulandırdı. Brienne’in eski silah ustası, sürekli onun bir mücadelede dövüşecek kadar sert olup olmadığını sorgulamıştı. “Kollarında bir erkeğin kuvveti var,” demişti Sör Goodwin defalarca, “ama kalbin, her bakirenin kalbi kadar yumuşak. Avluda, elinde kör bir kılıçla talim yapmak başka şeydir, bir adamın bağırsaklarına yarım metrelik keskin çeliği sokmak ve gözlerindeki ferin sönüşünü izlemek başka.” Bir keresinde Sör Goodwin, Brienne’i, kuzularla süt domuzlarını kesmesi için babasının kasabına göndermişti, bunu Brienne’i sertleştirmek için yapmıştı. Yavru domuzlar ciyaklamış ve kuzular korkmuş çocuklar gibi çığlık atmıştı. Kesim bittiğinde Brienne gözyaşlarıyla körleşmişti. Kıyafetleri öyle kanlıydı ki, Brienne onları yakması için hizmetçisine vermişti. Ama Sör Goodwin’in şüpheleri azalmamıştı. “Yavru bir domuz, yavru bir domuzdur. Adam öldürmek farklıdır. Senin kadar genç bir yaverken, güçlü, hızlı ve çevik bir arkadaşım vardı, avluda tam bir kahramandı. Bir gün olağanüstü bir şövalye olacağını hepimiz biliyorduk. Sonra Basamaktaşı’na savaş geldi. Arkadaşımın, düşmanına diz çöktürdüğünü ve adamın elinden baltasını aldığını gördüm. Fakat arkadaşım, düşmanının işini bitirebilecekken bir kalp atışı zaman tereddüt etti. Mücadelede, bir kalp atışı zaman bir ömür demektir. Adam hançerini çıkardı ve arkadaşımın zırhında bir çatlak buldu. Gücü, hızı, yiğitliği, çok çalışarak kazandığı becerisi... bütün bunlar bir osuruktan daha değersizdi <em>çünkü arkadaşım öldürmekten çekinmişti</em>. Bunu hatırla kızım.”</p>

    <p>Orada, çamlı ormanın içinde, Sör Goodwin’in gölgesine, <em>hatırlayacağım,</em> diye söz verdi Brienne. Bir kayanın üstüne oturdu, kılıcını çıkarıp bilemeye başladı. <em>Hatırlayacağım ve çekinmemek için dua edeceğim.</em></p>

    <p>Ertesi gün rüzgârlı, soğuk ve bulutlu doğdu. Güneşi hiç görmediler ama siyahlık griye devrildiğinde, Brienne eyere çıkma vakti geldiğini anladı. Cevval Dick’in önderliğinde tekrar çamların arasına girdiler. Brienne adamı yakından takip ediyordu, Podrick atının sırtında arkadan geliyordu.</p>

    <p>Kale, hiç uyarı vermeden önlerine çıktı. Bir an ormanın derinliklerindeydiler, fersahlar boyunca çamlardan başka görülecek bir şey yoktu, sonra büyük bir kayanın etrafını dolaştılar ve ileride bir boşluk belirdi. Yarım mil sonra orman birdenbire sona erdi. İleride gökyüzü, deniz... ve kadim bir kale vardı; bir uçurumun kenarında, terk edilmiş ve otlarla kaplanmış yıkık bir kale. “Fısıltılar,” dedi Cevval Dick. “Dinleyin. Başları duyabilirsiniz.”</p>

    <p>Podrick’in ağzı şaşkınlıkla açıldı. “Onları duyuyorum.”</p>

    <p>Brienne de duydu. Kaleden geldiği kadar zeminden de geliyormuş gibi duyulan belli belirsiz, yumuşak bir mırıltı. Brienne falezlere yaklaştıkça ses arttı. Denizin sesiydi, Brienne birdenbire anladı. Aşağıdaki falezlerde oyuklar açan dalgalar, toprağın altındaki mağaralarda ve tünellerde gümbürdüyordu. “Baş filan yok,” dedi. “Fısıldadığını duyduğun şeyler, dalgalar.”</p>

    <p>“Dalgalar fısıldamaz. Başlar fısıldıyor.”</p>

    <p>Kale, her biri diğerinden farklı eski ve harçsız taşlardan inşa edilmişti. Kayaların arasındaki çatlaklarda yosunlar büyümüştü ve temellerden ağaçlar çıkmıştı. Eski kalelerin çoğunda bir tanrı korusu olurdu. Görünüşüne bakılırsa, Fısıltılar’ın korudan başka bir şeyi de yoktu. Brienne kısrağını uçuruma, kalenin perde duvarının çöktüğü yere doğru yürüttü. Kırık taş yığınlarının üstünde zehirli sarmaşıklar büyümüştü. Brienne atını bir ağaca bağladı ve cesaret edebildiği kadar uçurumun kenarına yaklaştı. On beş metre aşağıda, dalgalar yıkık bir kalenin kalıntılarının arasında ve üstünde girdaplar oluşturuyordu. Brienne yıkıntıların arkasında geniş bir mağaranın ağzını gördü.</p>

    <p>Brienne’in arkasına gelirken, “O, eski fener kulesi,” dedi Cevval Dick. “Ben Pod’un yarı yaşındayken yıkıldı. Eskiden mağaraya inen basamaklar vardı ama uçurum çöktüğünde basamaklar da gitti. Bu hadiseden sonra kaçakçılar buraya gelmeyi bıraktı. O zamanlar kürek çekerek teknelerini mağaraya sokabiliyorlardı ama şimdi yapamıyorlar. Gördünüz mü?” Tek elini Brienne’in sırtına koydu ve diğer eliyle gösterdi.</p>

    <p>Brienne ürperdi. <em>Bir itiş ve aşağıda kuleyle birlikte olurum.</em> Geriye doğru bir adım attı. “Ellerini benden uzak tut.”</p>

    <p>Crabb yüzünü ekşitti. “Ben sadece...”</p>

    <p>“Senin <em>sadece</em> ne yaptığın umurumda değil. Kapı nerede?”</p>

    <p>“Diğer tarafta.” Dick duraksadı. “Şu sizin soytarı, kindar bir adam değildir umarım?” dedi gergin bir sesle. “Demek istediğim, dün gece düşündüm de, ona bir harita sattığım ama korsanların artık buraya gelmediğini söylemeyi unuttuğum için bana kızmış olabilir.”</p>

    <p>“Alacağın altınla, adamın sana <em>yardımın</em> karşılığında ödediği miktarı geri verebilirsin.” Brienne, Dontos Hollard’ın bir tehlike arz edeceğini hayal edemiyordu. “Tabii buradaysa.”</p>

    <p>Duvarların etrafını dolaştılar. Kale üçgen şeklindeydi, her köşede kare şekilli kuleler vardı. Kale kapıları fena halde çürümüştü, Brienne birine asıldığında ahşap çatırdadı ve ıslak uzun kıymıklar halinde dağıldı. Kapının yarısı Brienne’in üstüne yıkıldı. Brienne içeride daha fazla yeşil kasvet gördü. Orman, duvarları delmiş ve iç kaleyle avluyu yutmuştu. Fakat kapının arkasında bir yivli kapı vardı, dişleri çamurlu zemine gömülmüştü. Demir paslanmıştı ama Brienne’in kuvvetine dayandı. “Bu kapıyı uzun zamandır kimse kullanmamış.”</p>

    <p>“Ben tırmanıp diğer tarafa geçebilirim,” diye önerdi Podrick. “Uçurumdan, duvarın yıkıldığı yerden.”</p>

    <p>“Çok tehlikeli, taşlar gevşek görünüyor ve o kırmızı sarmaşıklar zehirli. Bir yan kapı olmalı.”</p>

    <p>Yan kapıyı kalenin kuzey tarafında buldular; kocaman bir böğürtlen çalısının arkasında yarı gizlenmiş haldeydi. Böğürtlenlerin hepsi toplanmıştı ve çalıların yarısı, kapıya doğru bir yol açmak için kesilmişti. Kırık dalların görüntüsü Brienne’i tedirgin etti. “Bu kapıdan birileri geçmiş, üstelik kısa zaman önce.”</p>

    <p>“Sizin soytarı ve şu kızlar,” dedi Crabb. “Size söylemiştim.”</p>

    <p>Sansa? Brienne buna inanamazdı. Dontos Hollard gibi kafası şarapla dumanlı bir ayyaş bile kızı bu kasvetli yere getirecek kadar mantıksız olamazdı. Yıkıntılarda, Brienne’i huzursuzlukla dolduran bir şey vardı. Brienne, Stark kızını burada bulamayacaktı... ama bakmak zorundaydı. <em>Biri buradaymış,</em> diye düşündü. <em>Saklanmak zorunda olan biri.</em> “İçeri giriyorum,” dedi. “Crabb, sen benimle geleceksin. Podrick, atlara göz kulak olmanı istiyorum.”</p>

    <p>“Ben de gelmek istiyorum. Ben bir yaverim. Dövüşebilirim.”</p>

    <p>“İşte bu yüzden burada kalmanı istiyorum. Bu ağaçların arasında haydutlar olabilir. Atları korumasız bırakmaya cesaret edemeyiz.”</p>

    <p>Podrick çizmesiyle bir taşı tekmeledi. “Nasıl isterseniz.”</p>

    <p>Brienne, dalları omzuyla iterek böğürtlenlerin arasından geçti ve kapıdaki paslı demir halkaya asıldı. Yan kapı bir an direndi, sonra sarsılarak açıldı, kapının menteşeleri itiraz çığlıkları attı. Menteşelerden çıkan ses, Brienne’in ensesindeki tüyleri diken diken etti. Brienne kılıcını çekti. Kendini örgü zırhın ve kaynatılmış derinin içinde bile çıplak hissetti.</p>

    <p>“Devam edin leydim,” diye ısrar etti Brienne’in arkasındaki Cevval Dick. “Ne için bekliyorsunuz? Yaşlı Crabb bin yıldır ölü.”</p>

    <p>Brienne ne için <em>bekliyordu?</em> Kendi kendine aptalca davrandığını söyledi. Ses denizden geliyordu, kalenin altındaki mağaraların içinde hiç durmadan yankılanıyordu, her dalgada yükselip alçalıyordu. Ama <em>gerçekten</em> fısıltıya benziyordu ve Brienne bir an için kafaları görür gibi oldu; raflara dizilmişlerdi, birbirlerine mırıldanıyorlardı. <em>“Kılıcı kullanmalıydım,”</em> diyordu biri. <em>“Sihirli kılıcı kullanmalıydım.”</em></p>

    <p>“Podrick,” dedi Brienne. “Uyku şiltemin içinde bir kılıç ve kın var. Onları bana getir.”</p>

    <p>“Tamam sör. Leydim.” Çocuk koşarak uzaklaştı.</p>

    <p>“Bir kılıç?” Cevval Dick kulağının arkasını kaşıdı. “Elinde bir kılıç var. Niye bir kılıç daha istedin?”</p>

    <p>“Bu senin için.” Brienne, kılıcın kabzasını Dick’e uzattı.</p>

    <p>“Gerçekten mi?” Crabb tedirgin bir şekilde elini uzattı, kılıç onu ısırabilirmiş gibi. “Kuşkucu bakire, yaşlı Dick’e bir kılıç veriyor?”</p>

    <p>“Kullanmayı biliyorsundur umarım?”</p>

    <p>“Ben bir Crabb’im.” Uzunkılıcı Brienne’in elinden kaptı. “Ben, Sör Clarence’le aynı kana sahibim.” Kılıcı havaya savurdu ve Brienne’e sırıttı. “Bazıları, lordu lord yapan kılıçtır, der.”</p>

    <p>Podrick Payne geri döndü, Yeminkâr’ın bir çocukmuşçasına dikkatlice taşıyordu. Cevval Dick, süslü kını ve kındaki aslan başı sıralarını görünce ıslık çaldı ama Brienne bıçağı çekip bir hamle denediğinde adam sustu. <em>Yeminkâr’ın sesi bile sıradan bir kılıcınkinden daha keskin.</em> “Benimle gel,” dedi Brienne, Crabb’e. Yan kapıdan yanlamasına girdi, kapı kemerinin altından geçerken başını eğdi.</p>

    <p>Yabani otlarla kaplı dış avlu Brienne’in önüne serildi. Sol tarafta ana kapı ve ahır olabilecek bir binanın çökmüş iskeleti vardı. Bölmelerin yarısından küçük ağaçlar çıkıyor ve ahırın kahverengi kuru sazlarla kaplı çatısından dışarı uzanıyordu. Brienne sağ tarafta, bir kilere ya da zindana inen çürümüş ahşap basamaklar gördü. Bir zamanlar iç kalenin olduğu yerde, yeşil ve mor yosunlarla kaplı bir taş yığını vardı. Avlu yabani otlarla ve çam iğneleriyle doluydu. Vakur sıralar halinde dizilmiş asker çamlar her yerdeydi. Onların ortasında solgun bir yabancı vardı; inzivaya çekilmiş bir bakire kadar beyaz gövdesiyle, ince uzun genç bir büvet ağacı. Ağacın gökyüzüne uzanan dallarında kırmızı yapraklar filizlenmişti. Daha ileride, duvarın çöktüğü yerde, gökyüzü ile denizin boşluğu ve...</p>

    <p>...bir ateşin kalıntıları vardı.</p>

    <p>Israrcı fısıltılar kulaklarını ısırdı ve Brienne ateşin yanında diz çöktü. Yerden kararmış bir sopa aldı, kokladı, külleri karıştırdı. <em>Dün gece biri ısınmaya çalışmış. Ya da bir gemiye işaret göndermeyi denemiş.</em></p>

    <p>“Selaaaam,” diye seslendi Cevval Dick. “Burada kimse var mı?”</p>

    <p>“Sessiz ol,” dedi Brienne.</p>

    <p>“Birileri saklanıyor olabilir,” dedi Dick. “Kendilerini göstermeden önce bizi incelemek isteyen birileri.” Basamakların toprağın altına indiği yere yürüdü ve aşağıdaki karanlığa baktı. “Selaaaam,” diye seslendi tekrar. “Aşağıda kimse var mı?”</p>

    <p>Brienne küçük bir ağacın sallandığını gördü. Çalıların içinden bir adam çıktı, öyle kirliydi ki topraktan bitmiş gibi görünüyordu, elinde kırık bir kılıç vardı ama Brienne’i duraksatan adamın yüzüydü, küçük gözleri ve geniş burnuydu.</p>

    <p>Brienne o burnu tanıyordu. O gözleri tanıyordu. Arkadaşları adama Pyg diyordu.</p>

    <p>Her şey bir kalp atışı zamanda olmuş gibi göründü. Kuyunun ağzından ikinci bir adam çıktı, ıslak yaprakların üstünde sürünen bir yılanın çıkarabileceğinden fazla ses çıkarmamıştı. Etrafına kırmızı ipek sarılmış bir yarım miğfer takmıştı ve elinde kısa, kalın bir fırlatma mızrağı vardı. Brienne onu da tanıyordu. Brienne’in arkasından bir hışırtı geldi, kırmızı yaprakların arasından bir kafa çıktı. Crabb, büvet ağacının altında duruyordu. Yukarı baktı ve kafayı gördü. “İşte,” diye seslendi Brienne’e. “Soytarınız burada.”</p>

    <p>“Dick,” diye bağırdı Brienne telaşla, “yanıma gel.”</p>

    <p>Shagwell büvet ağacından aşağı atladı, kahkahalar atıyordu. Bir soytarı kıyafeti giymişti ama kıyafet öyle solmuş ve lekelenmişti ki gri ya da pembeden çok kahverengi görünüyordu. Shagwell’in elinde, bir soytarı asası yerine üçlü gürz vardı; üç dikenli top, ahşap bir sapa zincirlenmişti. Adam gürzü sert bir şekilde aşağıdan savurdu ve Crabb’in dizlerinden biri kan ve kemikten oluşan bir serpinti halinde patladı. Dick düşerken, “İşte <em>bu</em> komik,” dedi Shagwell. Brienne’in Dick’e verdiği kılıç havaya uçup yabani otların arasında kayboldu. Crabb, çığlık atarak ve dizinin kalıntılarını sımsıkı tutarak yerde sürünüyordu. “Ah, şuna bak,” dedi Shagwell, “Bu Kaçakçı Dick, bize harita çizen adam. Bunca yolu altınımızı geri vermek için mi geldin?”</p>

    <p><em>“Lütfen,”</em> diye ağladı Dick, “lütfen yapma, bacağım...”</p>

    <p>“Acıyor mu? Acıyı durdurabilirim.”</p>

    <p>“Onu rahat bırak,” dedi Brienne.</p>

    <p>Kanlı ellerini başını korumak için yukarı kaldırırken, “YAPMA!” diye feryat etti Dick. Shagwell, dikenli topları başının etrafında bir kez çevirdi ve Crabb’in yüzünün ortasına indirdi. Mide bulandıran bir çatırtı duyuldu. Çatırtıyı takip eden sessizlikte, Brienne kendi kalbinin sesini duyabiliyordu.</p>

    <p>“Yaramaz Shags,” dedi kuyudan çıkan adam. Brienne’in yüzünü gördüğünde güldü. “Yine mi sen kadın? Ne, bizi yakalamaya mı geldin? Yoksa dost yüzlerimizi mi özledin?”</p>

    <p>Shagwell bir ayağından diğerine zıplayarak dans etti ve gürzünü döndürdü. “Benim için geldi. Her gece, parmaklarını deliğine soktuğunda beni düşlüyor. Beni istiyor. İri at, neşeli Shags’ini özledi. Onu arkadan düzeceğim ve içini rengârenk tohumlarla dolduracağım, küçük bir ben yavrulayana kadar.” Dorne dilinin ağdalı aksanıyla, “Bunun için başka bir deliği kullanman gerek Shags,” dedi Timeon.</p>

    <p>“Öyleyse, kızın bütün deliklerini kullansam iyi olur. İşi şansa bırakmamak gerek.” Pyg, Brienne’in sol tarafına doğru giderken, Shagwell sağına geçti ve onu uçurumun kenarına doğru gerilemek zorunda bıraktı. <em>Üç kişilik geçiş,</em> diye hatırladı Brienne. “Sadece üç kişi kalmışsınız.”</p>

    <p>Timeon omuzlarını silkti. “Harrenhal’dan ayrıldıktan sonra hepimiz kendi yolumuza gittik. Urswyck ve sürüsü Eski Şehir’e gitmek için güneye at sürdü. Rorge, Tuzçukuru’nda sıvışabileceğini düşündü. Ben ve benim çocuklar kapağı Bakire Havuzu’na attık ama bir geminin yanına bile yaklaşamadık. “Dornelu adam mızrağını kaldırdı. “Biliyor musun, o ısırıkla Vargo’nun işini bitirdin. Kulağı siyaha döndü ve irin akıtmaya başladı. Rorge ve Urswyck ayrılmaktan yanaydı ama Keçi, kaleyi onun adına tutmamız gerekliğini söyledi. Kendisinin Harrenhal Lordu olduğunu söyledi, bunu ondan kimsenin alamayacağını söyledi. Salyalar saçarak konuştu, her zaman konuştuğu gibi. Duyduğumuza göre, Dağ onu parça parça öldürüş. Bir gün bir elini, ertesi gün bir ayağını temiz bir şekilde kesmiş. Bilek köklerini sargılamışlar, böylece Hoat ölmemiş. Dağ, Hoat’un aletini en sona saklıyormuş ama bir kuş onu Kral Toprakları’na çağırmış, o da keçinin işini bitirip yola çıkmış.”</p>

    <p>“Buraya sizin için gelmedim. Ben...” Brienne az kalsın <em>kardeşimi</em> diyecekti, “...bir soytarıyı arıyorum.”</p>

    <p>“<em>Ben</em> bir soytarıyım,” diye duyurdu Shagwell neşeyle.</p>

    <p>“Yanlış soytarı,” dedi Brienne. “Benim aradığım soylu bir kızla birlikte, Kışyarı Lordu’nun kızıyla.”</p>

    <p>“O halde sen Tazı’yı istiyorsun,” dedi Timeon. “Gel gör ki o da burada değil. Burada sadece biz varız.”</p>

    <p>“Sandor Clegane mi?” dedi Brienne. “Ne demek istiyorsun?”</p>

    <p>“Stark kızı onun yanında. Duyduğuma göre, kız Nehirova’ya doğru gidiyormuş ve Tazı onu kaçırmış. Kahrolası köpek.”</p>

    <p><em>Nehirova,</em> diye düşündü Brienne. <em>Nehirova’ya gidiyormuş. Dayılarına.</em> “Nereden biliyorsun?”</p>

    <p>“Beric’in çetesinden biri söyledi. Yıldırım lordu da kızı arıyor. Üç Dişli Mızrak’ın yukarısına ve aşağısına kızın izini süren adamlar göndermiş. Harrenhal’dan sonra o adamlardan üçüyle karşılaştık ve içlerinden biri ölmeden önce bize hikâyeyi anlatmak zorunda kaldı.”</p>

    <p>“Yalan söylemiş olabilir.”</p>

    <p>“Olabilir ama söylemedi. Daha sonra, Tazı’nın, Dağ’ın adamlardan üçünü yol ağzındaki bir handa öldürdüğünü duyduk. Kız da onunla birlikte handaymış. Hancı, Rorge tarafından öldürülmeden önce yemin etti. Fahişeler de aynı şeyi söyledi. Çirkin kızlardı. Senin kadar çirkin değillerdi, ama yine de...”</p>

    <p><em>Konuşarak dikkatimi dağıtmaya çalışıyor,</em> diye fark etti Brienne. Pyg yaklaşıyordu. Shagwell, Brienne’e doğru zıpladı. <em>Eğer izin verirsem beni uçurumdan aşağı itecekler.</em> Brienne adamları, “Benden uzak durun,” diyerek uyardı.</p>

    <p>“Sanırım seni burnundan düzeceğim fahişe,” dedi Shagwell. “Bu çok eğlenceli olmaz mı?”</p>

    <p>“Çok küçük bir aleti var,” diye açıkladı Timeon. “Sevimli kılıcını bırakırsan sana nazik davranabiliriz kadın. Şu kaçakçılara ödemek için altına ihtiyacımız var, hepsi bu.”</p>

    <p>“Size altın verirsem gitmemize müsaade edecek misiniz?”</p>

    <p>“Edeceğiz.” Timeon gülümsedi. “Hepimizle birden düzüştüğün zaman. Sana uygun bir fahişe gibi ödeme yapacağız. Her düzüşme için bir gümüş. Yahut altınını alacağız, sana her halükârda tecavüz edeceğiz ve Dağ’ın Lord Vargo’ya yaptığının aynısını sana yapacağız. Tercihin nedir?”</p>

    <p>“Bu.” Brienne, Pyg’e doğru atıldı.</p>

    <p>Pyg, yüzünü korumak için kırık kılıcını yukarı kaldırdı ama o yukarı doğru hamle yaparken Brienne aşağıdan saldırdı. Yeminkâr deriyi, yünü, eti ve kası geçip paralı askerin uyluğuna girdi. Bacağı yerden kesilirken, Pyg vahşice karşılık vermeye çalıştı. Pyg sırtüstü yere devrilmeden önce, adamın kırık kılıcı Brienne’in örgü zırhına sürtündü. Brienne, kılıcını Pyg’in boğazına soktu, sertçe döndürdü ve dışarı çekti, yüzünün önünden Timeon’un mızrağı geçtiği anda Brienne döndü. <em>Çekinmedim,</em> diye düşündü yanağından kıpkırmızı kanlar akarken. <em>Gördünüz mü Sör Goodwin?</em> Yanağındaki kesiği bile hissetmiyordu.</p>

    <p>“Senin sıran,” dedi Timeon’a. Dornelu adam, ilkinden daha kısa ve daha kalın olan ikinci bir mızrak çıkarmıştı. “Fırlat şunu.”</p>

    <p>“Mızraktan kaçıp bana saldırasın diye mi? Sonunda Pyg kadar ölü olurum. Hayır. Şunun işini bitir Shags.”</p>

    <p>“Sen bitir,” dedi Shagwell. “Pyg’e ne yaptığını gördün mü? Ay kanı yüzünden çıldırmış.” Soytarı, Brienne’in arkasındaydı, Timeon da önünde.</p>

    <p>“Şunun işini bitir,” diye üsteledi Timeon, “sonra cesedini düzersin.”</p>

    <p>“Ah, beni <em>gerçekten</em> seviyorsun.” Gürz dönüyordu. <em>Birini seç,</em> dedi Brienne kendine. <em>Birini seç ve hızlıca öldür.</em> Sonra hiç yoktan bir taş geldi ve Shagwell’in kafasına çarptı. Brienne tereddüt etmedi. Timeon’un üstüne atıldı.</p>

    <p>Timeon, Pyg’den daha iyiydi ama sadece bir fırlatma mızrağı vardı, Brienne’deyse Valyria çeliğinden yapılmış bir silah. Yeminkâr, Brienne’in ellerinde can buldu. Brienne hiç bu kadar hızlı olmamıştı. Bıçak, gri bir bulanıklığa dönüştü. Timeon, üstüne atılan Brienne’i omzundan yaraladı ama Brienne adamın kulağını ve yanağının yarısını kesti, mızrağının başını kopardı ve hareli çeliğin otuz santimini, Timeon’un giydiği zırhlı yeleğin halkalarının arasından geçirip adamın karnına gömdü.</p>

    <p>Brienne, oluklarından kıpkırmızı kan akan bıçağı adamın karnından çekerken, Timeon hâlâ dövüşmeye çalışıyordu. Elini kemerine götürdü ve bir hançer çıkardı, Brienne de adamın elini kesip kopardı. <em>Bu Jaime içindi.</em> “Anne merhamet et,” diye inledi Dornelu adam. Kan, adamın ağzında köpürüyor ve bileğinden fışkırıyordu. “Bitir şu işi. Beni Dorne’a geri gönder. Seni kahrolası fahişe.”</p>

    <p>Brienne adamın istediğini yaptı.</p>

    <p>Brienne döndüğünde Shagwell dizlerinin üstündeydi, gürze uzanmaya çalışırken sersemlemiş gibi görünüyordu. Sendeleyerek ayağa kalkmaya çalışan adamın kulağına bir taş daha çarptı. Podrick yıkık duvara tırmanmıştı ve yüzündeki öfkeli ifadeyle sarmaşıkların arasında duruyordu, elinde yeni bir taş vardı. Aşağı bakarak, “Size dövüşebileceğimi <em>söylemiştim!</em>” diye bağırdı.</p>

    <p>Shagwell emekleyerek uzaklaşmaya çalıştı. <em>“Teslim oluyorum,”</em> diye ağladı soytarı. “Teslim oluyorum. Tatlı Shagwell’i incitmemelisin. Ben ölmek için fazla komiğim.”</p>

    <p>“Sen diğerlerinden daha iyi değilsin. Hırsızlık yaptın, tecavüz ettin ve öldürdün.”</p>

    <p>“Ah yaptım, yaptım, bunu inkâr edemem... ama ben <em>komiğim,</em> bütün o şakalarım ve maskaralıklarımla insanları güldürüyorum.”</p>

    <p>“Ve kadınları ağlatıyorsun.”</p>

    <p>“Bu benim suçum mu? Kadınların hiç mizah anlayışı yok.”</p>

    <p>Brienne, Yeminkâr’ı indirdi. “Bir mezar kaz. Oraya, büvet ağacının altına.” Kılıcıyla gösterdi.</p>

    <p>“Küreğim yok.”</p>

    <p>“İki elin var.” <em>Jaime’ye bıraktığından bir fazla.</em></p>

    <p>“Zahmete ne gerek var? Onları kargalara bırak.”</p>

    <p>“Timeon ve Pyg kargaları besleyebilir. Cevval Dick’in bir mezarı olacak. O bir Crabb’di. Burası onun yeri.”</p>

    <p>Zemin yağmur yüzünden yumuşaktı ama buna rağmen, yeterince derin bir çukur kazmak soytarının bütün gününü aldı. Shagwell’in işi bittiğinde akşam çöküyordu, soytarının elleri kanlı ve kabarcıklıydı. Brienne, Yeminkâr’ı kınına soktu, Crabb’i kucağına alıp çukura taşıdı. Adamın yüzüne bakmak zordu. “Sana güvenmediğim için özür dilerim. Bunun nasıl yapılacağını bilmiyorum artık.”</p>

    <p>Brienne, cesedi toprağa kokmak için dizlerinin üstüne çöktüğünde, <em>soytarı şimdi saldırmayı deneyecek,</em> diye düşündü, <em>sırtım ona dönükken.</em></p>

    <p>Podrick’in uyarı çığlığından yarım kalp atışı önce, Brienne soytarının düzensiz nefesini duydu. Shagwell’in elinde sivri köşeleri olan bir kaya parçası vardı. Brienne’in hançeri yenindeydi.</p>

    <p>Bir hançer, bir kayayı her seferinde yenerdi.</p>

    <p>Brienne soytarının kolunu bir kenara itti ve çeliği adamın bağırsaklarına soktu. “Gül,” diye hırladı adama. Adam gülmek yerine inledi. Tek eliyle soytarının boğazını sıkar ve diğeriyle karnını deşerken, <em>“Gül,”</em> diye tekrar etti Brienne. “Gül!” Aynı kelimeyi söyleyip durdu, tekrar ve tekrar, kendini soytarının ölüm ufunetiyle boğulacakmış gibi hissedene ve eli bileğine kadar kıpkırmızı olana kadar. Ama Shagwell hiç gülmedi. Brienne’in duyduğu hıçkırıklar tamamen kendisine aitti. Bunu fark ettiğinde, Brienne hançerini yere attı ve titredi.</p>

    <p>Podrick, Brienne’in Cevval Dick’i mezara indirmesine yardım etti. İşleri bittiğinde ay doğuyordu. Brienne, ellerindeki toprağı temizledi ve mezarın içine iki ejderha attı.</p>

    <p>“Bunu neden yaptınız leydim? Sör?” diye sordu Pod.</p>

    <p>“Ona, soytarıyı bulması karşılığında vadettiğim ödül buydu.”</p>

    <p>Arkadan bir kahkaha sesi geldi. Brienne, Yeminkâr’ı kınından çekti ve daha çok Kanlı Oyuncu’yla karşılaşacağını düşünerek döndü... ama ufalanan duvarın tepesindeki adam Hyle Hunt’tı, bağdaş kurmuş oturuyordu. “Eğer cehennemde genelevler varsa, gömdüğün sefil adam sana teşekkür edecek,” diye seslendi şövalye. “Aksi takdirde, iyi altını heba etmiş oldun.”</p>

    <p>“Ben sözlerimi tutarım. <em>Sen</em> burada ne yapıyorsun?”</p>

    <p>“Lord Randyll seni takip etmemi emretti. Eğer tuhaf bir şans eseri Sansa Stark’a rastlarsan, onu Bakire Havuzu’na götürmemi söyledi. Korkma, sana zarar vermemem emredildi.”</p>

    <p>Brienne güldü. “Verebilirmişsin gibi.”</p>

    <p>“Şimdi ne yapacaksın leydim?”</p>

    <p>“Onun üstünü örteceğim.”</p>

    <p>“Kızla ilgili demek istedim. Leydi Sansa.”</p>

    <p>Brienne bir an düşündü. “Eğer Timeon doğru söylediyse, Sansa, Nehirova’ya gitmeye çalışıyormuş. Yolun bir yerinde Tazı tarafından ele geçirilmiş. Eğer Tazı’yı bulursam...”</p>

    <p>“...seni öldürür.”</p>

    <p>“Ya da ben onu öldürürüm,” dedi Brienne inatla. “Zavallı Crabb’in üstünü örtmeme yardım eder misin sör?”</p>

    <p>“Hiçbir gerçek şövalye böylesi bir güzelliği reddedemez.” Sör Hyle duvardan aşağı indi. Ay gökyüzünde yükselirken ve unutulmuş kralların başları aşağıda sırlar fısıldarken, şövalye ve Brienne, Cevval Dick’in üstüne toprak serdiler.</p>
  </div>
</body>
</html>
