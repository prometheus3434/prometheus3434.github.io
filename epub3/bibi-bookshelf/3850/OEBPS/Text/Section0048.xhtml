<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Cersei</h1>

    <p>Rahibe Moelle, balta kadar keskin bir yüzü ve ebedi bir ayıplamayla büzülmüş dudakları olan, beyaz saçlı yaşlı bir cadıydı. <em>Bunun bekâret zarı hâlâ duruyordur,</em> diye düşündü Cersei, <em>ama şimdiye kadar kaynatılmış deri kadar sert olmuştur.</em> Yüce Serçe’nin şövalyelerinin altısı rahibeye eşlik ediyordu. Şövalyelerin uçurtma kalkanlarına, yeniden doğan birliklerinin simgesi olan gökkuşağı kılıçları boyanmıştı.</p>

    <p>“Rahibe.” Cersei, Demir Taht’ın altında oturuyordu, yeşil ipekler ve altın rengi danteller içindeydi. “Yüce Rahip’e, bizi ziyadesiyle gücendirdiğini söyleyin. Haddini aşıyor.” Parmaklarında ve altın saçlarında zümrütler ışıldıyordu. Sarayın ve şehrin gözleri onun üstündeydi ve Cersei onlara Tywin Lannister’ın kızını göstermeye kararlıydı. Bu fars oyunu bittiğinde, ondan başka kraliçeleri olmadığını bileceklerdi. <em>Ama önce dans etmeli ve bir tek adım bile kaçırmalıyız.</em> “Leydi Margaery, oğlumun sadık ve iyi yürekli karısıdır, hayat arkadaşı ve can yoldaşıdır. Yüce Rahip, onun şahsına el uzatmak ya da onu ve tarafımızdan çok sevilen genç kuzenlerini hapsetmek için bir sebebe sahip değil. Onları serbest bırakmasını talep ediyorum.”</p>

    <p>Rahibe Moelle’in yüzündeki sert ifade hiç değişmedi. “Majesteleri’nin sözlerini Yüce Rahip’e ileteceğim. Lakin genç kraliçe ve leydilerin, masumiyetleri kanıtlanana kadar serbest bırakılmayacağını söylemek zorundayım.”</p>

    <p>“<em>Masumiyet?</em> Onların ne kadar masum olduğunu görmeniz için, o tatlı ve genç suratları na bakmanız yeterli.”</p>

    <p>“Tatlı bir yüz çoğu zaman günahkâr bir kalbi gizler.”</p>

    <p>Lord Merryweather konsey masasından konuştu. “Bu genç kızlar kim tarafından, neyle itham ediliyor?”</p>

    <p>“Megga Tyrell ile Elinor Tyrell, iffetsiz davranmak, evlilik dışı cinsel ilişkide bulunmak ve yüksek ihanet komplosu kurmakla suçlanıyor. Alla Tyrell, onların rezilliğine şahit olmak ve bu rezilliğin gizli kalmasına yardım etmekle suçlanıyor. Kraliçe Margaery de aynı şeylerle itham ediliyor, ihanet ve zinanın yanı sıra.”</p>

    <p>Cersei elini göğsüne koydu. “Gelinimle ilgili böyle çirkin iftiralarda bulunan kişinin kim olduğunu bilmek istiyorum! Bütün bunların tek kelimesi ne bile inanmıyorum. Benim tatlı oğlum, Leydi Margaery’yi bütün kalbiyle seviyor. Leydi Margaery oğluma bu şekilde ihanet edecek kadar zalim biri olamaz.”</p>

    <p>“İthamda bulunan kişi sizin hane şövalyelerinizden biri. Sör Osney Karakazan, kraliçeyle cinsel ilişki kurduğunu Yüce Rahip’e bizzat itiraf etti, Baba’nın mihrabının önünde.”</p>

    <p>Konsey masasında, Harys Swyft’in nefesi kesildi ve Yüce Üstat Pycelle başını çevirdi. Hava vızıltıyla doldu, taht odasında binlerce arı dolaşıyordu sanki. Galerilerdeki leydilerden bazıları sıvışmaya başladı. Salonun arka tarafındaki önemsiz lordlardan ve şövalyelerden oluşan bir dere onları takip etti. Altın pelerinliler hepsinin gitmesine izin verdi ama kraliçe, Sör Osfryd’e, kaçan herkesi not etmesini emretmişti. <em>Birdenbire, Tyrell gülü o kadar da güzel kokmamaya baladı.</em></p>

    <p>“Sör Osney genç ve arzuludur, size bunu söyleyebilirim,” dedi kraliçe, “lakin inançlı bir şövalyedir. Eğer bu işin bir parçası olduğunu söylediyse... hayır, olamaz. Margaery bir bakire!”</p>

    <p>“Değil. Yüce Rahip’in emriyle onu bizzat muayene ettim. Bekâret zarı bozulmuş. Rahibe Aglantine ve Rahibe Melicent de aynı şeyi söyleyecektir, tıpkı Kraliçe Margaery’nin kendi rahibesi olan ve kraliçenin rezilliğine ortak olmak suçuyla bir kefaret hücresine kapatılan Nysterica’nın söyleyeceği gibi. Leydi Megga ve Leydi Elinor da muayene edildiler, bakire olmadıkları anlaşıldı.”</p>

    <p>Arıların vızıltısı öyle şiddetli hale gelmişti ki kraliçe ne düşündüğünü bile duyamıyordu. <em>Umarım küçük kraliçe ve kuzenleri bu gezintiden keyif alır.</em></p>

    <p>Lord Merryweather yumruğunu masaya vurdu. “Leydi Margaery, Majesteleri Kraliçe’ye ve kraliçemizin merhum babasına, bakire olduğunu dair kutsal yeminler etti. Şu anda burada bulunan pek çok kişi buna şahit oldu. Lord Tyrell ve kusursuzluğu hepimizce malum olan Leydi Olenna da Margaery’nin masumiyetine şehadet ettiler. Bütün bu soylu insanların bize yalan söylediğine inanmamızı mı bekliyorsunuz?”</p>

    <p>“Belki onlar da kandırılmıştır lordum,” dedi Rahibe Moelle. “Bu konuda bir şey söyleyemem. Ben yalnızca, kraliçeyi muayene ettiğimde gördüğüm şeylerin gerçek olduğuna dair yemin edebilirim.”</p>

    <p>Bu ekşi kocakarıyı, parmaklarını Margaery’nin küçük ve pembe bacak arasına sokarken hayal etmek o kadar eğlenceliydi ki Cersei neredeyse gülüyordu. “Bu iftiralarda bir zerre gerçeklik olup olmadığının anlaşılması için, gelinimin bizim üstatlarımız tarafından muayene edilmesini istiyorum. Yüce Rahip buna müsaade etmeli. Yüce Üstat Pycelle, Rahibe Moelle’e Kutsal Baelor Septi’ne kadar eşlik edin ve bize Margaery’nin bekâretiyle ilgili gerçeği getirin.”</p>

    <p>Pycelle’in yüzü kesik süt rengine döndü. Kraliçe, <em>bu sefil ihtiyar, konsey toplantılarında susmak nedir bilmiyor ama onun birlikle kelimesine ihtiyacım olduğunda konuşma kabiliyetini yitiriyor,</em> diye düşünürken, Pycelle sonunda konuştu, “Onun... edep yerini muayene etmeme gerek yok,” dedi. Sesi titrekti. “Kederle söylüyorum ki... Kraliçe Margaery bakire değil. Benden ay çayı istedi, bir değil birçok kere.”</p>

    <p>Pycelle’in sözlerini takip eden gürültü, Cersei Lannister’ın umut ettiğinden de büyüktü.</p>

    <p>Asasıyla yere vuran kraliyet çığırtkanı bile gürültüyü bastıramadı. Kraliçe bir süre için, küçük kraliçenin gözden düşüşünü müjdeleyen seslerin tadını çıkardı. Sonra taş kadar ifadesiz bir yüzle ayağa kalktı ve altın pelerinlilere salonu boşaltmalarını emretti. <em>Margaery Tyrell’in işi bitti,</em> diye düşündü. Kraliçe, Demir Taht’ın arkasındaki kral kapısından dışarı çıkarken, beyaz şövalyeler onun etrafını sardı; hâlâ şehirde olan son Kral Muhafızları Boros Blount, Meryn Trant ve Osmund Karakazan.</p>

    <p>Ay Oğlan kapının yanında duruyordu, elinde çıngırağı vardı, kocaman yuvarlak gözleriyle karmaşayı seyrediyordu. <em>Bir soytarı olabilir ama soytarılığını dürüstçe taşıyor. Yarınlarla ilgili bildiklerine bakılırsa, Kurbağa Maggy de soytarı kıyafetleri giymeliydi.</em> Cersei, yaşlı sahtekârın cehennemde çığlıklar atıyor olması için dua etti. Gelişi Maggy tarafından öngörülen genç kraliçenin işi bitmişti. Ve eğer bu kehanet akamete uğradıysa, geri kalanı da uğrayabilirdi. <em>Altın kefenler yok,</em> valonqar <em>yok, sonunda senin vıraklayan habasetinden kurtuldum Maggy.</em></p>

    <p>Kraliçenin küçük konseyinden artakalanlar, onun peşinden dışarı çıktı. Harys Swyft serseme dönmüştü, kapıda tökezledi, Aurane Su onu kolundan yakalamasaydı yere düşebilirdi. Orton Merryweather bile huzursuz görünüyordu. “Sıradan insanlar küçük kraliçeyi seviyor,” dedi. “Bu meseleyi iyi karşılamayacaklar. Bundan sonra olabileceklerden korkuyorum Majesteleri.”</p>

    <p>“Lord Merryweather haklı,” dedi Lord Su. “Eğer Majesteleri müsaade ederse, yeni dromondlarımızın geri kalanını da suya indireceğim. Direklerinde Kral Tommen’ın sancağı dalgalanırken Karasu’da görünmeleri, şehre burayı kimin yönettiğini hatırlatır ve ayaktakımı tekrar isyan etmeye kalkışırsa onları caydırır.”</p>

    <p>Geri kalanını söylemedi; Aurane’in yeni dromondları bir kez Karasu’ya indirildiğinde, ordusunu nehrin karşısına geçirmek isteyen Mace Tyrell’i durdurabilirdi. Bir zamanlar Tyrion’ın Stannis’i durdurduğu gibi. Yüksek Bahçe, Batıdiyar’ın bu tarafında kendi deniz kuvvetine sahip değildi. Redwyne donanmasına güveniyorlardı ve Redwyne donanması şu anda Arbor’a dönmek için yoldaydı.</p>

    <p>“Akıllıca bir önlem,” dedi kraliçe. “Şu fırtına dinene kadar, gemilerimizin mürettebatlarıyla birlikte suda olmasını istiyorum.”</p>

    <p>Sör Harys Swyft öyle solgun ve terliydi ki bayılmak üzereymiş gibi görünüyordu. “Lord Tyrell bu hadisenin haberini aldığında, öfkesi sınır tanımayacak. Caddelerde kan akacak...”</p>

    <p><em>Sarı tavuğun şövalyesi,</em> diye düşündü Cersei. <em>Arma olarak bir solucan seçmelisiniz sör. Bir tavuk sizin için ziyadesiyle cesur. Mace Tyrell, Fırtına Burnu’na saldırmayı bile beceremiyorken, tanrılara saldırmaya cesaret edebilir mi sizce?</em> Sör Harys’in zırvalaması bittiğinde, “İşler kan dökülecek raddeye gelmemeli,” dedi Cersei, “gelmemesini sağlayacağım. Baelor Septi’ne bizzat gidip Kraliçe Margaery ve Yüce Rahip’le konuşacağım. Tommen ikisini de seviyor, bunu biliyorum, onların arasında barış sağlamamı isteyecektir.”</p>

    <p>“Barış?” Sör Harys kadife kol yeniyle alnını sildi. “Eğer barış mümkünse... çok cesursunuz.”</p>

    <p>“Bir çeşit yargılama gerekebilir,” dedi kraliçe, “bu iftiraların asılsızlığını kanıtlamak ve tatlı Margaery’mizin hepimizin bildiği üzere masum olduğunu bütün dünyaya göstermek için.”</p>

    <p>“Evet,” dedi Merryweather, “lakin şu Yüce Rahip, kraliçeyi bizzat yargılamak isteyebilir, bir zamanlar İnanç’ın eski insanları yargıladığı gibi.”</p>

    <p><em>Umarım öyle olur,</em> diye düşündü Cersei. Öyle bir meclis, bacaklarını şarkıcılar için açan ve rezilliğini gizlemek için Bakire’nin kutsal ayinlerini kirleten bir kraliçeye merhamet göstermezdi. “Önemli olan şey gerçeği bulmamız. Bu konuda hepimizin hemfikir olduğundan eminim,” dedi. “Şimdi bana müsaade etmelisiniz lordlarım. Gidip kralı görmem gerek. Böyle bir zamanda yalnız kalmamalı.”</p>

    <p>Annesi ona gittiğinde Tommen kedileriyle oynuyordu. Dorcas, Tommen için kürk parçalarından bir fare yapmış ve fareyi eski bir oltanın ucundaki uzun sicime bağlamıştı. Kediler sahte fareyi kovalamaya bayılıyordu ve Tommen, kediler farenin peşinde zıplarken oltayı sağa sola çekiştirmeyi çok seviyordu. Cersei kollarını oğluna doladı ve onu alnından öptü. Çocuk şaşırdı. “Ne oldu anne? Neden ağlıyorsun?”</p>

    <p><em>Çünkü güvendesin,</em> demek istedi Cersei. <em>Çünkü asla zarar görmeyeceksin.</em> “Yanılıyorsun. Bir aslan asla ağlamaz.” Tommen’a, Margaery’yi ve kızın kuzenlerini anlatmak için daha sonra vakit olacaktı. “İmzalaman gereken bazı müzekkereler var.”</p>

    <p>Kraliçe, kralın iyiliği için, tutuklama müzekkerelerine isim yazdırmamıştı. Tommen boş belgeleri imzaladı ve her zamanki gibi mutlu bir şekilde sıcak muma mührünü bastı. Daha sonra Cersei onu Jocelyn Swyft’le birlikte gönderdi.</p>

    <p>Mürekkep kururken Sör Osfryd Karakazan geldi. Cersei isimleri bizzat yazmıştı: Sör Uzun Tallad, Jalabhar Xho, Arpçı Hamish, Hugh Clifton, Mark Mullendore, Bayard Norcross, Lambert Turnberry, Horas Redwyne, Hobber Redwyne ve kendisine Mavi Ozan diyen Wat isimli malum bir budala.</p>

    <p>“Ne çok isim.” Sör Osfryd müzekkerelere göz gezdirdi. Kelimelere, parşömenin üstünde kıvranan karaböceklermiş gibi temkinli baktı. Karakazanlar’ın hiçbiri okuyamıyordu.</p>

    <p>“On. Altın bin altın pelerinliniz var. Bence on kişi için yeterli olurlar. Eğer dedikoduları zamanında duyarlarsa, içlerinden bazıları kaçabilir. Kaçsalar da bir şey fark etmez, yoklukları sadece daha suçlu görünmelerine sebep olur. Sör Tallad cahil ve kaba bir adam, size direnmeye çalışabilir. İtirafta bulunmadan önce ölmemesine dikkat edin ve diğerlerine kesinlikle zarar vermeyin. Bazıları masum olabilir.” Redwyne ikizlerinin haksız yere suçlandığının ortaya çıkması, hükümlerin hakkaniyetini sergilemek açısından çok önemliydi.</p>

    <p>“Güneş doğmadan hepsini ele geçirmiş oluruz Majesteleri.” Sör Osfryd duraksadı. “Baelor Septi’nin kapılarının dışında bir kalabalık toplandı.”</p>

    <p>“Ne tür bir kalabalık?” diye sordu Cersei. Beklenmedik her şey onu tedirgin ediyordu. Lord Aurane’in isyanlarla ilgili söylediği şeyleri hatırladı. <em>Sıradan imanların bu meseleye nasıl tepki vereceğini düşünmedim. Margaery onların evcil hayvanıydı.</em> “Kaç kişiler?”</p>

    <p>“Yüz kadar. Yüce Rahip’in kraliçeyi serbest bırakması için bağırıyorlar. İsterseniz onları dağıtabiliriz.”</p>

    <p>“Hayır. Bırakın sesleri kısılana kadar bağırsınlar, Serçe hiç umursamaz. O sadece tanrıları dinler.” Öfkeli bir ayaktakımının Yüce Rahip’in kapısında kamp kurmasında, tayini mümkün bir ironi vardı, zira adama kristal tacı giydiren de bu çeşit bir ayaktakımıydı. <em>Hiç vakit kaybetmeden sattığı tacı.</em> “İnanç’ın kendi şövalyeleri var. Septi onlar savunsun. Ah, şehir kapılarını da kapatın. Bu mesele çözülene kadar, benim iznim olmadan kimse Kral Toprakları’na girmeyecek ve kimse şehirden ayrılmayacak.”</p>

    <p>“Emredersiniz Majesteleri.” Sör Osfryd reverans yaptı ve ona müzekkereleri okuyacak birini bulmak üzere kraliçenin yanından ayrıldı.</p>

    <p>O gün güneş batarken, hainlikle itham edilen herkes gözaltına alınmıştı. Arpçı Hamish onu almaya geldiklerinde bayılmıştı ve Sör Tallad ele geçirilmeden önce üç altın pelerinliyi yaralamıştı. Cersei, Redwyne ikizlerine rahat bir kule hücresi verilmesini emretti. Diğerleri zindanlara gönderildi.</p>

    <p>O gece rapor vermeye geldiğinde, “Hamish nefes almakta güçlük çekiyor,” dedi Qyburn. “Bir üstat istiyor.”</p>

    <p>“İtirafta bulunur bulunmaz üstat görebileceğini söyle.” Cersei bir an düşündü. “Hamish âşıklardan biri olamayacak kadar yaşlı bir adam. Lakin Margaery diğer adamları eğlendirirken, Hamish’in onlar için arp çalmaya ve şarkı söylenmeye zorlandığı kesin. Ayrıntılara ihtiyacımız olacak.”</p>

    <p>“Hatırlamasına yardım edeceğim Majesteleri.”</p>

    <p>Ertesi gün, Leydi Merryweather, küçük kraliçeyi ziyaret edecek olan Cersei’nin giyinmesine yardım etti. “Çok gösterişli ya da renkli bir şey olmasın,” dedi Cersei, “Yüce Rahip’in hoşuna gidecek ciddi ve koyu renk bir elbise. Beni onunla dua etmeye zorlamaktan hoşlanıyor.”</p>

    <p>Neticede, onu boğazından ayak bileğine kadar örten yün bir elbise seçti. Elbisenin sadece beden kısmına ve kol yenlerine, kıyafetin sert hatlarını yumuşatan minik asma yaprakları işlenmişti. Daha da iyisi, Cersei diz çökmek zorunda bırakılırsa, kahverengi kiri gizlerdi. “Ben gelinimi teselli ederken, sen üç kuzenle konuşmalısın,” dedi Taena’ya. “Becerebilirsen Alla’yı kazan ama söylediğin şeylere çok dikkat et. Tanrılardan başka birileri de dinliyor olabilir.”</p>

    <p>Jaime her zaman, bir mücadelenin en zor kısmının mücadelenin öncesi olduğunu söylerdi; katliamın başlamasını beklerken geçen vaktin. Cersei dışarı çıktığında, gökyüzünün gri ve kasvetli olduğunu gördü. Yağmura yakalanmayı ve Baelor Septi’ne sırılsıklam girmeyi göze alamazdı. Bunun anlamı arabaydı. Yanına refakatçi olarak on Lannister muhafızı ve Boros Blount’u aldı. “Ayaktakımı, Karakazanlar’ı birbirinden ayırt edecek zekâya sahip olmayabilir,” dedi Sör Osmund’a, “seni sıradan insanların arasına sokamam. En iyisi bir süre için gözlerden uzak durman.”</p>

    <p>Kral Toprakları’nın diğer ucuna doğru giderlerken, Taena ani bir kuşkuya kapıldı. “Şu yargılama,” dedi alçak bir sesle. “Margaery suçunun ya da masumiyetinin dövüşle belirlenmesini talep ederse ne olacak?”</p>

    <p>Cersei’nin dudaklarından bir gülümseme geçti. “Kraliçe olarak, onun onuru bir Kral Muhafızları şövalyesi tarafından savunulmak zorunda. Batıdiyar’daki her çocuk, Ejderha Şövalyesi Prens Aemon’ın, Sör Morghil’in ithamıyla karşı karşıya kalan kardeşi Kraliçe Naerys adına nasıl dövüştüğünü bilir. Lakin Sör Loras ağır yaralıyken, Prens Aemon’ın rolünü oynamak Loras’ın Yeminli Kardeşler’inden birine düşer. Sör Arys ve Sör Balon, Dorne’dalar. Jaime, Nehirova’da. Sör Osmund ise kraliçeyi itham eden adamın ağabeyi. Böylece, elimizde sadece... ah tanrım...”</p>

    <p>“Boros Blount ve Meryn Trant kalıyor.” Leydi Taena güldü.</p>

    <p>“Evet. Ve Sör Meryn son zamanlarda kendini hasta hissediyor. Kaleye döndüğümde hatırlat da bunu ona da söyleyeyim.”</p>

    <p>“Hatırlatırım tatlım.” Taena kraliçenin elini öptü. “Seni asla kızdırmamak için dua ediyorum. Öfkelendiğinde korkunç oluyorsun.”</p>

    <p>“Çocuğunu korumak isteyen her anne aynı şeyi yapar,” dedi Cersei. “Oğlunu ne zaman saraya getireceksin? Russell, adı buydu değil mi? Tommen’la talim yapabilir.”</p>

    <p>“Bu onu çok sevindirir, biliyorum... lakin şu anda her şey çok belirsiz. Tehlike geçene kadar beklemek en iyisi diye düşündüm.”</p>

    <p>“Yakında geçecek,” diye söz verdi Cersei. “Uzunmasa’ya haber gönder, Russell en güzel takımını ve ahşap kılıcını sandığa koysun. Margaery’nin küçük başı yerde yuvarlandıktan sonra, Tommen’ın kaybını unutmasını sağlayacak en iyi şey, yeni ve kendi yaşıtı bir arkadaş olacak,”</p>

    <p>Kutsanmış Baelor’un heykelinin altında arabadan indiler. Kraliçe, pisliğin ve kemiklerin kaldırıldığını görünce memnun oldu. Sör Osfryd doğru söylemişti; septin önündeki kalabalık, serçeler kadar fazla ya da serkeş değildi. Küçük kümeler halinde, yüzlerindeki somurtkan ifadeyle Yüce Sept’in kapılarına bakıyorlardı; çırak rahipler kapıların önüne dizilmişti, ellerinde çomaklar vardı. <em>Çelik yok,</em> diye fark etti Cersei. Bu ya çok aptalcaydı ya da çok akıllıca, Cersei hangisi olduğundan emin değildi.</p>

    <p>Kimse ona engel olmaya kalkışmadı. Sıradan insanlar ve çıraklar, Cersei ve Taena için aynı şekilde yol açtı. Kapılardan içeri girdiklerinde, Fener Salonu’nda, her biri Savaşçı’nın Oğulları’nın gökkuşağı pelerinlerini giyen üç şövalye tarafından karşılandılar. Cersei onlara, “Gelinimi görmek için buradayım,” dedi.</p>

    <p>“Yüce rahip sizi bekliyordu. Ben, Sör Sadık Theodan, vaktiyle Sör Theodan Wells. Benimle gelin Majesteleri.”</p>

    <p>Yüksek Serçe her zamanki gibi dizlerinin üstündeydi. Bu sefer Baba’nın mihrabının önünde dua ediyordu. Kraliçenin yaklaştığını gördüğünde duasını kesmedi, onu sabırsızca bekletmeyi tercih etti ve ancak duası bittiğinde kalkıp reverans yaptı. “Majesteleri. Bu kederli bir gün.”</p>

    <p>“Çok kederli,” dedi Cersei. “Margaery ve kuzenleriyle konuşmamıza müsaade edecek misiniz?” Uysal ve mütevazı bir tavırla konuştu; bu adamın karşısında işe yarayacak tavır buydu.</p>

    <p>“Arzunuz buysa. Daha sonra yanıma gelin çocuğum. Siz ve ben birlikte dua etmeliyiz.”</p>

    <p>Küçük kraliçe, Yüce Sept’in uzun kulelerinden birinin tepesine hapsedilmişti. Hücresi iki buçuk metre boyunda ve iki metre enindeydi. İçeride saman bir yatak, dua ederken kullanmak için bir sıra, bir suibriği, <em>Yedi Köşeli Yıldız</em>’ın bir nüshası ve bir mumdan başka bir şey yoktu. Hücrenin tek penceresi, bir ok deliğinden daha geniş değildi.</p>

    <p>Cersei, Margaery’yi çıplak ayaklı ve titrer halde buldu. Küçük kraliçenin üstünde, çırak rahibelerin giydiği kaba kumaştan dikilmiş basit bir elbise vardı, saçları karmakarışıktı ve ayakları pisti. Cersei’yle yalnız kaldıklarında, “<em>Kıyafetlerimi</em> aldılar,” dedi Margaery. “Fildişi dantelden dikilmiş bir elbise giymiştim, elbisenin göğsünde tatlı su incileri vardı. Rahibeler <em>ellerini</em> bana uzattılar ve beni çırılçıplak soydular. Kuzenlerimi de. Megga, rahibelerden birine vurup onu mumların üstüne devirdi, kadının elbisesi tutuştu. Fakat Alla için endişeleniyorum. Yüzü süt gibi beyazladı, o kadar korkmuştu ki ağlayamıyordu bile.”</p>

    <p>“Zavallı çocuk,” Hücrede sandalye yoktu. Cersei saman yatağın üstüne, küçük kraliçenin yanına oturdu. “Leydi Taena onunla konuşmaya gitti, Alla onu unutmadığımızı bilecek.”</p>

    <p>“Yüce Rahip onları görmeme bile müsaade etmiyor,” dedi Margaery, burnundan soluyordu. “Bizi birbirimizden ayrı tutuyor. Siz gelene kadar rahibelerden başka birini görmeme izin verilmedi. Saat başı bir rahibe geliyor ve zina suçumu itiraf etmek isteyip istemediğimi soruyor. Uyumama bile izin vermiyorlar. Beni itirafta bulunmaya zorlamak için uyandırıyorlar. Geçen gece rahibe Unella’ya, onun gözlerini oymak istediğimi itiraf ettim.”</p>

    <p><em>Ama bunu yapmaman talihsizlik olmuş,</em> diye düşündü Cersei. <em>Zavallı yaşlı bir rahibeyi kör etseydin, Yüce Serçe senin suçluluğundan emin olurdu.</em> “Kuzenlerini de aynı şekilde sorguluyorlar.”</p>

    <p>“Öyleyse tanrılar onların belasını versin,” dedi Margaery. “Her biri yedi cehennemde yansın. Alla nazik ve utangaçtır, ona bunu nasıl yapabilirler? Ve Megga... bir rıhtım fahişesi kadar yüksek sesle güler, biliyorum, ama kalbinde hâlâ küçük bir kızdır. Kuzenlerimi seviyorum, onlar da beni seviyor. Eğer şu serçe, onları benim hakkımda yalan söylemeye zorlamayı düşünüyorsa...”</p>

    <p>“Maalesef kuzenlerin de suçlanıyor. Üçü birden.”</p>

    <p><em>“Kuzenlerim?”</em> Margaery sarardı. “Alla ve Megga çocuk sayılırlar. Majesteleri, bu... bu büyük bir ahlaksızlık. Bizi buradan çıkaracak mısınız?”</p>

    <p>“Keşke yapabilseydim.” Cersei’nin sesi hüzün doluydu. “Yüce Rahip’in yeni şövalyeleri seni gözetim altında tutuyor. Seni özgür bırakabilmem için, altın pelerinlileri göndermem ve bu kutsal yeri cinayetle kirletmem gerekir.” Cersei, Margaery’nin ellerini kendi ellerinin arasına aldı. “Lakin boş durmuyorum. Sör Osney’nin senin âşıkların olduğunu iddia ettiği adamların hepsini topladım. Yüce Rahip’e senin masum olduğunu söyleyeceklerinden ve yargılamada buna dair yemin edeceklerinden eminim.”</p>

    <p>“Yargılama?” Şimdi kızın sesinde gerçek korku vardı. “Bir yargılama olmak zorunda mı?”</p>

    <p>“Masumiyetini başka nasıl kanıtlayabilirsin?” Cersei kızın elini güven verircesine sıktı. “Yargılamanın usulüne karar verme hakkın var elbette. Sen kraliçesin. Kral Muhafızları şövalyeleri, seni savunmaya yeminli.”</p>

    <p>Margaery hemen anladı. “Dövüşle yargılama? Loras yaralı, olmasaydı beni...”</p>

    <p>“Loras’ın altı erkek kardeşi var.”</p>

    <p>Margaery, Cersei’ye baktı, sonra elini çekti. “Bu bir şaka mı? Boros bir korkak, Meryn yaşlı ve hantal, sizin kardeşiniz sakat, diğer iki şövalye Dorne’da ve Osmund bir Karakazan. Loras’ın <em>iki</em> erkek kardeşi var. Dövüşle yargılama olursa, müdafim olarak Garlan’ı istiyorum.”</p>

    <p>“Sör Garlan, Kral Muhafızları’nın mensubu değil,” dedi Cersei. “Kraliçenin onuru mevzubahis olduğunda, kanun ve teamül, kraliçenin müdafisinin, kralın yeminli yedisinden biri olmasını zorunlu kılar. Korkarım ki yüce Rahip bunda ısrar eder.” <em>Israr etmesini sağlayacağım.</em></p>

    <p>Margaery hemen cevap vermedi ama kahverengi gözleri kuşkuyla kısıldı. “Blount ya da Trant,” dedi sonunda. “İkisinden biri olmak zorunda. Bu hoşunuza giderdi, öyle değil mi? Osney Karakazan ikisini de parçalara ayırabilir.”</p>

    <p><em>Yedi cehennem.</em> Cersei incinmiş bir ifade akındı. “Bana haksızlık ediyorsun kızım. Benim tek istediğim...”</p>

    <p>“...oğlun. Oğlun sadece sana kalsın istiyorsun. Tommen, senin nefret etmediğin bir eşe asla sahip olmayacak. Ve ben kızın değilim, tanrılara şükürler olsun ki <em>değilim.</em> Beni yalnız bırak.”</p>

    <p>“Aptallık ediyorsun. Ben sadece sana yardım etmek için buradayım.”</p>

    <p>“Mezarıma girmeme yardım etmek için. Gitmeni söyledim. Gardiyanlarımı çağırıp seni zorla dışarı mı attırayım, seni habis, entrikacı, şeytani sürtük?”</p>

    <p>Cersei eteklerini ve haysiyetini topladı. “Bu senin için çok korkutucu bir durum olmalı. Bu sözlerini affedeceğim.” Burada, tıpkı sarayda olduğu gibi, insan onu kimin dinliyor olabileceğini asla bilemezdi. “Senin yerinde olsaydım ben de korkardım. Yüce Üstat Pycelle sana ay çayı temin ettiğini kabul etti. Ve Mavi Ozan... senin yerinde olsaydım leydim, Yaşlı Hatun’dan akıl ve Anne’den merhamet isterdim. Korkarım ki yakında her ikisine de ihtiyaç duyabilirsin.”</p>

    <p>Dört buruşuk rahibe, kraliçeyi kule merdiveninden aşağı indirdi. Her biri bir öncekinden daha çelimsizdi. Zemin kata vardıklarında aşağı inmeye devam ettiler, Visenya Tepesi’nin kalbine doğru. Basamaklar toprağın altında, meşalelerle aydınlatılmış uzun bir koridorun başında son buldu.</p>

    <p>Cersei, Yüce Rahip’i, yedi köşeli kabul odasında buldu. Oda küçük ve sadeydi; çıplak taş duvarlar, kabaca yontulmuş ahşap bir masa, üç sandalye ve bir dua sırası vardı. Duvarlara Yedi’nin yüzleri oyulmuştu. Cersei, oymaların inceliksiz ve çirkin olduğunu düşündü ama yüzlerde tayini mümkün bir kuvvet vardı, bilhassa gözlerde; akikten, malahitten ve sarı ay taşından yapılmış göz küreleri, yüzleri bir şekilde canlı kılıyordu.</p>

    <p>“Kraliçeyle konuştunuz,” dedi Yüce Rahip.</p>

    <p>Cersei, <em>kraliçe benim,</em> dememek için kendini zor tuttu. “Konuştum.”</p>

    <p>“Bütün insanlar günah işler, krallar ve kraliçeler bile. Ben de günah işledim ve bağışlandım. Lakin itiraf olmadan, bağışlanma da olamaz. Kraliçe itiraf etmiyor.”</p>

    <p>“Belki de masumdur.”</p>

    <p>“Değil. Kutsal rahibeler onu muayene etti ve bakire olmadığına dair ifade verdi. Kraliçe, rahmindeki zina meyvelerini öldürmek için ay çayı içti. Kutsanmış bir şövalye, kraliçe ve kuzenleriyle cinsel ilişki kurduğuna dair kılıcının üstüne yemin etti. Kraliçeyle yatan başka adamlar da olduğunu söyledi ve bazıları kudretli bazıları da mütevazı adamlara ait pek çok isim zikretti.”</p>

    <p>“Altın pelerinlilerim hepsini zindana attı,” dedi Cersei. “Şu ana kadar yalnızca biri sorgulandı; Mavi Ozan isimli bir şarkıcı. Anlattığı şeyler rahatsız ediciydi. Buna rağmen, gelinimin duruşma sırasında masum ilan edilmesi için dua ediyorum.” Duraksadı. “Yüce Rahip, Tommen küçük kraliçesini çok seviyor. Korkarım ki Margaery’yi adil bir şekilde yargılamak, Tommen ve lordları için zor olabilir. Belki de duruşmayı İnanç idare etmeli?”</p>

    <p>Yüksek Serçe zayıf ellerini çenesinin altında birleştirdi. “Ben de aynı şeyi düşündüm Majesteleri. Tıpkı bir zamanlar Zalim Maegor’ın İnanç’ı kılıçsız bıraktığı gibi, Arabulucu Jaehaerys de bizi adalet terazisinden yoksun bıraktı. Lakin bir kraliçeyi yargılamak, Yukarıdaki Yedi ve aşağıdaki tanrı hizmetkârlarından başka kime yakışır? Bu dava, yedi yargıçtan oluşan kutsal bir mahkeme tarafından görülmeli. Yargıçlardan üçü dişi olmalı. Bir bakire, bir anne ve bir kocakarı. Bir kadının günahkârlığını onlardan iyi kim tespit edebilir?”</p>

    <p>“En iyisi bu olur. Margaery, suçunun ya da masumiyetinin dövüşle kanıtlanmasını talep etme hakkına da sahip elbette. Bu durumda, Margaery’nin müdafisi Tommen’ın Yedisi’nden biri olmalı.”</p>

    <p>“Kral Muhafızları şövalyeleri, Fatih Aegon’ın zamanından beri kralların ve kraliçelerin meşru müdafileri olarak hizmet verdiler. Taht ve İnanç bu konuda aynı fikirde.”</p>

    <p>Cersei yüzünü elleriyle örttü, elem içindeymiş gibi. Başını tekrar yukarı kaldırdığında, tek gözünde bir damla gözyaşı parladı. “Bunlar gerçekten çok kederli günler,” dedi. “Lakin sizinle mutabık olduğumuzu görmek beni sevindirdi. Tommen burada olsaydı size teşekkür ederdi, bunu biliyorum. Siz ve ben, birlikte gerçeği bulmalıyız.”</p>

    <p>“Bulacağız.”</p>

    <p>“Kaleye dönmeliyim. İzniniz olursa, Sör Osney Karakazan’ı da götüreceğim. Küçük konsey onu sorgulamak ve ithamlarını bizzat duymak istiyor.”</p>

    <p>“Hayır,” dedi Yüce Rahip.</p>

    <p>Sadece bir kelimeydi, bir küçük kelime. Fakat Cersei, yüzüne buzlu su çarpılmış gibi hissetti. Gözlerini kırpıştırdı ve gözle görülür bir şekilde irkildi, bir parça. “Sör Osney sıkı gözetim altında olacak, size söz veriyorum.”</p>

    <p>“Burada da sıkı gözetim altında. Gelin. Size göstereyim.”</p>

    <p>Cersei, Yedi’nin ona bakan gözlerini hissedebiliyordu; yeşim, malahit ve akik gözler. İçi buz kadar soğuk bir korkuyla doldu. <em>Ben kraliçeyim,</em> dedi kendine kendine. <em>Lord Tywin’in kızıyım.</em> Gönülsüzce, rahibi takip etti.</p>

    <p>Sör Osney uzakta değildi. Oda karanlıktı, ağır bir demir kapıyla kapanmıştı. Yüce Rahip bir anahtar çıkardı ve kapının arkasındaki odayı aydınlatmak için duvardaki meşalelerden birini aldı. “Önce siz Majesteleri.”</p>

    <p>İçeride, Sör Osney çırılçıplak bir halde tavandan sarkıyordu, bir çift demir zincirin ucunda sallanıyordu. Kırbaçlanmıştı. Sırtındaki ve omuzlarındaki deriler neredeyse tamamen soyulmuştu, bacaklarıyla kalçalarında kesikler ve kamçı izleri vardı.</p>

    <p>Kraliçe, adama daha fazla bakmaya dayanamadı. Yüce Rahip’e döndü. “Siz ne <em>yaptınız?</em>”</p>

    <p>“Gerçeğin peşine düştük, ısrarlı bir şekilde.”</p>

    <p>“Size gerçeği söyledi. Kendi özgür iradesiyle size geldi ve günahlarını itiraf etti.”</p>

    <p>“Evet. Yaptı. Sayısız itirafçı dinledim Majesteleri. Lakin suçlu olmaktan bu kadar memnuniyet duyan bir adamla karşılaşmadım.”</p>

    <p>“Onu <em>kırbaçlamışsınız!</em>”</p>

    <p>“Acısız nedamet yoktur. Sör Osney’ye de söylediğim gibi, kimse kendini kırbaçtan esirgememeli. Kendimi tanrıya en yakın hissettiğim vakitler, kendi günahlarım için kırbaçlandığım vakitlerdir. Lakin benim en karanlık günahlarım bile, Sör Osney’nin günahlarının karanlığına katiyen yaklaşamaz.”</p>

    <p>“A-ama,” diye kekeledi Cersei, “Anne’nin merhametini vaaz ediyorsunuz...”</p>

    <p>“Sör Osney o tatlı sütü bundan sonraki hayatında içecek. <em>Yedi Köşeli Yıldız</em>’da yazılıdır; bütün günahlar bağışlanabilir lakin suçlar cezasız kalamaz. Osney Karakazan, ihanet ve cinayetten suçlu. Ve cinayetin cezası ölümdür.”</p>

    <p><em>O sadece bir rahip, bunu yapamaz.</em> “Bir adamı ölüme mahkûm etmek İnanç’ın işi değil, adamın suçu ne olursa olsun.”</p>

    <p>Kelimelerin ağırlığını tartarak, ağır ağır, “Suçu ne olursa olsun,” diye tekrarladı Yüce Rahip. “İlginçtir ki Majesteleri, biz kırbacı daha özenli ve daha sebatlı vurdukça, Sör Osney’nin suçları değişmeye başladı. Şövalyemiz şu anda, Margaery Tyrell’e asla dokunmadığına inanmamızı istiyor. Öyle değil mi Sör Osney?”</p>

    <p>Osney Karakazan gözlerini açtı. Önünde duran kraliçeyi görünce, şişmiş dudaklarını yaladı ve, “Sur,” dedi. “Bana Sur’u vadettin.”</p>

    <p>“Delirmiş,” dedi Cersei. “Onu delirtmişsiniz.”</p>

    <p>Sert ve net bir sesle, “Sör Osney,” dedi Yüce Rahip, “kraliçeyle cinsel ilişkide bulundunuz mu?”</p>

    <p>“Evet.” Osney prangalarının içinde dönerken, zincirler hafifçe şıngırdadı. “Orada duranla. Benim düzdüğüm kraliçe o. Beni eski Yüce Rahip’i öldürmeye gönderen kraliçe. Eski rahibin muhafızları yoktu. Adam uyurken odasına girdim ve yüzüne bir yastık bastırdım.”</p>

    <p>Cersei döndü ve koştu.</p>

    <p>Yüce Rahip onu yakalamaya çalıştı ama o yaşlı bir adamdı, Cersei ise Kaya’nın dişi aslanı. Rahibi kenara itti ve kapıdan dışarı fırladı. Kapıyı gürültüyle adamın yüzüne kapadı. <em>Karakazanlar, Karakazanlar’a ihtiyacım var. Osfryd’i altın pelerinlilerle, Osmund’ı da Kral Muhafızları’yla birlikte buraya göndereceğim. Onlar Osney’yi kurtardığında, Osney söylediği her şeyi inkâr edecek, ben de Yüce Rahip’ten kurtulacağım, tıpkı diğerinden kurtulduğum gibi.</em> Dört yaşlı rahibe Cersei’nin yolunu kesti ve buruşuk elleriyle onu bileklerinden yakaladı. Cersei kadınlardan birini yere devirdi, diğerinin yüzünü tırmaladı ve basamaklara vardı. Merdivenin yarısını tırmanmışken Taena Merryweather’ı hatırladı. Tökezledi, nefes nefeseydi. <em>Yedi beni koru. Taena her şeyi biliyor. Eğer onu da yakalayıp kırbaçlarlarsa...</em></p>

    <p>Zemin kata kadar koştu ama daha ileri gidemedi. Orada onu bekleyen kadınlar vardı; aşağıdaki kocakarılardan daha genç rahibeler. Geri geri yürüyerek, “Ben <em>kraliçeyim,</em>” diye bağırdı Cersei. “Bunun için kafalarınızı alacağım, hepinizin kafasını alacağım. Geçmeme izin verin.” Kadınlar bunu yapmak yerine Cersei’ye doğru yürüdü. Cersei, Anne’nin mihrabına koştu ama yirmi rahibe onu orada yakaladı ve kule merdiveninden yukarı sürükledi. Hücrenin içinde, üç sessiz rahibe onu yere bastırırken, Scolera isimli bir rahibe Cersei’yi çırılçıplak soydu, iç çamaşırlarını bile çıkardı. Başka bir rahibe, ona bir hizmetçi elbisesi fırlattı. Kraliçe, “Bunu yapamazsınız,” diye bağırıp durdu. “Ben bir Lannister’ım. Beni bırakın, kardeşim sizi öldürecek, Jaime sizi boğazlarınızdan kasıklarınıza kadar kesecek. Beni <em>bırakın!</em> Ben <em>kraliçeyim!</em>”</p>

    <p>Onu o soğuk hücrede çırılçıplak bırakıp gitmeden önce, “Kraliçe dua etmeli,” dedi Rahibe Scolera.</p>

    <p>Cersei, yumuşak başlı Margaery Tyrell değildi; bir hizmetçi elbisesi giyip esarete boyun eğmezdi. <em>Bir aslanı kafese tıkmanın ne demek olduğunu onlara öğreteceğim,</em> diye düşündü. Elbiseyi yüz parçaya böldü, bir suibriği buldu ve onu duvara vurdu, sonra aynı şeyi bir lazımlıkla yaptı. Kimse gelmeyince kapıyı yumruklamaya başladı. Refakatçileri aşağıdaydı, meydanda: On Lannister muhafızı ve Sör Boros Blount. <em>Duyduklarında beni kurtarmaya gelecekler, kahrolası Yüce Serçe’yi zincire vurulmuş bir halde Kızıl Kale’ye götüreceğiz.</em></p>

    <p>Kapıyı tekmeleyip pencereyi yumrukladı, sesi kısılana kadar çığlık atıp bağırdı. Kimse cevap vermedi, kimse onu kurtarmaya gelmedi. Hücre kararmaya başladı. Hava da soğuyordu. Cersei titremeye başladı. <em>Beni nasıl bu halde bırakabilirler? Bir ateş bile yok. Ben onların kraliçesiyim.</em> Ona verdikleri elbiseyi yırttığı için pişman oldu. Hücrenin köşesindeki saman yatağın üstünde bir battaniye vardı. Kahverengi yünden dokunmuş ince, eski püskü bir şeydi, sert ve kaşındırıcıydı ama Cersei’nin başka bir şeyi yoktu. Titremesini durdurmak için battaniyenin altına girdi ve çok geçmeden yorgun halde uykuya daldı.</p>

    <p>Ağır bir el tarafından sarsılarak uyandırıldı. Hücrenin içi zifiri karanlıktı. Cersei’nin üstüne iri yarı, çirkin bir kadın eğilmişti, elinde bir mum vardı. “Kimsin?” diye sordu kraliçe. “Beni serbest bırakmaya mı geldin?”</p>

    <p>“Ben Rahibe Unella’yım. Bütün cinayetlerinizi ve zinalarınızı duymaya geldim.”</p>

    <p>Cersei kadının elini itti. “Kafanı alacağım. Sakın bana dokunmaya kalkma. Defol.”</p>

    <p>Kadın ayağa kalktı. “Majesteleri. Bir saat sonra geri geleceğim. Belki de o vakit itirafta bulunmak için hazır olursunuz.”</p>

    <p>Bir saat ve bir saat ve bir saat. Cersei Lannister’ın, Joffrey’nin düğün gecesinden sonraki en uzun gecesi böyle geçti. Boğazı bağırmaktan öyle kötü tahriş olmuştu ki kraliçe zor yutkunuyordu. Hücre buz gibiydi. Cersei lazımlığı kırmıştı, bu yüzden su dökmek için bir köşeye çömelmek ve idrarının zemine yayılışını izlemek zorunda kaldı. Ne zaman gözlerini kapatsa, Unella yine onun üzerine eğildi, onu sarstı ve günahlarını itiraf etmek isteyip istemediği sordu.</p>

    <p>Gün, avuntu getirmedi. Güneş yükselirken, Rahibe Moelle bir kâse gri bulamaç getirdi. Cersei kâseyi kadının kafasına fırlattı. Fakat yeni bir suibriği getirdiklerinde, Cersei öyle çok susamıştı ki suyu içmekten başka bir şey yapamadı. Gri, ince ve küf kokulu yeni bir elbise getirdiklerinde, Cersei elbiseyi çıplaklığının üstüne geçirdi. Ve o akşam Moelle tekrar geldiğinde, Cersei kadının getirdiği ekmekle balığı yedi ve şarap istedi. Şarap gelmedi. Saat başı ortaya çıkan ve kraliçenin itirafta bulunmak için hazır olup olmadığını soran Rahibe Unella’dan başka kimse gelmedi.</p>

    <p>Hücre penceresinin dışındaki ince gökyüzü dilimi bir kez daha kararırken, <em>neler oluyor?</em> diye düşündü Cersei. <em>Neden kimse gelip beni buradan çıkarmıyor?</em> Karakazanlar’ın Osney’den vazgeçeceğine inanamazdı. Konsey ne yapıyordu? <em>Korkaklar ve hainler. Burada çıktığımda hepsinin kafasını kestireceğim ve onların yerine daha iyi adamlar bulacağım.</em></p>

    <p>O gün üç kez, meydandan yükselen bağrışmaların uzak sesini duydu, fakat ayaktakımı Margaery’nin adını bağırıyordu, onunkini değil.</p>

    <p>İkinci günde, şafağa yakın bir vakitte, Cersei kâsenin dibindeki yulaf lapasının son lokmasını yalarken hücre kapısı beklenmedik bir şekilde açıldı ve Lord Qyburn içeri girdi. Cersei’nin yapabildiği tek şey, kendini adamın kollarına atmamaktı. “Qyburn,” diye fısıldadı, “Ah tarınlar. Yüzünü gördüğüm için çok mutluyum. Beni eve götür.”</p>

    <p>“Buna izin vermezler. Cinayet, ihanet ve zina suçlarıyla, yedi yargıçlı kutsal bir mahkemede yargılanacaksınız.”</p>

    <p>Cersei o kadar bitkindi ki, kelimeler ona en başta çok anlamsız geldi. “Tommen. Bana oğlumu anlat. Hâlâ kral mı?”</p>

    <p>“Evet Majesteleri. Oğlunuz sağ ve salim. Maegor Hisarı’nın duvarlarının ardında güvende, Kral Muhafızları tarafından korunuyor. Lakin çok yalnız. Sizi ve küçük kraliçesini soruyor. Şu ana kadar kimse ona bir şey anlatmadı, sizin... sizin...”</p>

    <p>“...zorluklarım hakkında?” diye önerdi kraliçe. “Margaery’ye ne olacak?”</p>

    <p>“O da yargılanacak, sizin davanızı görecek olan mahkeme tarafından. Emrettiğiniz üzere, Mavi Ozan’ı Yüce Rahip’e teslim ettim. Şu an da burada, altımızda bir yerde. Muhbirlerimin söylediğine göre kırbaçlanıyormuş lakin şimdiye kadar bizim öğrettiğimiz tatlı şarkıdan başka bir şey söylememiş.”</p>

    <p><em>Öğrettiğimiz tatlı şarkı.</em> Uykusuzluk Cersei’nin zekâsını köreltmişti. <em>Wat, onun gerçek adı Wat.</em> Eğer tanrılar iyiyse, Wat kamçının altında ölürdü ve Margaery’ye onun iddialarını aksini kanıtlayacak bir yol bırakmazdı. “Şövalyelerim nerede? Sör Osfryd... Yüce Rahip, onun kardeşi Osney’yi öldürmeye niyetli. Osfryd’in altın pelerinlileri...”</p>

    <p>“Artık Şehir Muhafızları’na Osfryd Karakazan komuta etmiyor. Kral onu azletti ve yerine Ejderha Kapısı’nın kumandanını getirdi, şu malum Humfrey Su.”</p>

    <p>Cersei o kadar yorgundu ki bütün bunlar hiçbir şey ifade etmiyordu. “Tommen bunu neden yapsın?”</p>

    <p>“Çocuğun suçu yok. Konsey onun önüne bir belge koyduğunda, Tommen kâğıda adını yazıyor ve mührünü basıyor.”</p>

    <p>“Benim konseyim... kim? Kim böyle bir şey yapar? Sen?”</p>

    <p>“Maalesef, beni konseyden azlettiler fakat hadımın muhbirleriyle yaptığım işe devam etmeme izin verdiler, şimdilik. Diyar, Sör Harys Swyft ve Yüce Üstat Pycelle tarafından yönetiliyor. Casterly Kayası’na bir kuzgun gönderdiler, amcanızdan saraya dönmesini ve kralın vekilliğini üstlenmesini istediler. Eğer amcanız bu teklifi kabul etmeye niyetliyse, acele etmesi gerek. Mace Tyrell, Fırtına Burnu’ndaki kuşatmayı terk etti, ordusuyla birlikte şehre dönüyor. Randyll Tarly’nin de Bakire Havuzu’ndan ayrıldığı haberini aldık.”</p>

    <p>“Lord Merryweather buna rıza gösterdi mi?”</p>

    <p>“Merryweather konseydeki koltuğundan feragat etti ve karısıyla birlikte Uzunmasa’ya döndü. Bize, size karşı yapılan... suçlamaların... haberini getiren ilk kişi Leydi Merryweather’dı.”</p>

    <p>“Taena’nın gitmesine izin verdiler.” Bu, Cersei’nin, Yüksek Serçe’nin <em>hayır</em> dediği andan beri duyduğu en iyi şeydi. “Lord Su’dan ne haber? Gemiler... Aurane gemilerin mürettebatını karaya çıkarırsa...”</p>

    <p>“Majesteleri’nin mevcut sorunlarının haberi nehre ulaşır ulaşmaz, Lord Su yelkenlerini kaldırdı, küreklerini çözdü ve donanmasını denize çıkardı. Sör Harys, onun Lord Stannis’e katılmaya niyetli olduğundan endişe ediyor. Pycelle de korsan olmak üzere Basamaktaşı’na gittiğini düşünüyor.”</p>

    <p>“Benim sevgili dromondlarım.” Cersei neredeyse gülüyordu. “Lord babam, piçlerin yaradılış itibarıyla hain olduğunu söylerdi. Keşke onu dinleseydim.” Titredi. “Kayboldum Qyburn.”</p>

    <p>“Hayır,” dedi Qyburn. Kraliçenin elini tuttu. “Umut var. Majesteleri masumiyetini dövüşle kanıtlama hakkına sahip. Kraliçem, müdafiniz hazır bekliyor. Bütün Yedi Krallık’ta, onun karşısında durmayı ümit edebilecek tek adam yok. Eğer emir verirseniz...”</p>

    <p>Cersei bu sefer güldü. Bu komikti, korkunç bir şekilde komikti, <em>iğrenç</em> bir şekilde komikti. “Tanrılar bizim umutlarımızla ve planlarımızla alay ediyor. Hiç kimsenin yenemeyeceği bir müdafim var ama onu kullanmam yasak. Ben kraliçeyim Qyburn. Benim onurum yalnızca, Kral Muhafızları’nın Yeminli Kardeşleri tarafından savunulabilir.”</p>

    <p>“Anlıyorum.” Qyburn’ün yüzündeki gülümseme soldu. “Majesteleri, ne yapacağımı bilmez haldeyim. Size ne tavsiye vereceğimi bilmiyorum...”</p>

    <p>Kraliçe, en yorgun ve en korkmuş haliyle bile, kaderini serçelerden oluşan bir mahkemeye bırakmayacağını biliyordu. Son görüşmelerinde birbirlerine söyledikleri laflardan sonra Sör Kevan’ın aracılığına da güvenemezdi. <em>Dövüşle yargılama olmak zorunda. Başka bir yol yok.</em> “Qyburn, bana beslediğin sevgi hatırına, sana yalvarıyorum, benim için bir mesaj gönder. Mümkünse bir kuzgunla. Değilse bir süvariyle. Nehirova’ya, kardeşime göndermelisin. Ona neler olduğunu anlat ve de ki... de ki...”</p>

    <p>“Evet Majesteleri?”</p>

    <p>Cersei dudaklarını yaladı, titriyordu. “Hemen gel. Bana yardım et. Şu anda sana, daha önce hiç olmadığım kadar muhtacım. Seni seviyorum. Seni seviyorum. Seni seviyorum. <em>Hemen gel.</em>”</p>

    <p>“Emredersiniz. <em>‘Seni seviyorum,’</em> üç kez?”</p>

    <p>“Üç kez.” Cersei, Jaime’ye ulaşmak zorundaydı. “Gelecek. Geleceğini biliyorum. Jaime benim tek umudum.”</p>

    <p>“Kraliçem,” dedi Qyburn, “siz... unuttunuz mu? Sör Jaime’nin kılıç eli yok. Eğer müdafiniz olur ve kaybederse...”</p>

    <p><em>Bu dünyayı birlikte terk ederiz, bir zamanlar birlikte geldiğimiz dünyayı.</em> “Kaybetmeyecek. Jaime kaybetmez. Benim hayatım söz konusuyken kaybetmez.”</p>
  </div>
</body>
</html>
