<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Samwell</h1>

    <p>Deniz, Samwell Tarly’yi kloroz yapmıştı.</p>

    <p>Bunun tek sebebi Sam’in boğulma korkusu değildi. Bir kısmı kesinlikle korkuydu ama aynı zamanda geminin devinimiydi, Sam’in ayaklarının altında sallanan güvertelerdi. Kıyıdaki Doğugözcüsü’nden yelken açtıkları gün, Sam, Dareon’a. “Midem çok kolay bulanır,” diye itiraf etti. Şarkıcı, Sam’in sırtını vurdu, “Miden çok büyük katil,” dedi, “bu çok fazla bulantı demek.”</p>

    <p>Sam her şeyden çok Şebboy’un hatırı için cesur görünmeye çalıştı. Kız daha önce deniz görmemişti. Craster Kalesi’nden kaçtıktan sonra, karların içinde güç bela ilerlerken birçok göle rastlamışlardı ve Şebboy için o göller bile hayret verici şeyler olmuştu. <em>Karakuş</em> kıyıdan ayrılırken kız titremeye başladı ve yanaklarından kocaman, tuzlu gözyaşları süzüldü. Sam onun, “Tanrılar merhamet edin,” diye fısıldadığını duydu. Önce Doğugözcüsü gözden kayboldu, mesafe artıkça Sur küçüldü ve sonunda görünmez oldu. O sırada rüzgâr çıktı. Yelkenler, sık yıkanan bir siyah pelerinin soluk gri rengindeydi ve Şebboy’un yüzü bembeyazdı. “Bu iyi bir gemi,” dedi Sam, Şebboy’a. “Korkmana gerek yok.” Ama Şebboy yalnızca Sam’in yüzüne baktı, bebeğine daha sıkı sarıldı ve aşağı kaçtı.</p>

    <p>Sam küpeşteye sımsıkı tutundu ve küreklerin suya girip çıkışını seyretti. Küreklerin birlikte hareket edişini izlemek güzeldi ve suya bakmaktan daha iyiydi. Suya bakmak, Sam’in boğulmayı düşünmesine sebep oluyordu. Sam küçükken, babası onu Boynuz Tepe’nin altındaki bir gölcüğün içine atarak ona yüzmeyi öğretmeye çalışmıştı. Sam’in ağzı, burnu ve ciğerleri suyla dolmuştu. Sam, Sör Hyle tarafından çıkarıldıktan sonra saatler boyunca öksürmüş ve hırıltıyla nefes almıştı. Bu hadiseden sonra, belinden yukarı çıkan derinlikteki sulara girmeye cesaret edememişti.</p>

    <p>Fok Körfezi, Sam’in belinden <em>çok daha</em> derindi ve babasının kalesinin altındaki küçük dalyan kadar munis değildi. Körfezin suları gri yeşil ve dalgalıydı. <em>Karakuş</em>’un takip ettiği ağaçlıklı kıyı şeridi, kayalardan ve anaforlardan ibaret bir keşmekeşti. Sam, kollarını ve bacaklarını çırparak bir şekilde o kadar uzağa gitmeyi başarsa bile, dalgalar onu kayalara çarpar ve başını küçük parçalara ayırırdı.</p>

    <p>Körfeze bakan Sam’i görünce, “Deniz kızlarını mı arıyorsun Katil?” diye sordu Dareon. Doğugözcüsü’nden gelen sarı saçlı, ela gözlü şarkıcı, bir kara kardeşten çok karanlık bir prens gibi görünüyordu.</p>

    <p>“Hayır.” Sam ne aradığını ya da bu gemide ne işi olduğunu bilmiyordu. <em>Bir zincir dövmek, bir üstat olmak ve Nöbete daha iyi hizmet vermek için Hisar’a gidiyorum,</em> dedi kendine, ama bu düşünce ona usanç verdi. Sam, boynuna ağır ve soğuk bir zincir takmış bir üstat olmak istemiyordu. Kardeşlerini, sahip olduğu yegâne dostları bırakmak istemiyordu. Ve onu, ölmesi için Sur’a gönderen babayla yüzleşmeyi katiyen istemiyordu.</p>

    <p>Diğerleri için durum farklıydı. Bu yolculuk onlar için mutlu sonla bitecekti. Şebboy, Tekinsiz Orman’da tanıştığı dehşetle kendisinin arasına Batıdiyar’ın enginliğini koyacak ve Boynuz Tepe’de güven içinde yaşayacaktı. Sam’in babasının kalesinde hizmetçi olarak çalışacak, ısınacak ve iyi beslenecekti. Craster’ın karısıyken hayalini bile kuramadığı o büyük dünyanın küçük bir parçası olacaktı. Oğlunun büyüyüp güçlendiğini, bir avcı, bir seyis ya da bir demirci olduğunu görecekti. Eğer çocuk silahlarla ilgili bir kabiliyet gösterirse, bir şövalye onu yaver bile yapabilirdi.</p>

    <p>Üstat Aemon da daha iyi bir yere gidiyordu. Onun, kalan günlerini, Eski Şehir’in sıcak esintileriyle yıkanarak, üstat dostlarıyla sohbet ederek, bilgeliğini kalfalarla ve çıraklarla paylaşarak geçireceğini düşünmek güzeldi. Üstat Aemon bu istirahati yüzlerce kez hak etmişti.</p>

    <p>Dareon bile daha mutlu olacaktı. Her zaman, onu Sur’a gönderen tecavüzden masum olduğunu iddia ederdi. Bir lordun meclisine ait olduğunu ve o lordun akşam yemeklerinde şarkılar çalması gerektiğini söylerdi. Şimdi böyle bir şansı vardı. Jon, Dareon’ı, kaybolan ve öldüğü farz edilen Yoren isimli bir adamın yerine toplayıcı yapmıştı. Dareon’ın görevi, Gece Nöbetçileri’nin kahramanlıklarıyla ilgili şarkılar söyleyerek Yedi Krallık’ı dolaşmak ve zaman zaman yeni acemilerle birlikte Sur’a dönmekti.</p>

    <p>Bu deniz yolculuğu uzun ve zorlu olacaktı, bunu kimse inkâr edemezdi ama en azından diğerlerini mutlu bir son bekliyordu. Sam’in tesellisi buydu. <em>Onlar için gidiyorum,</em> dedi kendi kendine, <em>Gece Nöbetçileri ve mutlu son için.</em> Ama o daha uzun baktıkça, deniz daha derin ve daha soğuk görünüyordu.</p>

    <p>Fakat suya <em>bakmamak</em> daha da kötüydü; Sam bunu, kıç kasarasının altında bulunan ve yolcular tarafından paylaşılan dar kamarada fark etti. Bebeğini emziren Şebboy’la konuşarak, aklını midesindeki bulantıdan uzaklaştırmaya çalıştı. “Bu gemi bizi Braavos’a kadar götürecek,” dedi. “Orada, bizi Eski Şehir’e taşıyacak başka bir gemi bulacağız. Küçükken Braavos’la ilgili bir kitap okumuştum. Bütün şehir bir deniz kulağının içinde, yüzlerce adanın üstüne kurulmuş. Bir de titan var, yüzlerce metre uzunluğunda taş bir adam. Braavoslular at yerine teknelere biniyor. Şehrin oyuncuları, bildik aptal farslar uydurmak yerine yazılı hikâyeler oynuyor. Yemekler de çok güzel, bilhassa balıklar. Her çeşit midye, yılan balığı ve istiridye var, dalyandan taze taze çıkarılıyorlar. İki gemi arasında birkaç gün boşluğumuz olmalı. Eğer olursa, gidip bir oyun izler ve biraz istiridye yeriz.”</p>

    <p>Sam bu fikrin Şebboy’u heyecanlandıracağını düşünmüştü. Daha fazla yanılamazdı. Kız, alnına düşen kirli saçlarının arasından, ifadesiz ve mat gözlerle Sam’e baktı. “Eğer isterseniz lordum,” dedi.</p>

    <p>“Sen ne istiyorsun?” diye sordu Sam.</p>

    <p>“Hiçbir şey.” Şebboy, Sam’e arkasını döndü ve oğlunu bir göğsünden diğerine aldı.</p>

    <p>Geminin hareketi, Sam’in yola çıkmadan önce yediği yumurtaları, jambonları ve kızarmış ekmekleri kışkırtı. Sam birdenbire, kamarada bir an daha kalamayacağını hissetti. Ayağa kalktı ve kahvaltısını denize dökmek için merdiveni tırmandı. Midesi öyle çok bulanıyordu ki, Sam rüzgârın hangi yönden estiğini ölçmek için durmadı, neticede yanlış küpeşteden kustu ve üstünü başını pisletti. Yine de, çıkardıktan sonra kendini çok daha iyi hissetti... ama uzun zaman için değil.</p>

    <p>Gemi, <em>Karakuş</em>’tu. Nöbet’in kadırgalarının en büyüğü. Cotter Turna, Kıyıdaki Doğugözcüsü’nde Üstat Aemon’la konuşurken, <em>Fırtına Kargası</em>’nın ve <em>Kuş Pençesi</em>’nin daha hızlı olduğunu söylemişti ama onlar savaş gemileriydi; kürekçilerin açık güvertelerde oturduğu ince ve hızlı yırtıcı kuşlar. <em>Karakuş,</em> Dar Deniz’in Skagos’un ötesindeki sert suları için daha iyi bir seçimdi. “Fırtınalar çıktı,” diye uyarmıştı Turna. “Kış fırtınaları daha kötüdür ama sonbahar fırtınaları daha sıktır.”</p>

    <p><em>Karakuş</em>’un karayı hiç gözden kaçırmadan Fok Körfezi’ni geçtiği ilk on gün yeterince sakindi. Rüzgâr estiğinde hava soğuk oluyordu ama havadaki tuz kokusunda insana canlılık veren bir şeyler vardı. Sam hemen hemen hiç yemek yiyemedi, midesine zorla bir şeyler soktuğundaysa, o şeyler midesinde uzun zaman durmadı, fakat bunun dışında Sam gayet iyi idare etti. Şebboy’u cesaretlendirmeye ve elinden geldiğince neşelendirmeye çalıştı ama bu zordu. Şebboy, Sam ne söylerse söylesin güverteye çıkmıyor ve oğluyla birlikte karanlıkta oturmayı tercih ediyordu. Görünüşe göre, bebek de gemiyi annesinin sevdiğinden fazla sevmiyordu. Ağlamadığı zamanlarda, annesinden emdiği sütü kusuyordu. Bebeğin bağırsakları bozuktu ve sürekli hareket ediyordu, Şebboy’un bebeği sıcak tutmak için kullandığı kürkler pisleniyor ve havayı kahverengi bir ufunetle dolduruyordu. Sam ne kadar çok mum yakarsa yaksın, bok kokusu havada asılı kalıyordu.</p>

    <p>Açık havada olmak daha iyiydi, bilhassa Dareon’ın şarkı söylediği zamanlarda. Şarkıcı, <em>Karakuş</em>’un kürekçileri tarafından tanınıyordu ve adamlar kürek çekerken onlar için şarkılar çalıyordu. Dareon, kürekçilerin en sevdiği şarkıların hepsini biliyordu: “Kara Bülbülü Astıkları Gün”, “Deniz Kızının Matemi” ve “Zamanımın Sonbaharı” gibi hüzünlü olanları; “Demir Mızraklar” ve “Yedi Oğlanın Yedi Kılıcı” gibi heyecan verici olanları; “Leydinin Akşam Yemeği”, “Kızın Küçük Çiçeği” ve “Megget Neşeli Bir Bakireydi” gibi edepsiz olanları. “Ayı ve Güzel Bakire”yi söylediğinde, bütün kürekçiler ona katılıyor ve Karakuş suyun üzerinde uçuyormuş gibi görünüyordu. Dareon hiçbir zaman iyi bir kılıç adamı olmamıştı; Sam bunu, Sör Alliser’ın gözetiminde geçirdikleri talim günlerinden biliyordu ama çocuğun güzel bir sesi vardı. Bir keresinde Üstat Aemon, Dareon’ın sesi için, “Üstüne bal dökülmüş gök gürlemesi,” demişti. Dareon ahşap arp ve keman da çalıyor, hatta kendi şarkılarını yazıyordu... ama Sam şarkıların iyi olduğunu düşünmüyordu. Yine de, oturup Dareon’ı dinlemek güzeldi, gerçi üstüne oturduğu sandık o kadar sert ve kıymıklıydı ki Sam etli kalçaları için neredeyse minnettardı. <em>Şişman adamlar gittikleri her yere bir minder götürür,</em> diye düşündü.</p>

    <p>Üstat Aemon da günlerini güvertede geçirmeyi tercih ediyordu, bir kürk yığınının altına büzüşüp suyu seyrediyordu. Dareon, “Neye bakıyor?” diye merak etti bir gün. “Burası onun için aşağıdaki kamara kadar karanlık.”</p>

    <p>Yaşlı adam onu duydu. Aemon’ın gözleri solmuş ve kararmıştı ama kulaklarında bir sorun yoktu. “Ben kör doğmadım,” diye hatırlattı üstat. “Bu yoldan son geçtiğimde; her kayayı, ağacı, köpüklü dalgayı gördüm ve arkamızda uçan gri martıları seyrettim. Otuz beş yaşındaydım ve on altı yıllık zincirli bir üstattım. Yumurta, yönetimde ona yardım etmemi istedi ama ben yerimin Nöbet olduğunu biliyordum. Beni <em>Altın Ejderha</em>’ya bindirip kuzeye gönderdi. Arkadaşı Sör Duncan’ın beni sağ salim Doğugözcüsü’ne götürmesi için ısrar etti. Nymeria’nın, Nöbet’e, altın prangalar içinde altı kral gönderişinden o yana, hiçbir acemi Sur’a öyle bir şaşaayla gitmemişti. Yumurta, yeminimin sözlerini tek başıma söylemek zorunda kalmayayım diye zindanları da boşalttı. Onların benim şeref muhafızlarım olduğunu söyledi. İçlerinden biri Brynden Nehir’in ta kendisiydi. Brynden daha sonra lord kumandan seçildi.”</p>

    <p>“<em>Kankuzgunu</em> mu?” dedi Dareon. “Onun hakkında bir şarkı biliyorum. Adı, ‘Bin Bir Göz.’ Ama onun yüz yıl önce yaşadığını sanıyordum.”</p>

    <p>“Hepimiz öyle sandık. Bir zamanlar senin kadar gençtim.” Bu konu yaşlı adamı hüzünlendirdi. Aemon öksürdü, gözlerini kapadı ve uykuya daldı, dalgalar gemiyi sarstıkça o kürklerinin içinde sallandı.</p>

    <p>Fok Körfezi genişlerken gri gökyüzünün altında yol aldılar; güneye, doğuya ve tekrar güneye doğru. Kaptan, bira fıçısı gibi bir göbeği olan kır saçlı bir kardeşti. Giydiği siyahlar öyle lekeli ve soluktu ki, mürettebat adama Yaşlı Tuzluçaput adını takmıştı. Kaptan çok nadir konuşuyordu. İkinci kaptan bunu telafi ediyordu; rüzgâr ne zaman dursa ya da kürekçiler ne zaman güçten düşer gibi olsa, küfrederek tuzlu havayı azarlıyordu. Sabahları yulaf lapası, öğlenleri bezelye lapası, akşamları da tuzlu sığır, tuzlu balık ve tuzlu koyun yediler. Yemeğin yanında bira içtiler. Dareon şarkı söyledi, Sam kustu, Şebboy ağladı ve bebeğini emzirdi, Üstat Aemon uyudu ve titredi. Ve rüzgâr her geçen gün biraz daha soğuk ve daha tehditkâr hale geldi.</p>

    <p>Yine de, Sam’in yaptığı son yolculuktan daha iyi bir yolculuktu bu. Sam, Lord Redwyne’ın <em>Arbor Kraliçesi</em> isimli mahonuyla denize açıldığında on yaşından büyük değildi. <em>Arbor Kraliçesi, Karakuş</em>’tan beş kat büyüktü ve fevkalade güzeldi. Şarap rengi üç muazzam yelkeni ve güneş ışığında altın gibi pırıldayan kürekleri vardı. Gemi Eski Şehir’den ayrılırken, Sam küreklerin yükselip inişini nefesini tutarak seyretmişti... ama bu, Sam’in Redwyne Boğazları’na dair son iyi hatırasıydı.</p>

    <p>Ve Arbor’a vardıklarında, işler kötüden daha kötüye gitmişti. Lord Redwyne’ın ikiz oğulları, Sam’den daha ilk görüşte nefret etmişti. Her sabah talim avlusunda, onu utandırmanın yeni yollarını bulmuşlardı. Üçüncü günde, Sam merhamet için yalvardığında, Horas Redwyne onu bir domuz gibi ciyaklatmıştı. Beşinci günde, Horas’ın kardeşi Hobber, mutfak işçisi bir kıza kendi zırhını giydirmiş ve kızın ahşap bir kılıçla Sam’i dövmesine izin vermişti, Sam sonunda ağlamıştı. Kız zırhı çıkarıp gerçek kimliğini gösterdiğinde bütün yaverler, yaver çömezleri ve seyis yamakları kahkahalar atarak ulumuşlardı.</p>

    <p>O gece Sam’in babası, Lord Redwyne’a, “Çocuğun biraz tecrübe edinmeye ihtiyacı var, hepsi bu,”<a href="../Text/Section0079.xhtml#Footnote0003" id="Backlink0003"><sup>[3]</sup></a> demişti. Fakat Redwyne’ın soytarısı çıngırdağını çıngırdatmış ve, “Evet. Bir çimdik biber, birkaç diş sarımsak ve ağzına bir elma,” diye karşılık vermişti. Bu hadiseden sonra Lord Randyll, Paxter Redwyne’ın çatısının altında kaldıkları sürece Sam’in elma yemesini yasaklamıştı. Sam eve dönüş yolculuğunda da mide bulantısı çekmişti ama Arbor’dan ayrılıyor olduğu için o kadar mutluydu ki boğazının arkasındaki kusmuk tadını neredeyse hoş karşılamıştı. Boynuz Tepe’ye döndüklerinde, annesi Sam’e, babasının aslında onu geri getirmemek üzere Arbor’a götürdüğünü söylemişti. “Sen, Lord Paxter’ın yaver çömezi ve kadeh taşıyıcısı olarak Arbor’da kalacaktın, Horas da senin yerine bizim yanımıza gelecekti. Eğer Lord Redwyne’ı memnun edebilmiş olsaydın, lordun kızıyla nişanlanacaktın.” Kadın, Sam’in yanağındaki gözyaşlarını, tükürükle nemlendirdiği bir parça dantelle silmişti, Sam annesinin yumuşak dokunuşunu hâlâ hatırlıyordu. “Benim zavallı Sam’im,” diye mırıldanmıştı kadın. “Benim zavallı, zavallı Sam’im.”</p>

    <p>Sam, <em>Karakuş</em>’un küpeştesine tutunmuş halde taşlı kıyıya vuran dalgaları seyrederken, <em>onu tekrar görmek güzel olacak,</em> diye düşündü. <em>Beni siyahlar içinde görürse benimle gurur bile duyabilir. “Ben artık bir erkeğim anne,” diyebilirim ona, “bir kâhyayım ve Gece Nöbetçileri’nin adamıyım. Kardeşlerim bana Katil diyor.”</em> Sam, erkek kardeşi Dickon’ı da görecekti, kız kardeşlerini de. <em>“Bakın,” diyebilirim onlara, “bakın, neticede benim de iyi yaptığım bir şeyler varmış.”</em></p>

    <p>Fakat Boynuz Tepe’ye giderse, babası da orada olabilirdi.</p>

    <p>Bu düşünce tekrar midesini kaldırdı. Sam küpeştenin üstüne eğilip kustu ama rüzgâra karşı değil. Bu sefer doğru küpeşteye gitmişti. Kusmakta ustalaşıyordu.</p>

    <p>Ya da öyle olduğunu sandı; <em>Karakuş,</em> karayı arkasında bırakana ve Skagos kıyılarına gitmek için koy boyunca doğuya vurana kadar.</p>

    <p>Ada, Fok Körfezi’nin ağzındaydı; bir dağ kadar büyük, üstünde vahşi insanların yaşadığı, sert ve tehditkâr bir kara parçası. Sam, ada halkının mağaralarda ve amansız dağ sığınaklarında yaşadığını, savaşırken iri ve tüylü tekboynuzlar sürdüğünü okumuştu. <em>Skagos,</em> eski dilde “taş” anlamına geliyordu. Skagoslar kendilerine taşdoğumlular diyorlardı ama kuzeyli adamlar onları Skagglar diye anıyor ve onlardan hoşlanmıyordu. Sadece yüz yıl önce, Skagos bir isyanla ayaklanmıştı. İsyanı bastırmak yıllar almıştı, Kışyarı Lordu’nun ve lordun yüz yeminli kılıcının canına mal olmuştu. Bazı şarkılar, Skagglar’ın yamyam olduğunu söylerdi. İddiaya göre, Skagoslu savaşçılar katlettikleri adamların kalplerini ve ciğerlerini yerlerdi. Kadim günlerde, Skagoslar, Skane isimli komşu adaya yelken açmış, adanın kadınlarını ele geçirmiş, erkeklerini öldürmüş ve onları çakıl taşlarıyla dolu bir sahilde on beş gün süren bir ziyafette yemişlerdi. Skane’de bugün bile hiç insan yoktu.</p>

    <p>Şarkıları Dareon da biliyordu. Denizin içinden Skagos’un çıplak ve gri dorukları yükseldiğinde, şarkıcı <em>Karakuş</em>’un pruvasında Sam’e katıldı. “Eğer tanrılar merhametliyse, gözümüze bir tekboynuz ilişir,” dedi.</p>

    <p>“Eğer kaptan merhametliyse, adaya o kadar fazla yaklaşmayız. Skagos’un etrafında çok tehlikeli akıntılar ve bir geminin gövdesini bir yumurtaymışçasına kırabilecek kayalar var. Ama Şebboy’a bundan bahsetme. Yeterince korkuyor zaten.”</p>

    <p>“O ve cırlak eniği. Hangisinin daha gürültülü olduğunu bilmiyorum. Bebek sadece, ağzına bir meme ucu tıkılınca susuyor ve sonra kız ağlamaya başlıyor.”</p>

    <p>Bunu Sam de fark etmişti. “Belki de bebek kızın canını acıtıyor,” dedi. “Eğer dişleri çıkıyorsa...”</p>

    <p>Dareon udunun telini çekti ve havaya alaycı bir melodi gönderdi. “Yabanılların bundan daha cesur olduğunu duydum.”</p>

    <p>“Şebboy <em>cesur</em> bir kız,” diye ısrar etti Sam, ama kızı daha önce bu kadar perişan bir halde görmediğini o bile kabul etmek zorundaydı. Şebboy genelde yüzünü saklıyordu ve kamarayı karanlık tutuyordu Sam kızın gözlerinin sürekli kırmızı ve yanaklarının sürekli ıslak olduğunu görebiliyordu. Sam sorunun ne olduğunu sorduğunda, kız sadece başını sallıyor ve Sam’i kendi cevaplarını bulmak zorunda bırakıyordu. “Deniz onu korkutuyor, hepsi bu,” dedi Sam, Dareon’a. “Sur’a gelmeden önce bütün bildiği, Craster Kalesi ve kalenin etrafındaki ormandı. Doğduğu yerden yarım fersahtan fazla uzaklaşmış mıdır bilmem. Dereleri ve nehirleri biliyor ama biz yolda rastlayana bir göl bile görmemişti. Ve deniz... deniz korkutucu bir şey.”</p>

    <p>“Kara asla görüş alanımızın dışına çıkmadı.”</p>

    <p>“Çıkacak.” Bu bölümden Sam de hoşlanmıyordu.</p>

    <p>“Azıcık su, Katil’i korkutmuyor herhalde.”</p>

    <p>“Hayır,” diye yalan söyledi Sam. “Ben değil. Ama Şebboy... belki onlar için birkaç ninni çalarsan, bebeğin uyumasına yardım edebilirsin.”</p>

    <p>Dareon’ın ağzı tiksintiyle çarpıldı. “Şebboy bebeğin poposuna bir tıpa akarsa belki. Kokuya tahammül edemiyorum.” Ertesi gün yağmur yağmaya başladı ve deniz sertleşti. Sam, Üstat Aemon’a, “Aşağı insek iyi olacak, orası kuru,” dedi. Fakat yaşlı üstat sadece gülümsedi, “Yağmuru yüzümde hissetmek iyi geliyor Sam,” dedi. “Yağmur damlaları, gözyaşları gibi. Biraz daha kalmama izin ver lütfen. Son ağladığımdan bu yana çok uzun zaman geçti.”</p>

    <p>Eğer Üstat Aemon o yaşlı ve narin haliyle güvertede kalacaksa, Sam’in de aynı şeyi yapmaktan başka seçeneği yoktu. Hemen hemen bir saat kadar yaşlı adamın yanında oturdu, yumuşak ve biteviye yağmur onu kemiklerine kadar ıslatırken cübbesinin içinde büzüştü. Aemon yağmuru hissetmiyormuş gibi görünüyordu. İç geçirip gözlerini kapadı. Sam, onu rüzgârdan korumak için yaşlı adama sokuldu. <em>Birazdan onu kamaraya götürmemi isteyecek,</em> dedi kendi kendine. <em>İstemeli.</em> Ama üstat istemedi. Sonunda uzaklardan, doğudan bir gök gürültüsü geldi. “Aşağı inmemiz gerek,” dedi Sam titreyerek. Üstat Aemon cevap vermedi. Sam, yaşlı adamın uyuduğunu ancak o zaman fark etti. Adamın omzunu nazikçe sarsarak, “Üstat,” dedi. “Üstat Aemon uyanın.”</p>

    <p>Aemon’ın kör, beyaz gözleri açıldı. Yanaklarından yağmur damlaları süzülürken, “Yumurta?” dedi adam. “Yumurta, rüyamda yaşlı olduğumu gördüm.”</p>

    <p>Sam ne yapacağını bilmiyordu. Diz çöküp yaşlı adamı kucağına aldı ve onu aşağı taşıdı. Kimse Sam için güçlü diyemezdi ve yağmur, Üstat Aemon’ın siyahlarını sırılsıklam edip adamı iki kat ağırlaştırmıştı. Buna rağmen, üstat bir çocuk kadar hafifti.</p>

    <p>Sam, kucağında Aemon’la birlikte kamaraya girdiğinde, Şebboy’un bütün mumları söndürmüş olduğunu gördü. Bebek uyuyordu. Şebboy bir köşeye kıvrılmıştı, Sam’in verdiği büyük siyah cübbenin katlarının içinde hafifçe hıçkırıyordu. “Bana yardım et,” dedi Sam telaşla. “Onu kurulamama ve ısıtmama yardım et.”</p>

    <p>Şebboy hemen kalktı. Birlikte yaşlı üstadın ıslak kıyafetlerini çıkardılar ve adamı bir kürk yığınının altına gömdüler. Üstadın teni nemli ve soğuktu, dokununca yapış yapış hissediliyordu. “Yanına yat,” dedi Şebboy, Sam’e. “Ona sarıl, onu kendi bedeninle ısıt. Onu ısıtmak zorundayız.” Kendisi de aynı şeyi yaptı, tek kelime etmeden, sürekli ağlayarak. “Dareon nerede?” diye sordu Sam. “Bir arada durursak daha sıcak oluruz. Onun da burada olması gerek.” Zemin yükselip ayaklarının altından kaydığında, Sam şarkıcıyı bulmak için tekrar yukarı çıkıyordu. Şebboy çığlık attı, Sam dengesini kaybedip sertçe yere devrildi ve bebek ağlayarak uyandı.</p>

    <p>Sam tekrar ayağa kalkmaya çalışırken gemi bir kez daha sarsıldı. Şebboy, Sam’in kollarına savruldu. Yabanıl kız ona öyle şiddetle sarılıyordu ki Sam güçlükle nefes alıyordu. “Korkma,” dedi kıza. “Bu yalnızca bir macera. Bir gün bu hikâyeyi oğluna anlatacaksın.” Şebboy, tırnaklarını Sam’in koluna daha derin gömmekten başka bir şey yapmadı. Kız titriyordu, hıçkırıklarının şiddetiyle bütün vücudu sarsılıyordu. <em>Söylediğim her şey onu daha beter hale getiriyor.</em> Sam kıza sımsıkı sarıldı, göğsünde kızın göğüslerini hissetti. O kadar korkmuş olmasına rağmen, bu durum onu sertleştirmeye yetti. Utanarak, <em>hissedecek,</em> diye düşündü ama Şebboy hissettiyse bile belli etmedi, sadece Sam’a daha sıkı tutundu.</p>

    <p>Günler peş peşe geçip gitti. Güneşi hiç görmediler. Gündüzler griydi ve geceler siyah; yıldırımların, Skagos’un doruklarının üzerindeki gökyüzünü aydınlattığı zamanlar dışında. Herkes açlıktan kırılıyordu ama kimse yemek yiyemiyordu. Kaptan, kürekçileri kuvvetlendirmek için bir fıçı ateş şarabı açtı. Sam bir kadeh şarap denedi, sıcak yılanlar boğazından aşağı inip göğsüne girerken o iç geçirdi. İçkiyi Dareon da sevdi ve o andan sonra nadiren ayıktı.</p>

    <p>Yelkenler yukarı çıktı, yelkenler aşağı indi. Yelkenlerden biri direkten kurtuldu ve kocaman gri bir kuş misali uzaklara uçtu. <em>Karakuş,</em> Skagos’un güney kıyısına doğru dönerken, kayalarda bir kadırganın enkazı göründü. Kadırganın mürettebatının bir kısmı kıyıya vurmuştu ve kargalarla yengeçler onlara saygı göstermek için bir araya toplanmıştı. “Kahretsin çok yakınız,” diye homurdandı Tuzluçaput. “Şöyle sağlam bir rüzgâr çıksa onların yanına savrulup parçalanırız.” Çok bitkin olmalarına rağmen, kürekçiler tekrar küreklere asıldı ve gemi güneye, Dar Deniz’e doğru döndü. Sonunda Skagos küçüldü; gökyüzünde, fırtına işaretçisi bulutlar ya da yüksek siyah dağların tepeleri ya da her ikisi birden olabilecek koyu şekillere dönüştü. Bundan sonra, yedi gece ve sekiz gün boyunca açık ve sakin denizde yol aldılar.</p>

    <p>Sonra daha çok fırtına geldi, öncekilerden daha beter.</p>

    <p>Sessizliklerle bölünen üç fırtına mı vardı yoksa bir mi? Sam asla bilemedi, halbuki umursamak için umutsuzca uğraşmıştı. Bir keresinde, herkes kamarada toplandığında, <em>“Ne fark eder?”</em> diye bağırdı Dareon ona. <em>Fark etmez,</em> demek istedi Sam şarkıcıya, <em>ama bunu düşündüğüm sürece boğulmayı, hasta olmayı veya Üstat Aemon’ın titremelerini düşünmüyorum.</em> Tiz bir sesle, “Fark etmez,” demeyi başardı ama sözlerinin geri kalanı gök gürültüsü tarafından boğuldu, zemin sallandı ve Sam’i yan tarafa savurdu. Şebboy ağlıyordu. Bebek çığlık atıyordu. Ve Sam, yukarıda mürettebata bağıran Tuzluçaput’u duyabiliyordu; hiç konuşmayan hırpani kaptanı.</p>

    <p><em>Denizden nefret ediyorum,</em> diye düşündü. <em>Denizden nefret ediyorum, denizden nefret ediyorum, denizden nefret ediyorum.</em> Bir sonraki şimşek o kadar parlaktı ki tavandaki boşluklardan içeri girip kamarayı aydınlattı. <em>Bu iyi ve sağlam bir gemi, iyi ve sağlam bir gemi, dedi Sam kendine. Batmayacak. Korkmuyorum.</em></p>

    <p>Şiddetli rüzgârların arasındaki sessizliklerden birinde, Sam bembeyaz kesilmiş parmak eklemleriyle küpeşteye tutunmuş umutsuzca kusmak isterken, mürettebattan bazı adamların konuşmalarını duydu; bütün bunların, gemiye bir kadın almanın sonucu olduğunu söylüyorlardı, üstelik gemideki yabanıl bir kadındı. Rüzgâr tekrar şiddetlenirken, “Kendi babasıyla düzüşmüş,” dedi bir adam. “Bu fahişelik yapmaktan daha kötü. Bu her şeyden daha kötü. Ondan ve yavruladığı şu zelilden kurtulmazsak hepimiz boğulacağız.”</p>

    <p>Sam onlarla yüzleşmeye cesaret edemedi. Onlar Sam’den daha büyüktü. Sert ve kuvvetli adamlardı. Kolları ve omuzları, küreklerde geçen yıllar sayesinde kalınlaşmıştı. Ama Sam bıçağını keskin tuttu ve Şebboy ne zaman su dökmek için kamaradan ayrılsa Sam de onunla gitti.</p>

    <p>Dareon’ın bile yabanıl kızla ilgili söyleyecek iyi bir şeyi yoktu. Bir kere, Sam’in ısrarıyla, bebeği sakinleştirmek için bir ninni çaldı ama Şebboy şarkının ilk kıtasında tesellisi mümkün olmayan bir şekilde ağlamaya başladı. “Yedi kahrolası cehennem,” diye parladı Dareon, “bir <em>şarkı</em> dinlemeye yetecek vakit için bile susamıyor musun?”</p>

    <p>“Sen sadece çal,” diye yalvardı Sam, “sadece onun için şarkıyı söyle.”</p>

    <p>“Onun şarkıya ihtiyacı yok,” dedi Dareon. “Temiz bir dayağa ihtiyacı var, belki de sert bir şekilde düzülmeye. Yolumdan çekil Katil.” Sam’i kenara itti, bir kadeh ateş şarabında ve küreklerin sert kardeşliğinde biraz avuntu bulmak için kamarayı terk etti.</p>

    <p>Sam artık aklını kaybetmek üzereydi. Kokulara alışmıştı fakat fırtınalarla Şebboy’un hıçkırıkları arasında günlerdir uyumamıştı. Üstat Aemon’ın uyandığını görünce, “Ona verebileceğiniz bir şey yok mu?” diye sordu yaşlı adama, çok yumuşak bir sesle. “Korkusunu geçirecek bir bitki ya da iksir?”</p>

    <p>“Duyduğun şey korku değil,” dedi yaşlı adam. “Bu kederin sesi ve kederin ilacı yok. Bırak da kızın gözyaşları kendi seyrinde aksın Sam. Akıntıya engel olamazsın.”</p>

    <p>Sam anlamamıştı. “Güvenli bir yere gidiyor. Sıcak bir yere. Neden kederli olsun ki?”</p>

    <p>“Sam,” diye fısıldadı yaşlı adam, “iki sağlam gözün var ama yine de göremiyorsun. Şebboy, çocuğu için acı çeken bir anne.”</p>

    <p>“Bebek kloroz, hepsi bu. Hepimiz kloroz olduk. Braavos’ta limana çıktığımızda...”</p>

    <p>“...bebek hâlâ Dalla’nın oğlu olacak, Şebboy’un bedeninin çocuğu değil.”</p>

    <p>Sam, Aemon’ın kastettiği şeyi bir an sonra anladı. “Bu olamaz... O asla... bebek tabii ki onun. Şebboy <em>oğlunu</em> almadan asla Sur’dan ayrılmazdı. Onu seviyor.”</p>

    <p>“Şebboy iki oğlanı da emzirdi ve ikisini de sevdi,” dedi Aemon, “fakat aynı şekilde değil. Hiçbir anne bütün çocuklarını aynı şekilde sevmez, Yukarıdaki Anne bile. Şebboy çocuğu isteyerek bırakmadı, bundan eminim. Lord Kumandan’ın ne tehditlerde bulunduğunu ve ne sözler verdiğini sadece tahmin edebilirim... lakin tehditler ve sözler olduğu kesin.”</p>

    <p>“Hayır. Hayır, bu doğru değil. Jon asla...”</p>

    <p>“Jon asla yapmazdı. Lord Kar yaptı. Bazen mutlu bir seçenek yoktur Sam, sadece diğerlerinden daha az keder veren bir seçenek vardır.”</p>

    <p><em>Mutlu seçenek yoktur.</em> Sam, onun ve Şebboy’un katlandığı bütün sıkıntıları düşündü; Craster Kalesi ve Yaşlı Ayı’nın ölümü, kar ve buz ve dondurucu rüzgârlar, günlerce günlerce günlerce süren yürüyüş, Beyazağaç’taki yaratıklar, Soğukel ve ağaç kuzgunları, Sur, Sur, Sur, toprağın altındaki Kara Kapı. Bütün bunlar ne uğrunaydı? <em>Mutlu seçenekler ve mutlu sonlar yoktur.</em></p>

    <p>Sam çığlık atmak istedi. Ulumak, hıçkırmak, sarsılmak ve küçük bir topak gibi kıvrılıp ağlamak istedi. <em>Jon bebekleri değiştirdi,</em> dedi kendine. <em>Küçük prensi korumak için bebekleri değiştirdi, onu Leydi Melisandre’nin ateşlerinden ve kadının kırmızı tanrısından uzak tutmak için. Eğer Melisandre, Şebboy’un oğlunu yakarsa bunu kim umursar? Şebboy’dan başka hiç kimse. O Craster’ın eniği, ensestten doğmuş bir zelil, Sur’un Ötesindeki Kral’ın oğlu değil. Rehine olarak bir değeri yok, kurban olarak bir değeri yok, hiçbir şey için bir değeri yok, onun bir adı bile yok.</em></p>

    <p>Sözsüz kalan Sam kusmak için güverteye çıktı ama midesinde çıkaracak bir şey yoktu. Gemidekilerin üzerine gece çöktü, günlerdir görmedikleri durgun ve tuhaf bir gece. Deniz cam gibi karaydı. Kürekçiler küreklerde dinlendi. Bazıları oturdukları yerde uyudu. Rüzgâr yelkenlerdeydi. Sam kuzey semasına serpilmiş yıldızları ve özgür insanların Hırsız dediği kızıl göçebeyi bile görebiliyordu. <em>O benim yıldızım olmalı,</em> diye düşündü sefil bir halde. <em>Jon’un Lord Kumandan olmasına yardım ettim ve ona Şebboy’la bebeği getirdim. Mutlu sonlar yoktur.</em></p>

    <p>“Katil.” Dareon, Sam’in yanında belirdi, onun acısından bihaberdi. “Sonunda tatlı bir gece. Bak, yıldızlar ortaya çıkıyor. Bir parça ay bile görebiliriz. En kötüsü bitmiş olabilir.”</p>

    <p>“Hayır.” Sam burnunu sildi ve tombul parmağıyla güneyi, karanlığın toplandığı yeri gösterdi. “İşte,” dedi. Onun konuştuğu anda şimşek çaktı, kör edici bir parlaklıkla, ani ve sessiz. Uzaktaki bulutlar bir an için ışıldadı. Dünyadan daha yüksek mor, kırmızı ve sarı dağlar, dağların üstüne yığıldı. “En kötüsü bitmedi. En kötüsü daha yeni başlıyor ve mutlu sonlar yok.”</p>

    <p>“Tanrılar merhamet edin,” dedi Dareon gülerek. “Katil, tam bir korkaksın.”</p>
  </div>
</body>
</html>
