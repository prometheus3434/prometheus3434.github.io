<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Akıncı</h1>

    <p><em>Demir Zafer,</em> mahmuzuyla yeşil suları yararak ilerlerken davullar savaş ritmi vuruyordu. İlerideki küçük gemi dönüyordu, kürekleri denizi dövüyordu. Geminin sancaklarında güller dalgalanıyordu. Baştaki ve kıçtaki sancaklarda, kırmızı bir kalkanın üstünde beyaz bir gül vardı. Geminin direğindeki gül altındı, çimen kadar yeşil bir zeminin üstündeydi. <em>Demir Zafer</em> küçük geminin bordasına öyle sert bir şekilde sürtündü ki, gemiyi ele geçirmek üzere güverteye çıkacak olan denizcilerin yarısı yere devrildi. Kürekler çarpışıp kıymıklara ayrıldı, küreklerden çıkan sesler kaptanın kulağında tatlı bir müzik gibi çınladı.</p>

    <p>Kaptan, küpeştenin üstünden atladı ve aşağıdaki güverteye indi, arkasında altın bir pelerin dalgalanıyordu. Beyaz güller geri çekildi; Victarion Greyjoy’u silahlı, zırhlı ve deniz canavarı miğferini takmış halde gören her adam aynı şeyi yapardı. Adamlar; kılıç, mızrak ve balta taşıyordu ama on adamdan dokuzu zırh kuşanmamıştı ve onuncu adamın üstünde sadece pullu bir yelek vardı. <em>Bunlar demiradamlar,</em> diye düşündü Victarion. <em>Buna rağmen boğulmaktan korkuyorlar.</em></p>

    <p>“Onu yakalayın!” diye bağırdı bir adam. “Tek başına!”</p>

    <p><em>“GELİN!”</em> diye kükredi Victarion. <em>“Becerebiliyorsanız gelin ve beni öldürün.”</em></p>

    <p>Güllü savaşçılar birbirlerine yaklaştılar, ellerinde gri çelik ve gözlerinde dehşet vardı. Korkuları o kadar yoğundu ki Victarion korkunun tadını alabiliyordu. Baltasını sağa ve sola savurdu, ilk adamın kolunu dirseğinden kopardı ve ikincisinin omzunda derin bir yarık açtı. Üçüncü adam kendi baltasını Victarion’ın çam kalkanına gömdü. Victarion, kalkanı adamın yüzüne yapıştırdı, onu yere devirdi ve adam tekrar ayağa kalkmayı denediğinde onu öldürdü. Baltasını cesedin göğüs kafesinden kurtarmaya çalışırken, kürek kemiklerinin arasına bir mızrak çarptı. Sanki biri eliyle sırtına vurmuştu. Victarion döndü ve baltasını mızrakçının kafasına indirdi. Çelik; miğferin, saçın ve kafatasının içine gömülürken, Victarion darbenin şiddetini kolunda hissetti. Adam yarım kalp atışı bir zaman sallandı, sonra Victarion baltasını geri çekti ve adamın cesedi, kolları ve bacakları boşalmış bir halde güverteye yığıldı, adam ölüden çok sarhoş görünüyordu.</p>

    <p>O sırada Victarion’ın demirdoğumluları, hasarlı dargeminin güvertesine çıkmıştı. Victarion, Tekkulak Wulfe’un uluyarak işe koyulduğunu duydu, paslı zırhının içindeki Ragnor Turna’yı ve baltasını bir adamı göğsüne indirmek üzere havaya kaldıran Berber Nute’u gördü. Bir adam daha öldürdü, sonra bir adam daha. Bir üçüncüyü de öldürürdü ama Ragnor ondan önce davrandı. “İyi darbe,” diye bağırdı Victarion, Ragnor’a.</p>

    <p>Baltasına yeni bir kurban bulmak için döndüğünde, güvertenin diğer ucunda duran kaptanı gördü. Adamın beyaz pelerini kan ve pıhtıyla lekenlenmişti ama Victarion pelerinin göğsündeki armayı seçti; kırmızı kalkanın içinde kalan beyaz gül. Kaptanın kalkanında da aynı arma vardı. <em>“Sen!”</em> diye seslendi demir kaptan. <em>“Sen, güllü adam! Sen Güney Kalkanı’nın lordu musun?”</em></p>

    <p>Diğer kaptan göz siperini kaldırdı ve sakalsız yüzünü gösterdi. “Onun oğlu ve vârisiyim. Sör Talbert Serry. Sen kimsin deniz canavarı?”</p>

    <p>“Ölümün.” Victarion kaptana doğru koştu.</p>

    <p>Serry onu karşılamak için hareketlendi. Serry’nin uzunkılıcı kalede dövülmüştü ve genç şövalye silahına şarkı söyletiyordu. Şövalyenin ilk darbesi alçaktı ve Victarion bunu baltasıyla karşıladı. Victarion kalkanını kaldırmadan önce, ikinci darbe demir kaptanı miğferinden yakaladı. Victarion bir yan darbeyle cevap verdi. Serry’nin kalkanı araya girdi. Havada ahşap kıymıklar uçuştu ve beyaz gül tatlı bir çatırtıyla ikiye bölündü. Genç şövalyenin kılıcı, Victarion’ın çelik zırhlı uyluğuna bir, iki, üç kez çarparak çığlık attı. <em>Bu çocuk hızlı,</em> diye fark etti demir kaptan. Kalkanını Serry’nin yüzüne vurdu, şövalye sendeleyerek küpeşteye yapıştı. Victarion baltasını yukarı kaldırdı vücudunun bütün ağırlığını, genç şövalyeyi boynundan kasığına kadar kesmek için indirdiği darbeye verdi ama Serry dönerek kurtuldu. Baltanın başı, havaya kıymıklar göndererek küpeşteye gömüldü, Victarion baltayı kurtarmaya çalıştı ama başaramadı. Güverte sallandı ve Victarion tek dizinin üstüne düştü.</p>

    <p>Sör Talbert kırık kalkanını attı ve uzunkılıcını bütün gücüyle aşağı indirdi. Victarion yere düşerken kalkanı ters dönmüştü. Demir kaptan, Serry’nin kılıcını demir bir yumrukla yakaladı. Pullu çelik çatırdadı, Victarion acıyla inledi ama yine de dayandı. Şövalyenin kılıcını elinden alıp denize atarken, “Ben de hızlıyım evlat,” dedi.</p>

    <p>Sör Talbert’ın gözleri genişledi. “Kılıcım...”</p>

    <p>Victarion kanlı eliyle şövalyenin boğazını yakaladı. Serry’yi geri geri bordaya itip kanla lekelenmiş suların içine atarken, “Gidip kılıcını al,” dedi.</p>

    <p>Baltasını saplandığı yerden kurtardı. Beyaz güller demir dalganın önünde geri çekiliyordu. Bazıları alt güverteye kaçmaya çalışırken, diğerleri merhamet için yalvarıyordu. Victarion; zırhın, derinin ve pullu çeliğin altındaki parmaklarından süzülen ılık kanı hissedebiliyordu ama bu hiçbir şeydi. Düşman adamlardan oluşan kalabalık bir grup, geminin direğinin etrafında dövüşe devam ediyordu. Halka şeklinde dizilmişlerdi, omuz omuza duruyorlardı. <em>Bunlar erkek en azından. Teslim olmaktansa ölmeyi tercih ederler.</em> Victarion adamların bu arzusunu yerine getirecekti. Baltasını kalkanına vurdu ve saldırdı.</p>

    <p>Boğulmuş Tanrı, Victarion Greyjoy’u, kıal şûralarında kelimelerle dövüşsün ya da uçsuz bucaksız bataklıklarda sinsi düşmanlarla mücadele etsin diye yaratmamıştı. Victarion’ın dünyaya geliş sebebi buydu; elinde kana bulanmış bir baltayla, tepeden tırnağa çeliğe bürünmüş bir halde durmak ve her darbede ölümle uğraşmak.</p>

    <p>Ona önden ve arkadan saldırdılar ama verdikleri zarara bakılırsa, kılıçları söğüt dalından yapılmış olabilirdi. Ne bir kılıç Victarion Greyjoy’un zırhını kesebilirdi ne de Victarion, düşmanına, zırhının eklem yerlerindeki zayıf noktaları bulacak kadar vakit verirdi. Üç ya da dört ya da beş adam birden ona saldırabilirdi; sorun değildi. Çeliğinin onu diğerlerinden koruyacağına güvenerek, adamları teker teker öldürdü. Bir düşman yere devrilirken, demir kaptan gazabını bir sonrakine döndürdü.</p>

    <p>Karşısına çıkan son adam bir demirci olmalıydı; boğa gibi kolları vardı ve bir kolu ötekinden daha kaslıydı. Zırh olarak çivili yelek ve deri başlık giymişti. Adamın indirdiği tek darbe, Victarion’ın kalkanının mahvoluşunu tamamladı fakat kaptanın cevap olarak indirdiği darbe, adamın kafasını ikiye ayırdı. <em>Keşke Kargagöz’ü de bu kadar kolay devirebilseydim.</em> Victarion baltasını geri çektiğinde, demircinin kafatası adeta infilak etti. Etrafa kemik, kan ve beyin parçaları saçıldı. Ceset öne doğru düştü, Victarion’ın bacaklarına çarptı. Demir kaptan kendini cesetten kurtarırken, <em>merhamet dilemek için çok geç,</em> diye düşündü.</p>

    <p>Victarion’ın ayaklarının altındaki güverte artık iyice kayganlaşmıştı. Her tarafta ölü ya da ölmek üzere olan adamlar yatıyordu. Demir kaptan kalkanını attı ve derin bir nefes aldı. Yanında duran Berber’in, “Lord Kaptan,” dediğini duydu, “zafer bizim.”</p>

    <p>Deniz gemilerle doluydu. Bazıları yanıyordu, bazıları batıyordu, bazıları parçalara ayrılmıştı. Gemi gövdelerinin arasındaki su, güveç gibi koyuydu; cesetler, kırık kürekler ve enkazlara tutunan adamlarla doluydu. Uzakta, yarım düzine güneyli gemi hızla Mander’a doğru kaçıyordu. <em>Bırak gitsinler,</em> diye düşündü Victarion, <em>bırak da hikâyeyi anlatsınlar.</em> Bir erkek, kuyruğunu bacaklarının arasına kıstırıp mücadeleden kaçtığı anda, erkeklikten vazgeçmiş olurdu.</p>

    <p>Victarion’ın gözleri, dövüş sırasında alnından akıp kirpiklerine damlayan ter yüzünden yanıyordu. İki kürekçi demir kaptanın deniz canavarı miğferini çözdü. Victarion miğferi çıkardı, alnını sildi. “Şu şövalye,” diye homurdandı, “biri onu sudan çıkardı mı?” Bir lordun oğlu iyi fidye getirirdi; eğer babası Lord Serry günü sağ bitirdiyse babasından, bitirmediyse Yüksek Bahçe’deki efendisinden.</p>

    <p>Ama Victarion’ın adamları, şövalye denize düştükten sonra ona ne olduğunu görmemişti. Adam muhtemelen boğulmuştu. “Boğulmuş Tanrı’nın ıslak salonlarında, burada dövüştüğü gibi yiyip içsin.” Kalkan Adaları’nın erkekleri kendilerine denizci derlerdi ama denizleri dehşet duyarak geçer ve boğulmaktan korktukları için mücadelelerde hafif zırhlar giyerlerdi. Genç Serry farklıydı. <em>Cesur bir adam,</em> diye düşündü Victarion. <em>Neredeyse demirdoğumlu.</em></p>

    <p>Mazbut gemiyi Ragnor Turna’ya verdi, mürettebat için on iki adam belirledi ve tekrar kendi gemisine, <em>Demir Zafer</em>’e çıktı. “Tutsakların silahlarını ve zırhlarını alın, yaralarını sarın,” dedi Berber Nute’a. “Can çekişen adamları denize atın. Merhamet için yalvaran olursa, önce boğazını kesin.” Bu çeşit adamlar için sadece aşağılama duygusu besliyordu; deniz suyunda boğulmak, kanda boğulmaktan evlaydı. “Kazandığımız gemilerin, tutsak aldığımız bütün şövalyelerin ve küçük lordların sayısını istiyorum. Onların sancaklarım da istiyorum.” O sancakları bir gün salonuna asacaktı. Yaşlandığında ve güçten düştüğünde, genç ve kuvvetli olduğu vakitlerde katlettiği düşmanları o sancaklar sayesinde hatırlayacaktı.</p>

    <p>“Yapılacak.” Nute sırıttı. “Bu büyük bir zafer.”</p>

    <p><em>Evet,</em> diye düşündü Victarion, <em>Kargagöz ve büyücüleri için büyük bir zafer.</em> Havadisler Meşe Kalkan’a ulaştığında, diğer kaptanlar yine Victarion’ın ağabeyinin adını bağıracaktı. Euron onları cerbezeli diliyle, gülümseyen gözüyle ve onlarca uzak diyarın ganimetiyle kendi tarafına çekmişti; altın, gümüş, süslü zırhlar, altın yaldızlı kabzalarıyla kavisli kılıçlar, Valyria çeliğinden hançerler, çizgili kaplan postları, benekli kedi derileri, yeşim mantikorlar, kadim Valyria sfenksleri; muskat, karanfil ve safran dolu sandıklar, fildişi borular ve tekboynuzlar, Yaz Adaları’ndan gelen yeşil, turuncu ve sarı tüyler, ince ipek ve pırıltılı atlas topları... fakat bütün bunlar, bu zaferle kıyasladığında çok azdı. <em>Ve şimdi Euron onlara zafer de vermiş oldu, artık sonsuza dek ona aitler,</em> diye düşündü kaptan. Ağzında acı bir tat vardı. <em>Bu benim zaferimdi, onun değil. O nerede? Meşe Kalkan’da, bir kalede tembellik ediyor. Karımı ve tahtımı çaldı. Şimdi de şanımı çalıyor.</em></p>

    <p>İtaat, Victarion Greyjoy’un tabiatında vardı; o böyle yaratılmıştı. ağabeylerinin gölgesinde büyürken, Balon’ı her konuda vazifeşinas bir şekilde takip etmişti. Sonra, Balon’ın oğulları doğduğunda, bir gün onlara da diz çökeceğini kabullenmişti; içlerinden biri Balon’ın Deniztaşı Tahtı’na oturacaktı. Fakat Boğulmuş Tanrı, Balon ile oğullarını ıslak salonlarına çağırmıştı ve Victarion, Euron’a, boğazında safra tadı hissetmeden “kral” diyemiyordu.</p>

    <p>Rüzgâr insanı canlandırıyordu ve demir kaptanın susuzluğu çoğalıyordu. Bir mücadeleden sonra mutlaka şarap içmek isterdi. Güverteyi Nute’a verdi ve aşağı gitti. Geminin kıç tarafındaki dar kamarasında, esmer kadını ıslak ve hazır bir halde buldu; mücadele kadının kanını da ısıtmıştı belki. Kadına art arda iki kez sahip oldu. İşi bittiğinde; kadının göğüslerinde, kalçalarında ve karnında kan vardı ama bu Victarion’ın kanıydı, avucundaki yarıktan akmıştı. Esmer kadın kaynatılmış sirkeyle Victarion’ın yarasını temizledi.</p>

    <p>Kadın yanına diz çöktüğünde, “Euron’ın hakkını vermem gerek, bu iyi bir plandı,” dedi demir kaptan. “Mander artık bize açık, tıpkı eskiden olduğu gibi.” Mander tembel bir nehirdi; geniş ve ağırdı, kıyı dilleri ve engelleriyle tehlikeliydi. Deniz taşıtlarının çoğu, Yüksek Bahçe’nin ötesine gitmeye cesaret edemezdi ama dargemiler sığ suları çekebilir ve bu sayede Acı Köprü’nün yukarısına kadar yüzebilirlerdi. Kadim günlerde, demirdoğumlular nehir yolunu cesurca kullanmıştı. Mander Nehri ve nehre bağlı akıntılar boyunca her yeri yağmalamışlardı... ta ki, yeşil elin kralı, Mander’ın ağzındaki dört küçük adanın balıkçılarını silahlandırana ve onlara <em>kalkanlarım</em> diyene kadar.</p>

    <p>Aradan iki bin yıl geçmişti ama kayalık sahillere dizilmiş gözcü kulelerindeki ihtiyar adamlar hâlâ nöbetteydi. Dargemileri gördükleri anda işaret ateşlerini yakarlardı ve çağrı tepeden tepeye, adadan adaya sıçrardı. <em>“Kork! Düşmanlar! Akıncılar!”</em> Balıkçılar, yüksek yerlerde yanan ateşleri gördüklerinde, ağlarını ve çapalarını bir kenara bırakıp kılıçlarına ve baltalarına davranırlardı. Lordlar, şövalyeleri ve silahlı askerleriyle birlikte kalelerinden çıkarlardı. Suyun üzerinde savaş boruları yankılanırdı; Yeşil Kalan’dan Gri Kalkan’a, Meşe Kalkan’dan Güney Kalkanı’na kadar. Sonra lordların dargemileri gelirdi; yosun kaplı taş doklardan çıkar, kürekleriyle suyu döverek boğazları geçer, Mander’ı kapatır ve akıncıları nehrin yukarısına doğru kovalayıp felakete götürürlerdi.</p>

    <p>Euron; Karadişli Torwold ve Kızıl Kürekçi’yi, bir düzine dargemiyle birlikte Mander’ın yukarısına göndermişti. Bu sayede Kalkan Adaları’nın lordları, gemileri kovalamak için dışarı dökülecekti. Euron’ın ana donanması adaya vardığında, adaların kendisini savunmak üzere sadece bir avuç dövüşçü kalmış olacaktı. Demirdoğumlular akşam dalgasıyla gelmişlerdi; böylece batan güneşin göz kamaştırıcı ışıltısı, onları gözcü kulelerindeki ihtiyar adamlardan saklayacaktı ve fark edildiklerinde iş işten geçmiş olacaktı. Eskl Wyk’ten beri rüzgâr hep arkalarındaydı. Donanmada, bunun Euron’ın büyücülerinin marifeti olduğu ve Kargagöz’ün kan kurbanları vererek Fırtına Tanrısı’nı sakinleştirdiği konuşuluyordu. Âdet olduğu üzere kıyı şeridini takip etmek yerine, bu kadar uzak batıya yelken açmaya başka nasıl cesaret edebilirdi?</p>

    <p>Demirdoğumlular dargemilerini taşlı bir kıyıya demirlemişler ve akşamın mor karanlığında, ellerindeki pırıltılı çeliklerle karaya çıkmışlardı. O sırada yüksek yerlerde ateşler yanıyordu ama adalarda çok az dövüşçü kalmıştı. Gri Kalkan, Yeşil Kalkan ve Güney Kalkanı, henüz güneş doğmadan düşmüştü. Meşe Kalkan yarım gün daha uzun dayanmıştı. Dört Kalkan’ın adamları, Torwold ve Kızıl Kürekçi’yi kovalamayı bırakıp nehrin aşağısına döndüğünde, Mander’ın ağzında bekleyen Demir Donanma’yla karşılaşmıştı.</p>

    <p>“Her şey Euron’ın söylediği gibi oldu,” dedi Victarion, elini keten sargıyla saran esmer kadına. “Büyücüleri bunu önceden görmüş olmalı.” Quellon Humble, Euron’ın <em>Sükûnet</em>’e üç büyücü aldığı söylemişti. Tuhaf ve korkunç adamlardı ama Kargagöz onları köle haline getirmişti. “Ama mücadeleleri kazanmak için hâlâ bana ihtiyacı var,” diye ısrar etti Victarion. “Büyücüler iyi olabilir lakin savaşlar kan ve kılıçla kazanılır.” Sirke, Victarion’ın yarasını eskisinden beter sızlatıyordu. Demir kaptan esmer kadını öfkeyle itti ve elini yumruk haline getirdi. “Bana şarap getir.”</p>

    <p>Karanlıkta içti, ağabeyini düşündü. <em>Eğer darbeyi kendi elimle indirmezsem yine de akraba katili olur muyum?</em> Victarion hiç kimseden korkmuyordu ama Boğulmuş Tanrı’nın laneti onu durduruyordu. <em>Eğer biri onu benim emrimle öldürürse, kanı yine de benim ellerimi mi kirletir?</em> Aeron Buharsaçlı bu soruların cevabını bilirdi ama rahip Demir Adaları’nda bir yerdeydi; demirdoğumluları yeni krallarına karşı ayaklandırmayı umut ediyordu. <em>Berber Nute, yirmi metre mesafeden fırlattığı baltayla bir adamı tıraş edebilir. Ve Euron’ın kırmalarından hiçbiri, Tekkulak Wulfe’un ya da Gülümsemez Andrik’in karşısında duramaz. Herhangi biri bu içi yapabilir.</em> Ama bir adamın ne yapabileceği ve ne yapacağı iki farklı şeydi, Victarion bunu biliyordu.</p>

    <p>Aeron, Eski Wyk’te, “Euron’ın kutsal şeylere ettiği küfürler, Boğulmuş Tanrı’nın gazabını üstümüze çekecek,” diye kehanette bulunmuştu. “Onu durdurmalıyız ağabey. Biz hâlâ Balon’ın kanıyız, öyle değil mi?”</p>

    <p>“O da öyle,” demişti Victarion. “Bundan ben de en az senin kadar hoşlanmıyorum ama Euron kral oldu. Onu senin kral şûran yükseltti ve ahşap tacı onun başına bizzat sen taktın!”</p>

    <p>Saçlarından deniz yosunları sarkan rahip, “Tacı onun başına taktım,” demişti, “lakin tacı memnuniyetle geri alır ve senin başına takarım. Sadece sen onunla dövüşecek kadar kuvvetlisin.”</p>

    <p>“Onu Boğulmuş Tanrı yükseltti,” diye sızlanmıştı Victarion. “Bırak da Boğulmuş Tanrı devirsin.”</p>

    <p>Aeron ağabeyine öfkeli bir bakış atmıştı, kuyuları kuruttuğu ve kadınları kısırlaştırdığı söylenen o bakış. “Konuşan tanrı değildi. Euron’ın o kırmızı gemide sihirbazlar ve büyücüler tuttuğu biliniyor. Denizin sesini duymamamız için bir büyü yaptılar. Kaptanlar ve krallar, ejderhalar hakkında söylenen onca şeyle sarhoş oldular.”</p>

    <p>“Sarhoş oldular ve o borudan korktular. Borunun çıkardığı sesi duydun. Artık bir önemi yok. Euron bizim kralımız.”</p>

    <p>“Benim değil,” demişti rahip. “Boğulmuş Tanrı cesur adamlara yardım eder, fırtına yükselirken güvertelerinin altına saklanan adamlara değil. Şayet Kargagöz’ü Deniztaşı Tahtı’ndan indirmek için harekete geçmeyeceksen, bu görevi ben üstleneceğim.”</p>

    <p>“Nasıl? Gemin yok, kılıcın yok.”</p>

    <p>“Sesim var,” demişti rahip, “ve tanrı benimle. Benimki denizin gücü, Kargagöz’ün karşı koymayı umut bile edemeyeceği bir güç. Dalgalar dağa çarptıklarında kırılabilirler lakin yine de gelirler, dalga üstüne dalga. Ve sonunda, bir zamanlar dağın durduğu yerde sadece çakıl taşları kalır. Çok geçmeden, ebediyen denizin dibinde kalmak üzere çakıl taşları bile gider.”</p>

    <p>“Çakıl taşları?” diye homurdanmıştı Victarion. “Kargagöz’ü, dalgalardan ve çakıl taşlarından bahsederek devirebileceğini düşünüyorsan, delisin.”</p>

    <p>“Demirdoğumlular dalgalar olacak,” demişti Buharsaçlı. “Kudretliler ve lordlar değil. Basit insanlar, toprağın çiftçileri ve denizin balıkçıları. Kaptanlar ve krallar Euron’ı yukarı çıkardı, lakin sıradan insanlar onu yerler bir edecek. Büyük Wyk’e, Harlaw’a, Orkmont’a ve bizzat Pyke’a gideceğim. Sesim her köyde ve kasabada duyulacak. Deniztaşı Tahtı’nda tanrısız bir adam oturamaz!” Başını sallamış ve karanlığa geri dönmüştü. Ertesi gün güneş doğduğunda, Aeron Greyjoy, Eski Wyk’ten kaybolmuştu. Rahibin boğulmuş adamları bile onun nerede olduğunu bilmiyordu. Durumu Euron’a haber verdiklerinde, Kargagöz sadece gülmüştü.</p>

    <p>Rahip gitmişti fakat ürkütücü uyarıları kalmıştı. Victarion, Baelor Blacktyde’ın sözlerini de hatırlıyordu. <em>“Balon deliydi, Aeron daha deli ve Euron hepsinin en delisi.”</em> Genç lord, kral şûrasından sonra, Euron’ı metbu olarak kabul etmeyi reddetmiş ve evine dönmeye çalışmıştı fakat Demir Donanma koyu kapatmıştı; itaat alışkanlığı Victarion Greyjoy’un kemiklerine kadar işlemişti ve ahşap taç Euron’ın başındaydı. <em>Gece Kuşu</em> ele geçirilmiş ve Lord Blacktyde zincire vurulu bir halde krala götürülmüştü. Euron’ın dilsizleri ve kırmaları, yeşil toprakların yedi tanrısına tapan lordu, o tanrılara sunmak üzere yedi parçaya ayırmıştı.</p>

    <p>Yeni kral, Victarion’ın sadık hizmetinin ödülü olarak, ona esmer kadını vermişti. Kadın, Lys’e giden bir köle gemisinden alınmıştı. Victarion, “Senin artıklarını istemem,” demişti öfkeyle. Fakat Kargagöz, Victarion onu almayı kabul etmezse kadının öldürüleceğini söylediğinde, demir kaptan yumuşamıştı. Kadının dili kesilmişti ama bunun dışında bir hasarı yoktu, yağlanmış tik ağacı kadar kahverengi teniyle güzeldi üstelik. Ama bazen, Victarion kadına baktığında, ağabeyinin ona verdiği ilk kadını hatırlıyordu, onu bir erkek yapması için verdiği kadını.</p>

    <p>Victarion esmer kadını bir kez daha kullanmak istedi fakat kendini âciz buldu. “Bana bir matara şarap daha getir,” dedi, “sonra da dışarı çık.” Kadın bir matara ekşi kırmızıyla döndüğünde, kaptan matarayı aldı ve temiz deniz havasını ciğerlerine doldurmak için güverteye çıktı. Mataranın yarısını içti ve geri kalanını ölen bütün adamların şerefine denize döktü.</p>

    <p><em>Demir Zafer</em> saatler boyunca Mander’ın ağzında oyalandı. Demir Donanma’nın büyük bir bölümü Meşe Kalkan’a doğru giderken; <em>Keder, Lord Dagon, Demir Rüzgâr</em> ve <em>Bakire Felaketi</em> artçı kuvvet olarak nehirde kaldı. Adamlar hayatta kalanları denizden çıkardılar ve mahmuzladığı geminin enkazı tarafından dibe çekilen <em>Zor El</em>’in ağır ağır batışını izlediler. Gemi suların altında kaybolduğunda, Victarion daha önce istediği sayıları aldı. Altı gemi kaybetmiş ve otuz sekiz gemi kazanmıştı. “İşe yarar,” dedi Nute’a. “Küreklere. Lord Hewett’ın Kasabası’na dönüyoruz.”</p>

    <p>Kürekçiler sırtlarını Meşe Kalkan’a doğru eğdiler ve demir kaptan bir kez daha kamarasına gitti. “Onu öldürebilirdim,” dedi esmer kadına. “Lakin kralını öldürmen büyük bir günahtır ve ağabeyini öldürmen daha büyük bir günah.” Kaşlarını çattı. “Asha sesini benim için yükseltmeliydi.” Kralları ve kaptanları, kozalaklar ve turplarla kazanabileceğini nasıl düşünmüştü? <em>Damarlarında Balon’ın kanı var ama o hâlâ bir kadın.</em> Asha, kral şûrasından sonra kaçmıştı. Ahşap tacın Euron’ın başına takıldığı gece, kız ve mürettebatı ortadan kaybolmuştu. Victarion’ın bir yanı Asha gittiği için mutluydu. <em>Eğer kızın başında bir parça akıl varsa, kuzeyli bir lordla evlenir ve onun kalesinde yaşar, denizden ve Euron Kargagöz’den uzakta.</em></p>

    <p>“Lord Kaptan, Lord Hewett’ın Kasabası,” diye seslendi mürettebattan bir adam.</p>

    <p>Victarion ayağa kalktı. Şarap, elindeki zonklamayı azaltmıştı. Belki de elini Hewett’ın üstadına gösterirdi, adam öldürülmediyse tabii. Gemi bir burnun etrafını dolaşırken, Victarion güverteye döndü. Lord Hewett’ın limanın üstünde yükselen kalesi, Victarion’a Lord Limanı’nı hatırlattı ama bu kasaba oradan iki kat büyüktü. Limanın önündeki sularda, yelkenlerinde deniz canavarları olan yirmi dargemi yüzüyordu. Daha yüzlerce gemi taşlı kıyılara çıkarılmış veya liman boyunca sıralanan iskelelere çekilmişti. Taş bir rıhtıma, üç büyük ve on iki küçük göke bağlanmıştı, rahmet ve erzak, yükleniyordu. Victarion, <em>Demir Zafer</em>’in demir atması için emir verdi. “Bir tekne hazır edin.”</p>

    <p>Kasaba tuhaf bir şekilde sakin görünüyordu. Parçalanmış kapıların ve kırık panjurların şahitlik ettiği üzere, dükkânların ve evlerin çoğu yağmalanmıştı ama sadece sept ateşe verilmişti. Caddelere cesetler dağılmıştı, her birinin üstünde küçük bir leş kargası sürüsü vardı. Mücadeleden sağ çıkan adamlardan oluşan asık suratlı bir grup, kargaları kovalayarak ve ölüleri daha sonra gömmek için bir arabanın içine atarak caddelerde dolaşıyordu. Ölülerin gömülmesi fikri Victarion’ı tiksintiyle doldurdu. Denizin gerçek oğullarının hiçbiri, toprağın altında çürümek istemezdi. Boğulmuş Tanrı’nın ıslak salonlarını, sonsuza kadar yiyip içebileceği o yeri nasıl bulurdu?</p>

    <p>Victarion’ı karaya götüren tekne, gemilerin önünden geçiyordu, <em>Sükûnet</em> de o gemilerin arasındaydı. Demir kaptanın gözleri, geminin pruvasındaki demir heykele takıldı; dağınık saçları ve uzanmış kolları olan ağızsız bakire. Heykelin sedef gözleri Victarion’ı takip ediyor gibiydi. <em>Bir zamanlar onun da her kadın gibi bir ağzı vardı, sonra Kargagöz o ağzı kapattı.</em></p>

    <p>Tekne sahile yaklaşırken, Victarion, büyük göklerden birinin güvertesinde toplanmış kadınları ve çocukları fark etti. Bazılarının elleri arkadan bağlanmıştı ve hepsinin boynuna kendir ipler dolanmıştı. Teknenin iskeleye bağlanmasına yardım eden adama, “Bunlar kim?” diye sordu.</p>

    <p>“Dullar ve öksüzler. Köle olarak satılacaklar.”</p>

    <p>“Satılmak?” Demir Adaları’nda köle yoktu, sadece esir vardı. Bir esir hizmet etmekle yükümlüydü ama kişisel bir mal değildi. Çocukları, Boğulmuş Tanrı’ya verilmek şartıyla özgür doğardı. Ve hiçbir esir, altın karşılığında alınıp satılamazdı. Bir adam esirler için demir bedel ödemek zorundaydı yoksa esir sahibi olamazdı. “Esir ya da tuz karısı olmaları gerek,” diye söylendi Victarion.</p>

    <p>“Kralın emriyle satılıyorlar.”</p>

    <p>“Güçlü her daim güçsüzden almıştır,” dedi Berber Nute. “Köle ya da esir, fark etmez. Erkekleri onları koruyamadı ve şimdi bize aitler. Onlarla istediğimizi yaparız.”</p>

    <p>Victarion, <em>Eski Usul’e uygun değil,</em> diyebilirdi ama vakit yoktu. Kazandığı zafer buraya ondan önce varmıştı ve adamlar tebriklerini sunmak için onun etrafında toplanıyorlardı. Demir kaptan adamların dalkavukluk etmesine izin verdi, ta ki, içlerinden biri Euron’ın cesaretini övmeye başlayana kadar. “Cesaret, gelişimizin haberi adalara bizden önce ulaşmasın diye karayı hiç görmeden açık denizde yol almaktır,” diye kükredi Victarion, “ama ejderha avlamak için dünyanın diğer ucuna gitmek başka bir şeydir.” Bir cevap almak için beklemedi, kalabalığı omzuyla yarıp kaleye doğru yürüdü.</p>

    <p>Lord Hewett’ın kalesi küçük fakat sağlamdı. Kalın duvarları ve lordun hanedanının kadim armasını çağrıştıran demir çivili meşe kapıları vardı; mavi beyaz dalgalı zeminde, demir çivili meşe bir kalkan. Fakat şimdi, kalenin yeşil çatılı kulelerinin tepesinde dalgalanan sancak Greyjoy Hanedanı’nın deniz canavarıydı, büyük kapılar yanmış ve kırılmıştı. Siperlerde mızraklı ve baltalı demiradamlar yürüyordu, aralarında Euron’ın kırmaları da vardı.</p>

    <p>Victarion, avluda Gorold Goodbrother ve yaşlı Drumm’ı gördü, adamlar sessiz bir şekilde Rodrik Harlaw’la konuşuyorlardı. Berber Nute onları görünce ıslık çaldı. “Okuyucu,” diye seslendi, “yüzün neden bu kadar asık? Boşuna endişelendin. Zafer bizim, ödül bizim!”</p>

    <p>Lord Rodrick’in ağzı büzüldü. “Şu kayalardan mı bahsediyorsun? Dördü birden bir Harlaw etmez. Birkaç kaya, birkaç ağaç, biraz incik boncuk ve Tyrell Hanedanı’nın husumetini kazandık.”</p>

    <p>“Güller mi?” Nute güldü. “Hangi gül, deniz canavarına zarar verebilir? Kalkanlarını aldık ve onları parçalara ayırdık. Şimdi onları kim koruyacak?”</p>

    <p>“Yüksek Bahçe,” diye cevapladı Okuyucu. “Çok yakında, Menzil’in bütün kuvveti bize karşı toplanacak Berber. İşte o gün, bazı güllerin demir dikenleri olduğunu öğreneceksin.”</p>

    <p>Drumm başıyla onayladı, tek eli Kızıl Yağmur’un kabzasındaydı. “Lord Tarly, Valyria çeliğinden dövülmüş Yürekfelaketi isimli büyükkılıcı taşır ve her zaman Lord Tyrell’in öncü kuvvetinde yer alır.”</p>

    <p>Victarion’ın açlığı kabardı. “Bırak gelsin. Kılıcını kendime alırım, tıpkı senin atanın Kızıl Yağmur’u aldığı gibi. Bırak gelsinler ve Lannisterlar’ı da getirsinler. Bir aslan, karada yeterince amansız olabilir lakin denizde üstün olan deniz canavarıdır.” Demir kaptan, baltasını Kral Katili’ne ya da Çiçek Şövalyesi’ne karşı denemek için dişlerinin yarısını verirdi. Onun dövüşten anladığı buydu. Akraba katili, tanrıların ve insanların gözünde lanetlenirdi ama savaşçı onurlandırılır ve kutsanırdı.</p>

    <p>“Endişelenme Lord Kaptan,” dedi Okuyucu. “Gelecekler. Majesteleri bunu istiyor. Yoksa neden Hewett’ın kuzgunlarını uçurmamızı istesin?”</p>

    <p>“Çok fazla okuyor ve çok az dövüşüyorsun,” dedi Nute. “Senin kanın süte dönmüş.” Ama Okuyucu onu duymamış gibi yapa.</p>

    <p>Victarion salona girdiğinde sefih bir ziyafetle karşılaştı. Demirdoğumlular masaları doldurmuştu; içiyor, bağırıyor, birbirlerini itip kakıyorlardı. Katlettikleri adamları, gösterdikleri başarıyı ve kazandıkları ödülleri anlatıp böbürleniyorlardı. Birçoğu ganimetlerle süslenmişti. Solak Lucas Codd ve Quellon Humble, duvar goblenlerini yırtıp pelerin yapmışlardı. Germund Botley, bir Lannister’dan aldığı altın yaldızlı göğüs kalkanının üstüne incili ve lal taşlı bir zincir takmıştı. Gülümsemez Andrik, her iki kolunda birer kadınla yalpalayarak yürüyordu; yine gülümsemiyordu ama bütün parmaklarında yüzükler vardı. Kaptanlar, yemeklerini, içi çıkarılmış bayat ekmek kabukları yerine gümüş tabaklardan yiyorlardı.</p>

    <p>Berber Nute etrafa bakınırken yüzü öfkeyle karardı. “Kargagöz, dargemilerle yüzleşmemiz için bizi önden gönderiyor ama kendi adamları kaleleri ve köyleri alıp bütün kadınlara ve ganimetlere el koyuyor. Bize ne kaldı?”</p>

    <p>“Şan bizim.”</p>

    <p>“Şan iyidir,” dedi Nute, “ama altın daha iyidir.”</p>

    <p>Victarion omuzlarını silkti. “Kargagöz bütün Batıdiyar’ı alacağımızı söylüyor. Arbor, Eski Şehir, Yüksek Bahçe... altınını oralardan alırsın. Ama bu kadar gevezelik yeter. Açım.”</p>

    <p>Kan hakkıyla, Victarion yüksek masada bir yer talep edebilirdi ama Euron’la ve onun yaratıklarıyla birlikte yemek yemek istemiyordu. <em>Lord Quellon</em>’ın kaptanı olan Topal Ralf’in yanına oturdu. “Büyük bir zafer Lord Kaptan,” dedi Topal. “Lordluk unvanını hak eden bir zafer. Bir ada almalısınız.”</p>

    <p><em>Lord Victarion. Neden olmasın?</em> Deniztaşı Tahtı olmayabilirdi ama yine de bir şeydi.</p>

    <p>Hotho Harlaw masanın karşı tarafındaydı. Kemirdiği kemiği bir kenara fırlatıp öne eğildi. “Şövalye, Gri Kalkan’ı alacakmış. Kuzenim. Duydun mu?”</p>

    <p>“Hayır.” Victarion, Sör Harras Harlaw’un oturduğu yere baktı. Uzun boylu, uzun yüzlü, sade ve ciddi görünüşlü adam altın bir kadehten şarap içiyordu. “Kargagöz bu adama neden bir ada veriyor?”</p>

    <p>Hotho boş şarap kadehini uzattı ve solgun yüzlü genç bir kadın kadehi tekrar doldurdu. “Şövalye, Grimston Kalesi’ni tek başına aldı. Sancağını kalenin altına dikti ve Grimmler’e meydan okudu, dışarı çıktp onunla yüzleşmelerini istedi. Biri çıktı, sonra biri daha, sonra biri daha. Şövalye hepsini öldürdü... aslında ikisi teslim oldu. Yedinci adam devrildiğinde, Lord Grimm’in rahibi tanrıların konuştuğuna karar verdi ve kaleyi teslim etti.” Hotho güldü. “Şövalye, Gri Kalkan Lordu olacak, buyursun olsun. O gittiğinde Okuyucu’nun vârisi benim.” Şarap kadehini göğsüne vurdu. “Kambur Hotho, Harlaw Lordu.”</p>

    <p>“Yedi, diyorsun,” dedi Victarion. Alacakaranlıktın onun baltasının karşısında ne yapacağını merak etti. Daha önce Valyria çeliği kuşanmış bir adamla dövüşmemişti ama ikisi de delikanlıyken Harras Harlaw’u defalarca benzetmişti. Harlaw çocukken, Balon’ın büyük oğlu Rodrik’le iyi arkadaştı. Rodrik, Denizgözcüsü’nün duvarlarının altında ölmüştü.</p>

    <p>Ziyafet iyiydi. Şarap en iyisiydi. Kızarmış öküz, doldurulmuş ördek ve taze yengeç de vardı. Lord Kaptan, hizmetçi kızların ve kadınların kaliteli yünden ve pelüşlü kadifeden dikilmiş elbiseler giydiğini fark etti. Onların, Leydi Hewett ve leydilerinin giysilerini giymiş esirler olduğunu düşündü; Hotho onların Leydi Hewett ve leydileri olduğunu söyleye ne kadar. Kadınları bekletmek ve onlara kadeh doldurtmak Kargagöz’ü eğlendiriyordu. Sekiz kişilerdi: Leydinin kendisi ve yaşları onla yirmi beş arasında değişen yedi kız. Leydi Hewett, biraz kilo almış olmasına rağmen hâlâ güzeldi. Kızlar, leydinin kızları ve gelinleriydi.</p>

    <p>Lord Hewett yüksek masada kendi sandalyesinde oturuyordu, hanedanının kıyafetlerini giymişti. Kolları ve bacakları sandalyeye bağlanmıştı, dişlerinin arasına kocaman bir turp tıkıştırılmıştı. Adam konuşamıyordu ama görüyor ve duyuyordu. Kargagöz, lordun sağ yanındaki şeref koltuğuna oturmuştu. Kucağında on yedi ya da on sekiz yaşında balıketli güzel bir kız vardı, kollarını Kargagöz’ün boynuna dolamıştı. “Bu kim?” diye sordu Victarion yanındakilere.</p>

    <p>Hotho, “Lordun piç kızı,” dedi gülerek. “Euron kaleyi almadan önce, bu kız masaları bekliyor ve yemeğini hizmetçilerle birlikte yiyordu.”</p>

    <p>Euron, mavi dudaklarını kızın boynuna bastırdı. Kız kıkırdadı ve Euron’ın kulağına bir şeyler fısıldadı. Euron gülümsedi ve kızın boynunu tekrar öptü. Kargagöz’ün dudaklarının değdiği yerlerde kırmızı lekeler kalıyordu; adamın öpücükleri, kızın boynunda gül rengi bir kolye yaratıyordu. Kız bir kez daha fısıldadı, Kargagöz bu sefer yüksek sesle güldü ve sessizlik sağlamak için kadehini masaya vurdu. “İyi leydiler,” diye seslendi soylu hizmetçilerine, “Falia güzel elbiseleriniz için endişeleniyor. Onların yağ, şarap ve kirli parmaklarla lekelenmesini istemiyor çünkü ona, ziyafetten sonra sizlerin gardırobundan kıyafet seçebileceğini söyledim. Yani soyunsanız iyi olur.”</p>

    <p>Büyük salon kahkahalarla doldu, Lord Hewett’ın yüzü öyle kızardı ki Victarion adamın kafasının patlayacağını düşündü. Kadınların itaat etmekten başka şansı yoktu. En genç olan biraz ağladı ama annesi onu sakinleştirdi ve kızın elbisenin sırtındaki bağcıkları çözdü. Daha sonra, eskisi gibi servis yapmaya devam ettiler, masaların arasında dolaştılar ve ellerindeki şarap sürahileriyle boş kadehleri doldurdular ama bu sefer bu işi çırılçıplak yaptılar.</p>

    <p><em>Bir zamanlar beni utandırdığı gibi Hewett’ı utandırıyor,</em> diye düşündü kaptan, karısının ondan dayak yerken nasıl ağladığını hatırladı. Dört Kalkan’ın insanları genelde birbirleriyle evlenirdi, tıpkı demirdoğumluların yaptığı gibi. Bu çıplak hizmetçilerden biri pekâlâ Sör Talbert Serry’nin karısı olabilirdi. Bir düşmanı öldürmek başka bir şeydi, onun şerefini lekelemek başka. Victarion yumruğunu sıktı, elindeki sargı kanla ıslandı.</p>

    <p>Yüksek masadaki Euron, kucağındaki sürtüğü kenara itti ve masanın üstüne çıktı. Kaptanlar kadehlerini masaya, ayaklarını yere vurmaya başladılar. <em>“EURON!”</em> diye bağırdılar. <em>“EURON. EURON! EURON!”</em> Kral şûrası tekrar yaşanıyor gibiydi.</p>

    <p>Hengâme bittiğinde, “Size Batıdiyar’ı vereceğime dair yemin ettim,” dedi Kargagöz, “ve işte ilk tadımlığınız burada. Küçük bir lokma... ama gece çökmeden önce karnımızı doyuracağız!” Duvarlardaki meşaleler parlıyordu. Mavi dudakları, mavi gözü ve her şeyiyle Euron da öyle. “Deniz canavarı tuttuğu şeyi bırakmaz. Bu adalar bir zamanlar bizimdi ve şimdi yine bizim... lakin adaları tutacak güçlü adamlara ihtiyacımız var. Ayağa kalk Sör Harras Harlaw, Gri Kalkan Lordu.” Şövalye kalktı, tek eli Alacakaranlık’ın ay taşından yapılmış kabza topuzundaydı. “Ayağa kalk Gülümsemez Andrik, Güney Kalkanı Lordu.” Andrik kadınlarını itti ve denizden birdenbire yükselen bir dağ misali hızla ayağa kalktı. “Ayağa kalk Maron Volmark, Yeşil Kalkan Lordu.” On altı yaşında tüysüz bir delikanlı olan Volmark tereddütle ayağa kalktı, tavşanların lordu gibi görünüyordu. “Ve ayağa kalk Berber Nute, Meşe Kalkan Lordu.”</p>

    <p>Nute, zalim bir şakanın hedefi olmaktan korkuyormuş gibi tereddütle Euron’a baktı. “Bir lord mu?” diye hırıldadı.</p>

    <p>Victarion, Kargagöz’ün kendi yaratıklarını lord yapacağını düşünmüştü; Taşyumruk, Kızıl Kürekçi ve Solak Lucas Codd. <em>Bir kral cömert olmalıdır,</em> demeye çalıştı kendine ama başka bir ses, <em>Euron’ın hediyeleri zehirli,</em> diye fısıldadı. Demir kaptan biraz düşündüğünde, her şeyi açıkça gördü. <em>Şövalye, Okuyucu’nun seçilmiş vârisi. Gülümsemez Andrik, Dunstan Drumm’ın sağ kolu. Volmark toy bir delikanlı ama annesinin vasıtasıyla Kara Harren’ın kanını taşıyor. Ve Berber...</em></p>

    <p>Victarion, Nute’u kolundan yakaladı. “Onu reddet!”</p>

    <p>Nute, Victarion’a, onun çıldırdığını düşünüyormuş gibi baktı. “Onu reddetmek mi? Arazileri ve lordluğu? Sen beni lord yapacak mısın?” Kolunu kurtardı ve tezahüratların tadını çıkararak ayağa kalktı.</p>

    <p><em>Şimdi de adamlarımı çalıyor,</em> diye düşündü Victarion.</p>

    <p>Kral Euron, şarabını tazelemesi için Leydi Hewett’ı çağırdı ve kadehini havaya kaldırdı. “Kaptanlar ve krallar, kadehlerinizi Dört Kalkan Lordları için kaldırın!” Victarion da diğerleriyle birlikte içti. <em>Hiçbir şarap, düşmandan alınan şarap kadar tatlı değildir.</em> Bunu ona bir zamanlar biri söylemişti. Babası ya da Balon. <em>Bir gün senin şarabını içeceğim ve kıymet verdiğin her şeyi elinden alacağım Kargagöz.</em> Fakat Euron’ın kıymet verdiği herhangi bir şey var mıydı?</p>

    <p>“Yarın, bir kez daha yelken açmak için hazırlanacağız,” diyordu kral. “Fıçılarımızı kaynak suyuyla dolduracağız. Her tahıl çuvalını, her et fıçısını, taşıyabileceğimiz bütün keçileri ve koyunları alacağız. Hâlâ kürek çekebilecek kadar sağlam olan yaralılar bizimle gelecek. Diğerleri, yeni lordların bu adaları tutmasına yardım etmek için burada kalacak. Torwold ve Kızıl Kürekçi, yakın zamanda daha fazla erzakla birlikte geri dönecek. Doğu seferimiz sırasında güvertelerimiz domuz ve tavuk kokacak ama geri döndüğümüzde yanımızda ejderhalar olacak.”</p>

    <p><em>“Ne zaman?”</em> Ses, Lord Rodrik’e aitti. “Ne zaman geri döneceğiz Majesteleri? Bir yıl? Üç yıl? Beş yıl? Ejderhalarınız dünyanın öbür ucunda ve sonbahar kapımızda.” Okuyucu bütün tehlikeleri dillendirerek öne çıktı. “Kadırgalar Redwyne Boğazları’nı koruyor. Dorne kıyısı kuru ve çorak; dört yüz fersah boyunca girdaplardan, uçurumlardan ve gizli sığlıklardan başka bir şey yok. Dorne kıyısının ilerisinde Basamaktaşı bekliyor; bütün fırtınaları, Lysli ve Myrli korsanlarıyla birlikte. Bin gemi yelken açsa, sadece üç yüzü Dar Deniz’in karşısına ulaşabilir... sonra ne olacak? Lys bizi hoş karşılamayacak, Volantis de öyle. İçme suyunu ve yiyeceği nereden bulacağız? İlk fırtına, bizi dünyanın diğer tarafında darmadağın edecek.”</p>

    <p>Euron’ın mavi dudaklarında bir gülümseme belirdi. “Fırtına, <em>benim</em> lordum. İlk fırtına ve son fırtına. <em>Sükûnet</em>’i bundan daha uzun ve çok daha tehlikeli yolculuklara çıkardım. Yoksa unuttunuz mu? Tüten Deniz’i geçtim ve Valyria’yı gördüm.”</p>

    <p>Salondaki her adam, Valyria’da hâlâ Kıyamet’in hüküm sürdüğünü biliyordu. Orada denizin kendisi kaynıyor ve tütüyordu. Araziler iblislerle doluydu. Valyria’nın dalgaların üzerinde yükselen kor kırmızı dağlarına bir kez bakan denizcilerin, çok zaman geçmeden korkunç bir şekilde öleceği söylenirdi ama Kargagöz oraya gitmiş ve geri dönmüştü.</p>

    <p>“Gördünüz mü?” diye sordu Okuyucu, çok yumuşak bir sesle.</p>

    <p>Euron’ın mavi gülümsemesi kayboldu. “Okuyucu,” dedi Kargagöz, “burnunu kitaplarından başka bir şeye sokmazsan iyi edersin.”</p>

    <p>Victarion salondaki huzursuzluğu hissedebiliyordu. Ayağa kalktı. “Ağabey,” diye bağırdı. “Harlaw’un sorularını cevaplamadın.”</p>

    <p>Euron omuzlarını silkti. “Köle fiyatları artıyor. Kölelerimizi Lys ve Volantis’te satacağız. Oradan elde edeceğimiz gelir ve burada topladığımız ganimet, erzak satın almamıza yetecek kadar altın getirir.”</p>

    <p>“Artık köle taciri miyiz?” diye sordu Okuyucu. “Peki ne için? Buradaki hiçbir adamın görmediği ejderhalar için mi? Sarhoş bir denizci hikâyesinin peşinden dünyanın öbür ucuna mı gideceğiz?”</p>

    <p>Okuyucu’nun sözleri onay dolu mırıltılara sebep oldu. “Köle Körfezi çok uzak,” diye seslendi Topal Ralf. “Ve Valyria’ya çok yakın,” diye bağırdı Quellon Humble. “Yüksek Bahçe daha yakın,” dedi Güçlü Fralegg, “ejderhaları orada arayalım. <em>Altın</em> olanları!” Alvyn Sharp konuştu, “Mander önümüzde uzanıyorken neden dünyanın öbür ucuna gidelim?” Kırmızı Ralf Stonehouse ayağa kalktı. “Eski Şehir daha zengin ve Arbor daha da zengin. Redwyne’ın donanması uzaklarda. Batıdiyar’daki en olgun meyveleri toplamak için yapmamız gereken tek şey elimizi uzatmak.”</p>

    <p>“Meyve?” Kralın gözü maviden çok siyah görünüyordu. “Sadece bir korkak, bütün bahçeyi alabilecekken bir meyve çalar.”</p>

    <p>“Biz Arbor’ı istiyoruz,” dedi Kırmızı Ralf. Diğer adamlar bağırmaya başladı. Kargagöz, seslerin ona çarpmasına izin verdi, sonra masadan aşağı atladı, sürtüğünü kolundan yakaladı ve kızı salondan dışarı çıkardı.</p>

    <p><em>Bir köpek gibi kaçtı.</em> Euron’ın Deniztaşı Tahtı’ndaki yeri, birkaç dakika önce olduğu kadar güvende görünmüyordu şimdi. <em>Onun peşinden Köle Körfezi’ne gitmeyecekler. Belki de korktuğum kadar köpek ve aptal değiller.</em> Bu öyle neşe verici bir düşünceydi ki Victarion içki içmeliydi. Bir kadehi Berber’le birlikte boşalttı; ona lordluğunu kıskanmadığını göstermek istemişti, lordluk Euron’ın elinden gelmiş olsa bile.</p>

    <p>Dışarıda güneş battı. Duvarların ötesi karardı ama içerideki meşaleler kızıl ışıltılarla yandı ve onlardan çıkan dumanlar çatı kirişlerinin altında gri bir bulut gibi toplandı. Sarhoş adamlar parmak dansı yapmaya başladı. Bir noktada, Solak Lucas Codd, Lord Hewett’ın kızlarından birini istediğine karar verdi ve kızın kardeşleri hıçkırarak ağlarken ona bir masanın üstünde sahip oldu.</p>

    <p>Victarion sırtında bir el hissetti; arkasında Euron’ın kırmalarından biri duruyordu. Yün gibi saçları ve çamur rengi bir teni olan on yaşlarındaki çocuk, “Babam sizinle konuşmak istiyor,” dedi.</p>

    <p>Victarion sallanarak ayağa kalktı. Şarap iştahı büyük, iri bir adamdı ama çok fazla içmişti. <em>Kanımı kendi ellerimle, öldürene kadar dövdüm,</em> diye düşündü, <em>ama Kargagöz onun içine girdiğinde onu zaten öldürmüştü. Başka seçeneğim yoktu.</em> Piç oğlanı takip ederek salondan çıktı ve taştan yapılmış sarmal bir merdiveni tırmandı. Onlar yukarı çıktıkça tecavüz ve eğlence sesleri azaldı. Sonunda, taşa sürtünen deri çizmelerin yumuşak hışırtısından başka bir ses kalmadı.</p>

    <p>Kargagöz, Lord Hewett’ın piç kızının yanı sıra adamın yatak odasını da almıştı. Victarion içeri girdiğinde, kız çırılçıplak bir halde yatağa yayılmıştı, hafifçe horluyordu. Euron pencerenin yanındaydı, gümüş bir kadehten şarap içiyordu. Blacktyde’dan aldığı samur kürkü pelerini giymişti, kırmızı deri göz bandını takmıştı, üstünde başka bir şey yoktu. “Çocukken, rüyamda uçabildiğimi görürdüm,” dedi. “Uyandığımda, uçamazdım... ya da üstat öyle söylerdi. Ama ya yalan söylediyse?”</p>

    <p>Oda; şarap, kan ve seks kokuyordu ama Victarion açık pencereden içeri giren deniz kokusunu alabiliyordu. Soğuk ve tuzlu hava zihnini berraklaştırıyordu. “Ne demek istiyorsun?”</p>

    <p>Euron kardeşine döndü, mavi dudakları yarım bir gülümsemeyle kıvrıldı. “Belki de uçabiliriz. Hepimiz. Yüksek bir kaleden aşağı atlamadığımız sürece nasıl bilebiliriz?” Pencereden içeri giren sert rüzgâr, adamın pelerinini dalgalandırdı. Kargagöz’ün çıplaklığında tiksindirici ve rahatsız edici bir şeyler vardı. “İnsan, atlamaya cesaret edemediği sürece, gerçekte neler yapabileceğini asla bilemez.”</p>

    <p>“Pencere orada. Atla.” Victarion’ın sabrı tükeniyordu. Yaralı eli onu rahatsız ediyordu. “Ne istiyorsun?”</p>

    <p>“Dünyayı.” Kargagöz’ün gözünden alev ışığı yansıyordu. Gülümseyen gözünden. “Lord Hewett’ın şarabından bir kadeh alır mısın? Yenik bir düşmandan alınmış şarap kadar tatlı bir şarap yok.”</p>

    <p>“Evet.” Victarion bakışlarını başka tarafa çevirdi. “Örtün.”</p>

    <p>Euron oturdu ve peleriniyle edep yerlerini örttü. “Demirdoğumluların ne kadar küçük ve gürültücü bir halk olduğunu unutmuşum. Ben onlara ejderhaları getireceğim ama onlar üzüm için bağırıyorlar.”</p>

    <p>“Üzümler gerçek. Üzümler karın doyurur. Suları tatlıdır ve şarap yaparlar. Ejderhalar ne yapar?”</p>

    <p>“Keder.” Kargagöz gümüş kadehinden bir yudum aldı. “Bir zamanlar, şu elimin içinde bir ejderha yumurtası tuttum kardeşim. Myrli büyücü, ona bir yıl ve yeterli altın verdiğim takdirde yumurtadan ejderha çıkarabileceğini söyledi. Mazeretlerinden sıkıldığımda adamı kestim. Büyücü, parmaklarının arasından kayan iç organlarına bakarken. <em>‘Ama bir yıl olmadı,’</em> dedi.” Güldü. “Biliyor musun, Cragorn öldü.”</p>

    <p>“Kim?”</p>

    <p>“Ejderha borumu üfleyen adam. Üstat onun göğsünü kesip açtığında, adamın ciğerleri kurum kadar karaydı.”</p>

    <p>Victarion ürperdi. “Bana şu ejderha yumurtasını göster.”</p>

    <p>“Karanlık anlarımdan birinde onu denize attım.” Euron omuzlarını silkti. “Aslında Okuyucu haksız değil. Çok geniş bir donanma öyle bir mesafe katederken asla bir arada kalmaz. Yolculuk çok uzun, çok tehlikeli. Sadece en iyi gemilerimiz ve en iyi mürettebatlarımız Köle Körfezi’ne gidip geri dönmeyi umabilir. Demir Donanma.”</p>

    <p><em>Demir Donanma benim,</em> diye düşündü Victarion. Bir şey söylemedi.</p>

    <p>Kargagöz, iki kadehi, bal kadar koyu akan, siyah, tuhaf bir şarapla doldurdu. “Benimle iç kardeşim. Şunun tadına bir bak.” Kadehlerden birini Victarion’a uzattı.</p>

    <p>Kaptan, Euron’ın uzatmadığı kadehi aldı ve kadehin içindekini kuşkulu bir şekilde kokladı. Sıvı, yakından bakıldığında siyahtan çok mavi görünüyordu. Yoğun ve yağlıydı, çürük et gibi kokuyordu. Victarion küçük bir yudum aldı ve aynı anda geri tükürdü. “İğrenç bir şey. Beni zehirlemek niyetinde misin?”</p>

    <p>“Gözlerini açmak niyetindeyim.” Euron kendi kadehinden büyük bir yudum aldı ve gülümsedi. “<em>Akşam gölgesi,</em> büyücülerin şarabı. Qarth açıklarında ele geçirdiğim bir kadırgada bu şarapla dolu bir fıçı buldum. Şarabın yanı sıra karanfil, muskat, kırk top yeşil ipek ve ilginç bir hikâye anlatan dört büyücü vardı. Büyücülerden biri beni tehdit etmeye kalkıştı, onu öldürdüm ve diğer büyücülere yedirdim. Başta arkadaşlarının etini yemeyi reddettiler ama yeterince acıktıklarında fikir değiştirdiler. İnsanlar ettir.”</p>

    <p><em>Balon deliydi, Aeron daha deli ve Euron hepsinin en delisi.</em> Victarion gitmek için arkasını dönerken, “Bir kral, ona vârisler verecek bir eşe sahip olmalıdır kardeşim,” dedi Kargagöz. “Sana ihtiyacım var. Köle Körfezi’ne gidip bana aşkımı getirebilir misin?”</p>

    <p><em>Bir zamanlar benim de bir aşkım vardı.</em> Victarion’ın elleri yumruğa dönüştü ve yere bir damla kan düştü. <em>Seni, vücudunda kanlı yaralar açılana kadar dövmeli ve yengeçlere yedirmeliyim, tıpkı ona yaptığım gibi.</em> “Senin oğulların var.”</p>

    <p>“Fahişelerden ve ağlaklardan doğmuş gayrimeşru kırmalar.”</p>

    <p>“Onlar senin bedenine aitler.”</p>

    <p>“Lazımlığımın muhteviyatı da öyle. Demir Taht şöyle dursun, o oğulların hiçbiri Deniztaşı Tahtı’nda oturmaya uygun değil. Hayır, tahta uygun bir vârisimin olması için başka bir kadına ihtiyacım var. Deniz canavarı, ejderhayla evlendiğinde bütün dünya korksun kardeşim.”</p>

    <p>“Hangi ejderha?” dedi Victarion kaşlarını çatarak.</p>

    <p>“Soyunun sonuncusu. Dünyadaki en güzel kadın olduğu söyleniyor. Saçları platin ve gözleri ametist... ama benim sözlerime inanmana gerek yok kardeşim. Köle Körfezi’ne git, onun güzelliğini gör ve onu bana getir.”</p>

    <p>“Bunu neden yapayım?” diye sordu Victarion.</p>

    <p>“Aşk için. Görev için. Kralın emrettiği için.” Euron güldü. “Ve Deniztaşı Tahtı için. O senin. Ben Demir Taht’a oturur oturmaz. Benim Balon’ı takip ettiğim gibi sen de beni takip etmelisin... ve bir gün senin kendi oğulların da seni takip etmeli.”</p>

    <p><em>Benim kendi oğullarım.</em> Ama bir erkek, meşru bir oğula sahip olmak için önce bir eşe sahip olmalıydı. Victarion’ın eşlerle hiç şansı yoktu. <em>Euron’ın hediyeleri zehirli,</em> diye hatırlattı kendine, <em>ama yine de...</em></p>

    <p>“Seçim senin kardeşim. Bir köle olarak yaşa ya da bir kral olarak öl. Atlamaya cesaretin var mı? Eğer atlamazsan, asla bilemezsin.”</p>

    <p>Euron’ın gülümseyen gözü istihzayla parlıyordu. “Yoksa senden çok şey mi istiyorum? Valyria’nın ötesine yelken açmak korkutucu bir şeydir.”</p>

    <p>“Eğer gerekirse, Demir Donanma’yı cehenneme yüzdürürüm.” Victarion elini açtığında avucu kanla kıpkırmızıydı. “Tamam, Köle Körfezi’ne gideceğim. Şu ejderha kadını bulacağım ve getireceğim.” <em>Ama senin için değil. Karımı çaldın ve onu kirlettin, ben de seninkini alacağım. Dünyadaki en güzel kadın, benim için.</em></p>
  </div>
</body>
</html>
