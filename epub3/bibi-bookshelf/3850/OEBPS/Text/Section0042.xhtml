<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Brienne</h1>

    <p>Yol ağzına bir mil kala ilk cesedi gördüler.</p>

    <p>Adam ölü bir ağacın ana dalının altında sallanıyordu, ağacın gövdesi onu öldüren yıldırımın izlerini taşıyordu. Leş kargaları adamın yüzünü didiklemişti, yere yakın sallanan alt bacaklarını da kurtlar yemişti, dizlerinden aşağı sadece kemikler ve paçavralar kalmıştı... bir de çamur ve küfle kaplı, iyice çiğnenmiş bir ayakkabı.</p>

    <p>“Ağzında ne var?” diye sordu Podrick.</p>

    <p>Brienne bakabilmek için cesaretini toplamak zorunda kaldı. Adamın gri yeşil yüzü korkunçtu, ağzı açık ve şişkindi, birileri dişlerinin arasına sivri uçlu beyaz bir kaya parçası sokmuştu. Bir kaya parçası ya da...</p>

    <p>“Tuz,” dedi Rahip Meribald.</p>

    <p>Elli metre sonra ikinci bedeni gördüler. Leşçil hayvanlar adamı parçalamıştı. Cesetten geriye kalanlar, bir karaağacın dalına bağlanmış ipin altındaki zemine yayılmıştı. Eğer Köpek kokuyu alıp daha yakından bakmak için yabani otların arasına zıplamasaydı, Brienne ölü adamın yanından habersizce geçip gidebilirdi.</p>

    <p>“Ne buldun Köpek?” Sör Hyle atından indi, köpeğin arkasından gitti ve bir miğferle geri döndü. Ölü adamın kafatası hâlâ miğferin içindeydi, bazı kurtçuklar ve böceklerle birlikle. “İyi çelik,” dedi Sör Hyle, “fazla hasarlı da değil, süs aslanı başını kaybetmiş ama olsun. Pod, bir miğfer ister misin?”</p>

    <p>“O miğferi değil. İçinde kurtçuklar var.”</p>

    <p>“Kurtçukları temizlersin delikanlı. Bir kız kadar hassassın.”</p>

    <p>Brienne kaşlarını çatarak şövalyeye baktı. “Miğfer Pod için çok büyük.”</p>

    <p>“Büyüdüğü zaman tam olur.”</p>

    <p>“İstemiyorum,” dedi Podrick. Sör Hyle omuz silkti ve kırık miğferi yabani otların arasına geri attı, aslanlı tepe süsü ve her şeyiyle birlikte. Köpek havladı ve bir ağacın dibine gidip bacağını yukarı kaldırdı.</p>

    <p>Bundan sonra, bir cesede rastlamadan yüz metre bile yol gidemediler. Boyunlarına yağlı ilmek geçirilmiş cesetler, kendir iplerin ucunda karaağaçların, gürgenlerin, kayınların, huşların, çamların, meşelerin, yaşlı söğütlerin ve heybetli kestane ağaçlarının dallarında sallanıyordu. Hepsinin ağzına tuz doldurulmuştu. Kimi gri, kimi yeşil, kimi mavi pelerinler giymişti ama yağmur ve güneş pelerinleri öyle kötü soldurmuştu ki renkleri birbirinden ayırt etmek zordu. Bazı adamların göğsüne armalar işlenmişti. Brienne baltalar, oklar, çok sayıda somon, bir çam ağacı, bir meşe yaprağı, böcekler, tavuklar, bir yaban domuzu başı ve yarım düzine zıpkın gördü. <em>Iskartalar,</em> diye düşündü, <em>bir düzine ordunun döküntüleri, lordların artıkları.</em></p>

    <p>Ölü adamların bazıları tüysüzdü bazıları sakallı, bazıları gençti bazıları yaşlı, bazıları kısaydı bazıları uzun, bazıları şişmandı bazıları zayıf. Ölümle şişmiş halde, çiğnenmiş ve çürümüş yüzleriyle hepsi aynı görünüyordu. <em>Darağacında bütün adamlar kardeştir.</em> Brienne bunu bir kitapta okumuştu ama hangi kitap olduğunu hatırlamıyordu.</p>

    <p>Herkesin fark ettiği şeyi, sonunda Sör Hyle dillendirdi. “Bunlar Tuzçukuru’nu yağmalayan adamlar.”</p>

    <p>Kasabanın yaşlı rahibinin arkadaşı olan Meribald, “Baba onları çok sert bir şekilde yargılasın,” dedi.</p>

    <p>Brienne’i asıl ilgilendiren şey, adamların kim olduğu değil onları kimin astığıydı. Yağlı ilmeğin, Beric Dondarrion ve çetesinin tercih ettiği infaz yöntemi olduğu söylenirdi. Bu doğruysa, sözde yıldırım lordu yakınlarda olabilirdi.</p>

    <p>Köpek havladı, Rahip Meribald etrafa bakınıp kaşlarını çattı. “Daha hızlı hareket edebilir miyiz? Birazdan güneş batacak. Cesetler geceleri iyi arkadaşlar değillerdir. Bunlar yaşarken tehlikeli adamlardı. Ölümün onları ıslah ettiğinden şüpheliyim.”</p>

    <p>“İşte bu konuda aynı fikirde değiliz,” dedi Sör Hyle. “Bunlar ölümün en çok ıslah ettiği adamlar.” Yine de, atını mahmuzladı ve küçük kafile biraz daha hızlı yol aldı.</p>

    <p>Daha ileride ağaçlar seyrelmeye başladı, ama cesetler değil. Orman çamurlu arazilere dönüştü; ağaç dalları darağaçlarına. Yolcular yaklaşırken, karga bulutları çığlıklar atarak cesetlerden havalandı ve yolcular geçip gittikten sonra tekrar yerlerine kondular. <em>Bunlar kötü adamlardı,</em> diye hatırlattı Brienne kendine, ama yine de adamların haline üzüldü. Kendini onlara bakmaya zorladı, tanıdık yüzler aradı. Bazılarını Harrenhal’dan hatırladığını düşündü ama cesetlerin durumu emin olmayı zorlaştırıyordu. Adamların hiçbirinde tazı başı şeklinde bir miğfer yoktu, zaten çok azında herhangi bir çeşit miğfer vardı. Adamların çoğu; silahları, zırhları ve çizmeleri alındıktan sonra asılmıştı.</p>

    <p>Podrick Payne geceyi geçirecekleri hanın adını sordu. Rahip Meribald bu soruyu hevesle cevapladı; belki de arkadaşlarının aklını, yol kenarına dizilmiş dehşet verici nöbetçilerden uzaklaştırmak istemişti. “Bazıları ona Eski Han der. Orada yüzyıllar boyunca her daim bir han vardı ama <em>bu</em> han ilk Jaehaerys’in hükümdarlığı sırasında inşa edildi, Kral Yolu’nu yaptıran kral. Jaehaerys ve kraliçenin yolculuk ederken orada konakladığı söylenir. Han bir zaman için, onların onuruna İki Taç olarak anıldı. Sonra bir hancı bir çan kulesi yaptırmaya karar verdi ve hanın adını Zangoç Hanı olarak değiştirdi. Daha sonra mekân, Uzun Jon Heddle isimli sakat bir şövalyeye geçti; adam artık dövüşemeyecek kadar yaşlanmış ve demircilik yapmaya başlamıştı. Yeni bir tabela yaptı; kara demirden dövülmüş ve ahşap bir direğe asılmış üç başlı bir ejderha. Hayvan o kadar büyüktü ki, ipler ve tellerle birleştirilen on iki ayrı parçadan oluşturulmak zorundaydı. Rüzgâr estiğinde tabela gıcırdayıp zangırdardı, böylece han dört bir yanda Zangırdayan Ejderha olarak tanındı.”</p>

    <p>“Ejderha hâlâ orada mı?” diye sordu Podrick.</p>

    <p>“Hayır,” dedi Rahip Meribald. “Demircinin oğlu yaşlı bir adam olduğunda, Dördüncü Aegon’ın piç oğullarından biri meşru ağabeyine karşı ayaklandı ve arma olarak siyah bir ejderha seçti. O vakitler, bu araziler Lord Darry’ye aitti ve Lord Darry krala şiddetle sadıktı. Kara demir ejderhanın görüntüsü lordu çok öfkelendirdi. Darry ahşap direği kesti, tabelayı parçalara ayırdı ve onları nehre attı. Ejderhanın başlarından biri yıllar sonra Sessiz Ada’nın kıyısına vurdu ama o zamana kadar pas yüzünden kırmızı olmuştu. Hancı bir daha tabela asmadı, böylece insanlar ejderhayı unuttu ve hana Nehir Hanı demeye başladı. O günlerde, Üç Dişli Mızrak hanın arka kapısının altından akardı, hanın odalarının yarısı suyun üzerine inşa edilmişti. Konuklar pencerelerinden dışarı olta sarkıtıp alabalık tutabilirdi. O zamanlar burada bir yolcu teknesi rıhtımı da vardı, yolcular nehri geçip Lord Harroway’in kasabasına ya da Akduvarlar’a gidebilirdi.”</p>

    <p>“Üç Dişli Mızrak’tan buranın güneyinde ayrıldık ve kuzeybatıya at sürdük... yani nehre doğru değil, nehrin uzağına.”</p>

    <p>“Evet leydim,” dedi rahip. “Nehir yer değiştirdi. Yetmiş yıl önceydi. Yoksa seksen mi? O zamanlar han, yaşlı Masha Heddle’ın büyükbabasına aitti. Bana bütün bu hikâyeleri anlatan Masha’ydı. Nazik bir kadındı, ekşi yaprak ve ballı kek severdi. Bana verecek bir odası olmadığında, şöminenin yanında uyumama müsaade ederdi ve beni biraz ekmek, biraz peynir ve birkaç bayat kek vermeden asla yola göndermezdi.”</p>

    <p>“Şimdi hancı o mu?” diye sordu Podrick.</p>

    <p>“Hayır. Aslanlar onu astı. Duyduğuma göre, aslanlar gittikten sonra Masha’nın yeğenlerinden biri hanı tekrar açmış ama yollar savaş yüzünden çok tehlikeli olduğu için fazla müşteri bulamamış. Hana fahişeler getirmiş ama bu bile onu kurtaramamış. Bir lord onu da öldürmüş diye duydum.”</p>

    <p>Sör Hyle alay eder şekilde yüzünü buruşturdu. “Bir han işletmenin bu kadar tehlikeli olabileceği aklıma bile gelmezdi.”</p>

    <p>“Kudretli lordlar taht oyunları oynamaya başladığında, sıradan bir insan olmak tehlikelidir,” dedi Rahip Meribald. “Öyle değil mi Köpek?” Köpek onaylar gibi havladı.</p>

    <p>“Peki,” dedi Podrick, “hanın <em>şimdi</em> bir adı var mı?”</p>

    <p>“İnsanlar ona Yol Ağzındaki Han der. Kıdemli Kardeş, Masha’nın kız yeğenlerinden ikisinin burayı tekrar açtığını söyledi.” Rahip Meribald sırığını yukarı kaldırdı. “Eğer tanrılar merhametliyse, asılmış adamların ötesinde tüten duman, hanın bacasından çıkıyordur.”</p>

    <p>“Oraya Darağacı Hanı adını verebilirlermiş,” dedi Sör Hyle.</p>

    <p>Adı ne olursa olsun han büyüktü, çamurlu yolun üstünde üç kat yükseliyordu. Binanın iyi taştan inşa edilmiş duvarları ve köşe kuleleri, gri gökyüzüne karşı solgun ve ruhani bir ışıkla pırıldıyordu. Hanın güney kanadı, yabani bitkiler ve kahverengi otlarla kaplı çatlak toprağa dikilmiş ağır sütunların üstüne inşa edilmişti. Kuzey kanadına saz çatılı bir ahır ve bir çan kulesi iliştirilmişti. Hanın bulunduğu bütün arazi, yosunlarla kaplı kırık beyaz taşlardan örülmüş alçak bir duvarla çevrelenmişti.</p>

    <p><em>En azından kimse burayı yakmamış.</em> Tuzçukuru’nda sadece ölüm ve ıssızlık bulmuşlardı. Brienne ve yol arkadaşları rahiplerin teknesiyle Sessiz Ada’nın karşısına geçtiğinde, kasabanın sağ kalanları kaçmış ve ölüleri toprağa verilmişti ama Tuzçukuru’nun kendi cesedi olduğu gibi kalmıştı; kül rengi ve gömülmemiş. Hava hâlâ duman kokuyordu ve gökyüzünde süzülen martıların sesleri neredeyse insan sesi gibi çıkıyordu, kayıp çocukların kederli feryatları gibi. Kale bile meyus ve terk edilmiş görünüyordu. Etrafındaki kasabanın külleri kadar gri olan kale, limanı yukarıdan görecek şekilde inşa edilmiş ve bir perde duvarla çevrelenmişti. Brienne ve yanındakiler atlarını tekneden dışarı çıkarırken kale kapalıydı ve kale siperlerinde sancaklardan başka bir şey hareket etmiyordu. Yukarıda bir kadının belirmesi ve onlara ne istediklerini sorması için, Köpek’in çeyrek saat havlaması ve Rahip Meribald’in kale kapısına sırığıyla vurması gerekmişti.</p>

    <p>O esnada kardeşlerin teknesi kasabadan ayrılmıştı ve yağmur yağmaya başlamıştı. Meribald yukarıdaki kadına, “Ben kutsal bir rahibim iyi leydim,” diye bağırmıştı, “yanımdakiler de dürüst yolcular. Bizi yağmurdan koruyacak bir sığınak ve bu gece için ateşinizin yanında bir yer istiyoruz.” Kadın, rahibin yakarışından etkilenmemişti. “En yakın han yol ağzında, batıda,” demişti. “Burada yabancıları istemiyoruz. Gidin.” Kadın ortadan kaybolmuştu ve ne Köpek’in havlamaları ne Rahip Meribald’ın duaları ne de Sör Hyle’ın küfürleri onu geri getirebilmişti. Neticede geceyi ormanda, dallardan oluşan bir sığınağın altında geçirmişlerdi.</p>

    <p>Ama yol ağzındaki handa hayat vardı. Brienne daha kapıya bile varmadan sesi duydu: Çekiç darbesi, belli belirsiz fakat sabit. Çeliksi bir çınlaması vardı.</p>

    <p>“Bir dökümhane,” dedi Sör Hyle. “Ya kendilerine bir demir ustası tutmuşlar ya da eski hancının hayaleti bir demir ejderha daha dövüyor.” Atını mahmuzladı. “Bir hayalet aşçıları da vardır umarım. Kızarmış bir tavuk, dünyayı yoluna koyar.”</p>

    <p>Hanın avlusu kahverengi bir çamur deniziydi. Çelik sesi burada daha yüksekti ve Brienne kırık tekerlekli bir öküz arabasının arkasından, ahırın iyice aşağı tarafında kalan dökümhanenin kırmızı ışıltısını görebiliyordu. Ahırdaki atları ve avlunun üzerinde yükselen yıpranmış darağacının paslı zincirlerinde sallanan küçük oğlanı da görebiliyordu. Hanın taraçasında dört kız duruyordu, çocuğu izliyorlardı. Kızların en küçüğü en fazla iki yaşındaydı ve çıplaktı. En büyükleri dokuz ya da on yaşında olmalıydı, kollarını koruyucu bir şekilde küçük kıza dolamıştı. “Kızlar,” diye seslendi Sör Hyle, “koşup annenizi getirin.”</p>

    <p>Oğlan zincirden aşağı atladı ve ahıra doğru koşmaya başladı. Kızlar huzursuzca kıpırdanıyordu. Bir an sonra, “Bizim annemiz yok,” dedi içlerinden biri, diğeri ekledi, “Benim annem vardı ama onu öldürdüler.” Dört kızın en büyüğü öne çıktı, küçük olanı arkasına aldı. “Kimsiniz?” diye sordu.</p>

    <p>“Sığınacak bir yer arayan dürüst yolcular. Benim adım Brienne. Bu, nehir topraklarında iyi tanınan Rahip Meribald. Delikanlı benim yaverim, Podrick Payne. Şövalyenin adı Sör Hyle Hunt.”</p>

    <p>Çekiç sesi aniden durdu. Taraçadaki kız yabancılara baktı, on yaşında bir kızın olabileceği kadar ihtiyatlıydı. “Ben Willow. Yatak istiyor musunuz?”</p>

    <p>Atından inerken, “Yatak, bira ve karınlarımızı doyurmak için sıcak yemek,” dedi Sör Hyle Hunt. “Hancı sen misin?”</p>

    <p>Kız kafasını iki yana salladı. “Ablam Jeyne. Kendisi burada değil. Yemek için sadece at etimiz var. Fahişeler için geldiyseniz, hiç yok. Ablam onları kovdu. Bazı yataklarımız kuş tüyü ama çoğu saman.”</p>

    <p>“Ve hepsi de bitli, hiç şüphem yok,” dedi Sör Hyle.</p>

    <p>“Bunların bedelini ödeyecek sikkeniz var mı? Gümüşünüz?”</p>

    <p>Sör Hyle güldü. “Gümüş? Bir gecelik yatak ve at eti için mi? Bizi soymaya mı niyetlisin çocuk?”</p>

    <p>“Gümüş alacağız. Yoksa ormanda ölü adamlarla birlikte uyuyabilirsiniz.” Willow eşeğe ve hayvanın sırtındaki yüklere baktı. “Onlar yiyecek mi? Nereden aldınız?”</p>

    <p>“Bakire Havuzu’ndan,” dedi Meribald. Köpek havladı.</p>

    <p>“Bütün konuklarınızı bu şekilde sorguluyor musun?” diye sordu Sör Hyle.</p>

    <p>“Çok konuğumuz olmuyor. İşler savaştan önceki gibi değil. Bugünlerde yollarda çoğunlukla serçeler ya da daha beterleri var.”</p>

    <p>“Beter?” dedi Brienne.</p>

    <p>“Hırsızlar,” dedi ahırlardan gelen genç bir erkek sesi. “Eşkıyalar.”</p>

    <p>Brienne döndü ve bir hayalet gördü.</p>

    <p><em>Renly.</em> Kalbe inen hiçbir çekiç darbesi, Brienne’i bunun yarısı kadar etkileyemezdi. Brienne, nefesi kesilmiş bir halde, “Lordum?” dedi.</p>

    <p>“Lord?” Delikanlı, gözlerinin üstüne düşen bir tutam saçı geri itti. “Ben sadece bir demirciyim.”</p>

    <p><em>O Renly değil,</em> diye fark etti Brienne. <em>Renly öldü. Renly benim kollarımda öldü, yirmi bir yaşındaydı. Bu sadece bir çocuk.</em> Renly’nin Tarth’a ilk geldiği zamanki haline benzeyen bir çocuk. Hayır daha genç. <em>Çenesi daha köşeli, kaşları daha kalın.</em> Renly ince ve esnekken, bu çocuk geniş omuzlara ve demircilerde sık rastlandığı üzere kaslı bir sağ kola sahipti. Deri bir iş önlüğü giymişti ama önlüğün altındaki göğsü çıplaktı. Yanakları ve çenesi koyu renk kirli sakalla kaplıydı, siyah saçları kulaklarının altına kadar iniyordu. Kral Renly’nin saçları da böyle kömür karasıydı ama onun saçları her zaman yıkanmış, fırçalanmış ve taranmış olurdu. Renly bazen saçlarını kısa keserdi, bazen tellerin omuzlarına düşmesine izin verirdi, bazen onları altın bir kurdeleyle başının arkasında toplardı ama onun saçları hiçbir zaman dağılmış ya da terle matlaşmış olmazdı. Ve aynı derin maviye sahip olmalarına rağmen, Renly’nin gülen gözleri sıcak ve dostçayken bu çocuğun gözleri öfke ve şüpheyle dolup taşmıştı.</p>

    <p>Bunu Rahip Meribald da gördü. “Amacımız zarar vermek değil delikanlı. Masha Heddle bu hanın sahibiyken, bana verecek bir parça ballı keki mutlaka olurdu. Bazen bir yatak bile verirdi, han dolu değilse tabii.”</p>

    <p>“O öldü,” dedi delikanlı. “Aslanlar onu astı.”</p>

    <p>“Bu civardaki en gözde eğlence insan asmakmış gibi görünüyor,” dedi Sör Hyle Hunt. “Keşke bu çevrede bir arazim olsaydı. Kenevir eker, ip satar, bir servet kazanırdım.”</p>

    <p>“Bütün bu çocuklar,” dedi Brienne, Willow isimli kıza, “onlar senin... kardeşlerin mi? Akrabaların ve kuzenlerin?”</p>

    <p>“Hayır.” Willow, Brienne’in çok iyi tanıdığı bir ifadeyle ona bakıyordu. “Onlar sadece... bilmiyorum, onları bazen serçeler getiriyor. Bazıları da kendi yollarını buluyor. Kadınsan, neden erkek gibi giyindin?”</p>

    <p>Rahip Meribald cevap verdi. “Leydi Brienne savaşçı bir bakire, bir araştırma yapıyor. Lakin şu an kuru bir yatağa ve sıcak bir ateşe ihtiyacı var. Hepimiz gibi. Benim yaşlı kemiklerim yakında tekrar yağmur yağacağını söylüyor. Bize verecek odanız var mı?”</p>

    <p>“Hayır,” dedi demirci çocuk.</p>

    <p>“Evet,” dedi Willow.</p>

    <p>Bakıştılar. Sonra Willow ayağını yere vurdu. “Yiyecekleri var Gendry. Ufaklıklar aç.” Islık çaldı. Ve bir sihrin marifetiymişçesine ortaya daha fazla çocuk çıktı, taraçanın altında dağınık saçlı hırpani oğlanlar ve avluya bakan pencerelerde şüpheli kızlar belirdi. Bazılarının ellerinde arbaletler vardı, sarılı ve dolu.</p>

    <p>“Buraya Arbalet Hanı da diyebilirler,” diye önerdi Sör Hyle.</p>

    <p><em>Öksüz Hanı daha uygun olur,</em> diye düşündü Brienne.</p>

    <p>“Wat, sen yolcuların atlarıyla ilgilen,” dedi Willow. “Will, o taşı yere bırak, bize zarar vermeye gelmediler. Tansy, Pate, ateşi beslemek için biraz odun toplayın. Jon Penny, sen rahibin çuvallarıyla ilgilen. Ben onlara birkaç oda göstereceğim.”</p>

    <p>Sonunda birbirine bitişik üç oda tuttular. Odaların her birinde bir kuş tüyü yatak, bir lazımlık ve bir pencere vardı. Brienne’in odasında şömine de vardı, Brienne biraz odun için birkaç metelik daha ödedi. “Ben sizin odanızda mı uyuyacağım yoksa Sör Hyle’ın odasında mı?” diye sordu Podrick. Brienne panjurları açıyordu, “Burası Sessiz Ada değil,” dedi. “Benimle kalabilirsin.” Sabah olduğunda, yanına sadece Podrick’i alarak yola düşmek niyetindeydi. Rahip Meribald buradan sonra Odalık Köyü’ne, Nehir Dönemeci’ne ve Lord Harroway’in kasabasına gidecekti ama Brienne adamı daha fazla takip etmenin anlamsız olduğunu düşünüyordu. Rahip yalnız değildi, Köpek ona eşlik ediyordu ve Kıdemli Kardeş, Brienne’i, Sansa Stark’ı Üç Dişli Mızrak’ın kıyılarında bulamayacağına ikna etmişti. “Güneş doğmadan uyanmak niyetindeyim, Sör Hyle uyurken.” Brienne, Sör Hyle’ın Yüksek Bahçe’de yaptığı şeyleri affetmemişti... ve kendisinin de söylediği gibi Hunt, Sansa’yla ilgili bir yemin etmemişti.</p>

    <p>“Nereye gideceğiz sör? Yani leydim?”</p>

    <p>Brienne’in hazırda bir cevabı yoktu. Kelimenin tam anlamıyla yol ağzına gelmişlerdi; Kral Yolu’nun, nehir yolunun ve yüksek yolun birleştiği yerdelerdi. Yüksek yol onları doğuya taşır, Arryn Vadisi’nin dağlarının arasından geçirir ve Leydi Sansa’nın teyzesinin ölene kadar hüküm sürdüğü yere götürürdü. Batıda nehir yolu uzanıyordu; yol onları Kızıl Çatal’dan Nehirova’ya, yani Sansa’nın kuşatma altında olan ama hâlâ yaşayan büyük dayısına ulaştırırdı. Ya da Brienne ve Podrick, Kral Yolu’nu kuzeye doğru takip ederek İkizler’i ve Boğaz’ı geçerlerdi. Eğer Brienne, Moat Cailin’i ve kaleyi şu anda her kim tutuyorsa onu geçmenin bir yolunu bulursa, Kral Yolu onları Kışyarı’na kadar götürürdü.</p>

    <p><em>Kral Yolu’nu güneye doğru da takip edebilirim,</em> diye düşündü Brienne. <em>Gizlice Kral Toprakları’na girer, Sör Jaime’ye başarısızlığımı itiraf eder, ona kılıcını geri verir ve beni Tarth’a götürecek bir gemi bulurum, tıpkı Kıdemli Kardeş’in ısrar ettiği gibi.</em> Bu acı bir düşünceydi ama Brienne’in Akşamgüneşi’ni ve babasını özleyen bir yanı vardı. Bir yanı da, olur da Jaime’nin omzunda ağlarsa, şövalyenin onu teselli edip etmeyeceğini merak ediyordu. Erkeklerin istediği şey bu değil miydi? Korunmaya ihtiyaç duyan yumuşak ve çaresiz kadınlar?</p>

    <p>“Sör? Leydim? Nereye gideceğimizi sordum.”</p>

    <p>“Ortak salona, yemeğe.”</p>

    <p>Ortak salon çocuk kaynıyordu. Brienne onları saymayı denedi ama çocuklar bir an bile sabit durmuyordu; Brienne sonunda pes edene dek, bazılarını hiç saymazken bazılarını iki ya da üç kez saydı. Masalar üç uzun sıra oluşturacak şekilde dizilmişti. Daha büyük çocuklar arka sıralarda güreşiyordu. Burada <em>büyük,</em> on ya da on iki yaş anlamına geliyordu. Yetişkin bir adama en yakın şey Gendry’ydi ama bütün emirleri Willow veriyordu; o bir kalenin kraliçesiymiş ve diğer çocuklar da onun hizmetçileriymiş gibi.</p>

    <p><em>Sanki soylu bir kız; emretmek ona, ona itaat etmek de diğerlerine doğal geliyor.</em> Brienne, Willow’un göründüğünden fazla olup olamayacağını merak etti. Kız, Sansa Stark olamayacak kadar küçük ve sadeydi ama Sansa’nın kardeşi olabilecek yaştaydı. Ve Leydi Catelyn bile, Arya’nın ablası kadar güzel olmadığını söylemişti. <em>Kahverengi saçlar, kahverengi gözler, cılız... olabilir mi?</em> Brienne, Arya Stark’ın saçlarının kahverengi olduğunu hatırlıyordu ama gözlerinin renginden emin değildi. <em>Kahverengi ve kahverengi, öyle miydi? Neticede Tuzçukuru’nda ölmemiş olabilir mi?</em></p>

    <p>Dışarıda, günün son ışıkları soluyordu. İçeride, Willow dört uzun mum yaktırdı ve kızlara şöminedeki ateşi canlı tutmalarını söyledi. Oğlanlar, eşeğin yükünü indiren Podrick Payne’e yardım ettiler. Tuzlu balığı, koyun etini, sebzeleri, cevizleri ve peynir tekerleklerini içeri taşıdılar. Rahip Meribald yulaf lapasını bizzat yapmak için mutfağa gitti. Küçük bir çocuğa, “Kahretsin, portakallarım bitmiş,” dedi. “İlkbahara kadar başka bir portakal göreceğimden şüpheliyim. Sen daha önce portakal yedin mi delikanlı? Bir portakalı sıkıp meyvenin o güzel suyunu içtin mi?” Çocuk başını sağa sola sallayınca, “Öyleyse, ilkbahar geldiğinde sana bir portakal getireceğim,” dedi rahip. “İyi bir delikanlı olup şu lapayı karıştırmama yardım edersen.”</p>

    <p>Sör Hyle, ateşte ayaklarını ısıtmak için çizmelerini çıkardı. Brienne onun yanında oturduğunda, şövalye başıyla odanın diğer ucunu işaret etti. “Yerde kan lekeleri var. Orada, Köpek’in kokladığı yerde. Yeri fırçalamışlar ama kan ahşaba iyice işlemiş işlemiş, çıkarılması mümkün değil.”</p>

    <p>“Sandor Clegane ağabeyinin üç adamını bu handa öldürdü,” diye hatırlattı Brienne.</p>

    <p>“Öyle,” dedi Hunt, “ama o üç adamın burada ölen ilk adamlar olduğunu kim söyleyebilir... ya da son adamlar olacaklarını?”</p>

    <p>“Birkaç çocuktan mı korkuyorsun?”</p>

    <p>“Dört, birkaç olur. On, çok fazla. Bu bir ahenksizlik. Çocuklar kundağa sarılıp duvara asılmalılar, ta ki kızların göğüsleri ve erkeklerin sakalı çıkana kadar.”</p>

    <p>“Onlar için üzülüyorum. Annelerini ve babalarını kaybetmişler. Bazıları onların katledilişine şahit olmuş.”</p>

    <p>Hunt gözlerini devirdi. “Bir kadınla konuştuğumu unuttum. Senin kalbin, rahibin lapası kadar yumuşak. Olabilir mi? Kılıç kadınının içinde bir yerde, çocuk doğurmak için kıvranan bir anne var. Senin asıl istediğin, göğsünü emecek tatlı ve pembe bir bebek.” Sör Hyle sırıttı. “Duyduğuma göre bunun için bir erkeğe ihtiyacın var. Tercihen bir kocaya. O neden ben olmayayım?”</p>

    <p>“Eğer hâlâ bahsi kazanmayı umut ediyorsan...”</p>

    <p>“Ben seni kazanmak istiyorum, Lord Selwyn’in yaşayan tek çocuğunu. Tarth’ın onda birine eşit ödüller için yarım akıllılarla ve süt emen bebeklerle evlenen adamlar tanıdım. İtiraf ediyorum, ben Renly Baratheon değilim, lakin hâlâ yaşayanların arasında olmak gibi bir meziyetim var. Bazıları bunun tek meziyetim olduğunu söyleyebilir. Evlilik ikimize de hizmet eder. Bana araziler, sana da bir kale dolusu şunlardan.” Hyle eliyle çocukları gösterdi. “Seni temin ederim ki muktedirim. Bildiğim kadarıyla, hiç değilse bir piçin babasıyım. Endişelenme, kızımı sana yük etmem. Onu son görmeye gittiğimde, annesi beni bir kazan çorbayla ıslattı.”</p>

    <p>Brienne’in boynu kızardı. “Babam daha elli dört yaşında. Yeniden evlenmek ve yeni karısından bir oğul sahibi olmak için yaşlı sayılmaz.”</p>

    <p>“Bu bir risk... eğer baban yeniden evlenirse, eğer karısı doğurgansa ve eğer bebek erkek olursa. Bundan çok daha kötü bahislere girdim.”</p>

    <p>“Ve hepsini kaybettin. Oyununu başka biriyle oyna sör...”</p>

    <p>“...diyor, oyunu hiçbir zaman hiç kimseyle oynamamış olan bakire. Bir kez oynadığında, meseleye farklı bir açıdan bakacaksın. Karanlıkta diğer bütün kadınlar kadar güzel olacaksın. Dudakların öpülmek için yaratılmış.”</p>

    <p>“Onlar dudak,” dedi Brienne. “Bütün dudaklar aynıdır.”</p>

    <p>“Bütün dudaklar öpülmek için yaratılmıştır,” dedi Hunt. “Bu gece kapını sürgüleme, gizlice yatağına geleceğim ve söylediğimin doğruluğunu kanıtlayacağım.”</p>

    <p>“Gelirsen, odadan bir hadım olarak ayrılırsın.” Brienne ayağa kalktı ve Hunt’tan uzaklaştı.</p>

    <p>Rahip Meribald, masanın üstünde çıplak bir halde emekleyen küçük kızı görmezden gelerek, çocuklara şükran duası okutup okutamayacağını sordu. “Evet,” dedi Willow, emekleyen kızı kucağına alıp lapaya uzandı. Hep birlikte başlarını eğdiler ve Anne ile Baba’ya sofradaki nimetler için şükrettiler... diğerleri dua ederken kollarını göğsünde birleştirip öfkeli gözlerle onlara bakan siyah saçlı demirci çocuk dışında hepsi. Bunu fark eden tek kişi Brienne değildi. Dua bittiğinde, Rahip Meribald masasının karşı ucuna baktı ve, “Tanrıları sevmiyor musun evlat?” dedi.</p>

    <p>“Sizin tanrılarınızı değil.” Gendry birdenbire ayağa kalktı. “Yapmam gereken işler var.” Tek lokma yemeden dışarı çıktı.</p>

    <p>“Sevdiği başka bir tanrı mı var?” diye sordu Hyle Hunt.</p>

    <p>“Işık Tanrısı,” dedi altı yaşına yakın cılız bir oğlan.</p>

    <p>Willow elindeki kaşıkla çocuğa vurdu. “Boşboğaz Ben. Yiyecekler var. Yapman gereken şey onları yemek, konuşup lordları rahatsız etmek değil.”</p>

    <p>Çocuklar, yaralı bir geyiğe saldıran kurtlar misali yiyeceklere saldırdılar; tuzlu balık için kavga ettiler, arpa esneğini parçalara ayırdılar ve her yere yulaf lapası bulaştırdılar. Kocaman peynir tekerleği bile uzun süre dayanamadı. Brienne biraz balık, ekmek ve havuçla yetindi. Rahip Meribald yediği her iki lokmanın karşılığında Köpek’e de iki lokma yedirdi. Dışarıda yağmur yağmaya başladı. İçeride ateş çıtırdadı. Ortak salon çocukların çiğneme sesleriyle ve Willow’un çocuklara vururken kullandığı kaşığın patırtısıyla doluydu. “Bu küçük kız, bir gün çok ürkütücü bir eş olacak,” dedi Sör Hyle. “Büyük ihtimalle şu zavallı demirci çocuğun eşi.”</p>

    <p>“Biri ona biraz yemek götürmeli, bütün yiyecekler tükenmeden önce.”</p>

    <p>“O biri sensin.”</p>

    <p>Brienne bir bezin içine bir dilim peynir, bir somun ekmek, bir kum elma ve iki parça kızarmış tuzlu balık sardı. Podrick onu takıp etmek için ayağa kalktığında, Brienne çocuğa oturmasını ve yemeğini yemesini söyledi. “Birazdan dönerim.”</p>

    <p>Dışarıda yağmur iyice şiddetlenmişti. Brienne yiyecekleri pelerininin altına soktu. Ahırın önünden geçerken atların kişnediğini duydu. <em>Onlar da aç.</em></p>

    <p>Gendry dökümhanedeydi, iş önlüğün altındaki göğsü çıplaktı. Bir kılıç dövüyordu, vurduğu şeyin bir düşman olmasını istiyormuş gibiydi, terle ıslanmış saçları alnına düşmüştü. Brienne çocuğu izledi. <em>Renly’nin gözlerine ve Renly’nin saçlarına sahip ama yapısına değil. Lord Renly kaslıdan öte esnekti... kuvveti dillere destan ağabeyi Robert’ın aksine.</em></p>

    <p>Gendry, alnındaki teri silmek için durana kadar Brienne’i görmedi. “Ne <em>istiyorsun?</em>”</p>

    <p>“Yemek getirdim.” Brienne bez parçasını açıp yiyecekleri gösterdi.</p>

    <p>“Yemek isteseydim, yerdim.”</p>

    <p>“Bir demirci, kuvvetini muhafaza etmek için yemek yemek zorundadır.”</p>

    <p>“Sen benim annem misin?”</p>

    <p>“Hayır.” Brienne yiyecekleri yere bıraktı. “Annen kimdi?”</p>

    <p>“Bundan sana ne?”</p>

    <p>“Kral Toprakları’nda doğmuşsun.” Çocuğun aksanı Brienne’in bundan emin olmasını sağlamıştı.</p>

    <p>“Ben ve birçok insan daha.” Gendry, elindeki kılıcı bir fıçı yağmur suyuna daldırıp tavladı. Sıcak çelik öfkeyle tısladı.</p>

    <p>“Kaç yaşındasın?” diye sordu Brienne. “Annen hâlâ hayatta mı? Ya baban, o kimdi?”</p>

    <p>“Çok soru soruyorsun.” Gendry kılıcı bıraktı. “Annem öldü ve babamı hiç tanımadım.”</p>

    <p>“Bir piçsin.”</p>

    <p>Gendry bunu hakaret olarak aldı. “Ben bir şövalyeyim. Bittiğinde bu kılıç benim olacak.”</p>

    <p><em>Bir şövalye neden dökümhanede çalışır?</em> “Siyah saçlara, mavi gözlere sahipsin ve Kızıl Kale’nin gölgesinde doğmuşsun. Kimse sana yüzünle ilgili bir şey söylemedi mi?”</p>

    <p>“Yüzümde ne sorun var? Seninki kadar çirkin değil.”</p>

    <p>“Kral Toprakları’nda Kral Robert’ı görmüş olmalısın.”</p>

    <p>Gendry omuzlarını silkti. “Bazen. Turnuvalarda, uzaktan. Bir kez de Baelor Septi’nde. Kral geçebilsin diye altın pelerinliler bizi yolun kenarına itmişti. Başka bir zaman, ben Çamur Kapısı’nın yanında oyun oynarken kral avdan dönüyordu. O kadar sarhoştu ki az kalsın beni eziyordu. O kocaman, şişman bir ayyaştı ama oğullarından daha iyi bir kraldı.”</p>

    <p><em>Onlar onun oğulları değiller. Stannis, Renly’yle buluştuğu gün gerçeği söylüyordu. Joffrey ve Tommen, Robert’ın çocukları değildi. Ama bu çocuk...</em> “Beni dinle,” dedi Brienne, sonra Köpek’in çılgınca havladığını duydu. “Biri geliyor.”</p>

    <p>“Dostlar,” dedi Gendry kaygısızca.</p>

    <p>“Ne çeşit dostlar?” Brienne dışarıyı kolaçan etmek için dökümhanenin kapısına gitti.</p>

    <p>Gendry omuzlarını silkti. “Birazdan onlarla tanışacaksın.”</p>

    <p>İlk süvari, yerdeki su birikintilerini etrafa sıçratarak avluya girerken, <em>onlarla tanışmak istemeyebilirim,</em> diye düşündü Brienne. Yağmur pıtırtılarının ve Köpek’in havlamalarının arasından, adamların hırpani pelerinlerinin altındaki kılıçların ve örgü zırhların şıngırtısını duyabiliyordu. Avluya giren adamları saydı. <em>İki, dört, altı, yedi.</em> Atlarını sürüş şekillerine bakılırsa bazıları yaralıydı. Gelen son adam devasaydı, diğerlerinden iki kat iriydi. Adamın atı nefes nefese ve kanlıydı, sürücüsünün ağırlığının altında sendeliyordu. Diğer süvariler yağmurdan korunmak için başlık takmıştı, sadece bu adamın başlığı yoktu. Yüzü geniş ve sakalsızdı, kurtçuk beyazıydı, yanakları iltihaplı yaralarla kaplıydı.</p>

    <p>Brienne derin bir nefes aldı ve Yeminkâr’ı çekti. <em>Kalabalıklar,</em> diye düşündü endişeyle, <em>çok kalabalıklar.</em> “Gendry,” dedi alçak bir sesle, “bir kılıca ve zırha ihtiyacın olacak. Bunlar senin dostların değil. Bunlar kimsenin dostu değil.”</p>

    <p>“Sen neden bahsediyorsun?” Gendry, Brienne’in yanına gitti, çekici elindeydi.</p>

    <p>Süvariler atlarından inerken güneyde bir şimşek çaktı. Gece bir an için gündüze dönüştü. Bir balta gümüşi mavi parladı, bir zırh ve göğüs kalkanından ışık yansıdı ve Brienne, lider süvarinin kara başlığının altında demir bir burun ve çelik dişler gördü.</p>

    <p>Gendry de görmüştü. “O.”</p>

    <p>“O değil. Miğferi.” Brienne, sesini korkudan arındırmak istemişti ama ağzı kemik gibi kuruydu. Tazı’nın miğferini kimin taktığıyla ilgili iyi bir fikri vardı. <em>Çocuklar,</em> diye düşündü.</p>

    <p>Hanın kapısı gürültüyle açıldı. Willow yağmura çıktı, elinde bir arbalet vardı. Kız, süvarilere bağırıyordu ama avlunun üzerinde yuvarlanan gök gürültüsü kızın sözlerini boğuyordu. Gök gürültüsü dindiğinde Brienne, Tazı’nın miğferini takan adamın, “Bana bir ok fırlat ve seni o arbaletle düzeyim, sonra da gözlerini yuvalarından çıkarıp sana yedireyim,” dediğini duydu. Adamın sesindeki hiddet, Willow’un titreyerek geri çekilmesine sebep oldu.</p>

    <p>Brienne umutsuzca, <em>yedi,</em> diye düşündü tekrar. Yedi kişiye karşı hiç şansı yoktu, bunu biliyordu. <em>Ne bir şans, ne bir seçenek.</em></p>

    <p>Elinde Yeminkâr’la dışarı çıktı. “<em>Kızı rahat bırak.</em> Birine tecavüz etmek istiyorsan beni dene.”</p>

    <p>Haydutlar aynı anda döndü. Biri güldü, bir başkası Brienne’in bilmediği bir lisanda bir şey söyledi. Geniş yüzlü iri adam habaset dolu bir <em>tıssssssssssss</em> sesi çıkardı. Tazı’nın miğferini takan adam gülmeye başladı. “Hatırladığımdan bile çirkinsin. Atına tecavüz etmeyi tercih ederim.”</p>

    <p>“İstediğimiz şey at,” dedi yaralı adamlardan biri. “Yeni atlar ve biraz yiyecek. Peşimizde haydutlar var. Bize istediğimiz atları verin ve gidelim. Size zarar vermeyeceğiz.”</p>

    <p>“Boş versene.” Tazı’nın miğferini tutan haydut, eyerindeki baltayı aldı. “Onun kahrolası bacaklarını kesmek istiyorum. Onu bacak köklerinin üstüne yerleştireceğim ki arbaletçi kızı nasıl düzdüğümü seyredebilsin.”</p>

    <p>“Neyle düzeceksin?” diye alay etti Brienne. “Burnunu keserken erkekliğini de kesmişler, Shagwell söyledi.”</p>

    <p>Brienne adamı kışkırtmak istemişti ve bunu başardı. Küfürler ederek Brienne’in üstüne yürüyen adamın ayakları yerdeki siyah suları havaya sıçratıyordu. Diğer haydutlar gösteriyi izlemek için geri çekildi, Brienne de bunu yapmaları için dua etmişti. Bir taş kadar kıpırtısız durdu, bekledi. Avlu karanlıktı, zemindeki çamur kaygandı. <em>Bırak o sana gelsin. Tanrılar merhametiyse, kayar ve yere düşer.</em></p>

    <p>Tanrılar o kadar merhametli değildi ama Brienne’in kılıcı öyleydi. <em>Beş adım, dört adım, şimdi,</em> Brienne saydı ve Yeminkâr düşmanın saldırısını karşılamak için yukarı kalktı. Çelik, çeliğe çarptı. Adamın baltası Brienne’in üstüne inerken, Brienne’in bıçağı adamın örgü zırhında bir yarık açtı. Brienne kıvrılarak kenara kaçtı, geri çekilirken adamın göğsüne bir darbe daha indirdi.</p>

    <p>Adam, kanlar içinde sendeleyerek ve öfkeyle kükreyerek Brienne’i takip etti. <em>“Fahişe!”</em> diye gürledi. <em>“Ucube! Kancık! Seni düzsün diye köpeğime vereceğim!”</em> Adamın baltası ölümcül kavislerle dönüyordu, her şimşek çaktığında gümüşe dönüşen zalim ve siyah bir gölge gibiydi. Brienne’in darbeleri tutacak bir kalkanı yoktu. Bütün yapabildiği, baltanın başı ona yaklaşırken geri çekilmek ve şu ya da bu tarafa kaçmaktı. Bir seferinde ayağı çamurda kaydı, Brienne az kalsın düşüyordu ama bir şekilde dengesini korudu. Bununla birlikte, balta o sırada Brienne’in sol omzunu sıyırmış ve arkasında yakıcı bir ağrı bırakmıştı. “Sürtüğü ele geçirdin!” diye bağırdı diğer adamlardan biri. “Bakalım şimdi nasıl dans edecek.”</p>

    <p>Brienne, adamların sadece izleyici olmasına şükrederek dans etti. İzlemeleri, dövüşe müdahale etmelerinden iyiydi. Brienne yedi kişiyle birden mücadele edemezdi, içlerinden biri ya da ikisi yaralı olsa bile. Yaşlı Sör Goodwin uzun zamandır mezardaydı ama Brienne adamın fısıldadığını duyabiliyordu. <em>Erkekler seni her zaman hafife alacak,</em> dedi şövalye, <em>ve gururları yüzünden seni çabucak yenmeye çalışacaklar, bir kadın tarafından fena halde sınandıklarının söylenmesini istemeyecekler. Sen kendi gücünü muhafaza ederken, bırak onlar kendi güçlerini öfkeli ataklarla tüketsinler. Bekle ve izle kızım, bekle ve izle.</em> Brienne önce iki yana, sonra geriye, sonra tekrar iki yana hareket ederek, kılıcını adamın kâh yüzüne kâh bacağına kâh koluna savurarak bekledi ve izledi. Balta gitgide ağırlaşırken adamın darbeleri yavaşladı. Brienne adamı dönmeye zorladı ve geriye doğru iki hızlı adım attı. Yağmur şimdi adamın gözlerine giriyordu. Adam küfretti ve baltasını bir kez daha kaldırdı, Brienne’in üstüne yürüdü, tek ayağı çamurda kaydı...</p>

    <p>...ve Brienne adamın atağını karşılamak için öne zıpladı, iki eli de kılıcının kabzasındaydı. Adamın pervasız taarruzu, onu tam olarak Brienne’in kılıcının ucuna taşıdı. Yeminkâr; kumaşı, örgü zırhı, kaynatılmış deriyi, sonra biraz daha kumaşı geçip bağırsaklara saplandı, omurgaya sürtünürken gıcırdadı ve sırttan dışarı çıktı. Adamın baltası parmaklarının arasından kayıp yere düştü. Adam ve Brienne çarpıştılar, köpek başı şeklindeki miğfer Brienne’in yüzünü ezdi, Brienne yanağındaki soğuk, ıslak metali hissedebiliyordu. Yağmur nehir gibi akarak çeliği ezdi. Şimşek tekrar çaktığında, Brienne miğferin göz siperinde acıyı, korkuyu ve şaşkınlığı gördü. Kılıcını adamı titreten bir sertlikle döndürürken, <em>“Safirler,”</em> diye fısıldadı. Adam bütün ağırlığıyla bir çuval gibi Brienne’in üstüne yığıldı, artık kara yağmurun içinde, Brienne’in kollarının arasındaki bir cesetten ibaretti. Brienne geri çekildi, adam yere düştü...</p>

    <p>...ve Isırık çığlık atarak Brienne’e çarptı.</p>

    <p>Islak yün ve süt beyazı etten bir çığ misali Brienne’in üstüne düştü, ayaklarını yerden kesip onu zemine yapıştırdı. Brienne, bir su birikintisinin içine devrildi, burnu ve gözleri suyla doldu. Nefesi kesildi, başı bir çatırtıyla yerdeki bir taşa çarptı. Isırık onun tepesine binmeden önce, Brienne sadece, “Hayır,” diyecek kadar vakit buldu, Isırık’ın ağırlığı onu çamura gömüyordu. Adamın ellerinden biri Brienne’in saçlarındaydı, kafasını geri çekiyordu, diğer eli Brienne’in boğazını yakaladı. Yeminkâr gitmişti, Brienne’in avucundan alınmıştı. Brienne, Isırık’la sadece ellerini kullanarak dönüşebilirdi ama yumruğunu adamın yüzüne indirdiğinde, ıslak bir hamur yığınını yumruklamış gibi hissetti. Isırık ona <em>tıs</em>ladı.</p>

    <p>Brienne adama tekrar vurdu, tekrar, tekrar, tekrar, ama adam darbeleri hissetmiyor gibiydi. Brienne düşmanının bileğini tırmaladı ama adamın pençesi Brienne’in boğazını daha beter sıktı. Adam onu eziyordu, boğuyordu. Isırık’ı omuzlarından itip üstünden kaldırmaya çalıştı ama adam bir at kadar ağırdı, Brienne’in onu hareket ettirmesi mümkün değildi. Dizini düşmanının bacaklarının arasına geçirmeyi denedi fakat dizi adamın karnına denk geldi. Isırık, domuz gibi homurdanarak Brienne’in başından bir avuç dolusu saç kopardı.</p>

    <p><em>Hançerim.</em> Brienne umutsuzca bu fikre tutundu. Elini kendi bedeniyle Isırık’ın bedeni arasında aşağı doğru yürüttü, parmakları adamın ekşi ve boğucu etinde kıvrandı ve sonunda hançerin kabzasını buldu. Isırık iki elini birden Brienne’in boğazına kenetledi ve başını yere vurmaya başladı. Tekrar şimşek çaktı, bu sefer Brienne’in kafatasının içinde, ama Brienne’in eli bir şekilde kapandı ve hançeri kınından çekti. Brienne, üstünde Isırık varken hançeri yukarı kaldıramazdı, bu yüzden bıçağı adamın karnına doğru itti. Parmaklarının arasına sıcak ve ıslak bir şey aktı. Isırık, öncekilerden daha gürültülü bir şekilde tekrar tısladı ve Brienne’in boğazını, yüzünü yumruklamaya yetecek kadar bir zaman için bıraktı. Brienne kemiklerin çatırdayışını duydu ve bir an için acıyla kör oldu. Adamı tekrar bıçaklamayı denediğinde, Isırık hançeri kaptı ve dizini Brienne’in koluna indirdi. Kol kırıldı. Sonra Isırık, Brienne’in kafasını tekrar yakaladı ve yere vurmaya devam etti.</p>

    <p>Brienne, Köpek’in havlamasını ve adamların bağrışmasını duyabiliyordu. İki gök gürültüsünün arasında çeliğin çeliğe çarptığını işitti. <em>Sör Hyle,</em> diye düşündü. <em>Sör Hyle dövüşe katılmış,</em> ama bütün bunlar çok uzakta ve çok önemsiz görünüyordu. Brienne’in dünyası, onun boğazına kenetlenmiş ellerden ve üzerine eğilmiş surattan ibaretti. Adamın nefesi bozuk peynir gibi kokuyordu.</p>

    <p>Brienne’in göğsü yanıyordu ve gözlerinin arkasında onu kör eden bir fırtına kopuyordu. Derisinin altındaki kemikler birbirine sürtünüyordu. Isırık’ın ağzı imkânsız bir genişlikle açıldı. Brienne onun sarı, çarpık ve sivri uçlu dişlerini gördü. Dişler yumuşak yanağına gömüldüğünde, Brienne hiçbir şey hissetmedi. Brienne döne döne bir karanlığın içine düştüğünü hissediyordu. <em>Şimdi ölemem,</em> dedi kendine, <em>hâlâ yapmam gereken şeyler var.</em></p>

    <p>Isırık’ın ağzı geri çekildi, kan ve etle doluydu. Adam tükürdü, sırıttı ve sivri dişlerini tekrar Brienne’in etine batırdı. Bu defa eti çiğnedi ve yuttu. <em>Beni yiyor,</em> diye düşündü Brienne ama adama karşı koyacak gücü yoktu. Sanki kendi bedeninin üzerinde yüzüyor ve bu dehşeti başka bir kadının başına geliyormuş gibi izliyordu, şövalye olduğunu sanan aptal bir kızın başına geliyormuş gibi. <em>Birazdan bitecek,</em> dedi kendine. <em>Sonra beni yese de bir şey fark etmeyecek.</em> Isırık kafasını geri attı ve ağzını tekrar açtı, uludu, dilini dışarı çıkardı. Dili sivri uçluydu, ucundan kan damlıyordu, bir dilin olmaması gerektiği kadar uzundu. Uzadı, uzadı, uzadı, kıpkırmızı ve ıslak parlıyordu, iğrenç görünüyordu. Karanlık onu almadan önce, <em>Isırık’ın dili otuz santim,</em> diye düşündü Brienne. <em>Neredeyse bir kılıca benziyor.</em></p>
  </div>
</body>
</html>
