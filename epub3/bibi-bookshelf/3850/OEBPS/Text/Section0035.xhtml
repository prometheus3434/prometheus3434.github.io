<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Darry’nin duvarlarının dışındaki tarlalar bir kez daha işleniyordu. Yanmış ekinler kaldırılmış, toprak havalandırılmıştı. Sör Addam’ın keşif süvarileri, sabanların açtığı oluklardaki yabani otları temizleyen kadınlar ve yakınlardaki bir ormanın kenarına yeni bir alan açan öküzler gördüklerini rapor etmişlerdi. Onlar çalışırken bir düzine baltalı adam nöbet tutuyordu.</p>

    <p>Jaime ve kafilesi kaleye vardığında, tarlalarda çalışan herkes duvarların ardına kaçtı. Darry Kalesi, tıpkı Harrenhal gibi Jaime’ye kapalıydı. <em>Kendi kanımdan soğuk bir karşılama.</em></p>

    <p>“Boruyu üfle,” dedi Jaime. Tetik’in Sör Kennos’u, Herrock’un Borusu’nu aldı ve öttürdü. Jaime kaleden cevap gelmesini beklerken, kuzeninin gözetleme kulesinin üzerinde dalgalanan kahverengi ve kırmızı sancağı gördü. Görünüşe göre Lancel, Lannister’ın aslanıyla Darry’nin rençperini aynı zeminde buluşturmuştu. Jaime, bu işte amcasının parmağının olduğunu sezdi, Lancel’ın eş seçiminde de onun parmağı vardı. Bu topraklar, Andallar’ın İlk İnsanlar’ı devirdiği zamanlardan bu yana Darryler tarafından yönetiliyordu. Hiç şüphe yok ki Sör Kevan, köylülerin Lancel’ı eski soyun devamı olarak görmesinin ve bu toprakları kraliyet emrinden ziyade evlilik hakkıyla yönettiğini bilmesinin kolaylık sağlayacağını düşünmüştü. <em>Kevan, Tommen’ın El’i olmalı. Harys Swyft bir kurbağa. Ve eğer bunun tersini düşünüyorsa, Cersei bir aptal.</em></p>

    <p>Kale kapıları ağır ağır açıldı. “Kuzenim bin kişiyi barındıramaz,” dedi Jaime, Güçlüdomuz’a. “Batı duvarının altında kamp kuracağız. Kampın çevresine hendekler kazılmasını ve kazıklar çakılmasını istiyorum. Buralarda hâlâ haydut çeteleri var.”</p>

    <p>“Bizimki kadar güçlü bir birliğe saldırmak için delirmiş olmaları gerekir.”</p>

    <p>“Delirmiş ya da aç olmaları gerekir.” Jaime, haydutlarla ve onların kuvvetiyle ilgili daha kesin bir fikre sahip olmadan, kendi savunmasıyla ilgili hiçbir risk almayacaktı. “Hendekler ve kazıklar,” dedi tekrar, sonra Onur’u kapıya doğru sürdü. Sör Dermot geyikli ve aslanlı kraliyet sancağıyla, Sör Hugo Vance de Kral Muhafızları’nın beyaz sancağıyla Jaime’nin iki yanında at sürüyordu. Jaime, Kırmızı Ronnet’i, Wylis Manderly’yi Bakire Havuzu’na götürmekle görevlendirmişti, yani bundan böyle adamı izlemesine gerek yoktu.</p>

    <p>Pia, Jaime’nin yaverleriyle birlikte at sürüyordu, Peck’in onun için bulduğu iğdişin sırtındaydı. Jaime, Pia’nın, “Oyuncak bir kaleye benziyor,” dediğini duydu. <em>Harrenhal’dan başka bir ev görmedi,</em> diye düşündü. <em>Diyardaki bütün kaleler ona küçük görünecek, Kaya dışında hepsi.</em></p>

    <p>Josmyn Peckledon da aynı şeyi söylüyordu. “Harrenhal’la kıyaslamamalısın. Kara Harren çok büyük bir kale inşa etti.” Pia, rahibesinin anlattığı dersi takip eden beş yaşında bir kızın ciddiyetiyle dinliyordu. <em>Aslında öyle, bir kadın vücudunun içinde küçük bir kız, yaralı ve korkak.</em> Ama Peck kıza tutulmuştu. Jaime çocuğun daha önce bir kadınla birlikte olduğundan şüpheliydi ve Pia ağzını kapalı tuttuğu sürece hâlâ güzeldi. <em>Peck’in onunla yatmasında bir sakınca yok sanırım, kızın rızası olduğu takdirde.</em></p>

    <p>Harrenhal’da, Dağ’ın adamlarından biri kıza tecavüz etmeyi denemişti. Jaime, Sör Ilyn’e adamın kafasını kesmesini emrettiğinde, adam samimi bir şekilde şaşırmıştı. Dizlerinin üstüne çökmeye zorlanırken, “Ona daha önce yüzlerce kez sahip oldum,” deyip durmuştu. Sör Ilyn adamın kafasını Pia’ya verdiğinde, kız kırık dişlerinin arasından gülümsemişti.</p>

    <p>Darry savaş boyunca birkaç kez el değiştirmişti. Kale bir kez yakılmış ve en az iki kez yağmalanmıştı ama Lancel’ın burayı düzene sokmak için vakit harcadığı ortadaydı. Kale kapıları yeni takılmıştı, kapının ham meşe kalasları demir mıhlarla takviye edilmişti. Eski ahırın ateşe verildiği yerde yeni bir ahır yükseliyordu. İç kaleye çıkan basamaklar ve pencerelerdeki panjurlar yenileriyle değiştirilmişti. Kararmış taşlar, alevlerin nereleri yaladığını gösteriyordu ama zaman ve yağmur taşları da temizleyecekti.</p>

    <p>Siperlerde arbaletçiler yürüyordu, bazıları kırmızı pelerinler giymiş ve aslan armalı miğferler takmıştı, diğerleri Frey Hanedanı’nın mavilerine ve grilerine bürünmüştü. Jaime avlunun karşı tarafına doğru giderken, tavuklar Onur’un toynaklarından kaçtı, koyunlar meledi ve köylüler donuk gözlerle Jaime’yi izledi. <em>Silahlı köylüler,</em> Jaime bunu gözden kaçırmamıştı. Bazılarında tırpanlar, bazılarında çomaklar, bazılarında da uçları zalim bir şekilde keskinleştirilmiş çapalar vardı. Baltalar da açık seçik ortadaydı. Jaime, perişan ve kirli tuniklerinin göğsüne yedi köşeli kırmızı yıldızlar işlenmiş sakallı adamlar gördü. <em>Daha fazla lanet olası serçe. Bunlar nereden geliyorlar?</em></p>

    <p>Sör Kevan ortada yoktu. Lancel da öyle. Jaime’yi karşılamak için dışarı sadece bir üstat çıktı, adamın gri cübbesi sıska bacaklarına dolanıyordu. “Lord Kumandan. Darry, bu... beklenmedik ziyaretinizle onurlandı. Hazırlık yapmadığımız için bizi bağışlamalısınız. Nehirova’ya gittiğinizi sanıyorduk.”</p>

    <p>“Darry yolumun üstündeydi,” diye yalan söyledi Jaime. <em>Nehirova bekler.</em> Ve olur da kafile kaleye varmadan önce kuşatma kalkarsa, Jaime, Tully Hanedanı’na karşı silahına davranmak zorunda kalmazdı.</p>

    <p>Eyerinden indi ve Onur’u bir seyise teslim etti. “Amcamı burada bulacak mıyım?” Bir isim telaffuz etmesine gerek yoktu. Sör Kevan, Jaime’ye kalan tek amcaydı, Tytos Lannister’ın hayatta kalan son oğluydu.</p>

    <p>“Hayır lordum. Sör Kevan düğünden sonra aramızdan ayrıldı.” Üstat, zinciri boğazını sıkıyormuş gibi metal halkaları çekiştirdi. “Lord Lancel’ın sizi ve... yiğit şövalyelerinizi görmekten mutluluk duyacağını biliyorum. Lakin bu kadar çok adamı besleyemeyeceğimizi itiraf etmekten esef duyuyorum.”</p>

    <p>“Kendi erzakımız var. Siz?”</p>

    <p>“Eğer lordum memnun olacaksa, Üstat Ottomore. Leydi Amerei sizi bizzat karşılamak istedi ama onurunuza vereceği ziyafetin hazırlıklarıyla ilgileniyor. Bu akşam, baş şövalyelerinizle birlikte soframızı şereflendirmenizi umuyor.”</p>

    <p>“Sıcak bir yemek çok makbule geçer. Günler soğuk ve ıslaktı.” Jaime avluya baktı, serçelerin sakallı yüzlerine. <em>Çok fazlalar. Çok fazla Frey de var.</em> “Serttaş’ı nerede bulabilirim?”</p>

    <p>“Üç Dişli Mızrak’ın ilerisinde haydutlar olduğuna dair bir rapor aldık. Sör Harwyn yanına beş şövalye ve yirmi okçu alarak haydutların hakkından gelmeye gitti.”</p>

    <p>“Ya Lord Lancel?”</p>

    <p>“Dua ediyor. Lordumuz onu dua sırasında asla rahatsız etmememiz için emir verdi.”</p>

    <p><em>Lancel ve Sör Bonifer çok iyi anlaşacak.</em> “Çok güzel.” Daha sonra Jaime’nin kuzeniyle konuşması için yeterince vakit olacaktı. “Bana dairemi gösterin ve bir banyo teknesi getirin.”</p>

    <p>“Eğer lordum memnun olacaksa, sizi Rençper Kulesi’ne koyduk. Sizi oraya götüreyim.”</p>

    <p>“Yolu biliyorum.” Jaime bu kaleye yabancı değildi. Daha önce o ve Cersei burada iki kez konuk olmuşlardı; bir kez Robert’la birlikte Kışyarı’na giderken, bir kez de oradan Kral Toprakları’na dönerken. Küçük bir kaleydi ama bir handan daha genişti ve nehir boyunca iyi avlaklar vardı. Robert Baratheon, kullarının misafirperverliğini istismar etmekten asla çekinmezdi.</p>

    <p>Kale hemen hemen Jaime’nin hatırladığı gibiydi. Üstat onu bir koridordan geçirirken, “Duvarlar hâlâ çıplak,” dedi Jaime.</p>

    <p>“Lord Lancel bir gün duvarları goblenlerle kaplamayı umut ediyor,” dedi Ottomore. “Takva ve sadakat manzaraları.”</p>

    <p><em>Takva ve sadakat.</em> Jaime’nin yapabildiği tek şey gülmemekti. Duvarlar, Jaime kaleyi ilk ziyaret ettiğinde de boştu. Tyrion, bir zamanlar duvar halılarının asılı olduğu yerlerdeki daha koyu taşları göstermişti. Sör Ryman duvar halılarını indirmişti ama onların bıraktığı izleri yok edememişti. Daha sonra İblis, Darry’nin hizmetkârlarından birine bir avuç dolusu geyik vermiş ve duvar halılarının saklandığı mahzenin anahtarını almıştı. Halıları mum ışığında, sırıtarak Jaime’ye göstermişti; Targaryen krallarının iplikle dokunmuş portreleri, ilk Aegon’dan İkinci Aerys’e kadar. Cüce kıkır kıkır gülmüş ve, “Bunu Robert’a söylersem beni Darry Lordu yapabilir,” demişti.</p>

    <p>Üstat Ottomore, Jaime’yi kulenin tepesine götürdü. “Burada rahat edeceğinizi düşünüyorum. İhtiyaç duyarsanız bir tuvalet odası mevcut. Pencereler tanrı korusuna bakıyor. Yatak odası, leydimizin yatak odasıyla bitişik, arada gizli bir hücre var.”</p>

    <p>“Bu Lord Darry’nin dairesiydi.”</p>

    <p>“Evet lordum.”</p>

    <p>“Kuzenim çok nazik. Lancel’ı kendi dairesinden etmek istemem.”</p>

    <p>“Lord Lancel septte uyuyor.”</p>

    <p><em>Şu kapının arkasında sıcak bir kadın varken, Anne ve Bakire’yle birlikte uyuyor.</em> Jaime gülmesi mi yoksa ağlaması mı gerektiğini bilmiyordu. <em>Belki de aletinin sertleşmesi için dua ediyordur.</em> Kral Toprakları’ndaki dedikoduya göre, Lancel’ın aldığı yaralar onu iktidarsız bırakmıştı. <em>Yine de, deneyecek kadar mantıklı olmalıydı.</em> Lancel’ın bu arazilerdeki hükmü, yarı Darry karısının karnına bir erkek çocuk koyana kadar güvende olmayacaktı. Jaime onu buraya getiren dürtüden pişmanlık duymaya başlamıştı. Ottomore’a teşekkür etti, banyo teknesini hatırlattı ve Peck’e, adamı kapıya kadar geçirmesini söyledi.</p>

    <p>Lordun dairesi, Jaime’nin son gördüğünden bu yana değişmişti ve bu iyi bir değişiklik değildi. Yerler Myr halıları yerine eski hasırlarla kaplıydı. Mobilyalar yeniydi ve kabaca yapılmış şeylerdi. Sör Raymun Darry’nin eski yatağı altı kişinin uyuyabileceği kadar genişti, kahverengi kadifeden cibinliği ve sarmaşık oymalarıyla süslenmiş meşe direkleri vardı. Lancel’ınki yumru yumru bir saman yataktı, pencerenin altına yerleştirilmişti, böylece günün ilk ışıkları Lancel’ı uyandırabilirdi. Diğer yatak ya yakılmış ya parçalanmış ya da çalınmıştı ama yine de...</p>

    <p>Banyo teknesi geldiğinde, Küçük Lew, Jaime’nin çizmelerini ve altın elini çıkardı. Peck ve Garrett tekneyi suyla doldurdu. Pia, Jaime’nin akşam yemeğinde giyebileceği temiz kıyafetler buldu. Takımı silkelerken utangaç gözlerle Jaime’ye baktı. Jaime, kızın kaba kumaştan dikilmiş kahverengi elbisesinin altındaki yuvarlak kalçaların ve göğüslerin farkındaydı, bundan rahatsızdı. Pia’nın Harrenhal’da, Qyburn tarafından Jaime’nin yatağına gönderildiği gece söylediği şeyleri hatırladı. <em>Bazen bir adamla birlikteyken,</em> demişti kız, <em>gözlerimi kapatıyorum ve üstümde sizin olduğunuzu hayal ediyorum.</em></p>

    <p>Banyo teknesi Jaime’nin tahrik olduğunu gizleyecek kadar derindi ve Jaime bunun için müteşekkirdi. Üstünden buharlar tüten suya gömülürken bir başka banyo teknesini hatırladı; Brienne’le paylaştığı tekneyi. Ateşi vardı ve kan kaybı sebebiyle güçsüzdü. Sıcak yüzünden öyle sersemlemişti ki kendini hiç söylememesi gereken şeyler söylerken bulmuştu. Bu sefer böyle bir mazereti yoktu. <em>Yeminlerini hatırla. Pia senin değil Tyrion’ın yatağına uygun.</em> “Bana sabun ve sert bir fırça getir,” dedi Peck’e. “Pia, sen gidebilirsin.”</p>

    <p>“Peki lordum. Teşekkür ederim lordum.” Kız konuşurken, kırık dişlerini saklamak için ağzını eliyle kapatıyordu.</p>

    <p>Pia gittiğinde, “Onu istiyor musun?” diye sordu Jaime, Peck’e.</p>

    <p>Yaver pancar gibi kızardı.</p>

    <p>“Eğer seni kabul ederse, onu al. Sana düğün gecende işine yarayacak birkaç şey öğretir ve büyük ihtimalle ondan bir piçin olmaz.” Pia’nın bacakları, Lord Tywin’in ordusunun yarısı için açılmıştı ama kız hamile kalmamıştı, büyük ihtimalle kısırdı. “Fakat onunla yatarsan, ona karşı nazik ol.”</p>

    <p>“Nazik mi lordum... ben nasıl...”</p>

    <p>“Tatlı sözler. Yumuşak dokunuşlar. Onunla evlenmeyeceksin ama yatakta olduğunuz sürece, ona karına davranacağın gibi davran.”</p>

    <p>Delikanlı başıyla onayladı. “Lordum, onu... yalnız olmamız için nereye...”</p>

    <p>“...mi götüreceksin?” Jaime sırıttı. “Saatler boyunca yemekte olacağız. Saman yatak yumrulu görünüyor ama işe yarar.”</p>

    <p>Peck’in gözleri büyüdü. “Lordun yatağı?”</p>

    <p>“Eğer Pia işini biliyorsa, işin bittiğinde kendini bir lord gibi hissedeceksin.” <em>Ve biri şu sefil saman şilteden faydalanmalı.</em></p>

    <p>O akşam, ziyafet için aşağı inerken, Jaime Lannister altın dokuma astarı olan kırmızı kadife bir takım giymiş ve siyah elmaslı altın bir zincir takmıştı. Pırıl pırıl parlayana kadar cilalanmış altın eli de bileğindeydi. Burası, beyazlar giymek için uygun bir yer değildi. Jaime’nin vazifesi onu Nehirova’da bekliyordu; onu buraya getiren çok daha karanlık bir ihtiyaçtı.</p>

    <p>Darry’nin büyük salonu sadece ismen büyüktü. Salon duvardan duvara ahşap masalarla doluydu ve çatı kirişleri duman yüzünden kararmıştı. Jaime yüksek masaya, Lancel’ın boş sandalyesinin yanına oturtuldu. “Kuzenim akşam yemeği için bize katılmayacak mı?” diye sordu.</p>

    <p>“Lordum oruç tutmayı tercih ediyor,” dedi Lancel’ın karısı. “Zavallı Yüce Rahip için duyduğu keder onu hasta etti.” Uzun bacaklı, dolgun göğüslü, güçlü kuvvetli on sekiz yaşında bir kızdı, sağlıklı bir görüntüsü vardı ama zayıf ve çenesiz yüzü, Jaime’ye merhum ve yası tutulmamış kuzeni Cleos’u hatırlattı, Cleos da biraz gelincik gibi görünürdü.</p>

    <p><em>Oruç? Tahmin ettiğimden de büyük bir aptal.</em> Lancel kendini açlıktan öldürmek yerine, gelincik yüzlü dul karısını hamile bırakmakla meşgul olmalıydı. Jaime, Sör Kevan’ın, oğlunun bu yeni tutkusu hakkında ne düşündüğünü merak etti. Kevan’ın ani gidişinin sebebi bu olabilir miydi?</p>

    <p>Etli bezelyeli çorbalar içilirken, Leydi Amerei, Freyler’in hâlâ Robb Stark için dövüştüğü sırada Sör Gregor Clegane tarafından öldürülen ilk kocasını anlattı. “Ona gitmemesi için yalvardım ama benim Pate’im çok cesurdu. O canavarı öldürecek adamın kendisi olduğunu söyledi. Kendine büyük bir isim yapmak istiyordu.”</p>

    <p><em>Hepimiz istiyoruz.</em> “Bir yaverken, Gülümseyen Şövalye’yi bizzat öldüreceğimi söylerdim.”</p>

    <p>“Gülümseyen Şövalye?” Kızın kafası karışmıştı. “O kimdi?</p>

    <p><em>Benim gençliğimin Dağ’ı. Gregor’un yarısı kadar iri ama ondan iki kat deli.</em></p>

    <p>“Bir haydut. Uzun zaman önce öldü. Leydimin ilgisini hak eden biri değil.”</p>

    <p>Amerei’nin dudakları titredi, kahverengi gözlerinden yaşlar süzüldü.</p>

    <p>“Kızımı bağışlamalısınız,” dedi daha yaşlı bir kadın sesi. Leydi Amerei, Darry’ye gelirken yanında yirmi Frey getirmişti; bir kız kardeş, bir amca, bir üvey amca, birçok kuzen... ve bir Darry olarak doğan annesi. “Hâlâ babasının yasını tutuyor.”</p>

    <p>“Onu haydutlar <em>öldürdü,</em>” diye hıçkırdı Leydi Amerei. “Babam Sivilceli Petyr’ın fidyesini ödemek için gitmişti. Haydutlara istedikleri altını verdi ama onu yine de astılar.”</p>

    <p>“<em>İdam edildi,</em> Ami. Senin baban bir duvar halısı değildi.” Leydi Mariya, Jaime’ye döndü. “Sanırım onu tanıyordunuz sör.”</p>

    <p>“Bir zamanlar birlikle yaverlik yaptık, Crakehall’da.” Jaime, onunla arkadaş olduklarını iddia edecek kadar ileri gitmeyecekti. Jaime, Crakehall’a vardığında, Merrett Frey kalenin zorbası rolünü üstlenmişti, kendinden küçük çocukları itip kakmayı görev edinmişti. <em>Sonra bana zorbalık etmeyi denedi.</em> “O... çok güçlüydü.” Jaime’nin aklına gelen tek övgü buydu. Merrett yavaş, beceriksiz ve aptaldı ama <em>gerçekten</em> güçlüydü.</p>

    <p>“Kral Ormanı Kardeşliği’ne karşı birlikse dövüşmüşsünüz,” dedi Leydi Amerei. “Babam eskiden hikâyeler anlatırdı.”</p>

    <p><em>Babam eskiden böbürlenir ve yalanlar söylerdi demek istiyorsun.</em> “Dövüştük.” Frey’in dövüşe yaptığı başlıca katkılar; bir kamp takipçisinden frengi kapmak ve Beyaz Ahu tarafından esir alınmak olmuştu. Haydut kraliçe, Sumner Crakehall’dan fidye alıp Merrett’i geri vermeden önce, delikanlının poposuna kendi armasını damgalamıştı. Merrett on beş gün boyunca oturamamıştı ama Jaime, kırmızı sıcak demirin, diğer yaverlerin Merrett’e yedirdiği dışkı kadar kötü olmadığını düşünmüştü. Erkek çocuklar, dünyadaki en zalim yaratıklar. Altın elini şarap kadehine geçirdi ve yukarı kaldırdı. “Merrett’in hatırasına,” dedi. Adamın şerefine içmek, onun hakkında konuşmaktan daha kolaydı.</p>

    <p>Kadehler kalktıktan sonra Leydi Amerei ağlamayı bıraktı ve sohbet kurtlara döndü; dört ayaklı olanlara. Sör Danwell Frey, etrafta büyükbabasının zamanında olduğundan bile fazla kurt olduğunu iddia etti. “Artık insanlardan hiç korkmuyorlar. İkizler’den buraya gelirken yük arabalarımıza saldırdılar. Okçularımız bir düzinesini öldürdü ve sürünün geri kalanı ancak o zaman kaçtı.” Sör Addam Marbrand, Kral Toprakları’ndan gelirken kendi kafilelerinin de benzer sorunlarla karşılaştığını itiraf etti.</p>

    <p>Jaime önündeki yiyeceklere odaklanmıştı; sol eliyle ekmeğini koparıyor, sağ eliyle şarap kadehini tutmaya çalışıyordu. Addam Marbrand’in, yanındaki kızla flört edişini izledi. Steffon Swyft’in ekmek, ceviz ve havuç kullanarak Kral Toprakları’ndaki mücadeleyi yeniden canlandırışını seyretti. Sör Kennos hizmetçi kızlardan birini kucağına oturttu, onu Herrock’un Borusu’nu okşamaya zorladı. Sör Dermot, Yağmur Ormanı’ndaki maceracı şövalyenin hikâyelerini anlatarak yaverleri eğlendirdi. Masanın diğer ucundaki Hugo Vance gözlerini kapattı. <em>Hayatın gizemlerini düşünüyor,</em> diye düşündü Jaime, <em>ya da iki yemek arasında kestiriyor.</em> Leydi Mariya’ya döndü. “Kocanızı öldüren haydutlar... Lord Beric’in çetesi miydi?”</p>

    <p>“Önce öyle olduğunu düşündük.” Leydi Mariya, saçlarında griler olmasına rağmen hâlâ güzel bir kadındı. “Katiller, Eski Taş’tan ayrıldıktan sonra dağıldılar. Lord Vypren, çetelerden birini Panayır Pazarı’na kadar takip etti ama adamları orada kaybetti. Kara Walder, tazılar ve avcılarla birlikte, diğer çetenin peşinden Cadı Bataklığı’na girdi. Köylüler haydutları gördüklerini inkâr ettiler fakat sert bir sorgu lamanın ardından farklı bir şarkı söylemeye başladılar. Tek gözlü bir adamdan, sarı cübbeli başka bir adamdan ve başlıklı bir... kadından bahsettiler.”</p>

    <p>“Bir kadın?” Jaime, Merrett’in, Beyaz Ahu’dan sonra kadın haydutlardan uzak durmayı öğrendiğini sanırdı. “Kral Ormanı Kardeşliği’nde de bir kadın vardı.”</p>

    <p>“Onu tanıyorum.” Leydinin ses tonu, <em>kocamın üstüne işaretini bırakmış bir kadını nasıl tanımam?</em> diyordu. “Beyaz Ahu’nun genç ve güzel bir kadın olduğu söylenirdi. Bu başlıklı kadın ne gençmiş ne de güzel. Köylüler, kadının yüzünün yırtık ve yaralı olduğunu iddia ediyor, gözleri de korkunçmuş. Haydutlara o kadının liderlik ettiği söyleniyor.”</p>

    <p>“Liderlik etmek?” Jaime buna inanmakla zorlandı. “Beric Dondarrion ve kırmızı rahip...</p>

    <p>“...görülmediler.” Leydi Mariya’nın sesi çok emin çıkmıştı.</p>

    <p>“Dondarrion öldü,” dedi Güçlüdomuz. “Dağ onun gözüne bir hançer soktu, buna şahit olan adamlarımız var.”</p>

    <p>“Hikâyelerden biri bu,” dedi Addam Marbrand. “Diğerleri, Lord Beric’in öldürülemez olduğunu anlatıyor.”</p>

    <p>“Sör Harwyn o hikâyelerin yalan olduğunu söylüyor.” Leydi Amerei parmağına bir kurdele sarmıştı. “Bana Lord Beric’in başını söz verdi. O çok kibar bir adam.” Leydinin yüzü, gözyaşlarının altında kızarıyordu.</p>

    <p>Jaime, Pia’ya verdiği başı düşündü. Küçük kardeşinin güldüğünü duyar gibiydi. Tyrion olsa, <em>kadınlara çiçek vermeye ne oldu?</em> diye sorardı. Harwyn Plumm için söyleyecek birkaç süslü kelime de bulurdu ama <em>kibar</em> o kelimelerden biri olmazdı. Plumm’ın ağabeyleri etli butlu, kalın boyunlu, kırmızı yüzlü, iri adamlardı; gürültücü ve şehvetlilerdi; çabuk güler, çabuk öfkelenir, çabuk affederlerdi. Harwyn daha başka bir Plumm’dı; sert bakışlı, sessiz, bağışlamaz... ve baltası elindeyken ölümcül. Bir garnizonu yönetmek için iyi bir kumandandı ama sevilecek bir adam değildi. <em>Bununla birlikte...</em> Jaime, Leydi Amerei’ye baktı.</p>

    <p>Hizmetkârlar balık servisi yapıyordu; sebze parçaları ve kırık fındıkla kızartılmış nehir turnası. Lancel’ın leydisi yemeğin tadına baktı, onayladı ve ilk porsiyonun Jaime’ye servis edilmesini emretti. Hizmetkârlar balığı Jaime’nin önüne koyarken, Amerei kocasının boş sandalyesinin üstüne eğildi ve Jaime’nin altın eline dokundu. “Siz Lord Beric’i öldürebilirsiniz Sör Jaime. Gülümseyen Şövalye’yi öldürdünüz. Lütfen lordum, size yalvarıyorum, burada kalın ve Lord Beric’le Tazı konusunda bize yardım edin.” Leydinin beyaz parmakları, Jaime’nin altın parmaklarını okşadı.</p>

    <p><em>Bunu hissedebildiğimi mi düşünüyor?</em> “Gülümseyen Şövalye’yi, Sabah Kılıcı öldürdü leydim. Sör Arthur Dayne, benden çok daha iyi bir şövalye.” Jaime altın parmaklarını geri çekti ve bir kez daha Leydi Mariya’ya döndü. “Kara Walder şu başlıklı kadını ve tek gözlü adamı nereye kadar takip etti?”</p>

    <p>“Tazılar, Cadı Bataklığı’nın kuzeyinde tekrar koku yakaladı,” dedi kadın. “Kara Walder, haydutlar Boğaz’da kaybolduğunda, onlardan en fazla yarım gün geride olduğuna dair yemin ediyor.”</p>

    <p>“Bırakın orada çürüsünler,” dedi Sör Kennos neşeyle, “Eğer tanrılar merhametliyse, bataklık tarafından yutulur ya da aslan kertenkeleler tarafından mideye indirilirler.”</p>

    <p>“Ya da kurbağayiyenler tarafından saklanırlar,” dedi Sör Danwell Frey. “Adalıların haydutlarını koruduğunu öğrenmek beni şaşırtmazdı.”</p>

    <p>“Keşke sadece onlar olsaydı,” dedi Leydi Mariya. “Bazı nehir lordları da Lord Beric’in adamlarıyla çok yakın.”</p>

    <p>“Sıradan insanlar da öyle,” dedi leydinin kızı. “Sör Harwyn, onların haydutları sakladığını ve beslediğini söylüyor. Haydutların nereye gittiği sorulduğunda da yalan söylüyorlarmış. Kendi lordlarına <em>yalan</em> söylüyorlar!”</p>

    <p>“Dillerini kesin,” dedi Güçlüdomuz.</p>

    <p>“O halde cevap almak konusunda bol şanslar,” dedi Jaime. “Eğer onların yardımını istiyorsanız, sizi sevmelerini sağlamalısınız. Kral Ormanı Kardeşliği’ne karşı mücadele başlattığımızda, Arthur Dayne’in yaptığı şey buydu. İnsanlara, yediğimiz yemeğin ücretini ödedi, onların sorunlarını Kral Aerys’e götürdü, köylerinin çevresindeki otlakları genişletti. Hatta onlara, her yıl belli sayıda ağaç kesmek ve sonbaharlarda kralın geyiklerini avlamak gibi haklar kazandırdı. Orman halkı, onları koruduğu için Toyne’a bel bağlamıştı ama Sör Arthur orman halkı için, Kardeşlik’in yapmayı hayal bile edemeyeceği şeyler yaptı ve onları kendi tarafına çekti. Bundan sonra, gerisi çok kolaydı.”</p>

    <p>“Lord Kumandan akıllıca konuşuyor,” dedi Leydi Mariya. “Lancel sıradan insanlar tarafından, bir zamanlar babamın ve büyükbabamın sevildiği kadar sevilene dek bu haydutlardan kurtulamayız.”</p>

    <p>Jaime kuzeninin boş sandalyesine baktı. <em>Lancel insanların sevgisini dua ederek kazanamaz.</em></p>

    <p>Leydi Amerei dudaklarını büktü. “Sör Jaime, size yalvarıyorum, bizi terk etmeyin. Lordumun size ihtiyacı var. Benim de öyle. Bunlar dehşet verici zamanlar. Bazı geceler korkudan uyuyamıyorum.”</p>

    <p>“Benim yerim, kralın yanı leydim.”</p>

    <p>“Ben gelirim,” diye önerdi Güçlüdomuz. “Nehirova’da işimiz bittiğinde, yeni bir dövüş için kaşınıyor olacağım. Gerçi Beric Dondarrion bana istediğim gibi bir dövüş veremez. O adamı geçmiş turnuvalardan hatırlıyorum, sevimli bir pelerin giyen yakışıklı bir delikanlıydı. Ehemmiyetsiz ve toy.”</p>

    <p>“Ölmeden önce öyleydi,” dedi genç Sör Arwood Frey. “İnsanlar ölümün onu değiştirdiğini söylüyor. Onu öldürebilirsin fakat o ölü kalmaz. Böyle bir adamla nasıl mücadele edebilirsin? Bir de Tazı var. Tuzçukuru’nda yirmi adam katletti.”</p>

    <p>Güçlüdomuz yüksek sesle güldü. “Yirmi şişman hancı, belki. Altını ıslatan yirmi hizmetkâr. Kürelerle silahlanmış yirmi yalvaran kardeş. Yirmi şövalye değil. <em>Ben</em> değil.”</p>

    <p>“Tuzçukuru’nda bir şövalye var,” diye ısrar etti Sör Arwood Frey. “Clegane ve çılgın köpekleri şövalyenin kasabasını yaftalarken, adam kale duvarlarının arkasına gizlendi. Siz Tazı’nın yaptığı şeyleri görmediniz sör. Ben gördüm. Kasabayla ilgili haberler İkizler’e ulaştığında; Harys Haigh, Harys’in kardeşi Donnel ve okçularla silahlı askerlerden oluşan elli kişilik bir grupla oraya gittim. Kasabayı o hale getirenin Lord Beric olduğunu düşünüyorduk ve adamın izini bulmayı umuyorduk. Tuzçukuru’ndan geriye sadece kale kalmıştı ve yaşlı Sör Quincy, kalenin kapılarını açamayacak kadar korkmuştu ama bize siperlerden bağırdı. Gerisi kemikler ve küller. Bütün kasaba. Tazı binaları ateşe vermiş, insanları kılıçtan geçirmiş ve kahkahalar atarak gitmiş. Kadınlar... Tazı’nın bazı kadınlara ne yaptığına inanamazsınız. Sofrada bundan bahsetmeyeceğim. Görmek beni hasta etti.”</p>

    <p>“Ben duyduğumda ağladım,” dedi Leydi Amerei.</p>

    <p>Jaime şarabını yudumladı. “Bunları Tazı’nın yaptığından nasıl emin olabiliyorsunuz?” Adamın tarif ettiği şey, Sandor’dan çok Gregor’un işiymiş gibi görünüyordu. Sandor sert ve acımasız bir adamdı ama Clegane Hanedanı’nın asıl canavarı Gregor’du.</p>

    <p>“Onu görmüşler,” dedi Sör Arwood. “Tazı’nın miğferini tanımamak mümkün değil ve felaketten sağ kurtulan birkaç insan var; Tazı’nın tecavüz ettiği kız, saklanmayı başaran birkaç çocuk, kararmış bir kirişin altında bulduğumuz bir kadın, bu kasaplığı teknelerinden seyreden balıkçılar...”</p>

    <p>“Buna kasaplık deme,” dedi Leydi Mariya. “Her yerdeki dürüst kasaplara hakaret etmiş oluyorsun. Tuzçukuru, insan derisine bürünmüş hayvanların işiydi.”</p>

    <p><em>Zaman hayvanların zamanı,</em> diye düşündü Jaime, <em>aslanların, kurtların, kızgın köpeklerin, kuzgunların ve leş kargalarının zamanı.</em></p>

    <p>“Şeytani bir iş.” Güçlüdomuz kadehini tekrar doldurdu. “Leydi Mariya, Leydi Amerei, eleminiz beni çok etkiledi. Size söz veriyorum. Nehirova düşer düşmez buraya döneceğim, Tazı’yı yakalayacağım ve onu sizin için öldüreceğim. Köpekler beni korkutmaz.”</p>

    <p><em>Bu köpek korkutmalı.</em> İki adam da iri ve güçlüydü ama Sandor Clegane çok daha hızlıydı ve Lyle Crakehall’ın asla denk olamayacağı bir vahşetle dövüşüyordu.</p>

    <p>Bununla birlikte, Leydi Amerei heyecanlanmıştı. “Siz gerçek bir şövalyesiniz Sör Lyle; elemli bir leydiye yardım ediyorsunuz.”</p>

    <p><em>En azından kendine “bakire” demedi.</em> Jaime kadehine uzandı ve onu devirdi. Keten masa örtüsü şarabı içti. Kırmızı leke masaya yayılırken, Jaime’nin yanındakiler bunu görmemiş gibi davrandı. <em>Yüksek masa nezaketi,</em> dedi Jaime kendine, ama tadı acıma gibiydi. Aniden ayağa kalktı. “Leydim, müsaadenizle.”</p>

    <p>Leydi Amerei hayal kırıklığına uğramış gibi görünüyordu. “Bizi bırakıyor musunuz? Daha geyik eti servis edilecek. Pırasa ve mantarla doldurulmuş horoz da var.”</p>

    <p>“Çok lezzetli olduklarına eminim ama bir lokma daha yiyemem. Kuzenimi görmem gerek.” Jaime reverans yaptı, masadakileri yemeklerle baş başa bıraktı.</p>

    <p>Avludaki adamlar da yemek yiyordu. Serçeler, bir düzine yemek ateşinin etrafında toplanmıştı. Akşam soğuğuna karşı ellerini ısıtıyor ve alevlerin üstünde cızırdayıp yağ damlatan şişman sosisleri seyrediyordu. En az yüz serçe olmalıydı. <em>İşe yaramaz boğazlar.</em> Jaime, kuzenin ne kadar sosis biriktirdiğini ve bunlar bittiğinde serçeleri nasıl besleyeceğini merak etti. <em>Eğer hasat yapamazlarsa, kışın fare yiyor olacaklar.</em> Sonbaharın sonu yaklaşmışken, yeni bir hasat ihtimali düşüktü.</p>

    <p>Sept, kalenin iç avlusunun karşı tarafındaydı, kiremitli bir çatısı ve oymalı ahşap kapıları olan, penceresiz, yedi köşeli, yarı ahşap bir binaydı. Septin basamaklarında üç serçe oturuyordu. Jaime yaklaştığında adamlar ayağa kalktı. “Nereye gidiyorsunuz lordum?” diye sordu biri. Üç adamın en ufak tefek olanıydı ama en uzun sakal ondaydı.</p>

    <p>“İçeri.”</p>

    <p>“Lordumuz orada, dua ediyor.”</p>

    <p>“Lordunuz, benim kuzenim.”</p>

    <p>“O halde lordum,” dedi başka bir serçe, tek gözünün üzerinde yedi köşeli bir yıldız olan kel ve iri bir adamdı, “kuzeninizin duasını bölmek istemezsiniz.”</p>

    <p>“Lord Lancel, Yukarıdaki Baba’dan adalet istiyor,” dedi üçüncü serçe, sakalsızdı. Jaime onun bir delikanlı olduğunu düşülmüştü ama serçenin sesi, onun biçimsiz paçavralar ve paslı zırh giymiş bir kadın olduğunu söylüyordu. “Yüce Rahip’in ve diğer bütün ölülerin ruhuna dua okuyor.”</p>

    <p>“Onlar yarın da ölü olacaklar,” dedi Jaime kadına. “Yukarıdaki Baba’nın benden çok vakti var. Benim kim olduğumu biliyor musunuz?”</p>

    <p>“Bir lord,” dedi yıldızlı gözü olan iri adam.</p>

    <p>“Bir sakat,” dedi, sakallı ufak tefek olan.</p>

    <p>“Kral Katili,” dedi kadın, “lakin biz kral değiliz, sadece Fukara Dostlar’ız. Ve lordumuz içeri girebileceğinizi söyleyene kadar içeri giremezsiniz.”</p>

    <p>Serçelerin arkasındaki kapılar açıldı. “Kuzenimin güven içinde içeri girmesine izin verin,” dedi Lancel yumuşak bir sesle. “Onu bekliyordum.”</p>

    <p>Serçeler kenara çekildi.</p>

    <p>Lancel, Kral Toprakları’ndaki halinden bile zayıf görünüyordu. Yalın ayaktı. Onu bir lorddan çok bir dilenci gibi gösteren, boyanmamış yünden dokunmuş basit bir tunik girmişti. Başının üst kısmındaki saçlar tamamen tıraş edilmişti ama sakalları biraz uzamıştı. Lancel’ın sakalına ayva tüyü demek, ayvaya hakaret olurdu. Sakalları ve kulaklarının etrafındaki beyaz saçlar, birlikte tuhaf görünüyordu.</p>

    <p>Septin içinde yalnız kaldıklarında, “Kuzen,” dedi Jaime, “kahrolası aklını mı kaçırdın?”</p>

    <p>“İnancımı buldum demeyi tercih ederim.”</p>

    <p>“Baban nerede?”</p>

    <p>“Gitti. Tartıştık.” Lancel, öbür Baba’sının mihrabının önünde diz çöktü. “Benimle dua eder misin Jaime?”</p>

    <p>“Eğer güzelce dua edersem, Baba bana yeni bir el verir mi?”</p>

    <p>“Hayır. Lakin Savaşçı sana cesaret verir, Demirci kuvvet verir, Yaşlı Hatun irfan verir.”</p>

    <p>“Benim ihtiyacım olan şey bir el.” Yedi tanrı, oymalı mihrapların üstünde yükseliyordu. Havada belli belirsiz bir tütsü kokusu vardı. “Burada mı uyuyorsun?”</p>

    <p>“Her gece farklı bir mihrabın altına yatak seriyorum ve Yedi bana imgeler gönderiyor.”</p>

    <p>Bir zamanlar Kutsanmış Baelor da imgeler görürdü. <em>Bilhassa oruç tuttuğu zamanlarda.</em> “En son ne zaman yemek yedin?”</p>

    <p>“İhtiyacım olan tek besin, inancım.”</p>

    <p>“İnanç, yulaf lapası gibidir. Süt ve balla daha lezzetli olur.”</p>

    <p>“Senin geleceğini rüyamda gördüm. Rüyamda, benim ne yaptığımı biliyordun. Nasıl günah işlediğimi. Beni o günahım için öldürdün.”</p>

    <p>“Sen bu oruçla kendi kendini öldüreceksin. Kutsanmış Baelor’un orucu onu bir cenaze teskeresine yatırmamış mıydı?”</p>

    <p>“<em>Yedi Köşeli Yıldız,</em> hayatlarımızın bir mum alevi olduğunu söyler. Serseri bir rüzgâr bizi söndürebilir. Bu dünyada ölüm asla uzağımızda değildir ve yedi cehennem günahlarının kefaretini ödemeyenleri bekler. Benimle birlikte dua et Jaime.”</p>

    <p>“Eğer edersem, bir kâse yulaf lapası yiyecek misin?” Lancel cevap vermeyince Jaime iç geçirdi. “Karınla birlikte uyumalısın, Bakire’yle değil. Bu kaleyi elinde tutmak istiyorsan, Darry kanı taşıyan bir oğula sahip olmalısın.”</p>

    <p>“Soğuk bir taş yığını. Kaleyi asla talep etmedim. Asla istemedim. Ben sadece...” Lancel titredi. “Yedi beni affetsin, ama ben, sen olmak istedim.”</p>

    <p>Jaime gülmek zorundaydı. “Ben olman, Kutsanmış Baelor olmandan iyidir. Darry’nin bir aslana ihtiyacı var kuzen. Senin küçük Frey’inin de. Biri ne zaman Serttaş’tan bahsetse, kızın bacaklarının arası ıslanıyor. Kız henüz onunla yatmadıysa bile, yakında yatacak.”</p>

    <p>“Eğer onu seviyorsa, birbirlerinde sevinç bulmalarını dilerim.”</p>

    <p>“Bir aslanın boynuzları olmamalı. Kızı karın olarak aldın.”</p>

    <p>“Bazı sözler söyledim ve ona kırmızı bir pelerin verdim, bunu sadece babamı memnun etmek için yaptım. Evliliğin cinsel ilişkiyle tamamlanması gerekir. Kral Baelor, kız kardeşi Daena’yla evlenmeye zorlandı ama onlar hiçbir zaman karı ve koca olarak yaşamadı. Baelor taç giyer giymez Daena’yı bir kenara bıraktı.”</p>

    <p>“Eğer Baelor gözlerini kapasaydı ve karısını düzseydi, diyara çok daha iyi hizmet verirdi. Bunu bilecek kadar tarih bilgim var. Her halükârda, kimse senin Kutsanmış Baelor olduğunu düşünmeyecek zaten.”</p>

    <p>“Evet,” dedi Lancel. “O nadir bir ruhtu, bu dünyanın kötülükleriyle pislenmemiş saf, cesur ve masum bir ruh. Ben bir günahkârım, kefaretini ödemem gereken çok şey var.”</p>

    <p>Jaime elini kuzeninin omzuna koydu. “Sen günahla ilgili ne bilirsin kuzenim? Ben kralımı öldürdüm.”</p>

    <p>“Cesur adamlar kılıçla öldürür, korkak adamlar bir şarap matarasıyla. İkimiz de kral katiliyiz sör.”</p>

    <p>“Robert gerçek bir kral değildi. Hatta bazıları, geyiklerin aslanlar için doğal bir av olduğunu bile söyler.” Jaime, kuzeninin derisinin altındaki kemikleri hissedebiliyordu... ve bir şey daha. Lancel, tuniğinin altına, sert hayvan kılından dokunmuş bir içlik giymişti. “Bunca kefaret gerektirecek başka ne yaptın? Söyle bana.”</p>

    <p>Lancel başını eğdi, yanaklarından gözyaşları süzülüyordu.</p>

    <p>O gözyaşları, Jaime’nin ihtiyaç duyduğu bütün cevaplardı. “Kralı öldürdün,” dedi Jaime, “sonra da kraliçeyi düzdün.”</p>

    <p>“Ben asla...”</p>

    <p>“...benim tatlı kardeşimle yatmadın mı? <em>Söyle. Söyle!</em>”</p>

    <p>“Tohumlarımı asla onun...”</p>

    <p>“...deliğine?..” dedi Jaime.</p>

    <p>“...rahmine boşaltmadım,” diye tamamladı Lancel. “Eğer içine boşalmazsan ihanet sayılmaz. Kral öldükten sonra kraliçeye teselli verdim. Sen esirdin, Lord Tywin savaştaydı ve Tyrion... kraliçe ondan korkuyordu ve bunun için iyi bir sebebi vardı. Tyrion beni kraliçeye ihanet etmeye zorladı.”</p>

    <p>“Öyle mi?” <em>Lancel, Sör Osmund ve daha kaç adam? Ay Oğlan kısmı gerçekten bir şaka mıydı?</em> “Onu zorladın mı?”</p>

    <p>“<em>Hayır!</em> Onu sevdim. Onu korumak istedim.”</p>

    <p>Ben olmak istedin. Jaime’nin hayalet parmakları kaşınıyordu. Cersei, Beyaz Kılıç Kulesi’ne gelmiş ve Jaime’ye yeminlerini bozması için yalvarmıştı. Jaime reddettiğinde, kadın gülmüş ve ona binlerce kez yalan söylediğiyle ilgili böbürlenmişti. Jaime bunu, Cersei’nin onu incitmek için yaptığı acemi bir hamle olarak almıştı, çünkü Jaime de onu incitmişti. <em>Bu bana söylediği tek doğru şeydi belki.</em></p>

    <p>“Kraliçe hakkında kötü düşünme,” diye yalvardı Lancel. “Bütün bedenler zayıftır Jaime. Günahımızdan bir kötülük çıkmadı. Bir... bir piç olmadı.”</p>

    <p>“Hayır. Piçler nadiren göbek üstünde yapılır.” Jaime, kendi günahlarını itiraf etse Lancel’ın ne diyeceğini merak etti; Cersei tarafından Joffrey, Tommen ve Myrcella olarak isimlendirilen üç ihaneti.</p>

    <p>“Mücadeleden sonra Majesteleri Kraliçe’ye öfkeliydim ama Yüce Rahip onu affetmem gerektiğini söyledi.”</p>

    <p>“Günahlarını Yüce Rahip’e itiraf ettin, öyle mi?”</p>

    <p>“Yaralandığımda benim için dua etti. O iyi bir adamdı.”</p>

    <p><em>O ölü bir adam. Çanları onun için çaldılar.</em> Jaime, kuzeninin, bu itirafın doğurduğu sonuçlarla ilgili bir fikri olup olmadığını merak etti. “Lancel, sen kahrolası bir aptalsın.”</p>

    <p>“Haklısın,” dedi Lancel, “ama aptallıklarımı arkamda bıraktım sör. Yukarıdaki Baba’dan bana doğru yolu göstermesini istedim ve o gösterdi. Lordluktan ve karımdan vazgeçiyorum. Serttaş isterse ikisini de alabilir. Yarın Kral Toprakları’na döneceğim, kılıcımı yeni Yüce Rahip’e ve Yedi’ye adayacağım. Yemin etmek ve Savaşçı’nın Oğulları’na katılmak niyetindeyim.”</p>

    <p>Çocuğun söyledikleri saçmaydı. “Savaşçı’nın Oğulları üç yüz yıl önce lağvedildi.”</p>

    <p>“Yeni Yüce Rahip onları yeniden ihya etti. Saygın şövalyelere, kılıçlarını ve hayatlarını Yedi’nin hizmetine adamaları için çağrı yaptı. Fukara Dostlar da yeniden ihya edilecek.”</p>

    <p>“Demir Taht buna neden izin versin?” Jaime, ilk Targaryen krallarından birinin, bu iki askeri nizamı ortadan kaldırmak için dört yıl savaştığını hatırlıyordu ama hangi kral olduğunu anımsamıyordu. Maegor olabilirdi, belki de ilk Jaehaerys. <em>Tyrion olsa bilirdi.</em></p>

    <p>“Yüce Rahip, Kral Tommen’ın muvafakat ettiğini yazmış. İstersen mektubu gösteririm.”</p>

    <p>“Bu doğru bile olsa... sen Kaya’nın aslanlarından birisin, bir lordsun. Bir karın, bir kalen, savunacak arazilerin, koruyacak insanların var. Eğer tanrılar izin verirse, kendi kanından oğulların olacak. Bütün bunları bir... yemin uğruna çöpe mi atacaksın?”</p>

    <p>“Sen neden attın?”</p>

    <p><em>Onur için,</em> diyebilirdi Jaime. <em>Şan için.</em> Ama bu yalan olurdu. Onur ve şan kendi rollerini oynamışlardı ama asıl sebep Cersei’ydi. Dudaklarının arasından bir kahkaha kaçıverdi. “Yanına koştuğun kişi Yüce Rahip mi yoksa benim tatlı kardeşim mi? Bunu anlamak için dua et kuzen. Çok dua et.”</p>

    <p>“Benimle birlikte dua edecek misin Jaime?”</p>

    <p>Jaime septe baktı, tanrılara. Merhamet dolu Anne. Adalette sert Baba. Eli kılıçlı Savaşçı. Yarı insan yüzünü bir başlığın altına gizlemiş halde gölgelerin içinde duran Yabancı. <em>Benim Savaşçı, Cersei’nin de Bakire olduğunu düşünürdüm. Ama o her zaman Yabancı’ydı, gerçek yüzünü benim bakışlarımdan saklıyordu.</em> “İstersen benim için dua et,” dedi Lancel’a. “Ben bütün duaları unuttum.”</p>

    <p>Jaime tekrar geceye çıktığında, serçeler hâlâ basamaklarda kanat çırpıyordu. “Teşekkür ederim,” dedi Jaime onlara. “Şimdi kendimi çok daha mukaddes hissediyorum.”</p>

    <p>Gidip Sör Ilyn’i buldu, bir çift de kılıç.</p>

    <p>Avlu gözlerle ve kulaklarla doluydu. Onlardan kaçmak için Darry’nin tanrı korusuna gittiler. Orada serçeler yoktu, sadece çıplak ve düşünceli ağaçlar vardı, ağaçların siyah dalları gökyüzünü tırmalıyordu. Jaime’yle Sör Ilyn’in ayaklarının altında, ölü yapraklardan oluşan bir halı çıtırdıyordu.</p>

    <p>“Şu pencereyi görüyor musun sör?” Jaime kılıcının ucuyla gösterdi. “Orası Raymun Darry’nin yatak odasıydı. Kışyarı’ndan dönerken, Kral Robert o odada uyudu. Ned Stark’ın kızı, ulu kurdu Joff’a saldırdıktan sonra kaçtı, hatırlarsın. Kardeşim, kızın tek elinin kesilmesini istedi. Bu, kraliyet mensubu birine saldırmanın eski cezasıdır. Robert, Cersei’ye zalim ve deli olduğunu söyledi. Gecenin yarısını kavga ederek geçirdiler... aslında, Cersei kavga etti, Robert içti. Gece yarısından sonra, kraliçe beni içeri çağırdı. Kral sızmıştı, bir Myr halısının üstünde horluyordu. Kardeşime, kralı yatağa taşımamı isteyip istemediğini sordum. Onu yatağa taşımamı istediğini söyledi ve elbisesini çıkardı. Robert’ın üstünden atladım ve Cersei’ye Raymun Darry’nin yatağında sahip oldum. Eğer Majesteleri Kral uyansaydı, onu hemen ve oracıkta öldürürdüm. Benim kılıcımla ölen ilk kral o olmazdı... ama sen hikâyeyi biliyorsun zaten, değil mi?” Jaime kılıcını bir ağaç dalına savurdu, dalı ikiye böldü. “Ben Cersei’yi düzerken, o, <em>‘İstiyorum,’</em> diye bağırdı. Beni kastettiğini düşündüm ama onun istediği kişi Stark kızıydı, sakat ya da ölü.” <em>Aşk uğruna yaptığım şeyler.</em> “Stark’ın kendi adamlarının kızı benden önce bulması sadece şanstı. Eğer ona ilk ben rastlamış olsaydım...”</p>

    <p>Sör Ilyn’in yüzündeki çiçek hastalığı izleri, meşale ışığında siyah çukurlar gibi görünüyordu, Jaime’nin ruhu kadar kara. Ilyn yine o lak sesini çıkardı.</p>

    <p><em>Bana gülüyor,</em> diye düşündü Jaime Lannister. “Bildiğim kadarıyla sen de benim tatlı kardeşimi düzdün, seni çiçek bozuğu piç,” diye bağırdı. “Pekâlâ, kahrolası ağzını kapat ve becerebilirsen beni öldür.”</p>
  </div>
</body>
</html>
