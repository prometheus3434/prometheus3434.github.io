<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kraliçeyaratan</h1>

    <p>Dorne’un yakıcı güneşinin altında, zenginlik altınla ölçüldüğü kadar suyla da ölçülüyordu, bu yüzden bütün kuyular cansiperane bir şekilde korunuyordu. Bununla birlikte, Köpüktaş’taki kuyu yüz yıl önce kurumuştu. Kuyunun muhafızları, oluklu sütunları ve üç katlı kemerleri olan mütevazı kaleyi terk ederek, daha ıslak bir yere gitmek için oradan ayrılmışlardı. Daha sonra kum geri dönmüş ve kendisine ait olanı almıştı.</p>

    <p>Arianne Martell, tam güneş batarken Drey ve Sylva ile birlikte geldi. Batı seması, altına ve mora boyanmış bir duvar halısına benziyordu, bulutlar kızıl ışıldıyordu. Yıkıntılar da ışıldıyormuş gibi görünüyordu; devrik sütunlar pembe parlıyordu, çatlak taş zeminde kırmızı gölgeler sürünüyordu ve kumlar, ışık azaldıkça altından turuncuya, turuncudan mora devriliyordu. Garin diğerlerinden birkaç saat önce gelmişti, Siyah Yıldız lakaplı şövalye de önceki gün.</p>

    <p>Garin’in atlara su içirmesine yardım ederken, “Burası çok güzel,” dedi Drey. Kendi sularını kendileri getirmişlerdi. Dorne’un kum sinekleri hızlı ve yorulmazdı, diğer atlar pes ettikten sonra fersahlar boyunca ilerlemeye devam ederlerdi ama onlar bile susuz koşamazdı. “Burayı nereden biliyorsun?”</p>

    <p>“Beni buraya amcam getirmişti, Tyene ve Sarella’yla birlikte.” Bu anı Arianne’i gülümsetti. “Birkaç yılan yakalamıştı ve Sarella’ya zehir sağmanın en güvenli yolunu göstermişti. Sarella taşların altını üstüne getirmiş, mozaiklerin üstündeki kumları temizlemiş ve bir zamanlar burada yaşayan insanlarla ilgili öğrenecek ne varsa öğrenmek istemişti.”</p>

    <p>“Peki siz ne yapmıştınız prenses?” diye sordu Benekli Sylva.</p>

    <p><em>Kuyunun yanında oturmuştum ve bana sahip olmak isteyen bir hırsız şövalye tarafından buraya getirildiğimi hayal etmiştim; şövalye uzun boylu bir adamdı, siyah gözleri ve sivri bir saç çizgisi vardı.</em> Bu hatıra Arianne’i huzursuz etti. “Düş kurmuştum,” dedi, “güneş battığında amcamın dizinin dibine oturmuş ve bir hikâye anlatması için ona yalvarmıştım.”</p>

    <p>“Prens Oberyn hikâyelerle doluydu.” O gün Garin de onlarla birlikteydi. Garin, Arianne’in süt kardeşiydi. O ve Arianne, henüz yürümeyi bilmedikleri zamanlardan beri etle tırnak gibilerdi. “Prens Garin’i anlatmıştı, hatırlıyorum, adını bana verdikleri adam.”</p>

    <p>“Muhteşem Garin,” dedi Drey, “Rhoyne’un mucizesi.”</p>

    <p>“Ta kendisi. Valyria’yı titretmişti.”</p>

    <p>“Titrediler,” dedi Sör Gerold, “sonra da Garin’i öldürdüler. Eğer çeyrek milyon adamı ölüme götürürsem bana da Muhteşem Gerold derler mi?” Güldü. “Ben Siyah Yıldız olarak kalmalıyım sanırım. En azından ismim sadece bana ait.” Uzunkılıcını kınından çıkardı, kör kuyunun ağzına oturdu ve bir yağ taşıyla bıçağını bilemeye başladı.</p>

    <p>Arianne temkinli bir şekilde adamı izledi. <em>Değerli bir hayat arkadaşı olacak kadar soylu,</em> diye düşündü. <em>Babam aklıselimimi sorgular ama çocuklarımız ejderha lordları kadar güzel olur.</em> Eğer Dorne’da Gerold’dan daha yakışıklı bir adam varsa, Arianne o adamı tanımıyordu. Sör Gerold Dayne’in kartallarınkine benzeyen bir burnu, yüksek elmacık kemikleri ve güçlü bir çenesi vardı. Yüzü her zaman tıraşlıydı ama gür saçları gümüş bir buzul gibi omuzlarına dökülürdü. <em>Zalim bir ağzı ve daha zalim bir dili var.</em> Sırtını batan güneşe vererek oturan ve çeliğini keskinleştiren adamın gözleri siyah görünüyordu ama Arianne o gözlere daha yakın bir açıdan bakmıştı ve aslında mor olduklarını biliyordu. <em>Koyu mor. Koyu ve öfkeli.</em></p>

    <p>Gerold, Arianne’in bakışlarını hissetmiş olmalıydı çünkü gözlerini kılıcından kaldırdı, Arianne’in gözlerine baktı ve gülümsedi. Arianne yanaklarına yürüyen ısıyı hissetti. <em>Onu buraya getirmemeliydim. Arys’in yanında bana böyle bakarsa, kumların üstüne kan dökülür.</em> Arianne o kanın kime ait olacağını söyleyemezdi. Teamüller gereği Kral Muhafızları bütün Yedi Krallık’taki en iyi şövalyelerdi... ama Siyah Yıldız, Siyah Yıldız’dı.</p>

    <p>Dorne geceleri kumun üstünde soğuk olurdu. Garin odun topladı; yüz yıl önce kuruyup ölmüş ağaçların beyazlamış dalları. Drey, çakmaktaşından kıvılcımlar çıkarırken ıslık çalarak bir ateş yaktı.</p>

    <p>Çıralar tutuştuğunda, hep birlikte alevlerin başına oturdular ve yaz şarabıyla dolu bir matarayı elden ele geçirdiler... tatlandırılmamış limon suyu içmeyi tercih eden Siyah Yıldız dışında hepsi. Garin’in neşesi yerindeydi, Yeşilkan’ın ağzındaki Kalaslı Kasaba’yla ilgili hikâyeler anlatarak arkadaşlarını eğlendirdi. Kalaslı Kasaba, nehir öksüzlerinin Dar Deniz’den gelen karaklarla, gökelerle ve kadırgalarla ticaret yapmaya gittiği yerdi. Eğer denizcilere inanılacak olursa, doğu mucizelerle ve dehşetle doluydu: Astapor’da bir köle isyanı, Qarth’da ejderhalar, Yi Ti’de gri veba. Şahmeran Adaları’nda yeni bir korsan kral doğmuş ve Uzun Ağaçlar Kasabası’nı yağmalamıştı. Qohor’da kırmızı rahipler ayaklanmış ve Kara Keçi’yi yakmaya çalışmıştı. “Ve Altın Mürettebat, Myr’le olan anlaşmasını bozdu, üstelik Myr, Lys’le savaşa girmek üzereyken.”</p>

    <p>“Bence Lysliler onlara rüşvet verdi,” dedi Sylva.</p>

    <p>“Zeki Lysliler,” dedi Drey. “Zeki, korkak Lysliler.”</p>

    <p>Arianne işin aslını biliyordu. <em>Eğer Quentyn arkasına Altın Mürettebat’ı aldıysa...</em> “Altının altında acı çelik var,” Mürettebat’ın sloganı buydu. <em>Eğer beni bertaraf etmeyi düşünüyorsan kardeşim, acı çeliğe ve daha fazlasına ihtiyacın olacak.</em> Arianne, Dorne’da seviliyordu, Quentyn ise çok az tanınıyordu. Hiçbir paralı asker grubu bunu değiştiremezdi.</p>

    <p>Sör Gerold ayağa kalktı. “Su dökeceğim.”</p>

    <p>“Nereye bastığınıza dikkat edin,” diye uyardı Drey. “Prens Oberyn’in bölgedeki yılanları sağmasının üstünden epey zaman geçti.”</p>

    <p>“Ben yılan zehriyle büyütüldüm, alışığım Dalt. Beni bir kez ısıran yılan buna pişman olur.” Sör Gerold, kırık bir kemerin altından geçerek ortadan kayboldu.</p>

    <p>Şövalye gittiğinde, diğerleri bakıştı. “Beni affedin prenses,” dedi Garin hafifçe, “ama bu adamdan hoşlanmıyorum.”</p>

    <p>“Yazık,” dedi Drey, “Bildiğim kadarıyla o sana âşık.”</p>

    <p>“Ona ihtiyacımız var,” diye hatırlattı Arianne. “Onun kılıcına ihtiyaç duyabiliriz ve kalesine kesinlikte ihtiyaç duyacağız.”</p>

    <p>“Yüksek Dergâh, Dorne’daki tek kale değil,” dedi Benekli Sylva, “ve sizi çok seven başka şövalyeler de var. Drey bir şövalye.”</p>

    <p>“Öyleyim,” diye doğruladı Drey. “Harika bir atım ve çok iyi bir kılıcım var, yiğitliğim hepsinden iyi.”</p>

    <p>“Yüzlerce şeyden daha iyi,” dedi Garin.</p>

    <p>Arianne onları şakalaşmalarıyla baş başa bıraktı. Kuzeni Tyene’in yanı sıra, Drey ve Benekli Sylva onun en iyi arkadaşlarıydı. Garin, henüz süt emdikleri zamanlardan beri Arianne’le dalga geçerdi ama Arianne o an kimseyle şakalaşacak durumda değildi. Güneş batmıştı ve gökyüzü yıldızlarla doluydu. <em>Bir sürü yıldız.</em> Arianne oluklu bir sütuna yaslandı, kardeşinin de bu gece aynı yıldızlara bakıp bakmadığını merak etti. <em>Beyaz olanı görüyor musun Quentyn? Pırıl pırıl yananı? O Nymeria’nın yıldızı. Ve onun arkasındaki dumanlı şerit, onlar da on bin gemi. Nymeria bütün erkeklerden daha parlak yandı, ben de öyle yanacağım. Beni doğumla kazandığım haktan mahrum edemeyeceksin!</em></p>

    <p>Quentyn, Demir Ormanı’na gönderildiğinde küçüktü; annelerine sorulacak olursa çok küçük. Norvoslular çocuklarını vesayete göndermezdi ve Leydi Mellario oğlunu ondan uzaklaştıran Prens Doran’ı asla affetmemişti. Arianne, babasının, “Bundan ben de senin kadar hoşlanmıyorum,” dediğini duymuştu, “lakin ortada bir kan borcu var ve Lord Ormont’un kabul edeceği tek sikke Quentyn.”</p>

    <p>“<em>Sikke</em> mi?” diye bağırmıştı Arianne’in annesi. “O senin <em>oğlun.</em> Ne çeşit bir baba borcunu ödemek için kendi etini ve kanını kullanır?”</p>

    <p>“Prens olan bir baba,” diye cevaplamıştı Doran Martell. Prens Doran, oğlunun hâlâ Lord Yronwood’la birlikte olduğunu iddia ediyordu ama Garin’in annesi, Quentyn’i Kalaslı Kasaba’da bir tacir kılığında görmüştü. Quentyn’in arkadaşlarından biri şaşı gözlüydü, tıpkı Lord Ander’in arsız oğlu Cletus Yronwood gibi. Lisanlar konusunda ustalaşmış bir üstat da onlarla birlikte yolculuk ediyordu. <em>Kardeşim düşündüğü kadar zeki değil. Zeki bir adam Eski Şehir’den yola çıkardı, bu daha uzun bir yolculuk anlamına gelse bile. Eski Şehir’de fark edilmeden dolaşabilirdi.</em> Kalaslı Kasaba’nın öksüzlerinin arasında Arianne’in dostları vardı. Bu dostlardan bazıları, bir prens ile bir lord oğlunun neden sahte isimlerle yolculuk ettiğini ve Dar Deniz’e geçiş aradığını merak etmişti. Öksüzlerden biri gece bir pencereden içeri girmiş, Quentyn’in küçük kasasının kilidini kurcalamış ve kasanın içinde parşömenler bulmuştu.</p>

    <p>Arianne, Dar Deniz’e yapılacak bu gizli yolculuğun sadece ve sadece Quentyn’in marifeti olduğunu bilmek için çok şey verirdi... ama Quentyn’in taşıdığı parşömenler, Dorne’un güneşi ve mızrağıyla mühürlenmişti. Garin’in kuzeni mührü kırıp parşömenleri okumaya cesaret edememişti ama...</p>

    <p>“Prenses.” Sör Gerold Dayne, Arianne’in arkasında duruyordu. Yarı yıldız ışığında, yarı gölgedeydi.</p>

    <p>“Su dökmeniz nasıldı?” diye sordu Arianne cilveli bir tavırla.</p>

    <p>“Kumlar müteşekkir oldu.” Dayne tek ayağını bir heykelin başına koydu; yüzü kumlar tarafından aşındırılmış heykel bir zamanlar muhtemelen Bakire’ydi. “Su dökerken düşündüm de, şu yaptığınız plan size istediğiniz şeyi teslim edemeyebilir.”</p>

    <p>“Ve benim istediğim şey nedir sör?”</p>

    <p>“Kum Yılanları’nın özgürlüğü. Oberyn ve Elia için intikam. Şarkıyı biliyor muyum? Biraz aslan kanı tatmak istiyorsunuz.”</p>

    <p><em>Bu ve doğum hakkım. Güneş Mızrağı’nı ve babamın makamını istiyorum. Dorne’u istiyorum.</em> “Ben adalet istiyorum.”</p>

    <p>“Adını ne koyarsanız koyun. Lannister kızına taç giydirmek beyhude bir eylem. Kız asla Demir Taht’ta oturmayacak. Siz de istediğiniz savaşı alamayacaksınız. Aslan o kadar kolay tahrik olmaz.”</p>

    <p>“Aslan öldü. Dişi aslanın hangi yavruyu tercih edeceğini kim bilebilir?”</p>

    <p>“Kendi mağarasında olan yavruyu.” Sör Gerold kılıcını çekti. Bıçak yıldız ışığında parladı, yalanlar kadar keskindi. “Bir savaş başlatmanın yolu budur. Altın bir taç değil, çelik bir bıçak.”</p>

    <p><em>Ben çocuk katili değilim.</em> “Şunu kaldırın. Myrcella benim korumam altında. Üstelik Sör Arys, kıymetli prensesine bir zarar gelmesine müsaade etmez, bunu biliyorsunuz.”</p>

    <p>“Hayır leydim. Benim bildiğim, Dayneler’in binlerce yıldır Oakheartlar’ı öldürdüğü.”</p>

    <p>Şövalyenin kibri, Asianne’i soluksuz bıraktı. “Bana öyle geliyor ki, Oakheartlar da o kadar zamandır Dayneler’i öldürüyor.”</p>

    <p>“Hepimizin bazı aile gelenekleri var.” Siyah Yıldız, kılıcım kınına soktu. “Ay yükseliyor ve kusursuz elmasınızın yaklaştığını görüyorum</p>

    <p>Gerold’ın gözleri keskindi. Gri binek atının sırtındaki adam gerçekten Sör Arys’ti. Şövalye kumların üstünde dörtnala koşarken beyaz pelerini cesurca dalgalanıyordu. Prenses Myrcella, Arys’in eyerinin arkasındaydı, altın buklelerini gizleyen başlıklı bir kaftana sarınmıştı.</p>

    <p>Sör Arys, Myrcella’nın eyerden inmesine yardım ederken, Drey küçük kızın önünde diz çöktü. “Majesteleri.”</p>

    <p>“Leydi efendimiz.” Benekli Sylva, Drey’in yanında diz çöktü.</p>

    <p>“Kraliçem. Ben sizin adamınızım.” Garin iki dizinin üstüne düştü.</p>

    <p>Myrcella, kafası karışmış bir halde Sör Arys Oakheart’ın koluna yapıştı. “Bana neden Majesteleri diyorlar?” diye sordu ağlamaklı bir sesle. “Sör Arys, burası neresi ve bu insanlar kim?”</p>

    <p><em>Kıza hiçbir şey söylemedi mi?</em> Arianne bir ipek girdabının içinde öne çıktı, küçük kızı sakinleştirmek için gülümsedi. “Bunlar benim gerçek ve sadık arkadaşlarım Majesteleri... ve sizin de arkadaşlarınız olacaklar.”</p>

    <p>“Prenses Arianne?” Küçük kız kollarını Arianne’e doladı. “Bana neden kraliçe diyorlar? Tommen’a kötü bir şey mi oldu?”</p>

    <p>“Kötü adamlarla dost olmuş Majesteleri,” dedi Arianne, “ve korkarım ki o kötü adamlar, sizin tahtınızı çalmak için Tommen’la birlikte komplo kurmuşlar.”</p>

    <p>“Tahtım mı? <em>Demir</em> Taht mı demek istiyorsunuz?” Kızın kafası iyice karışmıştı. “Tommen onu asla çalmadı. Tommen...”</p>

    <p>“...hiç şüphe yok ki sizden daha küçük?”</p>

    <p>“Ben ondan bir yaş büyüğüm.”</p>

    <p>“Bu, geleneklere göre Demir Taht’ın size ait olduğu anlamına geliyor,” dedi Arianne. “Kardeşiniz sadece küçük bir çocuk, onu suçlamamalısınız. Kötü danışmanları var... ama <em>sizin</em> dostlarınız var. Onları size takdim etmeme izin verir misiniz?” Kızın elini tuttu. “Majesteleri, Limon Ormanı’nın vârisi Sör Andrey Dalt’la tanışın.”</p>

    <p>“Arkadaşlarım bana Drey der,” dedi Andrey, “Majesteleri de aynı şeyi yaparsa büyük onur duyarım.”</p>

    <p>Drey’in dürüst bir yüzü ve rahat bir gülümsemesi vardı ama Myrcella ona temkinli gözlerle baktı. “Sizi tanıyana kadar, size sör diye hitap etmeliyim.”</p>

    <p>“Majesteleri hangi ismi tercih ederse etsin, ben onun adamıyım.”</p>

    <p>Sylva boğazını temizledi ve Arianne, “Size Leydi Sylva Santagar’ı takdim edebilir miyim kraliçem?” dedi. “Benim sevgili Benekli Sylva’m.”</p>

    <p>“Size neden benekli diyorlar?” diye sordu Myrcella.</p>

    <p>“Çillerim yüzünden Majesteleri,” diye cevapladı Sylva, “ama Benekli Orman’ın vârisi olduğum için öyle dediklerini iddia ediyorlar.”</p>

    <p>Sırada Garin vardı; esnek bacaklı, uzun burunlu, tek kulağında yeşim taşından bir çivi olan esmer bir delikanlı. “İşte öksüzlerin neşeli Garin’i, beni sürekli güldürür,” dedi Arianne. “Garin’in annesi benim sütannemdi.”</p>

    <p>“Anneniz öldüğü için üzgünüm,” dedi Myrcella.</p>

    <p>“Ölmedi tatlı kraliçem.” Garin, Arianne’in hediye ettiği altın dişi göstererek gülümsedi, çocuğun eski dişini de Arianne kırmıştı. “Leydimin demek istediği, ben Yeşilkan’ın öksüzlerindenim.”</p>

    <p>Nehrin yukarısına doğru yapılacak yolculuk sırasında, Myrcella öksüzlerin tarihini öğrenmek için yeterli vakte sahip olacaktı. Arianne, müstakbel kraliçesini, küçük çetesinin son üyesine götürdü. “Son ama yiğitlikse ilk, size Sör Gerold Dayne’i sunuyorum, Kayanyıldız’ın şövalyesi.”</p>

    <p>Sör Gerold tek dizinin üstüne çöktü. Küçük kızı soğuk bakışlarla inceleyen adamın koyu renk gözlerinde ay ışığı pırıldıyordu.</p>

    <p>“Bir Arthur Dayne vardı,” dedi Myrcella. “Deli Kral Aerys’in zamanında, Kral Muhafızları’nın şövalyesiydi.”</p>

    <p>“O Sabah Kılıcı’ydı. Öldü.”</p>

    <p>“Şimdi Sabah Kılıcı siz misiniz?”</p>

    <p>“Hayır. İnsanlar bana Siyah Yıldız der ve ben geceye aidim.”</p>

    <p>Arianne küçük kızı geri çekti. “Acıkmış olmalısınız. Hurmamız, peynirimiz, zeytinimiz ve içmek için limonatamız var. Fakat çok fazla yiyip içmemelisiniz. Biraz dinlendikten sonra yola çıkmalıyız. Kumlarda, gece yolculuk etmek her zaman en iyisidir, güneş gökyüzünde yükselmeden önce. Böylesi atlar için daha müşfiktir.”</p>

    <p>“Sürücüler için de,” dedi Benekli Sylva. “Gelin Majesteleri, kendinizi ısıtın. Size hizmet etmeme izin verirseniz onur duyarım.”</p>

    <p>Sylva prensesi ateşe doğru götürürken, Arianne arkasında Sör Gerold’ı buldu. “Hanedanımın kökleri on bin yıl öncesine, şafak günlerine kadar uzanır,” diye şikâyet etti şövalye. “Neden insanların hatırladığı tek Dayne, kuzenim?”</p>

    <p>Sör Arys Oakheart, “O büyük bir şövalyeydi,” diyerek lafa karıştı.</p>

    <p>“Büyük bir kılıcı vardı,” dedi Siyah Yıldız.</p>

    <p>“Ve büyük bir kalbi.” Sör Arys, Arianne’in kolunu tuttu. “Prenses, sizinle biraz konuşmak istiyorum.”</p>

    <p>“Gelin.” Arianne, Arys’i yıkıntıların içine götürdü. Şövalye, pelerininin altına altın dokuma kumaştan dikilmiş bir takım giymişti. Takımın göğsüne, şövalyenin hanedanının meşe yaprakları işlenmişti. Arys’in kafasındaki çelik miğferin tepesinde sivri uçlu bir çivi vardı ve miğferin etrafına Dorne tarzına uygun olarak sarı bir eşarp sarılmıştı. Arys, pelerini olmasa, herhangi bir şövalye zannedilebilirdi. Pelerini pırıl pırıl beyaz ipekti, ay ışığı kadar solgun ve meltem kadar hafifti. <em>Şüphe götürmez şekilde Kral Muhafızı pelerini, seni cesur aptal.</em> “Çocuk ne kadar biliyor?”</p>

    <p>“Fazla değil. Kral Toprakları’ndan ayrılmadan önce, dayısı ona benim onun koruyucusu olduğumu ve ona verebileceğim her emrin onu güvende tutmak amacıyla verileceğini söyledi. Myrcella sokaklarda intikam çığlıkları atan insanları da duydu. Bunun bir oyun olmadığını biliyordu. O cesur bir kız ve yaşının çok ötesinde bir irfana sahip. Ondan istediğim her şeyi yaptı ve hiç soru sormadı.” Şövalye, Arianne’in kolunu tuttu, etrafa baktı, sesini alçalttı. “Duymanız gereken başka havadisler de var. Tywin Lannister öldü.”</p>

    <p>Bu büyük bir şaşkınlıktı. “Öldü mü?”</p>

    <p>“İblis tarafından öldürüldü. Kraliçe, vekilliği üstlendi.”</p>

    <p>“Öyle mi?” <em>Demir Taht’ta bir kadın?</em> Arianne bir an düşündü ve bunun iyi bir gelişme olduğuna karar verdi. Eğer Yedi Krallığın lordları Kraliçe Cersei tarafından yönetilmeye alışırlarsa, Kraliçe Myrcella’nın önünde diz çökmeleri daha kolay olurdu. Ve Lord Tywin tehlikeli bir hasımdı; Tywin’in yokluğu, Dorne’un düşmanlarını epey zayıflatırdı. <em>Lannisterlar Lannisterlar’ı öldürüyor, nasıl da tatlı.</em> “Cüceye ne oldu?”</p>

    <p>“Kaçtı,” dedi Arys. “Cersei, cücenin başını getirecek adama lordluk vadediyor.” Rüzgârla savrulan kumların altına gömülmüş bir iç avluda, Arianne’in sırtını bir sütuna dayadı, prensesi uzun uzun ve sertçe öptü, elleri kadının göğüslerine gitti, eteğini de kaldırabilirdi ama Arianne gülerek şövalyeden kurtuldu. “Görüyorum ki şu kraliçe yaratma işi sizi heyecanlandırıyor sör, lakin buna vaktimiz yok. Sonra, söz veriyorum.” Arys’in yanağına dokundu. “Herhangi bir sorunla karşılaştınız mı?”</p>

    <p>“Sadece Trystane. Myrcella’nın yatağının yanında oturmak ve onunla <em>cyvasse</em> oynamak istedi.”</p>

    <p>“Trystane dört yaşındayken kırmızı leke geçirdi, size söylemiştim. Kırmızı lekeye sadece bir kez yakalanırsınız. Myrcella’nın gri hastalıktan mustarip olduğunu söylemeliydiniz, bu Trystane’i epey uzakta tutardı.”</p>

    <p>“Belki onu tutardı ama babanızın üstadını tutmazdı.”</p>

    <p>“Caleotte,” dedi Arianne. “Myrcella’yı görmeye çalıştı mı?”</p>

    <p>“Ben kızın yüzündeki kırmızı lekeleri tarif ettikten sonra bir kez bile denemedi. Hastalık doğal seyrini izleyip geçene kadar yapacak bir şey olmadığını söyledi ve kızın kaşıntılarını hafifletmek için bir kavanoz merhem verdi.”</p>

    <p>On yaşın altındaki hiç kimse kırmızı lekeden ölmemişti fakat bu hastalık yetişkinler için ölümcül olabilirdi ve Üstat Caleotte çocukluğunda kırmızı leke geçirmemişti. Arianne bunu sekiz yaşında, kendi lekelerinden mustarip olduğunda öğrenmişti. “Güzel,” dedi. “Peki hizmetçi? İkna edici mi?”</p>

    <p>“Uzaktan. İblis onu bu amaç için seçmişti, daha soylu pek çok kıza tercihen. Myrcella kızın saçlarını kıvırdı ve kırmızı lekeleri yüzüne bizzat boyadı. İkisi uzak akrabalar. Lannis Limanı Lannysler’le, Lannetler’le, Lantelller’le, önemsiz Lannisterlar’la dolu ve bunların yarısının sarı saçları var. Kız, Myrcella’nın geceliğini giymiş ve yüzüne üstadın merhemini sürmüşken... loş ışıkta beni bile kandırabilirdi. Benim yerimi alacak bir adam bulmak çok daha zor oldu. Dake hemen hemen benim boyumda ama çok şişman. Rolder’a kendi zırhımı giydirdim ve göz siperini sürekti kapalı tutmasını söyledim. Adam benden altı santim kısa ama ben orada olup yanında durmazsam kimse buna dikkat etmeyebilir. Her halükârda, Myrcella’nın odasından ayrılmayacak.”</p>

    <p>“Sadece birkaç güne ihtiyacımız var. Sonra prenses, babamın ulaşamayacağı bir yerde olacak.”</p>

    <p>“Nerede?” Arys, Arianne’i kendine çekti ve burnunu kızın boynuna sürttü. “Bana planın geri kalanını anlatma vaktiniz geldi, sizce de öyle değil mi?”</p>

    <p>Arianne, şövalyeyi iterek güldü. “Hayır, yola çıkma vaktimiz geldi.”</p>

    <p>Küçük kafile, Köpüktaş’ın tozla kaplı yıkıntılarından çıkıp güneybatıya doğru yola koyulduğunda, ay Aybakiresi’ni taçlandırmıştı. Arianne ile Sör Arys kafileye liderlik ediyordu, oyunbaz bir kısrağın sırtında oturan Myrcella ikisinin arasındaydı. Garin, Benekli Sylva’yla birlikte onların hemen arkasındaydı. Arianne’in iki Dornelu şövalyesi en gerideydi. <em>Yedi kişiyiz,</em> diye fark etti Arianne. Bunu daha önce düşünmemişti ama yedi kişi olmaları, davaları için iyi bir alametmiş gibi görünüyordu. <em>Şana giden yolda yedi süvari. Bir gün ozanlar, hepimizi ölümsüz kılacaklar.</em> Drey daha büyük bir kafile istemişti ama bu dikkat çekerdi ve fazladan her adam ihanet riskini ikiye katlardı. <em>Babam bana hiç değilse bu kadarını öğretti.</em> Doran Martell, genç ve güçlü olduğu zamanlarda bile, sessizliğe ve sırlara çok önem veren tedbirli bir adamdı. <em>Babamın yüklerinden kurtulma vakti geldi, fakat onun onuruna ya da şahsına en küçük bir saygısızlık yapılmasına izin vermeyeceğim.</em> Arianne, babasını Su Bahçeleri’ne geri gönderecekti. Prens Doran, kalan yıllarını, gülen çocukların ve limonla portakal kokularının arasında geçirecekti. <em>Evet, Quentyn de ona eşlik edebilir. Myrcella’ya taç giydirdiğimde ve Kum Yılanları’nı özgür bıraktığımda, bütün Dorne benim sancağıma destek verecek.</em> Yronwoodlar Quentyn’den yana olabilirdi ama tek başlarına tehlike teşkil etmezlerdi. Eğer Tommen’ın ve Lannisterlar’ın tarafına geçerlerse, Siyah Yıldız onların köklerini ve dallarını imha ederdi.</p>

    <p>Eyerin üstünde saatler geçirdikten sonra, “Yoruldum,” diye sızlandı Myrcella. “Daha çok yol var mı? Nereye gidiyoruz?”</p>

    <p>“Prenses Arianne sizi güvende olacağınız bir yere götürüyor,” dedi Sör Arys.</p>

    <p>“Bu uzun bir yolculuk,” dedi Arianne, “ama Yeşilkan’a vardığımızda daha kolay olacak. Garin’in insanlarından birkaçı bizi orada karşılayacak; nehrin öksüzleri. Teknelerde yaşarlar, teknelerini sırıklarla Yeşilkan boyunca yüzdürerek balık tutarlar, meyve toplarlar, yapılması gereken ne iş varsa onu yaparlar.”</p>

    <p>“Evet,” diye seslendi Garin neşeyle, “ayrıca şarkı söyleriz, suyun üstünde dans ederiz ve şifacılıkla ilgili pek çok şey biliriz. Benim annem Batıdiyar’daki en iyi ebedir ve babam siğilleri tedavi edebilir.”</p>

    <p>“Eğer anneleriniz ve babalarınız varsa nasıl öksüz olabilirsiniz?” diye sordu Myrcella.</p>

    <p>“Onlar Rhoynar,” diye açıkladı Arianne, “ve onların annesi Rhoyne nehriydi.”</p>

    <p>Myrcella anlamadı. “Ben <em>sizin</em> Rhoynar olduğunuzu sanıyordum. Yani Dorneluların.”</p>

    <p>“Yarı Rhoynar’ız Majesteleri. Benim damarımda Nymeria’nın kanı var, onun evlendiği Dornelu Lord Mors Martell’in kanının yanı sıra. Evlendikleri gün, Nymeria gemilerini yaktı, bu sayede insanlar artık geri dönüş olmadığını anlayacaktı. İnsanların çoğu o alevleri görmekten memnundu, çünkü Dorne’a gelmeden önce uzun ve korkunç bir yolculuk geçirmişlerdi. Fırtınalar, hastalıklar ve köle tacirleri yüzünden sayısız insan kaybetmişlerdi. Bununla birlikte, gemilerin ardından yas tutanlar da vardı. Bu kırmızı kurak toprağı ve onun yedi yüzlü tanrısını serpmişlerdi. Bu yüzden eski alışkanlıklarına tutundular, yanık gemilerin enkazlarından tekneler yaptılar ve Yeşilkan’ın öksüzleri oldular. Onların şarkısındaki Anne <em>bizim</em> Anne’miz değil; onları şafak günlerinden beri sularıyla besleyen Rhoyne Anne.”</p>

    <p>“Rhoynarlar’ın bir kaplumbağa tanrısı olduğunu duymuştum,” dedi Sör Arys.</p>

    <p>“Nehrin Yaşlı Adamı daha küçük bir tanrıdır,” dedi Garin. “O da Nehir Anne’den doğdu ve akan suların altında yaşayan her şeyin hâkimiyetini kazanmak için Yengeç Kral’la dövüştü.”</p>

    <p>“Ah,” dedi Myrcella.</p>

    <p>“Anladığım kadarıyla siz de bazı büyük mücadeleler kazanmışsınız Majesteleri,” dedi Drey çok neşeli bir sesle. “<em>Cyvasse</em> masasında cesur prensimiz Trystane’e hiç merhamet göstermediğiniz söyleniyor.”</p>

    <p>“Taşlarını her zaman aynı şekilde diziyor; bütün dağlar önde ve filler geçitlerde,” dedi Myrcella. “Ben de aralardan ejderhamı gönderiyorum ve onun fillerini yediriyorum.”</p>

    <p>“Oyunu hizmetçiniz de oynuyor mu?”</p>

    <p>“Rosamund mu?” diye sordu Myrcella. “Hayır. Ona öğretmeye çalıştım ama kuralların çok zor olduğunu söyledi.”</p>

    <p>“O da bir Lannister, değil mi?” dedi Leydi Sylva.</p>

    <p>“<em>Lannis Limanı</em>’nın Lannisterlar’ından, Casterly Kayası’nınkilerden değil. Saçları benimkiyle aynı renk ama bukleli olacağına düz. Aslında Rosamund bana gerçekten benzemiyor ama benim kıyafetlerimi giydiğinde bizi tanımayan insanlar onu ben zannediyor.”</p>

    <p>“O halde bunu daha önce de yaptınız?”</p>

    <p>“Ah, evet. Braavos’a giderken <em>Hızlıdeniz</em>’de yer değiştirdik. Rahibe Eglantine saçlarıma kahverengi boya sürdü. Bunu oyun olsun diye yaptığımızı söyledi ama aslında, amcam Stannis gemiyi ele geçirirse güvende olmam içindi.”</p>

    <p>Kızın yorulduğu aşikârdı, Arianne kafileyi durdurdu. Atlara tekrar su içirdiler, bir süre dinlendiler ve biraz peynirle meyve yediler. Myrcella bir portakalı Sylva’yla bölüştü. Garin zeytin yedi ve çekirdekleri Drey’e attı.</p>

    <p>Arianne güneş doğmadan önce nehre varmayı ummuştu ama yola onun planladığından çok daha geç çıkmışlardı, doğu seması kırmızıya dönerken onlar hâlâ eyerlerinin üstündeydi. Siyah Yıldız atını Arianne’in yanına sürdü. “Prenses,” dedi, “Sizin yerinizde olsam daha hızlı bir tempo tuttururdum, amacınız çocuğu öldürmek değilse tabii. Çadırımız yok ve kumlar gündüzleri zalimdir.”</p>

    <p>“Kumları sizin bildiğiniz kadar iyi biliyorum sör,” dedi Arianne. Yine de adamın dediğini yaptı. Atlar zorlanıyordu ama altı at kaybetmek, bir prenses kaybetmekten iyiydi.</p>

    <p>Çok geçmeden, batıdan sert bir rüzgâr esmeye başladı; sıcak, kuru ve kum tanesi dolu. Arianne peçesini yüzüne çekti. Peçe ipekten yapılmıştı, üst kısmı yeşil ve alt kısmı sarıydı, renkler birbirine karışıyordu. Peçeye ağırlık veren küçük yeşil inciler, Arianne atını koşturdukça hafifçe birbirlerine çarpıyor ve tıkırdıyordu.</p>

    <p>Arianne peçesinin kenarlarını bakır miğferinin şakaklarına bağlarken, “Prensesimin neden peçe taktığını biliyorum,” dedi Sör Arys. “Aksi takdirde yukarıdaki güneş, prensesimin güzelliğinin yanında sönük kalır.”</p>

    <p>Arianne gülmek zorundaydı. “Hayır. Prensesiniz, güneş ışığını gözünden ve kumu ağzından uzak tutmak için peçe takıyor. Siz de aynı şeyi yapmalısınız sör.” Beyaz şövalyenin bu sıkıcı nezaketi kaç zamandır cilaladığını merak etti. Sör Arys yatakta iyi bir arkadaştı ama zekâ ve şövalye iki yabancıydı.</p>

    <p>Arianne’in Dornelu adamları onun gibi yüzlerini örttüler. Benekli Sylva küçük prensesin yüzüne peçe taktı ama Sör Arys inadını sürdürdü. Çok vakit geçmeden, adamın yanakları kızardı ve yüzünden terler akmaya başladı. <em>Böyle devam ederse o ağır kıyafetlerin içinde pişecek,</em> diye düşündü Arianne. Sör Arys ilk olmazdı. Geçen yüzyıllarda, pek çok ordu, dalgalanan sancaklarla Prens Geçidi’nden gelmiş ve sıcak Dorne kumlarında kuruyup kızarmıştı. Bir zamanlar Genç Ejderha, böbürlenmeyle dolu <em>Dorne’un Fethi</em> kitabına, “Martell Hanedanı’nın armasında, Dorneluların en sevdiği iki silah olan güneş ve mızrak vardır,” yazmıştı. “Lakin bu iki silahın daha ölümcül olanı güneştir.”</p>

    <p>Şükürler olsun ki Arianne ve arkadaşları derin kumlardan geçmek zorunda değillerdi, kuru topraktan ibaret bir şeritte ilerliyorlardı. Arianne, bulutsuz gökyüzünde daireler çizerek uçan bir şahin gördüğünde en kötüsünü geride bıraktıklarını biliyordu. Çok geçmeden bir ağaca rastladılar. Yapraktan çok dikeni olan ve kum dilencisi diye anılan eğri büğrü bir ağaçtı ama kafilenin sudan uzak olmadığını söylüyordu.</p>

    <p>Garin, ileride, kuru bir dere yatağının çevresinde büyümüş kum dilencilerini gördüğünde, “Neredeyse geldik Majesteleri,” dedi Myrcella’ya neşeli bir sesle. Güneş, öfkeli bir çekiç gibi yeryüzüne vuruyordu ama artık önemli değildi; kafilenin yolculuğu sona ermek üzereydi. Atları tekrar sulamak için durdular, mataralarından kana kana su içtiler, peçelerini ıslattılar ve son sürüş için eyerlerine çıktılar. Yarım fersah sonra, şeytan otlarının üstünde at sürüyor ve zeytin ağaçlarının önünden geçiyorlardı. Bir sıra taşlı tepenin ardında, otlar daha yeşil ve daha canlı hale geldi, eski mallardan oluşan bir örümcek ağı tarafından sulanan limon bahçeleri bile vardı. Yeşil pırıltılı nehri ilk gören Garin oldu. Bir çığlık attı ve ileri doğru koştu.</p>

    <p>Arianne Martell bir zamanlar Mander’ı geçmişti; Üç Kum Yılanı’yla birlikte Tyene’in annesini ziyaret etmeye gittiğinde. O kudretli su yoluyla kıyaslandığında, Yeşilkan’a nehir demek bile zordu ama Yeşilkan, Dorne’un hayat damarıydı. Adını, ağır ağır akan sularının bulanık yeşilinden almıştı ama kafile nehre yaklaştıkça, güneş ışığı o suları altın rengine dönüştürdü. Arianne bundan daha tatlı bir manzara görmemişti. <em>Bundan sonraki bölüm yavaş ve kolay olacak,</em> diye düşündü, <em>Yeşilkan’ın yukarısına, oradan da Vaith Nehri’ne, bir sırıklı tekne nereye kadar gidebilirse.</em> Arianne bu zamanı, Myrcella’yı bundan sonra olacaklara hazırlamak için kullanacaktı. Vaith’in ötesinde derin kumlar bekliyordu. Kafile, bu geçişi yapmak için Kumtaşı Kalesi’nin ve Cehennem Çukuru’nun yardımına ihtiyaç duyacaktı ama Arianne yardımın geleceğinden şüphe etmiyordu. Kızıl Yılan, Kumtaşı’nda himaye edilmişti ve Prens Oberyn’in metresi Ellaria Kum, Lord Uller’in gayrimeşru kızıydı, üstelik Kum Yılanları’nın dördü, Uller’in torunlarıydı. <em>Myrcella’ya Cehennem Çukuru’nda taç giydireceğim ve sancaklarımı orada yükselteceğim.</em></p>

    <p>Tekneyi nehrin beş fersah aşağısında, yeşil bir söğüt ağacının yere sarkan dallarının altına gizlenmiş halde buldular. Bu alçak tavanlı ve geniş tabanlı teknelerin bir tasarımı yoktu; Genç Ejderha, sırıklı tekneleri, “Salların üstüne kurulmuş ağıllar,” diyerek yermişti ama bu adil bir tanımlama değildi. En fakir öksüz tekneleri bile son derece güzel bir şekilde oyulmuş ve boyanmıştı. Söğüt ağacının altındaki tekne yeşil tonlarındaydı, deniz kızı şeklinde bir dümen yekesi vardı, küpeştelerinin arasından balık yüzleri bakıyordu. Güverte sırıklarla, iplerle ve zeytin kavanozlarıyla doluydu. Arianne hiç öksüz görmedi. <em>Mürettebat nerede?</em> diye merak etti.</p>

    <p>Garin, söğüt ağacının altında dizginlerini çekti. Eyerinden aşağı atlarken, “Uyanın, sizi balık gözlü tembeller,” diye seslendi. “<em>Kraliçeniz</em> burada ve kraliçelere layık bir karşılama bekliyor. Yukarı çıkın, dışarı çıkın, biraz şarkı söyleyelim ve tatlı şarap içelim. Ağzım biraz...”</p>

    <p>Sırıklı teknenin kapısı gürültüyle açıldı. Areo Hotah, elinde bir uzunbaltayla güneş ışığına çıktı.</p>

    <p>Garin şaşkınlıkla geri çekildi. Arianne karnına bir balta darbesi almış gibi hissetti. <em>Bu şekilde bitmemesi gerekiyordu. Böyle olması gerekiyordu.</em> Drey’in, “Görmeyi umduğum son yüz buydu,” dediğini duyduğunda, Arianne harekete geçmesi gerektiğini biliyordu. Tekrar eyerine çıkarken, “Uzaklaş!” diye bağırdı. “Arys, prensesi koru...”</p>

    <p>Hotah, baltasının sapını güverteye vurdu. Teknenin süslü küpeştelerinin arkasından bir düzine muhafız çıktı, ellerinde mızraklar ve arbaletler vardı. Kamaranın üstünde daha fazla adam belirdi. “Teslim olun prensesim,” diye seslendi kumandan, “aksi takdirde, siz ve çocuk dışındaki herkesi öldürmek zorunda kalacağız, babanızın emriyle.”</p>

    <p>Prenses Myrcella hiç kıpırdamadan eyerinde oturuyordu. Garin ağır adımlarla tekneden uzaklaştı, elleri havadaydı. Drey kılıç kemerini çözdü, “Teslim olmak, yapılacak en akıllıca şeymiş gibi görünüyor,” diye seslendi Arianne’e, kılıcı yere düştü.</p>

    <p><em>“Hayır!”</em> Sör Arys Oakheart, atını Arianne’le arbaletlerin arasına soktu, elindeki silah gümüş gibi parlıyordu. Kalkanını askıdan indirdi ve sol kolunu kayışlara geçirdi. “Ben hâlâ nefes alıyorken prensesi götüremezsiniz.”</p>

    <p>Arianne sadece, <em>seni pervasız aptal,</em> diye düşünecek kadar vakit buldu, <em>ne yaptığını sanıyorsun?</em></p>

    <p>Siyah Yıldız’ın kahkahası çınladı. “Kör müsün yoksa aptal mısın Oakheart? Çok kalabalıklar. Kılıcını yerine koy.”</p>

    <p>“Onun dediğini yapın Sör Arys,” dedi Drey.</p>

    <p><em>Ele geçirildik sör,</em> diye seslenebilirdi Arianne. <em>Sizin ölümünüz bizi serbest bırakmaz. Eğer prensesinizi seviyorsanız teslim olun.</em> Ama konuşmaya çalıştığında, kelimeler boğazına takıldı.</p>

    <p>Sör Arys ona özlem dolu son bir bakış attı, sonra altın mahmuzlarını atının karnına vurdu ve harekete geçti.</p>

    <p>Atını doğrudan sırıklı teknenin üstüne sürdü, beyaz pelerini arkasından akıyordu. Arianne Martell daha önce bu kadar yiğitçe ve bu kadar aptalca bir şey görmemişti. <em>“Hayıııır!”</em> diye bağırdı ama geç kalmıştı. Bir arbalet vızıldadı, sonra bir tane daha. Hotah bir emir bağırdı. Mesafe o kadar yakınken, beyaz şövalyenin zırhı parşömenden farksızdı. İlk ok, delip geçtiği meşe kalkanı adamın omzuna çiviledi. İkinci ok alnı sıyırdı. Bir fırlatma mızrağı, Sör Arys’in atının sağrısına saplandı ama hayvan ilerlemeye devam etti, iskele tahtasına gelince sendeledi. <em>“Hayır,”</em> diye bağırıyordu bir kız; küçük, aptal bir kız, <em>“hayır, lütfen, böyle olmaması gerekiyordu.”</em> Arianne, Myrcella’nın da bağırdığını duyabiliyordu, kızın sesi korkuyla tizleşmişti.</p>

    <p>Sör Arys’in uzunkılıcı bir sağa, bir sola savruldu ve iki mızrakçı yere devrildi. Şövalyenin atı şaha kalktı ve arbaletini tekrar doldurmaya çalışan bir muhafızın yüzünü tekmeledi fakat diğer arbaletler ok fırlatmaya ve hayvanı vurmaya devam ediyordu. İri süvari atı yana sendeledi ve güverteye devrildi. Sör Arys bir şekilde hayvanın altında kalmaktan kurtuldu. Hatta kılıcını elinde tutmayı bile başardı. Ölen atının yanında, zorlukla dizlerinin üstünde doğruldu...</p>

    <p>...ve tepesinde Areo Hotah’ı buldu.</p>

    <p>Beyaz şövalye kılıcını kaldırdı, çok yavaştı. Hotah’ın uzunbaltası, Arys’in sağ kolunu omuz hizasından kesip kopardı, kan zerreleri saçarak döndü ve korkunç bir çift el darbesiyle tekrar aşağı inip Arys Oakheart’ın kafasını havaya uçurdu. Şövalyenin başı sazların arasına düştü. Ve Yeşilkan, kırmızı olanı, yumuşak bir su sesi çıkararak yuttu.</p>

    <p>Arianne atından indiğini hatırlamıyordu. Belki de düşmüştü. Bunu da hatırlamıyordu. Ama kendini ellerinin ve ayaklarının üstünde, kumun içinde buldu. Titriyor, ağlıyor ve akşam yemeğini kusuyordu. <em>Hayır,</em> düşünebildiği tek şey buydu, <em>hayır, hayır kimse zarar görmeyecekti, her şey planlanmıştı, çok dikkatliydim.</em> Areo Hotah’ın kükrediğini duydu. “Peşinden gidin. Adam kaçmamalı. <em>Peşinden gidin!</em>” Myrcella yerdeydi, feryat ediyordu, titriyordu, elleri solgun yüzündeydi, parmaklarının arasından kan akıyordu. Arianne anlamadı. Bazı adamlar onun ve arkadaşlarının etrafını sararken, bazıları atlarına biniyordu ama bunların hiçbiri bir anlam ifade etmiyordu. Arianne rüya görüyordu; korkunç, kırmızı bir kâbus. <em>Bu gerçek olamaz. Birazdan uyanacağım ve karabasanıma güleceğim.</em></p>

    <p>Ellerini arkadan bağlamak istediklerinde, Arianne direnmedi. Muhafızlardan biri onu sertçe çekerek ayağa kaldırdı. Adam, Arianne’in babasının renklerini giyiyordu. Bir başka muhafız öne eğildi ve çizmesinin içindeki fırlatma bıçağını aldı; bıçak, Arianne’in kuzeni Leydi Nym’in hediyesiydi.</p>

    <p>Areo Hotah bıçağı muhafızdan aldı ve kaşlarını çatarak inceledi. “Prens, sizi Güneş Mızrağı’na geri götürmemi söyledi,” dedi. Yanakları ve alnı Arys Oakheart’ın kanıyla çillenmişti. “Üzgünüm küçük prenses.”</p>

    <p>Arianne, gözyaşlarıyla çizgilenmiş yüzünü yukarı kaldırdı. “Nasıl bilebilir?” diye sordu kumandana. “Çok dikkatliydim. Nasıl bilebilir?”</p>

    <p>“Biri söyledi.” Hotah omuzlarını silkti. “Biri her zaman söyler.”</p>
  </div>
</body>
</html>
