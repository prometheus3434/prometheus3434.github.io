<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Sör Brynden Tully’nin pelerininin yakasındaki broş siyah bir balıktı, oltu taşı ve altından yapılmıştı. Adamın zincir zırhı sert ve griydi. Sör Brynden baldır zırhı, boyun zırhı, çelik eldivenler, omuzluklar ve dizlikler de takmıştı; karartılmış çelikten yapılmış bu zırh parçalarının hiçbiri, açılır kapanır köprünün sonunda, kestane rengi bir savaş atının sırtında Jaime’yi bekleyen şövalyenin yüzündeki ifade kadar kara değildi.</p>

    <p><em>Beni sevmiyor.</em> Tully’nin derin çizgilerle dolu, rüzgâr yanığı, sert bir yüzü ve gri saçları vardı ama Jaime, bir zamanlar genç bir yaveri Dokuzmetelik Kralları’nın hikâyeleriyle büyülen şövalyeyi hâlâ görebiliyordu. Onur’un toynakları açılır kapanır köprünün ahşap zemininde tıkırdadı. Jaime, bu görüşme için altın zırhını mı yoksa beyazını mı giymesi gerektiğini uzun uzun düşünmüştü; sonunda deri bir yelek ve kırmızı bir pelerin seçmişti.</p>

    <p>Jaime, Sör Brynden’in bir metre uzağında dizginlerini çekti ve yaşlı adamı başıyla selamladı. “Kral Katili,” dedi Tully.</p>

    <p>Adamın ağzından çıkan ilk kelimelerin bunlar olması çok şey anlatıyordu ama Jaime sinirlerine hâkim olmaya kararlıydı. “Karabalık,” diye karşılık verdi. “Geldiğiniz için teşekkür ederim.”</p>

    <p>“Yeğenime verdiğin yeminleri yerine getirmek için geri döndüğünü varsayıyorum,” dedi Sör Brynden. “Hatırladığım kadarıyla Catelyn’e, senin özgürlüğün karşılığında onun kızlarını vadetmiştin.” Ağzı gerildi. “Lakin kızları göremiyorum. Neredeler?”</p>

    <p><em>Söyletmek zorunda mı?</em> “Benimle değiller.”</p>

    <p>“Yazık. Esaretine kaldığın yerden devam etmek mi istiyorsun? Eski hücren müsait. Yere yeni hasırlar serdik.”</p>

    <p><em>Ve içine sıçmam için yeni bir kova da koydunuz, hiç şüphem yok.</em> “Çok düşünceli davranmışsınız sör ama korkarım ki reddetmek zorundayım. Çadırımın rahatlığını tercih ederim.”</p>

    <p>“Catelyn, mezarının rahatlığının keyfini sürerken.”</p>

    <p><em>Leydi Catelyn’in ölümünde benim parmağım yok,</em> diyebilirdi Jaime, <em>ve leydinin kızları ben Kral Toprakları’na varmadan önce gitmişti.</em> Brienne’den ve ona verdiği kılıçtan bahsetmek istedi ama Karabalık, Jaime’ye, Eddard Stark’ın onu Demir Taht’ta, bıçağında Deli Kral’ın kanıyla bulduğunda baktığı gibi bakıyordu. “Ölülerden değil yaşayanlardan bahsetmek için geldim, ölmesi gerekmeyen ama bazı şartlar yerine gelmezse ölecek olan insanlardan.”</p>

    <p>“Şart dediğin Nehirova’yı teslim etmem mi? Edmure’u asma tehdidinde bulunacağın yer bu mu?” Tully’nin gür kaşlarının altındaki gözleri taş gibi serti. “Ben ne yaparsam yapayım yeğenim öldürülecek. En iyisi onu as ve bu işi bitir. Edmure o darağacında durmaktan, benim onu orada görmekten bezdiğim kadar bezdi.”</p>

    <p><em>Ryman Frey kahrolası bir soytarı.</em> Adamın Edmure ve darağacıyla sergilediği gösteri, Karabalık’ı daha inatçı ve daha kararlı yapmaktan başka bir şeye yaramamıştı, bu çok açıktı. “Leydi Sybell ve üç çocuğunu esir tutuyorsunuz. Onlar karşılığında yeğeninizi iade edeceğim.”</p>

    <p>“Leydi Catelyn’in kızlarını iade ettiğin gibi mi?”</p>

    <p>Jaime bu tahriğe kapılmadı. “Metbu lordunuz karşılığında yaşlı bir kadın ve üç çocuk. Bu umut edebileceğinizden daha iyi bir pazarlık.”</p>

    <p>Sör Brynden sert bir şekilde gülümsedi. “Küstahlıktan yana sıkıntın yok Kral Katili. Lakin yemin bozanlarla pazarlık yapmak, bataklığa bina inşa etmeye benzer. Catelyn senin gibilere güvenilmeyeceğini bilmeliydi.”</p>

    <p>Jaime az kalsın, <em>onun güvendiği adam Tyrion’dı,</em> diyecekti. <em>İblis onu da kandırdı.</em> “Leydi Catelyn’e verdiğim sözler, benden kılıç zoruyla alındı.”</p>

    <p>“Peki Aerys’e verdiğin yemin?”</p>

    <p>Jaime hayalet parmaklarının kaşındığını hissetti. “Aerys’in bu meseleyle ilgisi yok, Edmure karşılığında Westerlingler’i verecek misiniz?”</p>

    <p>“Hayır. Kralım kraliçesini bana emanet etti ve ben onu güvende tutacağıma dair yemin verdim. Onu bir Frey darağacına teslim etmeyeceğim.”</p>

    <p>“Kız affedildi. Ona hiçbir zarar gelmeyecek. Şeref sözü veriyorum.”</p>

    <p>“<em>Şeref</em> sözü mü?” Sör Brynden tek kaşını kaldırdı. “Sen şerefin ne olduğunu biliyor musun?”</p>

    <p><em>Bir at.</em> “Size istediğiniz her sözü veririm.”</p>

    <p>“Kendine sakla Kral Katili.”</p>

    <p>“Size zarar gelmesini istemiyorum. Sancaklarınızı indirin ve kapılarınızı açın, adamlarınızın hayatını bağışlayacağım. Lord Emmon’ın hizmetinde Nehirova’da kalmak isteyenler, bunu yapabilirler. Diğerleri istedikleri yere gitmekte özgür olacaklar, lakin silahlarını ve zırhlarını teslim etmeleri gerekecek.”</p>

    <p>“Nereye kadar gideceklerini merak ediyorum, silahsız bir halde, ‘haydutlar’ üstlerine çökmeden önce? Onların Lord Beric’e katılmasını göze alamazsın, bunu ikimiz de biliyoruz. Peki bana ne olacak? Eddard Stark gibi ölmek için Kral Toprakları’nın caddelerinde mi dolaştırılacağım?”</p>

    <p>“Siyahları giymenize izin vereceğim. Ned Stark’ın piçi, Sur’un Lord Kumandanı.”</p>

    <p>Karabalık gözlerini kıstı. “Bunu da baban mı ayarladı? Hatırladığım kadarıyla Catelyn o çocuğa hiç güvenmedi, tıpkı Theon Greyjoy’a güvenmediği gibi. Görünüşe göre ikisi hakkında da yanılmamış. Hayır sör, hiç sanmıyorum. Müsaadenle ben sıcak öleceğim, elimde aslan kanıyla kırmızıya boyanmış bir kılıç olacak.”</p>

    <p>“Tully kanı da kırmızıdır,” diye hatırlattı Jaime. “Eğer kaleyi teslim etmezseniz, kaleye saldırmak zorunda kalacağım. Yüzlerce adam ölecek.”</p>

    <p>“Benimkilerden yüzlerce. Seninkilerden binlerce.”</p>

    <p>“Bütün garnizonunuz zail olacak.”</p>

    <p>“Bu şarkıyı biliyorum. ‘Castamere Yağmurları’nın melodisiyle mi söylüyorsun? Benim adamlarım, ayaklarının üstünde dövüşerek ölmeyi, bir celladın baltasının altında diz çökerek ölmeye tercih eder.”</p>

    <p><em>Bu iyi gitmiyor.</em> “Bu başkaldırı hiçbir amaca hizmet etmiyor sör. Savaş bitti ve sizin Genç Kurt’unuz öldü.”</p>

    <p>“Misafirperverliğin bütün kutsal yasalarının çiğnendiği bir yerde öldürüldü.”</p>

    <p>“Frey’in marifeti, benim değil.”</p>

    <p>“Ne dersen de. Bu cinayet Tywin Lannister kokuyor.”</p>

    <p>Jaime bunu inkâr edemezdi. “Babam da öldü.”</p>

    <p>“Baba onu adilce yargılasın.”</p>

    <p><em>İşte bu berbat bir beklenti.</em> “Eğer ona ulaşabilmiş olsaydım, Robb Stark’ı Fısıltılı Orman’da katlederdim ama yoluma bazı soytarılar çıktı. Çocuğun nasıl zail olduğu önemli mi? O hâlâ ölü ve o öldüğünde krallığı da bitti.”</p>

    <p>“Sakat olduğun kadar körsün sanırım. Gözlerini kaldır; duvarlarımızın üzerinde hâlâ ulu kurdun dalgalandığını göreceksin.”</p>

    <p>“Onu gördüm. Yalnız görünüyor. Harrenhal düştü. Denizgözcüsü ve Bakire Havuzu da öyle. Brackenlar diz çöktü. Tytos Blackwood, Kuzğunağaç’ta kafese tıkıldı. Piper, Vance, Mooton; sancak beylerinizin hepsi teslim oldu. Sadece Nehirova kaldı. Sayımız sizinkinden yirmi kat fazla.”</p>

    <p>“Yirmi kat fazla adam yirmi kat fazla yiyecek ister. Erzak stokların ne durumda lordum?”</p>

    <p>“Eğer gerekirse, dünyanın son gününe kadar burada oturmamıza yetecek durum da. Siz o sırada duvarlarınızın ardında açlıktan kırılıyor olacaksınız.” Jaime bu yalanı en cüretkâr haliyle söylemiş ve yüzünün onu ele vermemesi için dua etmişti.</p>

    <p>Karabalık ikna olmamıştı. “Belki sizin son gününüze kadar. Bizim stoklarımız gayet yeterli, lakin arazilerde ziyaretçiler için fazla bir şey bırakmadık korkarım.”</p>

    <p>“İkizlerden yiyecek getirebiliriz,” dedi Jaime, “ya da iş oraya varırsa, batıdan.”</p>

    <p>“Öyle diyorsan öyledir. Böylesine onurlu bir şövalyenin sözlerini sorgulamak haddim değil.”</p>

    <p>Tully’nin sesindeki aşağılama Jaime’nin tüylerini diken diken etti. “Bu meseleyi çözmenin daha hızlı bir yolu var. Teke tek dövüş. Benim şampiyonuma karşı sizinki.”</p>

    <p>“Bunu ne zaman söyleyeceğini merak ediyordum.” Sör Brynden güldü. “Kim olacak? Güçlüdomuz mu? Addam Marbrand mı? Kara Walder Frey mi?” Öne eğildi. “Neden sen ve ben değil sör?”</p>

    <p><em>Bu bir zamanlar tatlı bir dövüş olabilirdi,</em> diye düşündü Jaime. “Leydi Catelyn beni özgür bıraktığında, bana, Tullyler’e ya da Starklar’a karşı silahıma davranmayacağıma dair yemin ettirdi.”</p>

    <p>“Ne kadar isabetli bir yeminmiş.”</p>

    <p>Jaime’nin yüzü karardı. “Bana korkak mı diyorsunuz?”</p>

    <p>“Hayır. Sana sakat diyorum.” Karabalık, Jaime’nin altın elini gösterdi. “Bununla dövüşemeyeceğini ikimiz de biliyoruz.”</p>

    <p>“İki elim var.” <em>Gururun yüzünden hayatını çöpe mi atacaksın?</em> diye fısıldadı Jaime’nin içindeki ses. “Bazıları, bir sakatla yaşlı bir adamın çok iyi bir eşleşme olduğunu söyleyebilir. Beni Leydi Catelyn’e verdiğim yeminden azat edin ve sizinle kılıç kılıca konuşayım. Eğer kazanırsam, Nehirova bizimdir. Eğer beni katlederseniz, kuşatmayı kaldırırız.”</p>

    <p>Sör Brynden tekrar güldü. “Şu altın kılıcını elinden almak ve o kara kalbini yerinden sökmek ihtimali kulağıma çok hoş geliyor olsa da, senin sözlerin kıymetsiz. Senin ölümünden, seni öldürmenin zevkinden başka bir şey kazanmam ve hayatımı bu zevk için tehlikeye atmam... tehlike çok düşük olsa da.”</p>

    <p>Jaime’nin kılıç taşımıyor olması iyi bir şeydi; aksi durumda bıçağını çekerdi ve eğer Sör Brynden onu öldürmezse, duvarlardaki okçular mutlaka öldürürdü. “Kabul edeceğiniz herhangi bir şart var mı?” diye sordu Jaime, Karabalık’a.</p>

    <p>“Sizden mi?” Sör Brynden omuz silkti. “Hayır.”</p>

    <p>“Öyleyse neden benimle görüşmeye geldiniz?”</p>

    <p>“Bu kuşatma ölümüne sıkıcı. Bilek kökünü görmek ve son alçaklıkların için ne bahaneler uyduracağını duymak istedim. Umduğumdan daha zayıf bahanelermiş. Sürekli hayal kırıklığına uğratıyorsun Kral Katili.” Karabalık kısrağını çevirdi ve tekrar Nehirova’ya doğru yürüttü. Yivli kapı hızla aşağı indi, kapının demir kazıkları çamurlu zemine gömüldü.</p>

    <p>Jaime Lannister kuşatma hatlarına dönen uzun yolu katetmek için Onur’u çevirdi. Üstündeki gözleri hissedebiliyordu; siperlerdeki Tully adamları ve nehrin karşısındaki Freyler. <em>Eğer kör değillerse, Karabalık’ın önerimi yüzüme geri çarptığını hepsi biliyor.</em> Jaime kaleye saldırmak zorunda kalacaktı. <em>Pekâlâ, Kral Katili için bozulmuş bir yemin daha nedir ki? Kovada biraz daha bok.</em> Jaime, siperlere çıkan ilk adam olmaya karar verdi. <em>Ve bu altın elimle, muhtemelen düşen ilk adam.</em></p>

    <p>Jaime kampa döndü. Küçük Lew, Onur’un dizginlerini tutarken, Peck, Jaime’nin eyerden inmesine yardım etti. <em>Atımdan kendi kendime inemeyecek kadar sakat olduğumu mu düşünüyorsunuz?</em> Jaime’nin kuzeni Sör Daven, “Nasıl gitti lordum?” diye sordu.</p>

    <p>“Kimse atımın göğsüne bir ok saplamadı. Bunun dışında, beni Sör Ryman’dan ayıran fazla bir şey yoktu.” Jaime yüzünü buruşturdu. “Kızıl Çatal daha kızıl olacak.” <em>Bunun suçlusu sensin Karabalık. Bana başka seçenek bırakmadın.</em> “Bir savaş konseyi topla. Sör Addam, Güçlüdomuz, Forley Prester, şu nehirli lordlarımız... ve Frey dostlarımız. Sör Ryman, Lord Emmon, başka kimi getirmek istiyorlarsa.”</p>

    <p>Konsey çabucak toplandı. Sadakatleri çok kısa zaman içinde denenecek olan nadim nehir lordlarının adına konuşmak üzere Lord Piper ve Lord Vanceler’in her ikisi geldi. Batı; Sör Daven, Güçlüdomuz, Addam Marbrand ve Forley Prester tarafından temsil ediliyordu. Lord Emmon Frey, karısıyla birlikte onlara katıldı. Leydi Genna, oradaki bütün adamları onun konseydeki varlığını sorgulamaya davet eden bir yüz ifadesiyle tabureye oturdu. Kimse bunu yapmaya cesaret edemedi. Freyler, “Piç Walder” lakaplı Sör Walder Nehir’i ve Sör Ryman’ın ilk çocuğu Edwyn’i göndermişti. Dar burunlu, siyah saçlı, solgun, ince uzun bir adam olan Edwyn, yünden dokunmuş mavi pelerininin altına, gri dana derisinden yapılmış ve altın işiyle süslenmiş bir yelek giymişti. “Frey Hanedanı adına konuşuyorum,” dedi. “Babam bu sabah keyifsiz.”</p>

    <p>Sör Daven güldü. “Sarhoş mu yoksa dün geceki şarap yüzünden midesi mi bulanıyor?”</p>

    <p>Edwyn, pinti bir zenginin hasis ağzına sahipti. “Lord Jaime,” dedi, “böyle bir saygısızlığa katlanmak zorunda mıyım?”</p>

    <p>“Doğru mu?” diye sordu Jaime. “Baban sarhoş mu?”</p>

    <p>Frey, dudaklarını birbirine bastırdı ve paslı zırhının içinde çadır kapısının yanında duran Sör Ilyn Payne’e baktı, Payne’in kemikli omzunun üstünden kılıcı görünüyordu. “Babam... babamın midesi rahatsız lordum. Kırmızı şarap hazımsızlığına iyi geliyor.”</p>

    <p>“Bir mamut hazmediyor olmalı,” dedi Sör Daven. Güçlüdomuz güldü ve Leydi Genna kıkırdadı.</p>

    <p>“Yeter,” dedi Jaime. “Kazanmamız gereken bir kale var.” Lord Tywin konsey toplantılarında önce kumandanların konuşmasına izin verirdi. Jaime de aynı şeyi yapacaktı. “Nasıl ilerleyelim?”</p>

    <p>“Başlangıç olarak Edmure Tully’yi <em>asalım,</em>” dedi Lord Emmon Frey. “Bu sayede Sör Brynden, söylediğimiz şeylerde ciddi olduğumuzu öğrenir. Eğer Sör Edmure’un kafasını amcasına gönderirsek, adam etkilenip teslim olmayı düşünebilir.”</p>

    <p>“Brynden Karabalık o kadar kolay etkilenmez.” Yolcu Durağı Lordu Karyl Vance’in hüzünlü bir görünüşü vardı. Yüzünün bir tarafı ve boğazının yarısı kırmızı bir doğum lekesiyle kaplıydı. “Öz ağabeyi bile onu etkileyip bir evlilik yatağına sokamadı.”</p>

    <p>Sör Daven kıllı kafasını salladı. “En başından beri söylediğim gibi, duvarlara saldırmalıyız. Kuşatma kuleleri, merdivenler, kapıyı kırmak için bir koçbaşı; burada ihtiyaç duyulan şeyler bunlar.”</p>

    <p>“Taarruzu ben komuta edeceğim,” dedi Güçlüdomuz. “Balığa biraz çelik ve ateş tattıralım derim.”</p>

    <p>“Onlar <em>benim duvarlarım,</em>” diye itiraz etti Lord Emmon. “Kırmayı düşündüğün kapı da benim.” Kol yenindeki parşömeni tekrar çıkardı. “Bizzat Kral Tommen...”</p>

    <p>“Kâğıdını hepimiz gördük amca,” diye parladı Edwyn Frey. “Neden bir değişiklik yapıp onu Karabalık’ın yüzüne sallamıyorsun?”</p>

    <p>“Duvarlara saldırmak çok kanlı bir iş olur,” dedi Addam Marbrand. “Aysız bir gece beklememizi ve nehrin karşısına susturuculu kürekleri olan bir teknenin içinde bir düzine adam göndermemizi öneriyorum. Duvara ipler ve kancalarla tırmanıp kapıyı içeriden açabilirler. Eğer konsey arzu ederse, adamlara ben öncülük ederim.”</p>

    <p>“Saçmalık,” dedi piç Walder Nehir. “Sör Brynden böyle numaralarla kandırılacak bir adam değil.”</p>

    <p>“Karabalık engel teşkil ediyor,” diye onayladı Edwyn Frey. “Brynden’in miğferinin tepesinde, adamı uzaktan bile kolayca ayırt etmeyi sağlayan siyah bir alabalık var. Kuşatma kulelerimizi yaycılarla doldurup kaleye yaklaştıralım ve kapılara sahte bir saldırı düzenleyelim. Bu saldırı Sör Brynden’i siperlere çıkarır, miğferinin tepesiyle birlikte. Yayalarımız oklarını dışkıya bulasın ve o miğferin tepe süsünü hedef alsın. Sör Brynden öldüğünde Nehirova bizimdir.”</p>

    <p>“Benim,” dedi Lord Emmon. “Nehirova <em>benim.</em>”</p>

    <p>Lord Karyl’ın doğum lekesi koyulaştı. “Dışkı bizzat senin katkın mı olacak Edwyn? Ölümcül bir zehir, bundan hiç şüphem yok.”</p>

    <p>“Karabalık daha onurlu bir ölüm hak ediyor ve ona o ölümü bağışlayacak olan adam benim.” Güçlüdomuz yumruğunu masaya vurdu. “Ona teke teke bir dövüş için meydan okuyacağım. Gürz, balta ya da kılıç, hiç fark etmez. Yaşlı adamı ben öldüreceğim.”</p>

    <p>“Karabalık bu daveti neden kabul etsin sör?” diye sordu Sör Forley Prester. “Böyle bir düello ona ne kazandırır? Eğer dövüşü o kazanırsa kuşatmayı kaldıracak mıyız? Buna inanmam. O da inanmaz. Teke tek bir dövüş hiçbir işe yaramaz.”</p>

    <p>“Brynden Tully’yi, birlikte Lord Darry’nin yaverliğini yaptığımız zamandan beri tanıyorum,” dedi kör Atranta Lordu Norbert Vance. “Eğer lordlarım izin verirse, gidip onunla konuşayım ve durumunun ümitsiz olduğunu anlamasını sağlayayım.”</p>

    <p>“Bunu gayet iyi anlıyor,” dedi Lord Piper. Kısa boylu, şişman, çarpık bacaklı bir adamdı, çalı gibi kızıl saçları vardı, Jaime’nin yaverlerinden birinin babasıydı; çocukla benzerliğini fark etmemek mümkün değildi. “Adam kahrolası bir aptal değil Norbert. Gözleri var... ve bunlar gibi adamlara teslim olmayacak kadar gurur sahibi.” Edwyn Frey ve Walder Nehir’e doğru kaba bir el işareti yaptı.</p>

    <p>Edwyn öfkelendi. “Eğer Piper lordum bir imada bulunmaya çalışıyorsa...”</p>

    <p>“Ben imada <em>bulunmam</em> Frey, ne diyeceksem dürüst bir adam gibi doğrudan derim. Ama sen dürüst adamlar hakkında ne bilirsin ki? Sen hain ve yalancı bir gelinciksin, bütün akrabaların gibi. Bir Frey’in sözünü dinlemektense yarım litre sidik içerim.” Piper masaya eğildi. “Marq nerede? Bana bunun cevabını ver. Oğluma ne yaptınız? Kanlı düğününüzde <em>konuktu.</em>”</p>

    <p>“Ve onur konuğumuz olarak kalmaya devam edecek,” dedi Edwyn, “Siz, Majesteleri Kral Tommen’a sadık olduğunuzu kanıtlayana kadar.”</p>

    <p>“Beş şövalye ve yirmi silahlı asker Marq’la birlikte İkizler’e gitmişti,” dedi Piper. “Onlar da konuklarınız mı Frey?”</p>

    <p>“Belki şövalyelerden bazıları. Diğerleri tam olarak hak ettiklerini aldı. Vârisinin tek parça halinde iade edilmesini istiyorsan, o hain dilini tutsan iyi edersin Piper.”</p>

    <p>Piper öfkeyle ayağa kalkarken, <em>babamın konseyleri asla böyle geçmezdi,</em> diye düşündü Jaime. “Bunu elinde bir kılıç varken söyle Frey,” dedi Piper. “Yoksa sadece bok kullanarak mı dövüşüyorsun?”</p>

    <p>Frey’in sıska yüzü beyazladı. Walder Nehir ayağa kalktı. “Edwyn bir kılıç adamı değildir... ama ben öyleyim Piper. Eğer söyleyecek başka bir şeyin varsa, dışarı gel ve söyle.”</p>

    <p>“Bu bir savaş konseyi, savaş değil,” diye hatırlattı Jaime. “İkiniz de oturun.” İki adam da kımıldamadı. <em>“Şimdi!”</em></p>

    <p>Walder nehir oturdu. Lord Piper’ı korkutmak o kadar kolay değildi. Adam bir küfür mırıldandı ve çadırdan çıktı. “Onu sürükleyip geri getirmesi için bir adam göndereyim mi lordum?” diye sordu Sör Daven.</p>

    <p>“Sör Ilyn’i gönder,” dedi Edwyn Frey. “Bize sadece başı lazım.”</p>

    <p>Karyl Vance, Jaime’ye döndü. “Lord Piper kederle konuştu. Marq onun ilk oğlu. Marq’a eşlik eden şövalyeler de yeğenleri ve kuzenleriydi.”</p>

    <p>“Hainler ve asiler demek istiyorsun,” dedi Edwyn Frey.</p>

    <p>Jaime adama sert bir bakış attı. “İkizler de Genç Kurt’un davasına destek verdi,” diye hatırlattı. “Sonra ona ihanet ettiniz. Bu sizi Piper’dan iki kat tehlikeli yapar.” Edwyn’in ince gülümsemesinin solduğunu ve kaybolduğunu görmekten memnuniyet duydu. <em>Bir gün için yeterince tavsiyeye tahammül ettim,</em> diye karar verdi. “İşimiz bitti. Hazırlıklarınızla ilgilenin lordlarım. Sabahın ilk ışığında saldıracağız.”</p>

    <p>Lordlar sıra halinde çadırdan çıkarken, rüzgâr kuzeyden esiyordu. Jaime, Tökeztaş’ın ardındaki Frey kampının pis kokusu alabiliyordu. Suyun karşısında, Edmure Tully boynundaki yağlı ilmekle tek başına darağacında duruyordu.</p>

    <p>Çadırdan en son Leydi Genna çıktı, kocası hemen arkasındaydı. “Lord yeğenim,” dedi Emmon, “makamıma yapılacak bu saldırı... bunu yapmamalısın.” Adam yutkunduğunda, boğazındaki elma yukarı aşağı hareket etti. “<em>Yapmamalısın.</em> Ben... ben bunu yasaklıyorum.” Emmon yine ekşi yaprak çiğnemişti, dudaklarında pembe köpükler parlıyordu. “Kale benim, parşömen bende. Kral tarafından imzalandı, küçük Tommen tarafından. Ben Nehirova’nın meşru lorduyum ve...”</p>

    <p>“Edmure Tully yaşadığı sürece değilsin,” Leydi Genna. “Kalbi de kafası da yumuşak ama hayatta, adam hâlâ tehlike arz ediyor. Bu konuda ne yapmayı düşünüyorsun Jaime?”</p>

    <p><em>Tehlike arz eden adam Karabalık, Edmure değil.</em> “Edmure’u bana bırakın. Sör Lyle, Sör Ilyn. Bana eşlik edin lütfen. Şu darağacını ziyaret etmemin vakti geldi.”</p>

    <p>Tökeztaş, Kızıl Çatal’dan daha derin ve daha hızlıydı, nehirdeki en yakın geçit fersahlarca yukarıdaydı. Jaime ve adamları nehre vardığında, yolcu teknesi Walder Nehir ve Edwyn Frey’le birlikte henüz hareket etmişti. Teknenin dönüşünü beklerlerken, Jaime adamlarına ne istediğini anlattı. Sör Ilyn nehre tükürdü.</p>

    <p>Üçü birlikte kuzey kıyısında tekneden indiklerinde, bir kamp takipçisi Güçlüdomuz’a ağzıyla zevk vermeyi önerdi. Sör Lyle kadını Sör Ilyn’e doğru itti ve, “Arkadaşıma zevk ver,” dedi. Kadın güldü, Payne’in dudaklarını öpmek için hareketlendi, sonra adamın gözlerini gördü ve korkuyla geri çekildi.</p>

    <p>Yemek ateşlerinin arasındaki patika, at pisliğiyle karışmış kahverengi çamurla kaplıydı, nallar ve çizmelerle ezilmişti. Jaime her yerde Freyler’in ikiz kulelerini gördü; gri zemindeki mavi kuleler, kalkanların ve sancakların üstündeydi. Geçit’e bağlılık yemini vermiş küçük hanedanların armaları da vardı: Erenford’ın akbalıkçılı, Haigh’in dirgeni, Lord Charlton’ın üç dal ökse otu. Kral Katili’nin gelişi gözden kaçmadı. Domuz yavruları satan yaşlı bir kadın ona bakmak için durdu, Jaime’ye tanıdık gelen bir şövalye tek dizinin üstüne çöktü, bir çukurun içine işeyen iki silahlı asker döndü ve birbirini ıslattı. “Sör Jaime,” diye seslendi bir adam ama Jaime arkasına bakmadan yürümeye devam etti. Etrafta, Fısıltılı Orman’da öldürmeye çalıştığı adamların yüzlerini gördü, Freyler o vakit Robb Stark’ın ulu kurtlu sancağının altında dövüşüyordu.</p>

    <p>Ryman Frey’in dikdörtgen şekilli muazzam çadırı, kamptaki en büyük çadırdı. Çadırın duvarları, kare şeklindeki gri branda bezlerinin birbirine eklenmesiyle oluşturularak taşa benzetilmişti ve çatıdaki iki yüksek çıkıntı İkizler’i çağrıştırıyordu. Sör Ryman, keyifsiz olmanın aksine bir eğlencedeydi. Çadırın içinden sarhoş bir kadının kahkahaları, bir arpın tınıları ve bir şarkıcının sesi geliyordu. <em>Sizinle sonra ilgileneceğim sör,</em> diye düşündü Jaime. Walder Nehir, kendi mütevazı çadırının önünde duruyordu, iki askerle sohbet ediyordu. Adamın kalkanında Frey Hanedanı’nın arması vardı ama armanın renkleri ters çevrilmişti ve kulelerin arasına, sağ üst köşeden sol alt köşeye inen kırmızı bir şerit çekilmişti. Piç, Jaime’yi gördüğünde kaşlarını çattı. <em>Bu, gördüğüm en soğuk ve en şüpheli bakışlardan biri. Bu adam meşru kardeşlerinden çok daha tehlikeli.</em></p>

    <p>Darağacı, yerden üç metre yukarı kurulmuştu. Basamakların dibinde iki mızrakçı nöbet tutuyordu. Adamlardan biri, Jaime’ye, “Sör Ryman’ın izni olmadan yukarı çıkamazsınız,” dedi.</p>

    <p>“Bu çıkabileceğimi söylüyor.” Jaime tek parmağıyla kılıcının kabzasına vurdu. “Soru şu; cesedinin üstüne basmam gerekecek mı?”</p>

    <p>Mızrakçılar kenara çekildi.</p>

    <p>Darağacının üstündeki Nehirova Lordu, altındaki tuzağa bakıyordu. Ayakları kararmış ve kuru çamurla kaplanmıştı, bacakları çıplaktı. Üstünde kırmızı ve mavi çizgili kirli bir tunik, boynundaysa bir yağlı ilmek vardı. Edmure, Jaime’nin ayak seslerini duyunca başını yerden kaldırdı ve çatlak dudaklarını yaladı. <em>“Kral Katili?”</em> Sör Ilyn’i gördüğünde gözleri büyüdü. “Kılıç ipten iyidir. Yap şunu Payne.”</p>

    <p>“Sör Ilyn,” dedi Jaime. “Lord Tully’yi duydun. Yap şunu.”</p>

    <p>Sessiz şövalye, kılıcının kabzasını iki eliyle birden kavradı. Kılıç uzun ve ağırdı, çeliğin olabileceği kadar keskindi. Edmure’un çatlak dudakları sessizce hareket etti. Sör Ilyn kılıcını geri çektiğinde, Edmure gözlerini kapadı. Darbenin arkasında, Payne’in bütün vücut ağırlığı vardı.</p>

    <p><em>“Hayır! Durun! HAYIR!”</em> Edwyn Frey nefese nefese ortaya çıktı. “Babam geliyor. Olabildiğince çabuk. Jaime yapma...”</p>

    <p>“<em>Lordum,</em> demen benim için daha uygun,” dedi Jaime, “ve benimle konuşurken emir kiplerini dışarıda bıraksan iyi edersin.”</p>

    <p>Sör Ryman ağır adımlarla yürüyerek darağacına çıktı, yanında kendisi kadar sarhoş bir fahişe vardı. Kadının elbisesi önden bağcıklıydı ama bağcıklar göbek hizasına kadar çözülmüştü, iri ve ağır göğüsleri dışarıdaydı. Başında bronzdan yapılmış, küçük siyah kılıçlarla çevrelenmiş ve oyma hiyerogliflerle süslemiş ince bir taç vardı. Kadın, Jaime’yi gördüğünde güldü. “Hey yedi cehennem, bu kim?”</p>

    <p>“Kral Muhafızları Lord Kumandanı,” dedi Jaime soğuk bir nezaketle. “Ben de size aynı şeyi sorabilirim leydim.”</p>

    <p>“Leydi? Ben leydi değilim. Ben kraliçeyim.”</p>

    <p>“Kız kardeşim bunu duyduğunda çok şaşıracak.”</p>

    <p>“Lord Ryman beni bizzat taçlandırdı.” Kadın geniş kalçalarını salladı. “Ben fahişelerin kraliçesiyim.”</p>

    <p><em>Hayır,</em> diye düşündü Jaime, <em>bu unvan da kardeşime ait.</em></p>

    <p>Sör Ryman sonunda konuştu. “Çeneni kapat sürtük. Lord Jaime bir kahpenin saçmalıklarını dinlemek istemiyor.” Bu Frey; geniş bir yüzü, küçük gözleri ve birkaç kat yumuşak gıdısı olan tıknaz bir adamdı. Nefesi şarap ve soğan kokuyordu.</p>

    <p>“Artık kraliçeler mi yaratıyorsun Sör Ryman?” diye sordu Jaime. “Saçma. Lord Edmure meselesi kadar saçma.”</p>

    <p>“Karabalık’ı uyardım. Kaleyi teslim etmezse Edmure’un öleceğini söyledim. Sör Ryman’ın boş tehditlerde bulunmadığını göstermek için bu darağacını kurdurdum. Oğlum Walder aynı şeyi Denizgözcüsü’nde Patrek Mallister için yapmıştı ve Lord Jason diz çökmüştü... ama Karabalık soğuk bir adam. Beni reddetti, bu yüzden...”</p>

    <p>“...Lord Edmure’u astın?”</p>

    <p>Frey kızardı. “Lord büyükbabam... eğer adamı asarsak bir <em>rehinemiz</em> olmaz sör. Bunu düşündünüz mü?”</p>

    <p>“Sadece bir aptal, tatbik etmeye hazırlıklı olmadığı tehditlerde bulunur. Seni, çeneni kapatmadığın takdirde sana vurmakla tehdit etsem ve sen konuşmaya kalkışsan, ben ne yaparım dersin?”</p>

    <p>“Sör, anlamıyorsunuz...”</p>

    <p>Jaime adama vurdu. Altın elinin tersiyle indirdiği bir darbeydi ama darbenin şiddeti Sör Ryman’ın geriye doğru tökezlemesine ve fahişenin kollarına yığılmasına sebep oldu. “Şişman bir kafan var Sör Ryman, boynun da epey kalın. Sör Ilyn, bu boynu kesmek için kaç darbe indirmen gerekir?”</p>

    <p>Sör Ilyn tek parmağını burnuna koydu.</p>

    <p>Jaime güldü. “Boş bir böbürlenme. Bence üç.”</p>

    <p>Ryman Frey dizlerinin üstüne çöktü. “Ben bir şey yapmadım...”</p>

    <p>“...içmekten ve fuhuştan başka. Biliyorum.”</p>

    <p>“Ben Geçit’in vârisiyim. Bana dokunmazsınız.”</p>

    <p>“Seni konuşmak konusunda uyarmıştım.” Jaime, adamın yüzünün beyaza dönüşünü izledi. <em>Ayyaş, aptal ve korkak. Lord Walder bu adamdan uzun yaşasa iyi eder, yoksa Freyler’in işi biter.</em> “Azledildin sör.”</p>

    <p>“Azledildim?”</p>

    <p>“Beni duydun. Buradan git.”</p>

    <p>“Fakat... nereye gideyim?”</p>

    <p>“Cehenneme ya da eve, nasıl istersen. Güneş doğduğunda kampta olma. Fahişeler kraliçesini yanında götürebilirsin ama tacı alamazsın.” Jaime, Sör Ryman’dan adamın oğluna döndü. “Babanın yetkisini sana veriyorum. Atan kadar aptal olmamaya çalış.”</p>

    <p>“Zorluk çekmem lordum.”</p>

    <p>“Lord Walder’a haber gönderin. Kraliyet, lordun bütün tutsaklarını talep ediyor.” Jaime altın elini salladı. “Sör Lyle, onu indirin.”</p>

    <p>Sör Ilyn’in bıçağı darağacının ipini ikiye ayırdığında, Edmure Tully yüzüstü platforma yığıldı. Boğazındaki ilmekten hâlâ otuz santimlik bir ip parçası sarkıyordu. Güçlüdomuz ipin ucunu yakaladı, çekti ve Edmure’u ayağa kaldırdı. “Tasmalı bir balık,” dedi gülerek. “Daha önce böyle bir şey görmedim.”</p>

    <p>Freyler, Jaime ve yanındakilerin geçmesi için kenara çekildiler. Platformun altında bir kalabalık toplanmıştı, aralarında türlü dağınıklıklar içinde bir düzine kamp takipçisi de vardı. Jaime, ahşap arp taşıyan bir adam gördü. “Sen. Şarkıcı. Benimle gel.”</p>

    <p>Adam şapkasını çıkardı. “Emredersiniz lordum.”</p>

    <p>Jaime ve yanındakiler arkalarındaki şarkıcıyla birlikte tekneye doğru giderken kimse tek kelime etmedi. Fakat tekne kıyıdan ayrılıp Tökeztaş’ın güney tarafına geçmek için hareketlendiğinde, Edmure Tully, Jaime’yi kolundan yakaladı. <em>“Neden?”</em></p>

    <p><em>Bir Lannister borcunu mutlaka öder,</em> diye düşündü Jaime, <em>ve sen cebimdeki son sikkesin.</em> “Bir düğün hediyesi olarak kabul et.”</p>

    <p>Edmure temkinli gözlerle Jaime’ye baktı. “Bir... düğün hediyesi?”</p>

    <p>“Duyduğuma göre karın çok güzelmiş. Ablan ve kralın katledilirken onunla yattığına göre, öyle olmalı.”</p>

    <p>“Ben bilmiyordum.” Edmure çatlak dudaklarını yaladı. “Yatak odasının dışında kemancılar vardı...”</p>

    <p>“Ve Leydi Roslin senin dikkatini dağıtıyordu.”</p>

    <p>“O... onu mecbur bıraktılar, Lord Walder ve diğerleri. Roslin bunların olmasını asla istemedi... ağladı ama ben ağlamasının sebebinin...”</p>

    <p>“Senin şahlanmış erkekliğin olduğunu mu düşündün? Evet, bu her kadını ağlatır, eminim.”</p>

    <p>“Roslin benim çocuğumu taşıyor.”</p>

    <p><em>Hayır,</em> diye düşündü Jaime, <em>onun karnında büyüyen şey senin ölümün.</em> Çadırına döndüğünde Güçlüdomuz’u ve Sör Ilyn’i gönderdi ama şarkıcıyı göndermedi. “Birazdan bir şarkıya ihtiyacım olabilir,” dedi adama. “Lew, konuğum için banyo suyu ısıt. Pia, ona temiz kıyafetler bul. Üstünde aslan olan bir şeyler değil. Peck, Lord Tully’ye şarap getir. Aç mısın lordum?”</p>

    <p>Edmure başıyla onayladı ama gözleri hâlâ kuşku doluydu.</p>

    <p>Tully banyo yaparken Jaime bir tabureye oturdu. Adamın bedeninden gri bulutlar halinde pislik çıkıyordu.</p>

    <p>“Yemeğini yedikten sonra, adamlarım seni Nehirova’ya götürecek. Ondan sonra olacaklar sana bağlı.”</p>

    <p>“Ne demek istiyorsun?”</p>

    <p>“Amcan yaşlı bir adam. Evet cesur, lakin hayatının en iyi bölümü sona erdi. Yasını tutacak bir karısı, onu savunacak çocukları yok. Karabalık’ın umut edebileceği tek şey güzel bir ölüm... ama senin önünde yıllar var Edmure. Ve Tully Hanedanı’nın meşru lordu <em>sensin,</em> Karabalık değil. Amcan sana hizmet ediyor. Nehirova’nın kaderi senin ellerinde...”</p>

    <p>Edmure boş gözlerle bakıyordu. “Nehirova’nın kaderi...”</p>

    <p>“Kaleyi teslim et ve kimse ölmesin. İnsanların barış içinde ayrılabilir ya da Sör Emmon’a hizmet etmek için kalabilir. Sör Brynden’in siyahları giymesine izin verilecek, Sur seni cezbediyorsa sen de aynı şeyi yapabilirsin. Yahut benim tutsağım olarak Casterly Kayası’na gider ve senin rütbende bir rehineye uygun olan her türlü konforun ve nezaketin tadını çıkarırsın. İstersen karını da senin yanına gönderirim. Eğer çocuğunuz erkek olursa, yaver çömezi ve yaver olarak Lannister Hanedanı’na hizmet eder, şövalye olduğunda ona araziler bağışlarız. Eğer Roslin bir kız doğurursa, kız evlenecek yaşa geldiğinde iyi bir çeyize sahip olmasını sağlarım. Savaş bittiğinde serbest bırakılman bile söz konusu olabilir. Yapman gereken tek şey kaleyi teslim etmek.”</p>

    <p>Edmure ellerini banyo teknesinden çıkardı ve parmaklarının arasından akan suyu izledi. “Ya teslim etmezsem?”</p>

    <p><em>Bana kelimeleri söyletmek zorunda mısın?</em> Pia, kolları kıyafetlerle dolu bir halde çadırın kapısında duruyordu. Yaverler de dinliyordu, şarkıcı da. <em>Bırak duysunlar,</em> diye düşündü Jaime. <em>Bırak dünya duysun. Sorun değil.</em> Kendini gülümsemeye zorladı. “Ne kadar kalabalık olduğumuzu gördün Edmure. Merdivenleri, kuleleri, mancınıkları, koçbaşlarını gördün. Eğer emir verirsem, kuzenim hendeği geçecek ve kalenin kapılarını kıracak. Yüzlerce adam ölecek, çoğu senin adamın olacak, İlk dalga senin eski sancak beylerinden oluşacak; yani güne, İkizler’de senin için can vermiş adamların babalarını ve kardeşlerini öldürerek başlayacaksın. Freyler ikinci dalga olacak, Frey sıkıntısı çekmiyorum. Okçuların öksüz kaldığında ve şövalyelerin kılıçlarını kaldıramayacak kadar yorulduğunda, benim batılı adamlarım gelecek. Kale düştüğünde, kalenin içindeki herkes kılıçtan geçirilecek, Sürülerin telef edilecek, tanrı korun kesilip devrilecek, iç kalelerin ve kulelerin yakılacak. Duvarlarını yıkacağım ve Tökeztaş’ın yönünü harabelere doğru çevireceğim. İşimi bitirdiğimde, orada bir zamanlar bir kale olduğu bile anlaşılmayacak,” Jaime ayağa kalktı. “Karın bunlar olmadan önce doğurabilir. Çocuğunu istersin diye tahmin ediyorum. Doğduğunda onu sana göndereceğim. Bir mancınıkla.”</p>

    <p>Jaime’nin konuşmasını sessizlik takip etti. Edmure banyo teknesinin içinde doğruldu. Pia kıyafetleri göğsüne bastırdı. Şarkıcı, arpındaki bir teli gerdi. Küçük Lew bir şey durmamış gibi davranarak bir ekmek somununun içini çıkardı. <em>Bir mancınıkla,</em> diye düşündü Jaime. Eğer halası orada olsaydı, hâlâ Tywin’in oğlunun Tyrion olduğunu söyler miydi?</p>

    <p>Edmure Tully nihayet konuştu. “Bu tekneden çıkar ve seni olduğun yerde öldürebilirim Kral Katili.”</p>

    <p>“Deneyebilirsin.” Jaime bekledi. Edmure ayağa kalmak için hareketlenmeyince, “Yemeğinin tadını çıkarman için seni yalnız bırakıyorum,” dedi. “Şarkıcı, konuğumuz yemeğini yerken onun için çal. Şarkıyı bildiğini tahmin ediyorum.”</p>

    <p>“Yağmurlu olan mı? Evet lordum. Biliyorum.”</p>

    <p>Edmure şarkıcıyı ilk kez görüyormuş gibiydi. “Hayır. Bu adam olmaz. Onu benden uzaklaştır.”</p>

    <p>“Sadece bir şarkı,” dedi Jaime. “Sesi <em>o kadar</em> da kötü olamaz.”</p>
  </div>
</body>
</html>
