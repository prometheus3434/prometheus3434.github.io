<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Lekeli Şövalye</h1>

    <p>Gece, sonbahar için bile zamansızca soğuktu. Sokak aralarında esen sert ve ıslak rüzgâr günün tozunu kaldırıyordu. <em>Kuzey rüzgârı, ürperti dolu.</em> Sör Arys Oakheart, başlığını yukarı çekip yüzünü örttü. Tanınması iyi olmazdı. On beş gün önce, bir tacir, gölge şehirde acımasızca katledilmişti, Dorne’a meyve almak için gelen ama hurma yerine ölüm bulan zararsız bir adamdı. Adamın tek suçu Kral Toprakları’ndan olmaktı.</p>

    <p><em>Ayaktakımı benim içimde daha amansız bir düşman bulur.</em> Arys bir saldırıyı neredeyse hoş karşılayacaktı. Eli, keten kıyafetinin katlarının arasında yarı gizlenmiş halde asılı duran uzunkılıcının kabzasına dokunmak için aşağı kaydı. Giysisinin dış kısmında turkuaz şeritler ve sıra sıra altın güneşler vardı. Dorne esvapları rahattı ama Arys’in babası oğlunu bunların içinde görecek kadar yaşamış olsaydı dehşete düşerdi. O bir Menzil adamıydı ve Dornelular onun kadim düşmanlarıydı, Eski Meşe’deki duvar halıları buna şahitti. Arys onları tekrar görmek için sadece gözlerini kapatmalıydı. Cömert Lord Edgerran ihtişam içinde oturuyordu, ayaklarının dibine yüzlerce Dorne adamının başı yığılmıştı. Prens Geçidi’ndeki Üç Yaprak, Dorne mızraklarıyla delinmişti ve Alester son nefesiyle savaş borusunu üflüyordu. Yeşil Meşe Sör Olyvar beyazlar içindeydi, Genç Ejderha’nın yanında can veriyordu. Dorne, hiçbir Oakheart için uygun bir yer değildi.</p>

    <p>Şövalye, Prens Oberyn ölmeden önce bile, gölge şehrin sokaklarında yürümek için Güneş Mızrağı’ndan ayrıldığında huzursuz oluyordu. Gittiği her yerde üzerine dikilen gözleri hissedebiliyordu; ona üstü kapalı bir düşmanlıkla bakan küçük ve siyah Dorne gözleri. Çarşı esnafı onu dolandırmak için elinden gelenin en iyisini yapıyordu. Arys bazen, meyhanecilerin onun içkilerinin içine tükürüp tükürmediğini merak ediyordu. Bir keresinde, bir grup perişan çocuk ona taş fırlatmıştı, Arys kılıcını çekmiş ve çocukları kovalamıştı. Kızıl Yılan’ın ölümü, Dorneluları daha beter alevlendirmişti. Fakat Kum Yılanları, Prens Doran tarafından bir kuleye kapatıldıktan sonra caddeler bir parça sakinleşmişti. Yine de, beyaz pelerini gölge şehirde açıkça girmek saldırıya davetiye çıkarmak olurdu. Arys yanında üç beyaz pelerin getirmişti. İkisi yündü; biri hafif ve diğeri ağır. Üçüncüsü ince, beyaz ipektendi. Omuzlarından beyaz bir pelerin sarkmıyorken, Arys kendisini çıplak hissediyordu.</p>

    <p><em>Çıplak olmak ölü olmaktan iyidir,</em> dedi kendine. <em>Ben pelerinim yokken bile bir Kral Muhafızı’yım. Buna saygı göstermeli. Anlamasını sağlamalıyım.</em> Arys kendini bu duruma düşürmemeliydi ama şarkıcı, aşkın her adamı aptala çevireceğini söylemişti.</p>

    <p>Günün sıcağında, tozlu caddelerde sadece sinekler vızıldarken, Güneş Mızrağı’nın gölge şehri terk edilmiş görünürdü ama akşam karanlığı çöker çökmez aynı caddeler canlanırdı. Sör Arys pencerelerin altından geçerken, panjur çubuklarının arasından süzülen müziğin belli belirsiz sesini duydu. Bir yerlerde, parmak davulları mızrak dansının hızlı ritmini vuruyor ve geceye nabız katıyordu. Yılankavi Duvarlar’ın ikincisinin altında, üç ara sokağın birleştiği yerde, bir yastık kızı bir balkondan seslendi. Sadece mücevher ve yağ giyilmişti. Arys kıza baktı, omuzlarını kamburlaştırdı ve rüzgârın dişlerinin içine doğru yürüdü. <em>Biz erkekler zayıf yaratıklarız. Bedenlerimiz, en soylu olanımıza bile ihanet ediyor.</em> Onu utandıran şehvetlerini ehlileştirmek için bayılma noktasına kadar oruç tutan Kral Kutsanmış Baelor’u düşündü. Arys de aynı şeyi mi yapmalıydı?</p>

    <p>Kemerli bir kapının girişinde duran kısa boylu bir adam, bir maltızın üstünde yılan parçaları kızartıyordu, çıtır çıtır olan etleri ahşap maşayla çeviriyordu. Sosların keskin kokusu şövalyenin gözlerini yaşarttı. En iyi yılan sosunun içinde, hardal tohumu ve ejderha biberinin yanı sıra bir damla zehir olduğunu duymuştu. Myrcella, Dorne yemeklerini, Dorne prensini benimsediği kadar çabuk benimsemişti, Sör onu mutlu etmek için ara sıra bir iki çeşit yemek deniyordu. Yiyecekler şövalyenin ağzını kavuruyor ve kana kana şarap içmek istemesine sebep oluyordu. Üstelik yemek dışarı çıkarken, içeri girerken yaktığından fazla yakıyordu. Fakat Arys’in küçük prensesi o yemekleri seviyordu.</p>

    <p>Prensesi odasında, Prens Trystane’in karşısında, bir oyun masasının üzerine eğilmiş halde bırakmıştı. Myrcella süslü oyun taşlarını, yeşim, akik ve laciverttaşı karelerin üstünde hareket ettiriyordu, dolgun dudakları hafifçe aralanmıştı, yeşil gözleri dikkatle kısılmıştı. Oyuna <em>cyvasse</em> deniyordu. Bir ticaret kadırgasıyla, Volantis’ten Kalaslı Kasaba’ya gelmişti ve öksüzler sayesinde Yeşilkan boyunca yayılmıştı. Dornelu saray mensupları oyun için deli oluyordu.</p>

    <p>Sör Arys oyunu delirtici buluyordu. On farklı taş vardı, her biri kendi özelliklerine ve güçlerine sahipti. Oyun tahtası, oyuncuların ev köşelerini nasıl düzenlediklerine bağlı olarak oyundan oyuna değişiyordu. Prens Trystane oyunu çabucak kavramıştı ve Myrcella da onunla birlikte oynayabilmek için öğrenmişti. Prenses daha on bir yaşını doldurmamıştı, nişanlısı on üç yaşındaydı ama buna rağmen, Myrcella son zamanlarda sık sık kazanıyordu. Trystane bunu önemsiyormuş gibi görünmüyordu. İki çocuk bundan daha farklı görünemezdi; prens, simsiyah düz saçlarıyla buğday tenliydi; prenses, altın rengi bukleleriyle süt gibi beyazdı. Açık ve koyu, Kraliçe Cersei ve Kral Robert gibi. Arys, Myrcella’nın Dornelu çocukta, Cersei’nin fırtına lordunda bulduğundan fazla mutluluk bulması için dua ediyordu.</p>

    <p>Myrcella kalenin içinde güvendeydi ama onu bırakmak şövalyeyi yine de huzursuz ediyordu. Myrcella’nın Güneş Kulesi’ndeki odasına geçiş veren sadece iki kapı vardı ve Sör her iki kapıya da adamlar yerleştirmişti; onlarla birlikte Kral Toprakları’ndan gelen, mücadelede mücerrep, amansız ve kemiklerine kadar sadık Lannister muhafızları. Myrcella’nın yanında hizmetçileri ve Rahibe Eglantine de vardı. Prens Trystane’e kendi yeminli kalkanı eşlik ediyordu; Yeşilkan’dan Sör Gascoyne. <em>Onu kimse rahatsız etmeyecek,</em> dedi Arys kendi kendine, <em>ve on beş gün içinde uzakta, güvende olacağız.</em></p>

    <p>Prens Doran bu kadarı için söz vermişti. Arys, Dorne prensinin ne kadar yaşlı ve sağlıksız göründüğüne şaşırmış olsa da, prensin sözünden şüphe etmemişti. Martell, Arys’i çalışma odasına kabul ettiğinde, “Sizi şimdiye kadar göremediğim ve Prenses Myrcella’yla tanışamadığım için üzgünüm,” demişti, “lakin kızım Arianne’in sizi iyi ağırladığında inanıyorum.”</p>

    <p>“Ağırladı prensim,” diye cevap vermişti Arys, yüzünün kızarıp ona ihanet etmemesi için dua etmişti.</p>

    <p>“Bizimki amansız ve yoksul bir topraktır ama kendine has güzellikleri de vardır. Dorne’da, Güneş Mızrağı’ndan başka bir yer görmemiş olmanız bana keder veriyor lakin korkarım ki şu duvarların ötesinde ikiniz de güvende olmazsınız. Biz Dornelular hiddetli insanlarız, çabuk öfkelenir ve geç unuturuz. Size, savaş isteyenlerin yalnızca Kum Yılanları olduğuna dair güvence verebilseydim mutlu olurdum ama size yalan söylemeyeceğim sör. Caddelerde bana seslenen ve mızraklarımı çağırmamı isteyen insanları duydunuz. Maalesef lordlarımın yarısı onlarla aynı fikirde.”</p>

    <p>Şövalye, “Ya siz lordum?” diye sormaya cesaret etmişti.</p>

    <p>“Yalnızca çılgın adamlar kazanamayacakları savaşlara girerler, bunu çok uzun zaman önce annemden öğrendim.” Eğer sorunun pervasızlığı Prens Doran’ı gücendirdiyse bile adam hislerini iyi saklamıştı. “Lakin bu barış çok narin... prensesiniz kadar narin.”</p>

    <p>“Yalnızca bir canavar küçük bir kıza zarar verebilir.”</p>

    <p>“Kardeşim Elia’nın da küçük bir kızı vardı. Adı Rhaenys’ti. O da bir prensesti.” Prens iç geçirmişti. “Prenses Myrcella’ya bir bıçak saplayabilecek adamlar ona karşı kin beslemiyorlar. Sör Amory Lorch’un Rhaenys’i öldürdüğünde beslediğinden fazla değil, bıçağı gerçekten o sapladıysa tabii. O adamların tek amacı benim elimi zorlamak. Zira Myrcella benim korumam altındayken öldürülürse, inkârlarıma kimse inanmaz.”</p>

    <p>“Ben hayattayken kimse Myrcella’ya zarar veremez.”</p>

    <p>Belli belirsiz bir gülümsemeyle, “Asilce bir yemin,” demişti Doran Martell, “ama siz yalnızca bir adamsınız sör. Dikbaşlı yeğenlerimi zindana kapatmak, suları sakinleştirmeye yardım eder diye düşünmüştüm ama bütün yaptığım, karaböcekleri halıların altına süpürmek oldu. Her gece fısıldadıklarını ve bıçaklarını bilediklerini duyuyorum.”</p>

    <p>O anda, <em>korkuyor,</em> diye fark etmişti Sör Arys. <em>Bak, elleri titriyor. Dorne Prensi dehşet içinde.</em> Kelimeler onu yarı yolda bırakmıştı.</p>

    <p>“Özür dilerim sör,” demişti Prens Doran. “Güçsüz ve hastayım. Ve bazı zamanlar... Güneş Mızrağı gürültüsüyle, pisliğiyle ve kokularıyla beni yoruyor. Vazifem izin verir vermez Su Bahçeleri’ne dönmek niyetindeyim. Dönerken Prenses Myrcella’yı da götüreceğim.” Şövalye itiraz edemeden önce prens elini kaldırmıştı, parmak eklemleri şiş ve kırmızıydı. “Siz de geleceksiniz. Myrcella’nın rahibesi, hizmetçileri ve muhafızları da. Güneş Mızrağı’nın duvarları sağlam, fakat o duvarların altında gölge şehir var. Kalenin içinde bile her gün yüzlerce insan dolaşıyor. Bahçeler benim sığınağım. Prens Maron, Su Bahçeleri’ni, Targaryen karısına bir armağan olarak inşa ettirdi, Dorne’un Demir Taht’la yaptığı evliliği imlemek için. Sonbahar orada hoş bir mevsimdir... sıcak günler, serin geceler, denizin tuzlu esintisi, fıskiyeler ve havuzlar. Ve başka çocuklar da var, asil doğumlu oğlanlar ve kızlar. Myrcella kendi yaşında arkadaşlara sahip olacak. Yalnız kalmayacak.”</p>

    <p>“Nasıl isterseniz.” Prensin sözleri Arys’in kafasında çınlıyordu. <em>Myrcella orada güvende olacak.</em> Fakat Doran Martell, neden Arys’in Kral Toprakları’na bu taşınmayla ilgili mektup yazmaması için ısrar etmişti? <em>Eğer yerini kimse bilmezse, Myrcella daha güvende olur.</em> Sör Arys buna katılmıştı ama başka ne seçeneği vardı ki? O Kral Muhafızları’nın şövalyesiydi, buna rağmen tıpkı prensin söylediği gibi yalnızca bir adamdı.</p>

    <p>Dar sokak, ay ışığıyla aydınlanmış bir avluya açıldı. <em>Mumcunun dükkânını geç,</em> diye yazmıştı kız, <em>bir bahçe kapısı ve kısa bir dış merdiven var.</em> Arys kapıdan geçti ve işaretsiz bir kapıya çıkan eski basamakları tırmandı. <em>Kapıyı çalmalı mıyım?</em> Çalmak yerine, kapıyı iterek açtı ve kendini alçak tavanlı, geniş, loş bir odanın içinde buldu. Oda, kalın toprak duvarlara oyulmuş nişlerde titreyen kokulu mumlarla aydınlatılmıştı. Arys sandaletlerinin altındaki desenli Myr halılarını, duvardaki gobleni ve yatağı gördü. “Leydim?” diye seslendi. “Neredesiniz?”</p>

    <p>“Buradayım.” Kız, kapının arkasındaki gölgelerin içinden çıktı.</p>

    <p>Sol koluna süslü bir yılan dolanmıştı, kız hareket ettikçe yılanın bakır ve altın pulları ışıldıyordu. Kız başka bir şey giymemişti.</p>

    <p>Arys ona <em>hayır</em> diyecekti, <em>sadece gitmek zorunda olduğumu söylemek için geldim,</em> ama mum ışığında pırıldayan kızı gördüğünde konuşma kabiliyetini yitirdi. Boğazı Dorne kumu kadar kuruydu. Arys sessizce durdu, kızın vücudunun görkemini yudumladı; boğazındaki çukuru, büyük uçları olan dolgun ve yuvarlak göğüslerini, belindeki ve kalçalarındaki cazibedar kıvrımları. Ve sonra, ne ara olduysa, kıza sarılıyordu ve kız onun kıyafetlerini çıkarıyordu. Kız, Arys’in iç gömleğine ulaştı, gömleği omuzlarından tuttu ve ipek kumaşı yırttı ama Arys’in umurunda değildi. Parmaklarının altında kızın teni vardı; yumuşak ve Dorne güneşinde pişmiş kadar sıcak. Arys başını kaldırdı ve kızın dudaklarını buldu. Kızın ağzı açıldı ve göğüsleri şövalyenin ellerini doldurdu. Arys başparmaklarıyla okşadığı göğüs uçlarının sertleştiğini hissetti. Kızın saçları siyah ve gürdü, orkide kokuyordu. Arys yoğun ve topraksı kokuyla öyle sertleşmişti ki neredeyse canı yanıyordu.</p>

    <p>“Bana dokunun sör,” diye fısıldadı kız. Arys’in eli, kızın karnından aşağı kaydı ve siyah tüylerin altındaki tatlı, ıslak yeri buldu. Arys tek parmağını içeri sokarken, “Evet, orası,” diye mırıldandı kız. Hafifçe inledi, şövalyeyi yatağa sürükledi ve aşağı itti. “Daha çok, ahh daha çok, evet, güzel, şövalyem, şövalyem, benim tatlı beyaz şövalyem, evet siz, siz, sizi istiyorum.” Kızın elleri Arys’e yol gösterdi ve onu daha derine çekmek için sırtına kaydı. “Daha derine,” diye fısıldadı kız. “Evet.” Şövalyeye doladığı bacakları çelik gibi sertti. Arys içine girerken, kızın tırnakları şövalyenin sırtını tırmaladı. Arys, kız çığlık atıp kasılana kadar tekrar ve tekrar girdi, tohumlarını kızın içine akıtırken parmaklarıyla göğüs uçlarını sıktı. <em>Şimdi mutlu bir şekilde ölebilirim,</em> diye düşündü ve en azından bir düzine kalp atışı boyunca huzurluydu.</p>

    <p>Ölmedi.</p>

    <p>Arzusu deniz kadar derin ve engindi ama dalgalar geri çekildiğinde utanç ve suçluluk kayaları her zamanki kadar keskin bir biçimde ortaya çıktı. Dalgalar örtebilirdi ama onlar suyun altında baki kalırdı, sert, siyah ve ince. <em>Ben ne yapıyorum?</em> diye sordu Arys kendine. <em>Ben Kral Muhafızları’nın şövalyesiyim.</em> Kızın üstünden yana yuvarlandı ve yatağa uzanıp tavana baktı. Tavanda, bir duvardan diğer duvara kadar uzanan derin bir çatlak vardı. Arys bunu daha önce fark etmemişti, duvar halısının üstündeki resmi de öyle; Nymeria ve bin gemisini tasvir eden bir sahne. <em>Sadece onu görüyorum. Pencereden bir ejderha bakabilirdi ve ben kızın göğüslerinden, yüzünden ve gülümsemesinden başka bir şey görmezdim.</em></p>

    <p>“Şarap var,” diye mırıldandı kız. Başını Arys’in boynuna dayadı, elini onu göğsüne koydu. “Susadınız mı?”</p>

    <p>“Hayır.” Arys yana yuvarlanarak doğruldu ve yatağın kenarına oturdu. Oda sıcaktı ama o titriyordu.</p>

    <p>“Kanıyorsunuz,” dedi kız. “Çok sert tırmalamışım.” Arys’in sırtına dokundu. Şövalye, kızın parmakları alevmişçesine irkilip uzaklaştı. “Yapmayın,” dedi. Ayağa kalktı. “Bitti.”</p>

    <p>“Merhemim var. Sıyrıklar için.”</p>

    <p><em>Ama utancım için bir merhemin yok.</em> “Sıyrıklar önemli değil. Beni bağışlayın leydim, gitmek zorundayım...”</p>

    <p>“Bu kadar çabuk?”</p>

    <p>Kızın boğuk bir sesi, fısıldamak için yaratılmış geniş bir ağzı ve öpüşmek için yaratılmış dolgun dudakları vardı. Büyük ve tembel bukleler halinde kıvrılan siyah ve gür saçları çıplak omuzlarına dökülmüş ve dolgun göğüslerinin üstüne düşmüştü. Bacaklarının arasındaki tüyler bile yumuşak ve kıvırcıktı. “Bu gece benimle kalın sör. Size öğretecek çok şeyim var.”</p>

    <p>“Sizden halihazırda çok fazla şey öğrendim.”</p>

    <p>“Dersler için yeterince istekli görünüyordunuz sör. Başka bir yatağa gitmediğinizden emin misiniz? Başka bir kadına? Bana onun kim olduğunu söyleyin. Sizin için onunla dövüşürüm, çıplak göğüslerimle, bıçak bıçağa.” Kız gülümsedi. “Bir Kum Yılanı değilse tabii. Eğer öyleyse, sizi paylaşabiliriz. Kuzenlerimi çok severim.”</p>

    <p>“Başka bir kadınım olmadığını biliyorsunuz. Sadece... vazife.”</p>

    <p>Kız, dirseğinin üstünde doğrulup şövalyeye baktı, siyah iri gözleri mum ışığında parlıyordu. “O değersiz sürtük mü? Onu tanıyorum. Bacaklarının arası toz gibi kurudur ve öpüşleri sizi kanatır. Bırakın da vazife bir kez olsun yalnız uyusun, bu gece benimle kalın.”</p>

    <p>“Benim yerim sarayda.”</p>

    <p>Kız iç geçirdi. “Diğer prensesinizle. Beni kıskandıracaksınız. Onu benden daha çok sevdiğinizi düşünüyorum. O kız sizin için çok genç. Sizin bir kadına ihtiyacınız var, küçük bir kıza değil. Lakin sizi heyecanlandıran şey buysa, masum rolü oynayabilirim.”</p>

    <p>“Böyle şeyler söylememelisiniz.” <em>Unutma, bu kız Dornelu.</em> Menzil’de, Dornelu adamları bu kadar asabi ve Dornelu kadınları bu kadar vahşi ve şehvetli yapan şeyin yemekler olduğu söylenirdi. <em>Ateşli biberler ve tuhaf baharatlar kanını ısıtıyor, elinden bir gelmiyor.</em> “Ben Myrcella’yı kızım gibi severim.” Arys’in ne bir karısı ne de bir kızı olacaktı. Bunların yerine beyaz bir pelerini vardı. “Su Bahçeleri’ne gideceğiz.”</p>

    <p>“Eninde sonunda,” diye onayladı kız, “fakat babam söz konusu olduğunda, her şey alması gerekenden dört kat fazla vakit alır. Eğer babam yarın gitmeye niyetli olduğunu söylerse, on beş gün sonra yola çıkacağı kesindir. Bahçeler’de yalnız olacaksınız, bana inanın. Ayrıca, hayatının geri kalanını benim kollarımda geçirmek istediğini söyleyen genç ve cesur yiğit nerede?”</p>

    <p>“Bunu söylediğimde sarhoştum.”</p>

    <p>“Üç kadeh sulu şarap içmiştiniz.”</p>

    <p>“Sizinle sarhoştum. On yıl olmuştu... beyazları giydiğimden beri dokunduğum ilk kadın sizsiniz. Aşkın ne olduğu nu hiç bilmiyordum ama şimdi... korkuyorum.”</p>

    <p>“Benim beyaz şövalyemi ne korkutabilir ki?”</p>

    <p>“Onurum için korkuyorum,” dedi Arys, “ve sizin onurunuz için.”</p>

    <p>“Ben kendi onurumla kendim ilgilenebilirim.” Kız, parmağını göğsüne koydu ve meme ucunun etrafında gezdirdi. “Gerekirse kendi zevkimle de. Ben yetişkin bir kadınım.”</p>

    <p>Öyleydi, buna şüphe yoktu. Onu kuş tüyü yatağın üzerinde, o edepsiz gülümsemesiyle, kendi göğüsleriyle oynarken görmek... göğüs uçları bu kadar büyük ve duyarlı olan başka bir kadın var mıydı? Arys o göğüslere, avuçlama isteği duymadan bakamıyordu. Onları sert, ıslak ve parlak olana kadar emmek istiyordu...</p>

    <p>Bakışlarını başka yere çevirdi. İç çamaşırları halının üstüne yayılmıştı. Şövalye, çamaşırlarını toplamak için eğildi.</p>

    <p>“Elleriniz titriyor,” dedi kız. “Beni okşamayı tercih ediyorlar sanırım. Kıyafetlerinizi giymek için bu kadar acele etmek zorunda mısınız sör? Sizi bu halinizle tercih ederim. En gerçek halimiz, yatakta ve çıplak olduğumuz halimizdir. Bir erkek ve bir kadın, iki âşık, tek beden, iki kişinin olabileceği kadar yakın. Kıyafetlerimiz bizi farklı insanlar haline getiriyor. İpekler ve mücevherler yerine, et ve kan olmayı tercih ederim. Ve siz... siz beyaz pelerininizden ibaret değilsiniz.”</p>

    <p>“Öyleyim,” dedi Sör Arys. “Ben beyaz pelerinimden ibaretim. Ve bu ilişki bitmeli, benim iyiliğim için olduğu kadar sizin iyiliğiniz için de. Eğer ilişkimiz ortaya çıkarsa...”</p>

    <p>“İnsanlar çok şanslı olduğunuzu düşünür.”</p>

    <p>“İnsanlar bir yemin bozan olduğumu düşünür. Ya biri babanıza gider de onurunuzu nasıl lekelediğimi anlatırsa?”</p>

    <p>“Babam birçok şeydir ama aptal olduğunu söyleyen kimse çıkmadı. İnayet Piçi, ikimiz de on dört yaşındayken bekâretimi aldı. Babam bunu öğrendiğinde ne yaptı biliyor musunuz?” Kız, yatak örtüsünün ucunu avucunun içine aldı ve çıplaklığını örtmek için çenesinin altına çekti. “Hiçbir şey. Babam hiçbir şey yapmakta ziyadesiyle iyidir. Buna <em>düşünmek</em> adını verir. Bana doğruyu söyleyin sör, sizi endişelendiren benim onurum mu yoksa sizinki mi?”</p>

    <p>“İkisi de.” Kızın suçlaması acıtmıştı. “İşte bu yüzden ilişkimiz bitmeli.”</p>

    <p>“Bunu daha önce de söylemiştiniz.”</p>

    <p><em>Söyledim ve ciddiydim. Lakin âcizim, aksi takdirde şimdi burada olmazdım.</em> Arys bunu ona söyleyemezdi; o âcizliği küçümseyen bir kadındı, şövalye bunu hissediyordu. <em>Onun içinde babasından çok amcası var.</em> Arys döndü ve çizgili ipekten dikilmiş iç gömleğini bir sandalyenin üstünde buldu. Kız, gömleği Arys’in omuzlarından aşağı çekerken kumaşı göbeğine kadar yırtmıştı. “Bu mahvolmuş,” diye sızlandı şövalye. “Şimdi bunu nasıl giyeceğim?”</p>

    <p>“Tersinden,” dedi kız. “Üstüne kıyafetlerinizi geçirdiğinizde kimse yırtığı görmez. Belki de küçük prensesiniz onu sizin için diker. Ya da Su Bahçeleri’ne yeni bir iç gömleği mi göndereyim?”</p>

    <p>“Bana hediye göndermeyin.” Bu sadece dikkat çekerdi. Arys, gömleği silkeledi ve ters bir şekilde başından geçirdi. Tenine değen ipek serindi ama sırtına, kızın tırmaladığı yere yapıştı. En azından saraya gidene kadar işe yarayacaktı. “Tek isteğim bu işe bir son vermek, bu... bu...”</p>

    <p>“Bu yiğitçe mi sör? Beni incittiniz. Söylediğiniz bütün aşk sözlerinin yalan olduğunu düşünmeye başladım.”</p>

    <p><em>Sana asla yalan söyleyemem.</em> Sör Arys kendini tokat yemiş gibi hissediyordu. “Ettiğim yeminleri aşktan başka ne için bozmuş olabilirim? Sizinleyken... düşünemiyorum, siz hayalini kurduğum her şeysiniz ama...”</p>

    <p>“Kelimeler rüzgârdır. Beni seviyorsanız, beni terk etmeyin.”</p>

    <p>“Bir <em>yemin</em> ettim...”</p>

    <p>“...evlenmemek ve baba olmamak için. Pekâlâ, ay çayımı içtim ve sizinle evlenemeyeceğimi biliyorum.” Kız gülümsedi. “Lakin sizi metresliğe ikna edilebilirim.”</p>

    <p>“Şimdi benimle alay ediyorsunuz.”</p>

    <p>“Belki biraz. Bir kadını seven ilk Kral Muhafızı olduğunuzu mu düşünüyorsunuz?”</p>

    <p>“Yemin etmeyi, o yemini tutmaktan daha kolay bulan adamlar her zaman var olmuştur,” diye kabul etti Arys. Sör Boros Blount, İpek Caddesi’nin yabancısı değildi ve Sör Preston Greenfield malum bir tuhafiyecinin evini ziyaret ederdi, bu ziyaretler sırasında tuhafiyeci uzaklarda olurdu. Ama bu kusurlardan bahsederek Yeminli Kardeşler’ini utandırmayacaktı. Bunun yerine, “Sör Terrence Toyne kralın metresiyle birlikte yatakta yakalandı,” dedi. “Bunun aşk olduğuna dair yemin etti ama bu aşk hem onun hem de kadının canına mal oldu. Terrence’in hanedanına yıkım ve dünyaya gelmiş en soylu şövalyeye ölüm getirdi.”</p>

    <p>“Evet. Peki üç karılı ve on altı çocuklu Şehvetli Lucamore ne olacak? O şarkı beni her zaman güldürür.”</p>

    <p>“Gerçek o kadar komik değil. O yaşarken asla Şehvetli Lucamore diye anılmadı. Onun adı Sör Kuvvetli Lucamore’du ve bütün hayatı koca bir yalandı. Hilekârlığı ortaya çıktığında kendi Yeminli Kardeşler’i tarafından hadım edildi ve Yaşlı Kral tarafından Sur’a gönderildi. O on altı çocuğun boynu bükük kaldı. Lucamore gerçek bir şövalye değildi, Terrence Toyne da öyle.”</p>

    <p>“Ya Ejderha Şövalyesi?” Kız, yatak örtüsünü kenara attı ve bacaklarını yere sarkıttı. “Dünyaya gelmiş en soylu şövalye dediniz ama o kraliçesini yatağa götürdü ve onu hamile bıraktı.”</p>

    <p>“Buna inanma,” dedi Arys kırgın bir sesle. “Prens Aemon’ın Kraliçe Nymeria ile olan ihanet hikâyesi sadece hikâye. Piçinin iyiliği için meşru oğlunu bir kenara atmak isteyen ağabeyinin uydurduğu bir yalan. Aegon yok yere Değersiz diye anılmıyordu.” Kılıç kemerini buldu ve beline taktı. İpek Dorne gömleğinin üstünde tuhaf görünseler de, uzunkılıcın ve hançerin tanıdık ağırlığı Arys’e kim ve ne olduğunu hatırlatıyordu. “Değersiz Sör Arys olarak anılmayacağım,” dedi şövalye. “Pelerinimi lekelemeyeceğim.”</p>

    <p>“Evet,” dedi kız, “o güzel beyaz pelerin. Unutuyorsunuz, benim büyük amcam da aynı pelerini giydi. Amcam ben küçükken öldü ama onu hâlâ hatırlıyorum. Bir kule kadar uzundu ve beni gülmekten nefessiz bırakana kadar gıdıklardı.”</p>

    <p>“Prens Lewyn’le tanışma şerefine nail olamadım,” dedi Sör Arys, “fakat herkes onun büyük bir şövalye olduğunu söyler.”</p>

    <p>“Metresi olan büyük bir şövalye. Metresi şimdi yaşlı bir kadın ama gençliğinde nadide bir güzelliğe sahipmiş.”</p>

    <p><em>Prens Lewyn?</em> Sör Arys bu hikâyeyi duymamıştı. Çok şaşırdı. Terrence Toyne’un ihaneti ve Şehvetli Lucamore’un hilekârlığı Beyaz Kitap’a kaydedilmişti ama Prens Lewyn’in sayfasında bir kadına dair hiç ipucu yoktu.</p>

    <p>“Amcam her zaman, bir adamın değerini belirleyen şeyin elindeki kılıç olduğunu söylerdi, bacaklarının arasındaki değil,” diye devam etti kız, “yani lekeli pelerinler hakkındaki dini konuşmalarınızı kendinize saklayın. Sizin onurunuzu lekeleyen şey bizim aşkımız değil. Bunu yapan, hizmet ettiğiniz canavarlar ve kardeşlerim dediğiniz vahşiler.”</p>

    <p>Bu sözler Arys’in kemiklerine kadar saplandı. “Robert canavar değildi.”</p>

    <p>“Demir Taht’a çocukların cesedine basarak tırmandı,” dedi kız, “fakat bir Joffrey değildi, hakkını teslim edeyim.”</p>

    <p><em>Joffrey.</em> Yakışıklı bir delikanlıydı, yaşına göre uzun ve güçlüydü ama onun için söylenebilecek iyi şeyler bu kadardı. O delikanlının emriyle zavallı Stark kızına vurduğu zamanları hatırlamak Sör Arys’i hâlâ utandırıyordu. Tyrion, Myrcella ile Dorne’a gitmek üzere onu seçtiğinde, Arys teşekkür etmek için Savaşçı’ya mum yakmıştı. “Joffrey öldü, İblis tarafından zehirlendi.” Arys, cücenin böyle bir habasete muktedir olduğunu hiç bilmiyordu. “Şimdi kral, Tommen ve ağabeyine hiç benzemiyor.”</p>

    <p>“Ablasına da benzemiyor.”</p>

    <p>Bu doğruydu. Tommen, her zaman elinden gelenin en iyisini yapmaya çalışan iyi kalpli küçük bir adamdı ama Sör Arys onu son gördüğünde, çocuk iskelede ağlıyordu. Myrcella tek damla gözyaşı dökmemişti, halbuki ocağını ve evini bırakan, bir ittifakı bekâretiyle mühürlemek üzere denize açılan oydu. İşin aslı, Prenses Myrcella kardeşinden daha cesurdu, daha zeki ve daha özgüvenliydi. Onun zekâsı daha tez, görgüsü daha perdahlıydı. Onu hiçbir şey korkutmazdı, Joffrey bile. <em>Aslında güçlü olanlar, kadınlar.</em> Arys sadece Myrcella’yı değil; kızın annesini, kendi annesini, Diken Kraliçesi’ni ve Kızıl Yılan’ın güzel ve ölümcül Kum Yılanları’nı düşünüyordu. En çok da Prenses Arianne Martell’i. “Haksız olduğunuzu söylemeyeceğim,” dedi, sesi pürüzlüydü.</p>

    <p>“Söylemeyecek misiniz? <em>Söyleyemezsiniz!</em> Myrcella hükmetmek için daha uygun...”</p>

    <p>“Erkek evlat, kız evlattan önce gelir.”</p>

    <p>“<em>Neden?</em> Buna hangi tanrı karar verdi? Ben babamın veliahtıyım. Haklarımı erkek kardeşlerime mi bırakmalıyım?”</p>

    <p>“Sözlerimi çarpıtıyorsunuz. Ben bunu söylemedim. Dorne farklı. Yedi Krallık’ta asla egemen bir kraliçe olmadı.”</p>

    <p>“İlk Viserys, onun yerine kızı Rhaenyra’nın geçmesini istiyordu, bunu inkâr mı edeceksiniz? Fakat kral ölüm döşeğinde yatarken, Kral Muhafızları Lord Kumandanı böyle olmamasına karar verdi.”</p>

    <p><em>Sör Criston Cole.</em> Kralyaratan Criston, erkek kardeşle kız kardeşi birbirine düşürmüş ve Kral Muhafızları’nı kendi içinde bölmüştü. Ozanlar tarafından Ejderhaların Dansı olarak anılan korkunç bir savaşa sebep olmuştu. Bazıları, kumandanın ihtiraslarıyla hareket ettiğini iddia etmişti; zira Prens Aegon, inatçı kız kardeşinden daha kolay etki altına alınabilen biriydi. Diğerleri, şövalyeye daha soylu gerekçeler atfetmiş ve onun kadim Andal teamüllerini savunduğunu söylemişti. Bazıları da, Sör Criston’ın beyazları giymeden önce Prenses Rhaenyra’ya âşık olduğunu ve onu reddeden kadından intikam almak istediğini fısıldamıştı. “Kralyaratan vahim bir zarara sebep oldu,” dedi Sör Arys, “ve bunun bedelini vahim bir şekilde ödedi, ama...”</p>

    <p>“...ama belki de Yedi, bir başka beyaz şövalyenin yaptığı yanlışı düzeltmeniz için sizi buraya gönderdi. Babam, Su Bahçeleri’ne dönerken Myrcella’yı da onunla birlikte götürmeyi planlıyor, bunu biliyorsunuz?”</p>

    <p>“Onu, ona zarar verecek insanlardan korunmak için.”</p>

    <p>“Hayır. Onu, ona <em>taç giydirmek</em> isteyen insanlardan uzak tutmak için. Prens Oberyn yaşasaydı, tacı Myrcella’nın başına bizzat takacaktı, lakin benim babam bu cesaretten yoksun.” Kız ayağa kalktı. “Myrcella’yı kendi kızınızmış gibi sevdiğinizi söylüyorsunuz. Kızınızın haklarından mahrum bırakılmasını ve bir zindana kapatılmasını ister miydiniz?”</p>

    <p>“Su Bahçeleri zindan değil,” diye itiraz etti. Arys zayıf bir şekilde.</p>

    <p>“Bir zindanın su fıskiyeleri ve incir ağaçları olmaz, böyle mi düşünüyorsunuz? Lakin kız oraya bir kez girdiğinde bir daha çıkamayacak. Siz de öyle. Hotah bunun olmasını sağlayacak. Onu benim tanıdığım kadar tanımıyorsunuz. Kışkırtıldığında korkunç biri olur.”</p>

    <p>Sör Arys kaşlarını çattı. Norvoslu iri kumandan, o yaralı yüzüyle Arys’i fazlasıyla huzursuz ediyordu. <em>Büyükbaltasıyla birlikte uyuduğu söyleniyor.</em> “Benden ne yapmamı istiyorsunuz?”</p>

    <p>“Yapmak için yemin ettiğiniz şeyden fazlasını değil. Myrcella’yı hayatınızla koruyun. Onu... ve haklarını savunun. Onun başına bir taç takın.”</p>

    <p>“Bir <em>yemin</em> ettim!”</p>

    <p>“Joffrey’ye, Tommen’a değil.”</p>

    <p>“Evet ama Tommen iyi kalpli bir çocuk. Joffrey’den daha iyi bir kral olacak.”</p>

    <p>“Ama Myrcella’dan daha iyi olmayacak. Çocuğu Myrcella da seviyor. Ona bir zarar gelmesine izin vermeyeceğini biliyorum. Teamüle göre Fırtına Burnu çocuğun, zira Lord Renly öldü ve arkasında bir vâris bırakmadı, Lord Stannis de haklarından mahrum edildi. Zaman içinde, annesinin vasıtasıyla Casterly Kayası da Tommen’a geçecek. Tommen diyardaki en büyük lord olacak... lakin teamüle göre Demir Taht’ta Myrcella oturmalı.”</p>

    <p>“Kanun... bilmiyorum.”</p>

    <p>“Ben biliyorum.” Kız ayağa kalktığında, saçının siyah bukleleri beline düştü. “Kral Muhafızları’nı ve onların ettiği yemini Ejderha Aegon yarattı, lakin bir kralın yaptığını başka bir kral geri alabilir ya da değiştirebilir. Eskiden Kral Muhafızları ömürleri boyunca hizmet ederlerdi, fakat Joffrey, köpeğinin bir pelerine sahip olabilmesi için Sör Barristan’ı azletti. Myrcella sizin mutlu olmanızı ister, bana da düşkün. Eğer istersek, evlenmemize izin verir.” Arianne kollarını şövalyeye doladı ve yüzünü de adamın göğsüne dayadı. Kızın kafasının üstü dahi, Arys’in çenesinin altına geliyordu. “Eğer istediğiniz buysa hem bana, hem de beyaz pelerine sahip olabilirsiniz.”</p>

    <p><em>Beni paramparça ediyor.</em> “İstediğimi biliyorsunuz ama...”</p>

    <p>O boğuk sesiyle, “Ben Dorne prensesiyim,” dedi Arianne, “ve beni yalvartmanız hiç münasip değil.”</p>

    <p>Sör Arys, kızın saçlarındaki parfüm kokusu alıyor ve kendi göğsüne yaslanmış göğüste atan kalbin vuruşlarını hissediyordu. Kıza sarıldığında, onun titrediğini fark etti. “Arianne? Prensesim? Ne oldu aşkım?”</p>

    <p>“Söylemek zorunda mıyım sör? Korkuyorum. Bana aşkım diyorsunuz ama size umutsuzca ihtiyacım olduğu zamanda beni reddediyorsunuz. Güvende olmamı sağlayacak bir şövalye istemem çok mu yanlış?”</p>

    <p>Prensesin sesi daha önce hiç bu kadar kırılgan çıkmamıştı. “Hayır,” dedi Arys, “lakin babanızın muhafızları sizi güvende tutuyor, neden...”</p>

    <p>“Benim korktuğum, babamın muhafızları.” Prensesin sesi bir an için Myrcella’nın sesinden daha genç çıkmıştı. “Benim tatlı kuzenlerim, babamın muhafızları tarafından zincire vuruldu.”</p>

    <p>“Zincire vurulmadılar. Her türlü rahatlığa sahip olduklarını duydum.”</p>

    <p>Arianne acı acı güldü. “Onları gördünüz mü? Babam onları görmeme izin vermiyor, bunu biliyor muydunuz?”</p>

    <p>“Onlar ihanetten bahsediyordu, savaşı teşvik ediyorlardı...”</p>

    <p>“Loreza altı yaşında, Dorea da sekiz. Hangi savaşı teşvik edebilirler? Buna rağmen, babam onları ablalarıyla birlikte hapsetti. Onu gördünüz. Korku, güçlü adamlara bile normalde yapmayacakları şeyler yaptırır ve benim babam asla güçlü bir adam olmadı. Arys, kalbim, benim için beslediğinizi söylediğiniz aşk hatırına beni dinleyin. Ben asla kuzenlerim kadar korkusuz olmadım, zira ben daha zayıf bir tohumla yaratıldım, ama Tyene’le ben aynı yaştayız ve küçüklüğümüzden beri kardeş kadar yakınız. Onunla aramızda hiç sır yok. Eğer o hapsedildiyse ben de edilebilirim. Aynı sebepten... Myrcella meselesi yüzünden.”</p>

    <p>“Babanız bunu asla yapmaz.”</p>

    <p>“Siz babamı tanımıyorsunuz. Bu dünyaya kız olarak geldiğim ilk günden beri onu hayal kırıklığına uğratıyorum. Beni defalarca dişsiz ve beyaz sakallı adamlarla evlendirmeye çalıştı, her biri bir öncekinden daha aşağılıktı. Onlarla evlenmemi emretmedi ama sadece teklifler bile onun beni ne kadar az önemsediğinin kanıtıydı.”</p>

    <p>“Öyle de olsa, siz onun veliahtısınız.”</p>

    <p>“Öyle miyim?”</p>

    <p>“Kendisi Su Bahçeleri’ne taşındığında, sizi Güneş Mızrağı’nı yönetmeniz için bıraktı, bırakmadı mı?”</p>

    <p>“<em>Yönetmek</em> için? Hayır. Kuzeni Sör Manfrey’i kale kumandanı olarak bıraktı. Yaşlı ve kör Ricasso’yu da kethüda olarak. Hazine için vergi toplamak üzere kâhyalarını, muhasebe için Alyse Ladybright’ı, gölge şehrin asayişi için şeriflerini, yargılamalar için yüksek hâkimlerini ve bizzat prensin alakasını gerektirmeyen mektuplarla ilgilenmesi için Üstat Myles’ı bıraktı. Hepsinin üzerine Kızıl Yılan’ı koydu. Benim vazifem ziyafetler düzenlemek ve güzide konukları eğlendirmekti. Oberyn on beş günde iki kez Su Bahçeleri’ni ziyaret ederdi. Ben yılda iki kez çağrılırdım. Ben babamın istediği veliaht değilim, o bunu açıkça belli etti. Kanunlarımız elini kolunu bağlıyor ama babam, onun arkasından gelecek kişinin erkek kardeşim olmasını tercih ediyor, bunu biliyorum.”</p>

    <p>“Erkek kardeşiniz?” Sör Arys elini prensesin çenesinin altına koydu ve kızın başını yukarı kaldırdı. “Trystane’i kastediyor olamazsınız, o daha çocuk.”</p>

    <p>“Trys değil. Quentyn.” Kızın kıpırtısız gözleri bir günah kadar kara ve cüretkârdı. “Gerçeği on dört yaşımdan beri biliyorum, babama iyi geceler öpücüğü vermek için onun çalışma odasına gittiğim ve onu orada bulamadığım günden beri. Annem onu çağırtmış, daha sonra öğrendim. Babam çalışma odasında yanan bir mum bırakmıştı. Söndürmek için içeri girdiğimde, mumun yanında tamamlanmamış bir mektup buldum, Demir Ormanı’ndaki kardeşim Quentyn’e yazılmıştı. Babam, Quentyn’e, üstadın ve silah ustasının ondan istediği her şeyi yerine getirmesi gerektiğini yazmıştı, <em>‘Çünkü bir gün benim oturduğum yerde sen oturacaksın ve bütün Dorne’a hükmedeceksin. Bir hükümdar, zihnen ve bedenen kuvvetli olmak zorundadır.’</em>” Arianne’in yumuşak yanağına bir damla gözyaşı süzüldü. “Bunlar babamın sözleriydi, onun eliyle yazılmıştı. Hafızama kazındı. O gece ve ondan sonraki pek çok gece ağlayarak uyudum.”</p>

    <p>Sör Arys henüz Quentyn Martell’le tanışmamıştı. Prens, küçük yaşından beri Lord Yronwood’un himayesindeydi. Lorda önce yaver çömezi sonra da yaver olarak hizmet etmişti. Hatta şövalyeliğini, Kızıl Yılan’ın elleri yerine Lord Yronwood’un ellerinden almıştı. <em>Eğer baba olsaydım, ben de benim arkamdan oğlumun gelmesini isterdim,</em> diye düşündü Arys. Ama prensesin sesindeki acıyı duyuyordu ve ne düşündüğünü söylerse kızı kaybedeceğini biliyordu. “Belki de yanlış anladınız,” dedi. “Henüz çocuktunuz. Belki de babanız bütün bunları, kardeşinizi daha gayretli olmaya teşvik etmek için yazmıştı.”</p>

    <p>“Böyle mi düşünüyorsunuz? Öyleyse söyleyin, Quentyn şimdi nerede?”</p>

    <p>“Prens, Lord Yronwood’un ordusuyla birlikte Kemik Yolu’nda,” dedi ihtiyatlı bir şekilde. Dorne’a ilk geldiğinde, Güneş Mızrağı’nın yaşlı kale kumandanından duyduğu şey buydu. İpek sakallı üstat da aynı şeyi söylemişti.</p>

    <p>Arianne itiraz etti. “Babam buna inanmamızı istiyor ama bunun aksini söyleyen dostlarım var. Kardeşim, sıradan bir tüccar kılığına girerek gizlice Dar Deniz’i geçti. Neden?”</p>

    <p>“Nasıl bilebilirim? Yüzlerce sebep olabilir.”</p>

    <p>“Ya da bir tek sebep. Altın Mürettebat’ın Myr’le olan anlaşmasını bozduğundan haberdar mısınız?”</p>

    <p>“Paralı askerler anlaşmalarını her zaman bozar.”</p>

    <p>“Altın Mürettebat bozmaz. Acıçelik zamanından bu yana, <em>sözümüz altın kadar kıymetlidir,</em> diyerek böbürlenirler. Myr; Lys ve Tyrosh’la savaşın eşiğinde. Onlara iyi maaşlar ve iyi ganimetler vadeden bir anlaşmayı neden bozsunlar?”</p>

    <p>“Belki de Lys daha iyi bir maaş önerdi. Ya da Tyrosh.”</p>

    <p>“Hayır,” dedi Arianne. “Diğer özgür birliklerden herhangi biri söz konusu olsaydı buna inanırdım. Pek çoğu, yarım sikke için taraf değiştirir. Altın Mürettebat farklıdır. Acıçelik’in hayaliyle bir araya gelmiş sürgünlerden ve onların oğullarından oluşan bir kardeşliktir. Onlar, altın istedikleri kadar evlerini de istiyorlar. Bunu tıpkı benim gibi Lord Yronwood da biliyor. Lordun ataları, Karaateş İsyanları’nın üçünde Acıçelik’le birlikte at sürdü.” Arianne, Sör Arys’in elini tuttu ve parmaklarını onun parmaklarına geçirdi. “Hayalet Tepesi’nden Toland Hanedanı’nın armasını gördünüz mü hiç?”</p>

    <p>Arys bir an düşünmek zorunda kaldı. “Kendi kuyruğunu yiyen bir ejderha?”</p>

    <p>“Ejderha zamanı temsil eder. Başlangıcı ve sonu yoktur, bu yüzden her şey tekrar vuku bulur. Anders Yronwood, yeniden doğmuş Criston Cole’dur. Lord, kardeşimin kulağına, babamın ardından <em>onun</em> hükmetmesi gerektiğini ve erkeklerin kadınların önünde diz çökmesinin yanlış olduğunu fısıldıyor... inatçı ve iffetsiz Arianne’in hükmetmeye bilhassa uygun olmadığını.” Prenses cüretkâr bir tavırla saçlarını salladı. “Yani sizin iki prensesiniz ortak bir davayı paylaşıyor sör... her ikisini de sevdiğini iddia eden ama onlar uğruna dövüşmeyi göze alamayan bir şövalyeyi de paylaşıyorlar.”</p>

    <p>“Dövüşeceğim.” Sör Arys tek dizinin üstüne çöktü. “Myrcella daha <em>büyük</em> ve taç için daha <em>uygun.</em> Onun haklarını Kral Muhafızı savunmayacaksa kim savunacak? Kılıcım, hayatım, onurum, her şeyim ona ait... ve size. Kalbimin neşesi, yemin ederim ki ben kılıcımı kaldırmaya muktedir olduğum sürece, hiç kimse sizin doğum hakkınızı çalamayacak. Size aidim. Benden ne istiyorsunuz?”</p>

    <p>“Her şeyi.” Arianne, şövalyenin dudaklarını öpmek için diz çöktü. “<em>Her şeyi.</em> Aşkım. Gerçek aşkım. Benim tatlı aşkım. Sonsuza kadar. Ama önce...”</p>

    <p>“İsteyin ve sizin olsun.”</p>

    <p>“...Myrcella.”</p>
  </div>
</body>
</html>
