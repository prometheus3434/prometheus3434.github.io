<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Samwell</h1>

    <p><em>Tarçın Rüzgâr;</em> siyah erkekleri, hafifmeşrep kadınları ve tuhaf tanrıları olan Yaz Adaları’nın Uzun Ağaçlar Kasabası’ndan gelen bir kuğu gemiydi. Gemide, cenaze dualarına öncülük edecek bir rahip yoktu ve bu görev, Dorne’un güneşle kavrulmuş güney sahilinin açıklarında bir yerde Sam Tarly’ye düşmüştü.</p>

    <p>Sam, duaları okumak için siyahlarını giymişti ama öğlen havası sıcak ve bunaltıcıydı, hiç rüzgâr esmiyordu. “O iyi bir adamdı,” diye başladı Sam... ama kelimeleri söylediği anda yanlış olduklarını biliyordu. “Hayır. O <em>çok büyük</em> bir adamdı. Hisar’ın yeminli ve zincirli üstadıydı. Gece Nöbetçileri’nin her daim sadık Yeminli Kardeş’iydi. Doğduğunda, ona çok genç ölen bir kahramanın adı verildi ama onun uzun bir ömrü oldu ve hayatı da kahramancaydı. Ondan daha bilge, daha zarif ve daha nazik bir adam yoktu. Onun hizmeti sırasında, Sur’dan bir düzine Lord Kumandan gelip geçti ama o her zaman onlara tavsiyeler vermek için oradaydı. Krallara da tavsiyeler verdi. Kendisi de kral olabilirdi ama ona tacı önerdiklerinde, o, tacı kardeşine vermeleri gerektiğini söyledi. Kaç adam böyle bir şey yapar?” Sam, güzlerinin yaşardığını hissediyordu ve konuşmaya devam edemeyeceğini biliyordu. “O ejderhanın kanıydı lakin ateşi söndü. O, Aemon Targaryen’dı. Ve nöbeti sona erdi.”</p>

    <p>Sam’in arkasından, “Ve nöbeti sona erdi,” diye mırıldandı Şebboy, bebeği kucağındaydı. Kojja Mo, Ortak Dil’i kullanarak Şebboy’u tekrarladı, sonra aynı sözleri babası, Xhondo ve mürettebat için Yaz Dili’nde söyledi. Sam başını öne eğdi ve ağlamaya başladı, hıçkırıkları öyle şiddetliydi ki bütün vücudu sarsılıyordu. Şebboy Sam’in yanına gitti, ona sarıldı, kızın güzlerinde de yaşlar vardı.</p>

    <p>Hava nemli, sıcak ve durgundu. <em>Tarçın Rüzgâr</em> karanın çok uzağında, açık denizde, mavi suların akıntısıyla sürükleniyordu. “Kara Sam güzel sözler söyledi,” dedi Xhondo. “Şimdi üstadın hayatının şerefine içelim.” Yaz Dili’nde bir şeyler bağırdı, geminin kıç güvertesine baharatlı romla dolu bir fıçı yuvarlandı, fıçı açıldı ve güverte nöbetindekiler yaşlı ve kör ejderhanın şerefine kadeh kaldırdı. Gemi mürettebatı üstadı kısa bir süredir tanıyordu ama Yaz Adalılar yaşlı insanlara saygı duyar ve onların ölümlerini onurlandırırdı.</p>

    <p>Sam daha önce rom içmemişti. Tuhaf ve sert bir içkiydi, önce tatlıydı ama sonra insanın ağzında yakıcı bir tat bırakıyordu. Sam yorgundu, çok yorgundu. Sahip olduğu her kas ağrıyordu, sahip olduğunu bilmediği kaslar bile ağrıyordu. Dizleri katılaşmıştı, elleri yeni su kesecikleriyle kaplıydı ve eski su keseciklerinin patladığı yerlerde açık yaralar vardı. Bununla birlikte, rom ve keder bütün ağrıları yok ediyor gibiydi. <em>Tarçın Rüzgâr</em>’ın üst güvertesinde rom yudumlarken, “Keşke onu Eski Şehir’e götürebilseydik, aliüstatlar onu kurtarabilirdi,” dedi Sam, Şebboy’a. “Hisar’ın şifacıları bütün Yedi Krallık’taki en iyi şifacılardır. Düşünmüştüm ki... ummuştum ki...”</p>

    <p>Braavos’ta, Aemon’ın iyileşmesi mümkün gibi görünmüştü. Xhondo’nun ejderhalar hakkında anlattığı şeyler, yaşlı adamı neredeyse eski haline kavuşturmuştu. Aemon o gece, Sam’in verdiği her lokmayı yemişti. “Kimse bir kız aramadı,” demişti. “Vadedilen kişi bir prensti, bir prenses değil. Rhaegar olduğunu düşünmüştüm... duman, onun isim gününde Yaz Kalesi’ni yutan ateşten çıkan dumandı. Tuz, ölen insanlar için dökülen gözyaşlarının tuzuydu. Rhaegar küçükken benimle aynı fikirdeydi ama daha sonra, kehaneti gerçekleştirecek kişinin kendi oğlu olduğuna inandı, zira Aegon’ın ana rahmine düştüğü gece, Kral Toprakları’nın üzerinde bir kuyruklu yıldız göründü ve Rhaegar, kanayan yıldızın bir kuyruklu yıldız olduğundan emindi. O kadar akıllı olduğumuzu düşünmekle ne büyük aptallık etmişiz! Hata tercümeden kaynaklandı. Ejderhalar ne erkektir ne de dişi, Barth bunun doğruluğunu gördü. Bir öyle idi, bir böyle; alevler kadar değişken. Lisan bizi bin yıl boyunca yanılttı. Kehanetteki kişi <em>Daenerys,</em> dumanın ve tuzun ortasında doğdu. Ejderhalar bunu kanıtlıyor.” Sadece Daenerys’ten bahsetmek bile Aemon’ı güçlendirmişti. “Ona gitmeliyim. <em>Gitmeliyim.</em> Keşke on yıl daha genç olsaydım.”</p>

    <p>Yaşlı adam o kadar azimliydi ki <em>Tarçın Rüzgâr</em>’ın iskele tahtasına kendi bacaklarıyla çıkmıştı. Yolculuk ayarlamalarını Sam yapmıştı. Kılıcını ve kınını halihazırda Xhondo’ya vermişti; ikinci kaptanın onu boğulmaktan kurtarırken mahvettiği tüylü pelerin karşılığında. Sam’in elinde, Kara Kale’nin mahzenlerinden aldığı kitaplardan başka değerli bir şey kalmamıştı. Sam kitaplardan kederle ayrılmıştı. Xhondo ona sorunun ne olduğunu sorduğunda, “O kitaplar Hisar’a gidecekti,” demişti Sam. İkinci kaptan bu sözleri tercüme ettiğinde kaptan gülmüştü. “Quhuru Mo gri adamların o kitapları alacağını söylüyor,” demişti Xhondo, “ama onları Quhuru Mo’dan alacaklar. Üstatlar, sahip olmadıkları kitaplar için iyi gümüş öderler, bazen de kırmızı ve sarı altın verirler.”</p>

    <p>Kaptan, Aemon’ın zincirini de istemişti ama Sam bunu reddetmişti. Bir üstat için en büyük utancın, zincirinden vazgeçmek olduğunu açıklamıştı. Quhuru Mo açıklamayı kabul edene kadar, Xhondo bu bölümü üç kez tercüme etmek zorunda kalmıştı. Anlaşma sağlandığında; Sam çizmelerine, siyahlarına, iç çamaşırlarına ve Jon’un İlk İnsanların Yumruğu’nda bulduğu kırık boruya kadar soyulmuştu. <em>Başka şansım yoktu,</em> dedi Sam kendine. <em>Braavos’ta kalamazdık, hırsızlık yapamaz ve dilenemezdik, yolculuğun bedelini ödemenin başka bir yolu yoktu.</em> Eğer Üstat Aemon’ı sağ salim Eski Şehir’e ulaştırsaydı, Sam ödediği bedeli ucuz bile sayardı.</p>

    <p>Fakat güneye yaptıkları yolculuk fırtınalıydı ve esen her bora yaşlı adamın kuvvetini ve şevkini biraz daha azaltmıştı. Pentos’ta güverteye çıkmak istemişti, böylece Sam onun için şehrin sözlü bir resmini çizebilirdi. Aemon kaptanın yatağından en son o zaman kalkmıştı. Çok vakit geçmeden, yaşlı adamın aklı yine gidip gelmeye başlamıştı. <em>Tarçın Rüzgâr,</em> Kanayan Kule’yi geçip Tyrosh Limanı’na girdiğinde, Aemon artık onu doğuya götürecek bir gemi bulmaktan bahsetmiyordu. Konuşmaları Eski Şehir’e ve Hisar’ın aliüstatlarına dönmüştü.</p>

    <p>“Onlara anlatmalısın Sam,” demişti yaşlı adam. “Aliüstatlara. Anlamalarını sağlamalısın. Ben oradayken Hisar’da olan adamlar elli yıldır ölü. Diğerleri beni hiç tanımadı. Mektuplarım... mektuplarımı, aklını kaybetmiş yaşlı bir adamın sayıklamaları gibi okumuş olmalılar. Onan ikna etmelisin. Onlara anlat Sam... Sur’da hayatın nasıl olduğunu anlat... yaratıkları, ak yürüyenleri, ürpertici soğuğu...”</p>

    <p>“Anlatacağım,” diye söz vermişti Sam. “Sesimi sizinkine ekleyeceğim üstat. İkimiz de anlatacağız, birlikte anlatacağız.”</p>

    <p>“Hayır,” demişti yaşlı adam. “Sen anlatmalısın. Onlara söyle. Kehanet... ağabeyimin rüyası... Leydi Melisandre işaretleri yanlış okudu. Stannis... Stannis’te biraz ejderha kanı var, evet. Kardeşinde ve ağabeyinde de vardı. Rhaella, Yumurta’nın küçük kızı, o kanı Rhaella’dan aldılar... yani babalarının annesinden... Rhaella küçük bir kızken bana Üstat Amca derdi. Bunu hatırladım ve kendime umut etmek için izin verdim... belki de istedim ki... bir şeye inanmak istediğimizde hepimiz kendimizi kandırırız. En çok da Melisandre. Kılıç <em>yanlış,</em> bunu bilmek zorunda... ısısız ışık... boş bir cazibe... kılıç yanlış... ve sahte ışık bizi daha derin bir karanlığa götürebilir Sam. Bizim umudumuz <em>Daenerys.</em> Hisar’da onlara bunu söyle. Dinlemelerini sağla. Daenerys’e bir üstat göndermeliler. Onun tavsiyelere, öğrenmeye ve <em>korunmaya</em> ihtiyacı var. Bunca yıl oyalandım, bekledim, şimdi şafak söktü ve ben çok yaşlıyım. Ölüyorum Sam.” Bu ikrarla birlikte, yaşlı adamın kör gözlerinden yaşlar dökülmüştü. “Ölüm, benim kadar yaşlı bir adamı korkutmamalı ama korkutuyor. Bu çok saçma değil mi? Benim olduğum yer sürekli karanlık, karanlıktan korkmam için ne sebep var? Lakin sıcaklık vücudumu terk ettiğinde ne olacağını merak ediyorum. Rahiplerin dediği gibi Baba’nın altın salonlarında yiyip içecek miyim? Yumurta’yla tekrar konuşacak mıyım? Dareon’ı bütün ve mutlu bir halde bulacak mıyım? Kız kardeşlerimi çocuklarına şarkı söylerken duyacak mıyım? Ya işin doğrusunu at efendileri biliyorsa? Alevden bir aygırın sırtında sonsuza dek gece semasında mı dolaşacağım? Yoksa bu keder vadisine geri dönmek zorunda mı kalacağım? Gerçeği kim söyleyebilir? Kim ölüm duvarının ardına gitti de gördü? Sadece yaratıklar. Ve onların neye benzediğini biliyoruz. Biliyoruz.”</p>

    <p>Sam’in buna karşılık söyleyebileceği bir şey yoktu ama yaşlı adamı elinden geldiği kadar teselli etmişti. Daha sonra Şebboy gelmiş ve üstat için bir şarkı söylemişti, Craster’ın diğer karılarından öğrendiği anlamsız bir şarkıydı ama üstadı gülümsetmiş ve yaşlı adamın uykuya dalmasına yardım etmişti.</p>

    <p>O gün, üstadın son iyi günlerinden biriydi. Daha sonra, vaktinin çoğunu kaptanın kamarasında, kürklerin altında uyuyarak geçirmişti. Ara sıra uykusunda mırıldanıyordu. Uyandığında, ona bir şey anlatmak zorunda olduğunu söyleyerek Sam’i çağırıyordu ama Sam onun yanına vardığında üstat ne söyleyeceğini unutmuş oluyordu. Unutmadığı zamanlarda da karmakarışık şeyler anlatıyordu. Göreni belli olmayan rüyalardan, yakılması mümkün olmayan mumlardan ve kırılmayan yumurtalardan bahsediyordu. Sfenksin bilmececi değil bilmece olduğunu söylüyordu, bu her ne anlama geliyorsa. Sam’den, Rahip Barth’ın yazdığı bir kitabı okumasını istiyordu; Barth’ın kitapları, Kutsanmış Baelor’un saltanatı sırasında yakılmıştı. Üstat bir keresinde ağlayarak uyanmıştı. “Ejderhanın üç başı olmalı,” diye inlemişti, “ama ben, o başlardan biri olamayacak kadar yaşlı ve kırılganım. Onunla olmalıydım, ona yol göstermeliydim ama bedenim bana ihanet etti.”</p>

    <p><em>Tarçın Rüzgâr,</em> Basamaktaşı’na doğru yol alırken, Üstat Aemon artık Sam’in ismini bile hatırlamıyordu. Bazı günler onu ölü kardeşlerinden biriyle karıştıyordu. Üst güvertede, romundan bir yudum daha aldıktan sonra, “Bu kadar uzun bir yolculuğa dayanamayacak kadar kırılgandı,” dedi Sam, Şebboy’a. “Jon bunu görmeliydi. Aemon yüz iki yaşındaydı, denize asla açılmamalıydı. Eğer Kara Kale’de kalsaydı, bir on yıl daha yaşayabilirdi.”</p>

    <p>“Yahut kadın onu yakardı. Kırmızı kadın.” Şebboy burada, Sur’un bin fersah uzağında bile Leydi Melisandre’nin adını yüksek sesle telaffuz edemiyordu. “O kadın, ateşleri için kral kanı istiyordu. Val bunu biliyordu. Lord Kar da biliyordu. Beni bu yüzden Dalla’nın bebeğini almaya ve kendi bebeğimi orada bırakmaya zorladılar. Üstat Aemon uyudu ve uyanmadı, fakat orada kalsaydı kırmızı kadın onu yakardı.”</p>

    <p><em>Yine yanacak,</em> diye düşündü Sam kederle, <em>ama şimdi onu yakmak zorunda olan benim.</em> Targaryenlar ölülerini her zaman alevlere vermişlerdi. Quhuru Mo, <em>Tarçın Rüzgâr</em>’ın güvertesinde bir cenaze ateşi yakılmasına müsaade etmemişti. Aemon’ın cesedi, Eski Şehir’e kadar muhafaza edilmek üzere geniş bir rom fıçısına tıkılmıştı.</p>

    <p>“Ölmeden bir gece önce, bana bebeği kucağına alıp alamayacağını sordu,” diye devam etti Şebboy. “Bebeği düşüreceğinden korktum ama düşürmedi. Onu salladı, ona bir şarkı söyledi ve Dalla’nın oğlu elini kaldırıp üstadın yüzüne dokundu, adamın dudağını öyle sert çekti ki canını yakacağından korktum ama yaşlı adam sadece güldü.” Sam’in elini okşadı. “İstersen bebeğe Üstat adını verebiliriz. Şimdi değil, yaşı geldiğinde. Verebiliriz.”</p>

    <p>“Üstat, bir isim değil. Ama ona Aemon diyebilirsin.”</p>

    <p>Şebboy, Sam’in önerisini düşündü. “Dalla bu bebeği bir savaş sırasında doğurdu, çelikler dört bir yanda şarkılar söylüyordu. Bebeğin adı bu olmalı. Aemon Savaştadoğan. Aemon Çelikşarkı.”</p>

    <p><em>Lord babamın bile hoşlanacağı birisim.</em> Bir savaşçı ismi. Sonuçta bebek, Mance Rayder’ın oğlu ve Craster’ın torunuydu. Onun damarında Sam’in korkak kanı yoktu. “Evet. Adı bu olsun.”</p>

    <p>“İki yaşına geldiğinde,” dedi Şebboy, “daha evvel değil.”</p>

    <p>“Bebek nerede?” diye sobayı akıl etti Sam. Rom ve keder arasında, bebeğin Şebboy’la birlikte olmadığını fark etmesi uzun sürmüştü.</p>

    <p>“Kojja’nın yanında. Ondan bebeği bir süre için almasını istedim.”</p>

    <p>“Ah.” Kojja kaptanın kızıydı, Sam’den daha uzundu, bir mızrak gibi inceydi, oltu taşı kadar siyah ve pürüzsüz bir teni vardı. Aynı zamanda geminin kızıl okçularının kumandanıydı, altın ağaçtan yapılan ve dört yüz metre uzağa ok gönderebilen çift kıvrımlı bir yay kullanıyordu. Basamaktaşı’nda korsanların saldırısına uğradıklarında, Kojjo’nun okları bir düzine adam öldürmüştü, Sam’in oklarıysa suya düşüp durmuştu. Kojjo Mo’nun yayından daha çok sevdiği tek şey, Dalla’nın oğlunu kucağında zıplatmak ve ona Yaz Dili’nde şarkılar söylemekti. Yabanıl prensi mürettebattaki bütün kadınların sevgilisi haline gelmişti ve Şebboy bebek konusunda onlara güveniyordu.</p>

    <p>“Kojjo nezaket göstermiş,” dedi Sam.</p>

    <p>“Önceleri ondan korkuyordum,” dedi Şebboy. “Çok siyahtı, dişleri çok beyaz ve çok büyüktü. Onun bir canavar olduğundan korkuyordum ama değil. İyi bir kız. Onu seviyorum.”</p>

    <p>“Sevdiğini biliyorum.” Şebboy’un hayatı boyunca tanıdığı tek erkek, dehşet verici Craster’dı. Onun dünyasının geri kalanı dişilerden ibaretti. <em>Erkekler onu korkutuyor ama kadınlar korkutmuyor,</em> diye düşündü Sam. Bunu anlayabiliyordu. Boynuz Tepe’deyken o da kızların arkadaşlığını tercih ediyordu. Kardeşleri ona nazik davranıyordu. Diğer kızlar zaman zaman onunla alay etse bile, zalim sözleri savuşturmak kalede yaşayan diğer oğlanların darbelerini savuşturmaktan kolaydı. Sam şimdi, <em>Tarçın Rüzgâr</em>’da bile, Kojjo Mo’nun yanında kızın babasının yanında olduğundan daha rahattı, Kojjo’nun Ortak Dil’i bilmesi ve Quhuru’nun bilmemesi de bu durumun sebebi olabilirdi gerçi.</p>

    <p>“Seni de seviyorum Sam,” diye fısıldadı Şebboy. “Bu içkiyi de sevdim. Tadı ateş gibi.”</p>

    <p><em>Evet,</em> diye düşündü Sam, <em>ejderhalara göre bir içki.</em> Kadehler boşalmıştı, Sam fıçıya gitti ve kadehleri bir kez daha doldurdu. Güneş batıda alçalmıştı, normal boyutundan üç kat daha büyük görünüyordu, yakut renkli ışığıyla Şebboy’un yüzünü kırmızıya boyuyordu. Kojja’ya bir kadeh içtiler, bir kadeh Dalla’nın oğluna ve bir kadeh de Şebboy’un Sur’daki bebeğine. Ve bundan sonra, Targaryen Hanedanı’ndan Aemon için iki kadeh içmekten başka yapacak bir şey yoktu. “Baba onu adilce yargılasın,” dedi Sam burnunu çekerek. Onlar Üstat Aemon’la işlerini bitirdiklerinde, güneş neredeyse batmıştı. Batı ufkunda hâlâ yanan kırmızı çizgi, gökyüzüne açılmış bir kesik gibiydi. Şebboy, içkinin gemiyi fırıl fırıl döndürdüğünü söyledi, Sam kızın merdivenden inmesine yardım etti ve onu geminin baş tarafındaki kadınlar bölümüne götürdü.</p>

    <p>Kamaranın tavanında bir fener asılıydı ve Sam içeri girerken başını fenere vurmayı başardı. “Ah,” dedi.</p>

    <p>“Yaralandın mı?” diye sordu Şebboy. “Dur bir bakayım.” Sam’e doğru eğildi...</p>

    <p>...ve onun ağzını öptü.</p>

    <p>Sam kendini kıza karşılık verirken buldu. <em>Ben yemin ettim,</em> diye düşündü ama kızın elleri onun siyahlarını çekiştiriyordu, pantolonunun bağcıklarını çözüyordu. Sam, öpüşmeye, “Yapamayız,” diyecek kadar bir süre ara verdi ama Şebboy, “Yapabiliriz,” dedi ve Sam’in ağzını kendi ağzıyla kapattı. <em>Tarçın Rüzgâr</em> dönüyordu ve Sam kızın dilindeki rom tadını alabiliyordu. Sonra kızın göğüsleri çıplaktı ve Sam onlara dokunuyordu, <em>ben yemin ettim,</em> diye düşündü tekrar ama dudakları kızın göğüs ucunu buldu. Sam pembe ve sert göğüs ucunu emerken, ağzı Şebboy’un sütüyle doldu. Sam daha önce bu kadar güzel ve bu kadar lezzetli bir şey tatmamıştı. <em>Eğer bunu yaparsam Dareon’dan farkım kalmaz,</em> diye düşündü ama duramıyordu. Ve sonra aniden aleti dışarıdaydı, şişman ve pembe bir gemi direği gibi yukarı kalkmıştı, bu haliyle öyle komik görünüyordu ki Sam gülebilirdi ama Şebboy, Sam’i sırtüstü ranzaya itti, kendi eteklerini kalçalarına kadar kaldırdı ve hafif bir inleme sesi çıkararak Sam’in üstüne oturdu. Bu, göğüs uçlarından bile güzeldi. <em>Çok ıslak,</em> diye düşündü Sam, <em>bir kadının orasının bu kadar ıslak olabileceği aklıma gelmezdi.</em> Sam’in üstünde yukarı aşağı hareket ederken, “Ben artık senin karınım,” diye fısıldadı Şebboy. Sam inledi, <em>hayır, hayır olamazsın,</em> diye düşündü, <em>ben yeminin sözlerini söyledim,</em> ama söylediği tek söz, evet’ti.</p>

    <p>Daha sonra, Şebboy kollarını Sam’e dolayıp yüzünü onun göğsüne yaslayarak uyudu. Sam’in de uykuya ihtiyacı vardı ama romla, anne sütüyle ve Şebboy’la sarhoştu. Erkekler kamarasına gidip kendi hamağına yatması gerektiğini biliyordu fakat bedeninde Şebboy’un sıcaklığını hissetmek o kadar güzeldi ki Sam kıpırdayamıyordu.</p>

    <p>İçeri başka insanlar girdi; kadınlar ve erkekler, Sam onların öpüşmelerini, gülüşmelerini ve birbirlerine kur yapışlarını dinledi. <em>Yaz Adalılar. Onlar böyle yas tutuyorlar. Ölüme hayatla cevap veriyorlar.</em> Sam bunu uzun zaman önce bir yerde okumuştu. Şebboy’un bunu bilip bilmediğini merak etti, Kojja Mo’nun ona ne yapması gerekliğini söyleyip söylemediğini.</p>

    <p>Sam, Şebboy’un saçlarının kokusunu içine çekti ve tavanda sallanan fenere baktı. <em>Bizzat Yaşlı Hatun bile beni bu işin içinden çıkaramaz.</em> Sam’in yapabileceği en iyi şey, odadan gizlice çıkarak ve denize atlamak olurdu. <em>Eğer boğulursam, kendimi küçük düşürdüğümü ve yemini bozduğumu kimse bilmez, Şebboy da kendine daha iyi bir adam bulur, şişman bir ödlek yerine.</em></p>

    <p>Sam ertesi sabah erkekler kamarasında, kendi hamağında uyandı. Xhondo rüzgârla ilgili feryat ediyordu. “Rüzgâr çıktı,” diye bağırıyordu ikinci kaptan. <em>“Uyan ve çalış Kara Sam. Rüzgâr çıktı.”</em> Xhondo, kelimelerdeki eksikliğini sesinin kuvvetiyle telafi ediyordu. Sam hamağından kalktı ve kalktığı anda pişman oldu. Başı çatlayacak gibiydi, ellerindeki su keseciklerinden biri dün gece yırtılıp açılmıştı ve midesi bulanıyordu.</p>

    <p>Ama Xhondo’nun merhameti yoktu, Sam’in yapabileceği tek şey siyahlarını giymekti. Onları nemli bir yığın halinde hamağının altında buldu. Ne kadar kirli olduklarını anlamak için kokladı; deniz, tuz ve katran; ıslak branda ve küf; meyve, balık ve rom; tuhaf baharatlar ve egzotik ağaçlar ve kendi terinin kokusunu aldı. Ama kıyafetlerin üstünde Şebboy’un kokusu da vardı; saçlarının temiz kokusu ve sütünün tatlı kokusu. Sam bu kokular sayesinde siyahlarını giymekten mutlu oldu. Gerçi bir çift kuru çorap için çok şey verirdi; ayak parmaklarının arasında bir çeşit mantar büyümeye başlamıştı.</p>

    <p>Bir sandık kitap, Braavos’tan Eski Şehir’e dört kişilik geçiş satın almak için yeterli olmaktan çok uzaktı. Bununla birlikte, <em>Tarçın Rüzgâr</em>’da adam açığı vardı ve Quhuru Mo yol boyunca çalışmaları şartıyla onları gemiye almayı kabul etmişti. Sam; Üstat Aemon’ın hasta, çocuğun süt emen bir bebek ve Şebboy’un denizden korkan bir kız olduğunu söyleyip itiraz ettiğinde Xhondo sadece gülmüştü. “Kara Sam kocaman şişman bir adam. Kara Sam dört kişilik iş yapacak.”</p>

    <p>Doğruyu söylemek gerekirse, Sam o kadar beceriksizdi ki tek kişilik iş yaptığından bile şüpheliydi ama deniyordu. Güverteleri fırçalıyor ve taşla ovup pürüzsüzleştiriyordu, çapa zincirlerini çekiyordu, halatları topluyordu, fare avlıyordu, yırtık yelkenleri dikiyordu, aşçı için balık temizliyor ve meyve doğruyordu. Şebboy da çabalıyordu. Halatlarda Sam’den daha iyiydi ama zaman zaman, uçsuz bucaksız denize baktığında hâlâ gözlerini kapatıyordu.</p>

    <p><em>Şebboy,</em> diye düşündü Sam, <em>Şebboy’la ne yapacağım?</em></p>

    <p>Uzun ve sıcak bir gündü, Sam’in başındaki zonklama yüzünden daha uzun bir gün oldu. Sam kendini iplerle, yelkenlerle, Xhondo’nun verdiği diğer işlerle oyaladı ve Üstat Aemon’ın bedenini muhafaza eden rom fıçısına... ve Şebboy’a bakmamaya çalıştı. Şimdi yabanıl kızla yüzleşemezdi, dün gece olanlardan sonra yapamazdı. Kız güverteye çıktığında Sam aşağı indi. Kız başa gittiğinde Sam kıça gitti. Kız ona gülümsediğinde Sam başka tarafa baktı, kendisini sefil hissetti. <em>Şebboy hâlâ uyurken denize atlamalıydım,</em> diye düşündü. <em>Her daim bir korkaktım ama şimdiye kadar asla bir yemin bozan olmadım.</em></p>

    <p>Üstat Aemon ölmemiş olsaydı, Sam ne yapması gerektiğini ona sorardı. Jon Kar gemide olsaydı, hatta Pyp ya da Grenn, Sam onlardan yardım isterdi. Onların yerine Xhondo vardı. Xhondo ne söylediğimi anlamaz. <em>Anlasa bile bana kızı tekrar düzmemi söyler.</em> “Düzmek” Xhondo’nun Ortak Dil’de öğrendiği ilk kelimeydi ve adam bu kelimeyi kullanmayı çok seviyordu.</p>

    <p>Sam, <em>Tarçın Rüzgâr</em> bu kadar büyük olduğu için şanslıydı. <em>Karakuş</em>’ta olsalardı, Şebboy onu istediği anda bulurdu. Yaz Adaları’nın bu büyük deniz taşıtları, beyaz yelkenleri ve kuş şeklindeki pruva heykelleri sebebiyle, Yedi Krallık’ta “kuğu gemiler” olarak anılırdı. Büyüklüklerine rağmen, dalgaların üstünde kendilerine ait bir zarafetle yüzerlerdi. Hava durgunken çaresiz olmakla birlikte, arkasına iyi ve canlı bir rüzgâr aldığında <em>Tarçın Rüzgâr</em> bütün kadırgaları geçebilirdi, üstelik bir korkağın saklanabileceği deliklerle doluydu.</p>

    <p>Sam, nöbetinin bitimine doğru, nihayet köşeye sıkıştırıldı. Xhondo onu kolundan yakaladığında, Sam bir merdivenden aşağı iniyordu. <em>“Kara Sam, Xhondo’yla gelecek,”</em> dedi ikinci kaptan, Sam’i güverte boyunca sürükledi ve Kojja Mo’nun ayaklarının dibine attı.</p>

    <p>Kuzeyde, ufuk çizgisinin üstünde bir sis tabakası görünüyordu. Kojja orayı gösterdi. “Orası Dorne kıyısı. Kumlar, kayalar ve akrepler. Yüzlerce fersah boyunca güvenli bir demirleme yeri de yok. İstersen oraya kadar yüzer, oradan da Eski Şehir’e yürürsün. Derin çöllerden geçmen, bazı dağlara tırmanman ve Torentine Nehri’nde yüzmen gerekir. Ya da Şebboy’a gidersin.”</p>

    <p>“Anlamıyorsunuz. Biz dün gece...”</p>

    <p>“...ölünüzü ve ikinizi de yaratan tanrıları onurlandırdınız. Xhondo da aynı şeyi yaptı. Çocuk bendeydi, olmasaydı ben de yapardım. Siz Batıdiyarlılar aşktan utanıyorsunuz. Aşkta utanılacak bir şey yok. Eğer rahipleriniz olduğunu söylüyorsa, sizin yedi tanrınız canavar olmalı. Biz adalarda işin aslını biliriz. Tanrılarımız bize koşmamız için bacaklar, koklamamız için burunlar, dokunmamız ve hissetmemiz için eller verdi. Hangi çılgın ve zalim tanrı bir adama gözler verir ve ona gözlerini sonsuza dek kapalı tutmak zorunda olduğunu ve dünyadaki güzelliklere asla bakmaması gerektiğini söyler? Bunu sadece canavar bir tanrı yapar, karanlığa ait bir şeytan yapar.” Kojja ellerini Sam’in bacaklarının arasına koydu. “Tanrılar bunu da bir sebeple verdiler... şu Batıdiyarlı kelime neydi?”</p>

    <p><em>“Düzmek,”</em> dedi Xhondo yardımsever bir şekilde.</p>

    <p>“Evet, düzmek için. Zevk vermek ve çocuk yapmak için. Bunda utanılacak bir şey yok.”</p>

    <p>Sam kızdan uzaklaştı. “Ben bir yemin ettim. <em>Hiç evlenmeyeceğim ve çocuk sahibi olmayacağım.</em> Ben kelimeleri söyledim.”</p>

    <p>“Şebboy senin söylediğin sözleri biliyor. Bazı açılardan çocuk olabilir ama kör değil. Senin neden siyahlar giydiğini, Eski Şehir’e neden gittiğini biliyor. Seni tutamayacağını biliyor. Seni sadece bir süre için istiyor. Babasını ve kocasını kaybetti, annesini ve kardeşlerini kaybetti, evini ve <em>dünyasını</em> kaybetti. Senden ve bebekten başka hiçbir şeyi yok. Uzun lafın kısası, ya ona gidersin ya da yüzersin.”</p>

    <p>Sam uzaktaki kıyı şeridini işaretleyen sise umutsuzca baktı. Oraya kadar yüzemeyeceğini biliyordu.</p>

    <p>Şebboy’a gitti. “Yaptığımız şey... eğer bir eş alabiliyor olsaydım, bir prensesi ya da soylu bir bakireyi değil seni seçerdim ama yapamam. Ben hâlâ bir kargayım. Sözleri söyledim Şebboy. Jon’la birlikte ormana gittim ve bir yürek ağacının önünde sözleri söyledim.”</p>

    <p>“Ağaçlar bizi gözler,” diye fısıldadı Şebboy, yanaklarındaki yaşları sildi. “Ormanda, ağaçlar hepimizi görür... ama burada ağaç yok. Sadece su Sam. Sadece su.”</p>
  </div>
</body>
</html>
