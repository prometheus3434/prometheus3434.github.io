<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>“Şimdiye kadar o sefil sakallardan sıkılacağını ummuştum. Bunca kıl, seni Robert gibi gösteriyor.” Cersei matem siyahlarını bir kenara atmış ve kolları gümüş Myr danteliyle kaplı yeşim rengi bir elbise giymişti. Kadının boğazındaki altın zincirden, güvercin yumurtası büyüklüğünde bir zümrüt sarkıyordu. “Robert’ın sakalı siyahtı. Benimki altın.”</p>

    <p>“Altın mı yoksa gümüş mü?” Cersei, Jaime’nin çenesinin altından bir kıl koparıp yukarı kaldırdı. Kıl griydi. “Renkler seni terk ediyor kardeşim. Eskiden olduğun adamın hayaletine dönüştün, solgun ve sakat bir yaratık oldun. Çok kansız ve sürekli beyazlar içinde.” Kılı yere attı. “Seni kırmızı ve altın rengi giysiler içinde görmeyi tercih ederim.”</p>

    <p><em>Seni güneş ışığında, çıplak teninde su damlaları varken görmeyi tercih ederim.</em> Jaime onu öpmek istiyordu, onu yatak odasına götürmek ve yatağın üstüne atmak... <em>Lancel’la, Karakazan’la ve Ay Oğlan’la yatıyordu...</em> “Seninle bir pazarlık yapacağım. Beni bu görevden al ve usturam senin emrinde olsun.”</p>

    <p>Cersei’nin ağzı gerildi. Kraliçe baharatlı sıcak şarap içmişti ve ağzı muskat kokuyordu. “Benimle pazarlık edebileceğini mi düşünüyorsun? İtaat etmeye yeminli olduğunu hatırlatmama gerek var mı?”</p>

    <p>“Ben kralı korumaya yeminliyim. Benim yerim, onun yanı.”</p>

    <p>“Senin yerin, kral seni nereye gönderirse orası.”</p>

    <p>“Tommen, senin onun önüne koyduğun her kâğıda mührünü basıyor. Bu senin marifetin. Üstelik saçmalık. Eğer Daven’a güvenmiyorsan, onu neden Batı Muhafızı yaptın?”</p>

    <p>Cersei pencerenin altındaki sandalyeye oturdu. Jaime, Cersei’nin arkasında kalan El Kulesi’nin yıkıntılarını görebiliyordu. “Niye bu kadar isteksizsin sör? Elinle birlikte cesaretini de mi kaybettin?”</p>

    <p>“Leydi Stark’a bir yemin verdim, bundan sonra Starklar’a ya da Tullyler’e karşı silahıma davranmayacağıma dair.”</p>

    <p>“Boğazına bir kılıç dayanmışken verdiğin sarhoş bir yemin.”</p>

    <p>“Eğer Tommen’ın yanında olmazsam onu nasıl koruyabilirim?”</p>

    <p>“Onun düşmanlarını yenerek. Babam, hızlı bir kılıç darbesinin bütün kalkanlardan daha iyi bir savunma olduğunu söylerdi. Kabul etmeliyiz kı kılıç darbeleri genelde bir el gerektirir. Yine de, sakat bir aslan bile korku uyandırabilir. Nehirova’yı istiyorum. Brynden Tully’yi istiyorum, zincirli ya da ölü. Ve biri Harrenhal’u düzene sokmalı. Wylis Manderly’ye acil ihtiyacımız var. Adamın hâlâ sağ ve tutsak olduğunu farz ediyorum. Lakin garnizon, kuzgunlarımızın hiçbirine yanıt veledi.”</p>

    <p>“Harrenhal’dakiler Gregor’un adamları,” diye hatırlattı Jaime. “Dağ, adamlarının zalim ve aptal olmasından hoşlanırdı. Büyük ihtimalle kuzgunları yemişlerdir, mesajlarla birlikte.”</p>

    <p>“Seni bu yüzden gönderiyorum. Seni de yiyebilirler benim cesur kardeşim. Ama onlara hazımsızlık çektireceğinden eminim.” Cersei eteğini düzeltti. “Senin yokluğunda, Kral Muhafızları’na Sör Osmund’ın komuta etmesini istiyorum.”</p>

    <p><em>...Lancel’la, Osmund Karakazan’la ve ihtimal Ay Oğlan’la yatıyordu...</em> “Bu tercih sana ait değil. Eğer ben gitmek zorundaysam, komuta benim yerime Sör Loras’ta olacak.”</p>

    <p>“Bu bir şaka mı? Sör Loras’la ilgili ne hissettiğimi biliyorsun.”</p>

    <p>“Balon Swann’ı Dorne’a göndermiş olmasaydın...”</p>

    <p>“Onun orada olması gerek. Dornelu adamlara güvenemeyiz. Kızıl Yılan, Tyrion için dövüştü. Yoksa bunu unuttun mu? Kızımı Dorneluların merhametine bırakmayacağım ve Loras Tyrell’in Kral Muhafızları’nı komuta etmesine izin vermeyeceğim.”</p>

    <p>“Sör Loras, Sör Osmund’dan üç kat daha erkek.”</p>

    <p>“Erkeklikle ilgili fikirlerin epey değişmiş kardeşim.”</p>

    <p>Jaime öfkelendiğini hissediyordu. “Doğru. Loras senin göğüslerine Sör Osmund’ın baktığı gibi bakmıyor ama düşünüyorum da...”</p>

    <p>“Bunu düşün.” Cersei, Jaime’nin yüzünü tokatladı.</p>

    <p>Jaime darbeyi engellemek için hiçbir şey yapmadı. “Anlıyorum ki daha kalın bir sakala ihtiyacım var, beni kraliçemin okşamalarından korusun diye.” Cersei’nin elbisesini yırtmak ve kadının darbelerini öpücüklere dönüştürmek istiyordu. Bunu daha önce yapmıştı. Eskiden, iki sağlam eli varken.</p>

    <p>Kraliçe’nin gözleri yeşil buzdu. “Gitsen iyi olacak sör.”</p>

    <p><em>...Lancel, Osmund Karakazan ve Ay Oğlan...</em></p>

    <p>“Sakat olmanın yanı sıra bir de sağır mısın? Kapıyı arkanda bulacaksın sör.”</p>

    <p>“Nasıl emredersen.” Jaime topuğunun üstünde döndü ve kraliçeyi yalnız bıraktı.</p>

    <p>Tanrılar bir yerlerde gülüyorlardı. Cersei engellenmeyi hiçbir zaman hoş karşılamamıştı, Jaime bunu biliyordu. Kadını daha yumuşak sözlerle etkileyebilirdi ama son zamanlarda Cersei’yi görmek bile Jaime’yi öfkelendiriyordu.</p>

    <p>Jaime’nin bir yanı, Kral Toprakları’nı arkada bırakmaktan mutlu olacaktı. Jaime, Cersei’nin etrafını saran dalkavuklardan ve soytarılardan hiç hoşlanmıyordu. Addam Marbrand’in dediğine göre, Bit Çukuru’ndakiler onlara “En küçük konsey” diyordu. Ve Qyburn... Jaime’nin hayatını kurtarmış olabilirdi ama adam hâlâ bir Kanlı Oyuncu’ydu. Jaime, Cersei’yi, “Qyburn leş gibi sır kokuyor,” diye uyarmıştı. Cersei sadece gülmüştü. “Hepimizin sırları var kardeşim,” demişti.</p>

    <p><em>...Lancel’la, Osmund Karakazan’la ve ihtimal Ay Oğlan’la yatıyordu...</em></p>

    <p>Kırk şövalye ve bir o kadar yaver, Kızıl Kale’nin ahırlarının dışında Jaime’yi bekliyordu. Şövalyelerin yarısı, Lannister Hanedanı’na bağlılık yemini vermiş batılı adamlardı. Diğerleri, şaibeli dostlara dönüşmüş düşmanlardı. Yağmur Ormanı’ndan Sör Dermot, Tommen’ın sancağını taşıyacaktı. Kırmızı Ronnet Connington da Kral Muhafızları’nın beyaz sancağını. Bir Paege, bir Piper ve bir Peckledon, Lord Kumandan’ın yaveri olma onurunu paylaşacaktı. Sumner Crakehall bir keresinde, “Dostlarını arkanda, düşmanlarını ise onları görebileceğin bir yerde tut,” demişti Jaime’ye. Yoksa bunu söyleyen babası mıydı?</p>

    <p>Jaime’nin binek atı, siyah benekli kızıl bir hayvandı. Savaş atıysa boz renkli, olağanüstü bir aygırdı. Jaime uzun yıllardır atlarının hiçbirine isim vermiyordu; mücadelelerde pek çoğunun ölümünü görmüştü ve bunu görmek hayvanların bir ismi olduğunda çok daha zordu. Ama Piper çocuğu atları Onur ve Şeref diye çağırmaya başladığında, Jaime gülmüş ve isimlerin kalmasına izin vermişti. Şeref’in koşum takımı Lannister kırmızısıydı. Onur, Kral Muhafızları’nın beyazıyla donatılmıştı. Sör Jaime binek atına binerken, Josmyn Peckledon hayvanın dizginlerini tuttu. Yaver bir mızrak kadar inceydi, kolları ve bacakları uzundu, yağlı saçları kahverengiydi ve yanaklarında yumuşak ayva tüyleri vardı. Çocuğun pelerini Lannister kırmızısıydı ama cübbesinde kendi hanedanının arması vardı; sarı zeminde on mor yıldız. “Lordum,” dedi delikanlı, “yeni elinizi istiyor musunuz?”</p>

    <p>“Eli tak Jaime,” diye ısrar etti Tetik’in Kennos’u. “Halka el salla. Onlara, çocuklarına anlatacakları bir hikâye ver.”</p>

    <p>“Sanmıyorum.” Jaime insanlara altın bir yalan göstermeyecekti. <em>Bırak kesik bileğini görsünler. Bırak sakat adamı görsünler.</em> “Lakin benim eksikliğimi telafi etmekten çekinme Sör Kennos. İki elini birden salla, eğer mutlu olacaksan ayaklarını da kullan.” Jaime, dizginleri sol eline aldı ve atı döndürdü, diğer adamlar toplanırken, “Payne,” diye bağırdı, “sen benim yanımda at süreceksin.”</p>

    <p>Sör Ilyn Payne, Jaime’nin yanına geldi, balodaki dilenci gibi görünüyordu. Adamın örgü zırhı eski ve paslıydı, zırhın altına giydiği dolgulu deri tunik lekeliydi. Ne adamda ne de atında bir arma vardı; Payne’in kalkanı öyle hasarlıydı ki, bir zamanlar bu kalkanı kaplayan boyanın ne renk olduğunu söylemek bile zordu. Sör Ilyn, o acımasız yüzü ve çökük gözleriyle ölümün ta kendisi olabilirdi... yıllar boyunca olduğu gibi.</p>

    <p><em>Ama artık değil.</em> Sör Ilyn, Jaime’nin, çocuk kralın emirlerini küçük ve uslu bir Lord Kumandan gibi yutmak karşılığında aldığı ücretin yarısıydı. Ücretin diğer yarısı da Sör Addam Marbrand’di. “Onlara ihtiyacım var,” demişti Jaime kız kardeşine. Ve Cersei itiraz etmemişti. <em>Büyük ihtimalle, onlardan kurtulduğu için mutlu oldu.</em> Sör Addam, Jaime’nin çocukluk arkadaşıydı ve sessiz cellat, Lord Tywin’in adamıydı. Payne, Yedi Krallık’ı ve Kral Aerys’i aslında Lord Tywin’in yönettiğini söylerken duyulduğunda El Muhafızları’nın kumandanıydı. Aerys Targaryen bu sözler için adamın dilini almıştı.</p>

    <p>“Kapıları açın,” dedi Jaime. Ve Güçlüdomuz gürleyen sesiyle bağırdı, <em>“KAPILARI AÇIN!”</em></p>

    <p>Mace Tyrell, davul ve keman sesleri eşliğinde Çamur Kapısı’ndan çıkarken, caddelerin kenarına onu uğurlamak için binlerce insan dizilmişti. Tyrell askerleri, başları dik ve bacakları çalışır halde atlarını sürerken, küçük oğlanlar onların yanında koşmuş ve oğlanların kız kardeşleri pencerelerden öpücükler göndermişti.</p>

    <p>Bugün öyle değildi. Jaime’nin kafilesi geçerken birkaç fahişe davette bulunmak için seslendi ve seyyar bir satıcı etli çöreklerini satmak için bağırdı. Lostracılar Meydanı’nda, iki hırpani serçe yüzlerce insana vaaz veriyordu. İmansız adamların ve şeytana tapanların başına gelecek felaketi anlatıyorlardı. İnsanlar, kafilenin geçmesi için açıldı. Serçeler ve lostracılar aynı ifadesiz güzlerle kafileye baktı. “Güllerin kokusundan hoşlanıyorlar ama aslanları sevmiyorlar,” dedi Jaime. “Kız kardeşim bunu dikkate alırsa akıllılık eder.” Sör Ilyn cevap vermedi. <em>Uzun bir yolculuk için kusursuz bir yol arkadaşı. Sohbetinden çok hoşlanacağım.</em></p>

    <p>Jaime’nin komutasındaki adamların büyük çoğunluğu, onu şehir duvarlarının dışında bekliyordu; keşif süvarileriyle Sör Addam Marbrand, yük arabalarıyla Sör Steffon Swyft, Sör İyi Bonifer’ın Kutsal Yüz’ü, Sarsfield’ın okçuları, kuzgunlarla dolu dört kafesle birlikte Üstat Gulian, Sör Flement’in Brax’ın sorumluluğundaki iki yüz yük beygiri. Neticede büyük bir ordu değildi; toplamda bin adamdan azdı. Çokluk, Nehirova’da ihtiyaç duyulan son şeydi. Kale halihazırda bir Lannister ordusu tarafından kuşatılmıştı ve Lannister ordusundan daha büyük bir Frey kuvveti de oradaydı. Nehirova’dan gelen son kuşlar, kuşatmacıların karınlarını zar zor doyurduğunu haber vermişti. Brynden Tully, kale duvarlarının arkasına çekilmeden önce bütün araziyi silip süpürmüştü.</p>

    <p><em>Fazlaca silip süpürmeye ihtiyaç yoktu gerçi.</em> Jaime’nin nehir topraklarında gördüğü kadarıyla; orada yakılmamış bir tarla, yağmalanmamış bir kasaba, kirletilmemiş bir bakire kalmamıştı. <em>Ve şimdi benim tatlı kardeşim, beni Amory Lorch ve Gregor Clegane’in buladığı işi bitirmeye gönderiyor.</em> Bunu düşünmek, Jaime’nin ağzında acı bir tat bıraktı.</p>

    <p>Kral Toprakları’na çok yakın olması sebebiyle, Kral Yolu böyle zamanlarda kullanılacak en güvenli yoldu ama Jaime, Marbrand’i ve adamın keşif süvarilerini önden gönderdi. “Robb Stark, Fısıltılı Orman’da beni gafil avladı,” dedi. “Bu asla tekrarlanmayacak.”</p>

    <p>“Bana güven.” Marbrand, tekrar at sırtında olmaktan ve Şehir Muhafızları’nın altın pelerini yerine kendi hanedanının duman grisi pelerinini giymekten gözle görülür şekilde memnundu. “Eğer on fersahlık mesafe içine herhangi bir düşman girerse, önceden haberin olacak.”</p>

    <p>Jaime, onun izni olmaksızın kimsenin kafileden ayrılmayacağına dair kesin emirler vermişti. Bu emri vermeseydi, canı sıkılan genç lordların arazilerde yarışacağını ve çiftlik hayvanlarını perişan edip ekinleri ezeceğini biliyordu. Şehrin yakınlarında hâlâ inekler ve koyunlar vardı. Ağaçlarda elmalar, çalılıklarda böğürtlenler vardı. Mısır, yulaf ve buğday tarlaları vardı. Yollarda at ve öküz arabaları vardı. Daha ileride, durum bu kadar umut verici olmayacaktı.</p>

    <p>Sessiz Sör Ilyn’le birlikte kafilenin en başında at süren Jaime, kendini neredeyse mutlu hissediyordu. Güneş sırtını ısıtıyordu ve rüzgâr, bir kadının parmakları gibi saçlarını okşuyordu. Küçük Lew Piper dörtnala koşarak böğürtlen dolu bir miğferle yanına geldiğinde, Jaime bir avuç dolusu böğürtlen yedi. Çocuğa, meyvelerin geri kalanını yaver arkadaşlarıyla ve Sör Ilyn Payne’le paylaşmasını söyledi.</p>

    <p>Payne, sessizliğinin içinde, paslı zırhının ve kaynatılmış derilerinin içinde olduğu kadar rahat görünüyordu. Payne’in çıkardığı yegâne sesler, atının nal tıkırtısı ve adam eyerinde kıpırdandıkça duyulan kılıç şıngırtısıydı. Ilyn’in çiçek bozuğu yüzü gaddardı ve gözleri bir kış gölünün üstündeki buz kadar soğuktu ama Jaime onun burada olmaktan mutluluk duyduğunu hissediyordu. <em>Ona bir seçenek sundum,</em> diye hatırlattı kendine. <em>Beni reddedebilir ve Kral Adaleti olarak kalabilirdi.</em></p>

    <p>Sör Ilyn’in eski görevi, Robert Baratheon’ın, karısının babasına verdiği bir düğün hediyesiydi. Payne’in Lannister Hanedanı’nın hizmetindeyken kaybettiği dili telafi etmek için bahşedilmiş kolay ve yüksek maaşlı bir memuriyetti. Payne olağanüstü bir cellat olmuştu. Hiçbir infazı rezil etmemiş ve çok ender olarak ikinci bir darbeye ihtiyaç duymuştu. Üstelik adamın sessizliğinde korku uyandıran bir şeyler vardı. Bir Kral Adaleti’nin, vazifesine bu kadar uygun olması sık rastlanır bir şey değildi.</p>

    <p>Jaime, Ilyn Payne’i almaya karar verdiğinde, adamın Hain Yolu’nun sonundaki dairesini arayıp bulmak zorunda kalmıştı. Yarım yuvarlak ve alçak kulenin en üst katı, fidye ya da değiş tokuş için bekletilen lordlar ve esir şövalyeler gibi ihtimam isteyen tutsaklar için hücrelere ayrılmıştı. Zemin kattaki zindan girişi nizama uygundu; dövme demirden yapılmış bir kapının arkasında, kıymıklı gri ahşaptan yapılmış ikinci bir kapı vardı. Katların arasındaki odalar; Baş Gardiyan, Lord İtirafçı ve Kral Adaleti için ayrılmıştı. Adalet, bir cellattı ama teamüllere göre zindanlardan ve zindanların düzenini devam ettiren adamlardan da sorumluydu.</p>

    <p>Ve Sör Ilyn Payne bu iş için tuhaf bir şekilde uygunsuzdu. Ne okuyor, ne yazıyor ne de konuşuyordu, bu yüzden zindanların yönetimini madunlarına bırakmıştı, madunları varmış gibi. Diyar, İkinci Dareon’dan beri bir Lord İtirafçı’ya sahip değildi ve son Baş Gardiyan, bu makamı, Robert’ın saltanatı sırasında Serçeparmak’tan satın almış bir kumaş tüccarıydı. Bu işten birkaç yıl boyunca iyi kazanç sağladığı şüphesizdi ama sonunda, bazı zengin aptallarla, Demir Taht’ı Stannis’e vermek üzere işbirliği yapmıştı. Kendilerine “Boynuzlu Adamlar” diyorlardı. Joffrey, adamları şehir duvarlarının üzerinden fırlatmadan önce, adamların boynuzlarını kafalarına çivilemişti. Böylece, Jaime için zindanın kapılarını açmak, ast gardiyanların başı olan Rennifer Derinsu’ya kalmıştı. İçinde “bir damla ejderha” olduğunu iddia eden kambur adam, Jaime’yi duvarların içindeki dar basamaklardan aşağı indirmiş ve Ilyn Payne’in on beş yıldır yaşadığı yere götürmüştü.</p>

    <p>Oda çürük yiyecek kokuyordu ve yerdeki hasırlar haşarat kaynıyordu. Jaime odaya girerken az kalsın bir fareye basıyordu. Payne’in büyükkılıcı ahşap bir masanın üstündeydi, kılıcın yanında bir bileği taşı ve yağlı bez vardı. Çelik kusursuzdu, kılıcın kenarı solgun ışıkta mavi parlıyordu. Yerlerde kirli kıyafet yığınları vardı ve etrafa paslı zırh parçaları saçılmıştı. Jaime, kırık şarap kavanozlarını sayamamıştı. Sör Ilyn, ağzına kadar dolmuş lazımlıklar yüzünden leş gibi kokan yatak odasından çıkarken, <em>öldürmekten başka hiçbir şeyi umursamıyor,</em> diye düşünmüştü Jaime. “Majesteleri nehir topraklarını geri almamı emretti,” demişti Payne’e. “Seni yanımda istiyorum... tabii bütün bunlardan vazgeçebilirsen.”</p>

    <p>Adamın cevabı sessizlikti. Ve uzun, kıpırtısız bir bakış. Ana Jaime tam dönüp gitmek üzereyken, Payne başıyla onaylamıştı. <em>Ve işte burada.</em> Jaime yol arkadaşına baktı. <em>Belki ikimiz için de hâlâ umut var.</em></p>

    <p>O gece, Hayfordlar’ın kalesinin altında kamp kurdular. Güneş batarken, kalenin bulunduğu tepenin altında ve tepenin yanından akan derenin kıyılarında yüzlerce çadır vardı. Jaime devriyeleri bizzat yerleştirdi. Şehre bu kadar yakınken bir sorunla karşılaşmayı beklemiyordu ama bir zamanlar Öküzağzı’nda, amcası Stafford da güvende olduğunu düşünmüştü. En iyisi hiç risk almamaktı.</p>

    <p>Kale’den, Leydi Hayford’ın kale kumandanıyla birlikte akşam yemeği yemesi için davet geldiğinde, Jaime, Sör Ilyn’i, Sör Addam Marbrand’i, Sör Bonifer Hasty’yi, Kırmızı Ronnet Connington’ı, Güçlüdomuz’u ve bir düzine şövalyeyle küçük lordu da beraberinde götürdü. Tepeye tırmanırken, “Sanırım elimi takmak zorundayım,” dedi Peck’e.</p>

    <p>Delikanlı hiç vakit kaybetmeden eli getirdi. El, altından dövülmüştü, gerçek gibi görünüyordu, tırnakları sedef kakmaydı, parmakları bir kadehin sapını tutacakmış gibi kıvrılmıştı. Peck, elin kayışlarını Jaime’nin bilek kökü ne bağlarken, <em>dövüşemem ama içki içebilirim,</em> diye düşündü Jaime. Zırh ustası, eli Jaime’nin bileğine ilk kez takarken, “İnsanlar bugünden sonra size Altın El diyecekler lordum,” demişti. <em>Yanılıyordu. Ben ölene kadar Kral Katili olacağım.</em></p>

    <p>Altın el, yemek sırasında pek çok iltifata sebep oldu, en azından Jaime bir şarap kadehini devirene kadar. Sonra öfkesine yenildi. Flement Brax’a, “Eğer şu lanet olası şeye bu kadar hayran kaldıysanız, kendi kılıç elinizi kesin ve bunu size vereyim,” dedi. Bu çıkıştan sonra el hakkındaki konuşmalar son buldu ve Jaime şarabını huzur içinde içebildi.</p>

    <p>Kalenin leydisi, evlilik yoluyla bir Lannister’dı. Daha bir yaşına basmadan, Jaime’nin kuzeni Tyrek’le evlendirilen tombul bir bebekti. Leydi Ermesande, misafirlerin onayını almak için salona getirildi, altın dokuma kumaştan dikilmiş küçük bir elbise giymişti. Elbiseye, minik yeşim taşlarıyla Hayford Hanedanı’nın arması işlenmişti; yeşil çapraz çizgiler ve açık yeşil bir dalga. Ama çok geçmeden küçük kız ağlamaya başladı, bunun üzerine sütannesi tarafından hemen yatağa götürüldü.</p>

    <p>Alabalık servis edilirken, küçük kızın kale kumandanı, “Lord Tyrek’ten hiç haber alınmadı mı?” diye sordu.</p>

    <p>“Hiç.” Tyrek Lannister, Kral Toprakları’nda çıkan isyan sırasında kaybolmuştu, Jaime o sırada Nehirova’da tutsaktı. Tyrek şu anda on dört yaşındaydı, hâlâ hayatta olduğu farz edilirse.</p>

    <p>Balığının kılçıklarını temizlerken, “Lord Tywin’in emriyle bizzat araştırma yaptım,” dedi Addam Marbrand, “fakat benden önce araştırma yapan Bywater’ın bulduğundan fazla bir şey bulamadım. Delikanlı en son, altın pelerinlilerin hattı ayaktakımı tarafından kırıldığında, at sırtında görülmüş. Daha sonra... delikanlının atını bulduk ama kendisini bulamadık. Büyük ihtimalle onu eyerinden aşağı çektiler ve öldürdüler. Lakin durum buysa, ceset nerede? Ayaktakımı diğer cesetleri yerde bıraktı, onunkini neden bırakmasınlar?”</p>

    <p>“Sağken değeri daha yüksek olurdu,” dedi Güçlüdomuz. “Herhangi bir Lannister iyi bir fidye getirir.”</p>

    <p>“Hiç şüphesiz,” diye onayladı Marbrand, “fakat bir fidye talebinde bulunulmadı. Çocuk öylece kayboldu.”</p>

    <p>“Çocuk öldü.” Jaime üç kadeh şarap içmişti ve altın eli, geçen her dakikayla daha ağır ve daha sakar oluyormuş gibiydi. <em>Bir kanca da işime yarayabilirdi.</em> “Eğer kimi öldürdüklerinin farkına vardılarsa, babamın gazabının korkup çocuğu nehre atmışlardır.</p>

    <p>Kral Toprakları’nda o gazabın tadı bilinir. Lord Tywin borcunu mutlaka öder.”</p>

    <p>Güçlüdomuz, “Mutlaka,” diye onayladı ve konu kapandı.</p>

    <p>Ama Jaime daha sonra, geceyi geçilesi için ona tahsis edilen odada, kendini düşünürken buldu. Tyrek, Lancel’la birlikte Kral Robert’ın yaverliğini yapmıştı. Bilgi, altından daha kıymetli ve hançerden daha ölümcül olabilirdi. Gülümseyen ve lavanta kokan Varys’i düşündü. Hadım, şehrin dört bir yanında ajanlara ve muhbirlere sahipti. Tyrek’in o karmaşa sırasında ele geçirilmesini ayarlamak Varys için çok basit bir meseleydi... ayaktakımının isyan çıkaracağını önceden biliyorduysa tabii. <em>Ve Varys her şeyi bilirdi ya da bizi buna inandırdı. Ama Cersei’yi isyana karşı uyarmadı. Myrcella’yı uğurlamak için gemilere de gitmedi.</em></p>

    <p>Jaime panjurları açtı. Hava soğuktu ve gökyüzünde hilal vardı. Jaime’nin altın eli ay ışığında hafifçe parlıyordu. <em>Hadımı boğacak kadar iyi değil ama suratını dağıtıp o iğrenç gülümsemesini kırmızı bir harabeye dönüştürecek kadar ağır.</em> Jaime birine vurmak istiyordu.</p>

    <p>Sör Ilyn’i bulduğunda, adam büyükkılıcını biliyordu. “Vakit geldi,” dedi Jaime. Cellat ayağa kalktı ve Jaime’yi takip etti. Merdivenden aşağı inerlerken, adamın deri çizmeleri taş basamaklara sürtündü. Küçük bir avludan geçerek silahhaneye gittiler. Jaime orada iki kalkan, iki miğfer ve bir çift turnuva kılıcı buldu. Kılıçlardan birini Payne’e verdi. Diğer kılıcı sol eline aldı ve sağ elini kalkanın kayışlarına geçirdi. Altın parmaklar, bir nesneyi kanca gibi tutacak kadar kavisliydi ama kavrayacak kadar kapalı değildi. Bu yüzden, Jaime kalkanı gevşek bir şekilde tutuyordu. “Bir zamanlar bir şövalyeydin sör,” dedi. “Ben de öyleydim. Bakalım şimdi neyiz?”</p>

    <p>Sör Ilyn cevap olarak kılıcını kaldırdı ve Jaime hiç vakit kaybetmeden atak yapmak için hareketlendi. Payne, zırhı kadar paslıydı ve Brienne kadar güçlü değildi, buna rağmen her darbeyi kılıcıyla karşıladı ya da kalkanıyla engelledi. Kör bıçaklar çeliğimsi şarkılarını söylerken, iki adam hilalin altında dans etti. Sessiz şövalye, dansı Jaime’nin yönlendirmesinden bir süre için memnundu ama sonunda, darbeye darbeyle karşılık vermeye başladı. Bir kere atağa kalktı, Jaime’yi bacağından, omzundan ve alnından yakaladı. Üç kere, miğfere indirdiği darbelerle Jaime’nin kafasını çınlattı. Payne’in bir darbesi, Jaime’nin sağ kolundaki kalkanı söküp aldı ve neredeyse altın elini bilek köküne bağlayan kayışları da koparacaktı. Kılıçlar yere indiğinde, Jaime iyice yıpranmış haldeydi ve vücudu çürüklerle kaplıydı ama şarap yanıp gitmişti ve Jaime’nin zihni açıktı. “Tekrar dans edeceğiz sör,” diye söz verdi Sör Ilyn’e. “Yarın ve sonraki gün. Ben sol elimi, sağ elimi kullandığım kadar iyi kullanana dek her gün dans edeceğiz.”</p>

    <p>Sör Ilyn ağzını açtı ve bir lak ses çıkardı. <em>Bir kahkaha,</em> diye fark etti Jaime. Midesinde bir şeyler burkuldu.</p>

    <p>Sabah olduğunda, kimse Jaime’nin morluklarından bahsetmeye cesaret edemedi. Görünüşe güre, dün geceki kılıç oyununun seslerini hiçbiri duymamıştı. Ama tekrar kampa indiklerinde, şövalyelerin ve genç lordların sormaya cesaret edemediği soruyu Küçük Lew Piper dillendirdi. Jaime çocuğa sırıttı. “Hayford Hanedanı’nda şehvetli fahişeler var. Bunlar aşk ısırıkları delikanlı.”</p>

    <p>Parlak ve rüzgârlı bir günü, bulutlu bir gün takip etti, sonra üç gün yağmur yağdı. Rüzgâr ve su hiç sorun değildi. Kafile temposunu korudu ve Kral Yolu boyunca kuzeye doğru ilerledi. Jaime her gece, yeni aşk ısırıkları kazanmak için gizli bir yer buldu. Tek gözlü bir katır onları seyrederken bir ahırda dövüştüler. Bir hanın kilerinde, şarap ve bira fıçılarının arasında dövüştüler. Taş bir ambarın kararmış iskeletinin içinde dövüştüler. Sığ bir derenin üstündeki ağaçlıklı adacıkta dövüştüler. Yağmur, miğferlerinde ve kalkanlarında hafifçe pıtırdarken açık bir arazide dövüştüler.</p>

    <p>Jaime, her gece tekrarlanan yağma için bahaneler üretiyordu ama o bahanelere inanıldığını düşünecek kadar aptal değildi. Addam Marbrand, Jaime’nin ne yaptığını mutlaka biliyordu ve bazı kumandanlar da şüpheleniyor olmalıydı. Ama kimse Jaime’nin yanında bundan bahsetmiyordu... ve olayın tek şahidi dilsiz olduğuna göre, Jaime’nin, Kral Katili’nin nasıl beceriksiz bir kılıç adamına dönüştüğünün duyulmasından korkmasına gerek yoktu.</p>

    <p>Çok geçmeden, savaşın izleri her yerde görülebilir hale geldi. Üstünde sonbahar buğdaylarının olgunlaşıyor olması gereken tarlalarda, bir atın kafasına ulaşan uzunlukta yabani otlar, çalılıklar ve fundalıklar büyümüştü. Kral Yolu yolculardan yoksundu. Yorgun dünyaya, akşam karanlığından şafağa dek kurtlar hükmediyordu. Hayvanların çoğu, mesafelerini koruyacak kadar temkinliydi ama Marbrand’in keşif süvarilerinden birinin atı, adam eyerinden inip su dökmeye gittiğinde kaçmış ve öldürülmüştü. Sör İyi Bonifer, sert ve hüzünlü yüzüyle, “Hiçbir hayvan bu kadar cüretkâr olamaz,” dedi. “Bunlar kurt derisine bürünmüş şeytanlar. Günahlarımızın cezasını çekmemiz için gönderilmişler.”</p>

    <p>Zavallı hayvandan geri kalanların başında dikilirken, “Bu at, eşine az rastlanır bir günahkârdı sanırım,” dedi Jaime. Gövdenin parçalara ayrılıp tuzlanmasını emretti; ete ihtiyaçları olabilirdi.</p>

    <p>Domuz Boynuzu denen bir yerde, Sör Roger Hogg isimli yaşlı ve zorlu bir şövalye buldular. Adam; altı silahlı asker, dört arbaletçi ve yirmi köylüyle birlikte, inatla kendisine ait ev kulesinde oturuyordu. Sör Roger,<a href="../Text/Section0079.xhtml#Footnote0006" id="Backlink0006"><sup>[6]</sup></a> soyadına yakışır şekilde iri ve asabiydi. Sör Kennos, adamın kayıp bir Crakehall olabileceğini söyledi, zira şövalyenin armasında benekli bir yaban domuzu vardı. Güçlüdomuz buna inanmış gibi göründü ve yaşlı şövalyeyi bir saat boyunca atalarıyla ilgili sorguya çekti.</p>

    <p>Jamie, Hogg’un kurtlar hakkında anlatacağı şeylerle daha çok ilgileniyordu. “Beyaz bir kurt sürüsüyle bazı sorunlar yaşadık,” dedi yaşlı şövalye. “Kokunuzu takip edip etrafınızda dolaşıyorlar lordum. Ama onları kovaladık. Üç tanesini de turpların altına gömdük. Onlardan önce kahrolası bir aslan sürüsü gelmişti, lütfen affedin. Aslanları komuta eden adamın kalkanında bir mantikor vardı.”</p>

    <p>“Sör Amory Lorch,” dedi Jaime. “Babam ona nehir topraklarına saldırmasını emretmişti.”</p>

    <p>“Ve biz nehir topraklarının bir parçası değiliz,” dedi Sör Roger Hogg cesurca. “Ben Hayford Hanedanı’na bağlıyım ve Leydi Ermesande o küçük dizlerini Kral Toprakları için büküyor. Daha doğrusu, yürüyecek kadar büyüdüğünde bükecek. Bunu şu Lorch’a da söyledim ama dinlemedi. Üç süt keçimi ve koyunlarımın yarısını katletti. Beni kalemin içinde kızartmayı denedi ama duvarlarım taştan ve iki buçuk metre kalınlığında. Alevler sönünce, Lorch sıkıldı ve gitti. Sonra kurtlar geldi, dört ayaklı olanlar. Mantikorun bana bıraktığı koyunları yediler. Koyunların karşılığında birkaç iyi post aldım ama kürk insanın karnını doyurmaz. Ne yapmalıyız lordum?”</p>

    <p>“Tohum ek,” dedi Jaime, “ve son bir hasat için dua et.” Umut verici bir cevap değildi ama Jaime’nin verebileceği tek cevaptı.</p>

    <p>Ertesi gün, kafile, Kral Toprakları’na bağlılık yemini veren topraklarla Nehirova’ya medyun olan toprakların arasındaki sınırı oluşturan dereyi geçti. Üstat Gulian bir haritaya baktı ve bu tepelerin Wode kardeşler tarafından tutulduğunu söyledi; Harrenhal’a bağlılık yemini vermiş, arazi sahibi bir çift şövalye... ama <em>onların</em> kaleleri ahşaptı ve kalelerden geriye kararmış kirişlerden başka bir şey kalmamıştı.</p>

    <p>Ne Wodelar ortaya çıktı ne de onların insanları. Ama ikinci kardeşin kalesinin altındaki kilere birkaç haydut sığınmıştı. Haydutlardan biri, paçavraya dönmüş bir kırmızı pelerin giymişti ama Jaime onu da diğerleriyle birlikte astı. Kendini iyi hissetti. Bu adaletti. <em>Bunu alışkanlık haline getir Lannister. Bir gün insanlar sana gerçekten Altın El diyebilir. Adaletli Altın El.</em></p>

    <p>Kafile Harrenhal’a yaklaştıkça dünya grileşti. Arduvaz gökyüzünün altında, eski ve soğuk çelik tabakaları gibi parlayan suların yanında at sürdüler. Jaime, Brienne’in ondan önce bu yoldan geçip geçmediğini merak etti. <em>Eğer Sansa Stark’ın Nehirova’ya gittiğini düşündüyse...</em> Yolda başka yolculara rastlasaydı, onlara kızıl saçlı güzel bir kız ya da sütü ekşitecek kadar çirkin, iri bir kadın görüp görmediklerini sorabilirdi. Fakat yolda kurtlardan başka canlı yoktu ve kurtların uluması cevap barındırmıyordu.</p>

    <p>Sonunda, gölün kurşuni sularının karşısında, Kara Harren’ın çılgınlığının kuleleri belirdi. Siyah ve biçimsiz taşlardan müteşekkil beş parmak, gökyüzüne uzanıyordu. Serçeparmak, Harrenhal Lordu ilan edilmesine rağmen, yeni makamında oturmak için acele etmemişti. Böylece, Nehirova’ya giderken kaleye uğramak ve Harrenhal’u “düzene sokmak” Jaime Lannister’a düşmüştü.</p>

    <p>Ve Harrenhal’un düzene sokulmaya ihtiyacı vardı, bu kesindi. Gregor Clegane, Cersei tarafından Kral Toprakları’na çağrılmadan önce, büyük ve kasvetli kaleyi Kanlı Oyuncular’dan temizlemişti. Dağ’ın adamları, zırh giymiş kuru bezelyeler misali hâlâ kalede dolaşıyor olmalılardı ama Üç Dişli Mızrak’a tekrar kral huzuru getirmek için biçilmiş kaftan değillerdi. Sör Gregor’un sürüsünün, bugüne kadar herhangi birine verdiği yegâne huzur, mezar huzuruydu.</p>

    <p>Sör Addam’ın keşif süvarileri, Harrenhal’un kapılarının kapalı ve sürgülü olduğunu rapor etti. Jaime, adamlarını kapıların önüne dizdi ve Tetik’in Sör Kennos’una, Herrock’un Borusu’nu üflemesini emretti; siyah, kıvrımlı ve altın kasnaklı haberci boru.</p>

    <p>Kalenin duvarlarında üç üfleyiş yankılandığında, demir menteşelerin feryadı duyuldu ve kapılar ağır ağır açıldı. Kara Harren’ın çılgınlığının duvarları öyle kalındı ki, Jaime, kısa zaman önce Kanlı Oyuncular’la vedalaştığı avludaki güneş ışığına çıkmadan önce bir düzine katil deliğinin altından geçti. Sert toprak zeminden yabani otlar fışkırıyordu ve bir at leşinin etrafında sinekler uçuşuyordu.</p>

    <p>Sör Gregor’un bir avuç adamı, Jaime’nin atından inişini izlemek için kulelerden çıktı; sert bakışlı, sert ağızlı adamlardı. <em>Dağ’ın yanında at sürebilmek için öyle olmak zorundalardı.</em> Gregor’un adamları için söylenebilecek en iyi şey, tam olarak Cesur Dostlar kadar habis ve vahşi bir çete olmadıklarıydı. “Beni becerin, bu Jaime Lannister,” dedi kır saçlı bir silahlı asker. “Çocuklar, bu adam kahrolası Kral Katili. Beni bir mızrakla becerin!”</p>

    <p>“Peki sen kimsin?” diye sordu Jaime.</p>

    <p>“Eğer lordum memnun olacaksa, Sör bana Bokağızlı derdi.” Adam, avuçlarının içine tükürdü ve elleriyle yanaklarını sildi, bu onu daha düzgün görünüşlü yapacakmış gibi.</p>

    <p>“Harika. Buranın kumandanı sen misin?”</p>

    <p>“Ben mi? Hayır lordum. Beni kahrolası bir mızrakla becerin.” Bokağızlı’nın sakalında, bütün garnizonu beslemeye yetecek kadar ekmek kırıntısı vardı. Jaime güldü. Adam bu gülüşten cesaret aldı. “Beni kahrolası bir mızrakla becerin,” dedi tekrar ve o da gülmeye başladı.</p>

    <p>“Adamı duydun,” dedi Jaime, Ilyn Payne’e. “Uzun, güzel bir mızrak bul ve onu Bokağızlı’nın kıçına sok.”</p>

    <p>Sör Ilyn mızrak taşımıyordu ama Sakalsız Jon Bettley ona bir mızrak vermekten memnundu. Bokağızlı’nın kahkahası aniden kesildi. “O kahrolası şeyi benden uzak tut.”</p>

    <p>“Karar ver,” dedi Jaime. “Burada komuta kimde? Sör Gregor bir kale kumandanı seçti mi?”</p>

    <p>“Polliver,” dedi başka bir adam, “ama Tazı onu öldürdü lordum. Onu, Vadeci’yi ve şu Sarsfield çocuğunu.”</p>

    <p><em>Yine Tazı.</em> “Sandor olduğundan emin misin? Onu gördün mü?”</p>

    <p>“Biz görmedik lordum. Bize hancı söyledi.”</p>

    <p>“Yol ağzındaki handa oldu lordum.” Konuşan, sarı saçlı genç bir adamdı. Boynuna, bir zamanlar Vargo Hoat’a ait olan sikkeli zinciri takmıştı. Elli uzak şehirden gelen gümüş, altın, bakır ve bronz sikkeler. Kare sikkeler ve yuvarlak sikkeler. Üçgenler, halkalar ve kemik parçaları. “Hancı, adamın yüzünün bir yanının tamamen yanık olduğuna dair yemin etti. Hancının fahişeleri de aynı hikâyeyi anlattı. Sandor’un yanında bir çocuk varmış, hırpani bir delikanlı. Polly ile Vadeci’yi kanlı parçalara ayırmışlar ve Üç Dişli Mızrak’ın aşağısına doğru gitmişler.”</p>

    <p>“Peşlerinden adam gönderdiniz mi?”</p>

    <p>Bokağızlı, düşünmek acı veriyormuş gibi suratını astı. “Hayır lordum. Hepimizi becerin, göndermedik.”</p>

    <p>“Çıldıran köpeğin boğazını kesersin.”</p>

    <p>“Pekâlâ,” dedi adam ağzını ovarak. “Polly’den hiçbir zaman hoşlanmamıştım. Ve köpek, Sör’ün kardeşiydi, bu yüzden...”</p>

    <p>“Biz kötüyüz,” lordum diyerek araya girdi sikkeli zinciri takan adam, “ama Tazı’yla yüzleşmek için delirmiş olmak gerekir.”</p>

    <p>Jaime adamı inceledi. <em>Diğerlerinden daha cesur ve Bokağızlı kadar sarhoş değil.</em> “Ondan korkuyordunuz.”</p>

    <p>“<em>Korkmak</em> demeyelim lordum. Onu bizden daha iyi birilerine bırakıyorduk diyelim. Sör gibi birine. Yahut sizin gibi birine.”</p>

    <p><em>Bana. İki elim olduğu zamanlardaki bana.</em> Jaime kendini kandırmadı, Sandor onun işini çok çabuk bitirirdi. “Bir adın var mı?”</p>

    <p>“Lordum memnun olacaksa, Rafford. İnsanlar bana Raff der.”</p>

    <p>“Raff, garnizonu Yüz Şömineli Salon’da topla. Tutsaklarınızı da. Onları görmek istiyorum. Yol ağzından gelen fahişeleri de getir. Ah, bir de Hoat. Onun öldüğünü duyunca perişan oldum. Onun kafasını görmek istiyorum.”</p>

    <p>Adamlar kafayı getirdi. Jaime; Keçi’nin dudaklarının, kulaklarının ve burnunun büyük bir kısmının kesilmiş olduğunu gördü. Adamın gözlerini kargalar yemişti. Fakat bu, gayet açık bir şekilde Keçi’ydi. Jaime onun sakalını nerede görse tanırdı; sivri bir çeneden aşağı sarkan, yarım metreden uzun tuhaf bir sicim. Sakal dışında, Qohorlunun kafatasında birkaç kayışımsı et şeridinden başka bir şey kalmamıştı. “Adamın geri kalanı nerede?”</p>

    <p>Kimse cevap vermek istemedi. Sonunda, Bokağızlı gözlerini yere indirip, “Çürüdü ve yendi sör,” diye mırıldandı.</p>

    <p>“Tutsaklardan biri sürekli yiyecek için yalvarıyordu,” diye kabul etti Rafford, “Sör, adama kızarmış keçi vermemizi söyledi. Qohorluda fazla et kalmamıştı gerçi. Sör önce onun ellerini ve ayaklarını kesmişti, sonra da kollarını ve bacaklarını.”</p>

    <p>“Keçi’nin büyük bölümünü o şişman herif yedi lordum,” dedi Bokağızlı, “ama Sör, bütün tutsakların eti tatmasını emretti. Keçi’nin de. Kendi tadına bakmasını. Onu doyurduğumuzda, o fahişe çocuğunun ağzından salyalar aktı ve ince sakalına yağlar süzüldü.”</p>

    <p><em>Baba,</em> diye düşündü Jaime, <em>köpeklerinin ikisi de çıldırdı.</em> Casterly Kayası’nda küçük bir çocuk olduğu zamanlarda duyduğu hikâyeleri hatırladı; deli Leydi Lothston, kanla dolu banyo teknelerinde yıkanır ve tam olarak bu duvarların arasında, insan eti servis edilen ziyafetlere ev sahibeliği yapardı.</p>

    <p>Her nedense, intikamın tadı kaybolmuştu. “Bunu alın ve göle atın,” dedi Jaime. Keçi’nin kafasını Peck’e fırlattı ve garnizona hitap etmek için döndü. “Lord Petyr makamına oturmak üzere buraya gelene değin, Harrenhal’u kraliyet adına Sör Bonifer Hasty yönetecek. İsteyenler ona katılabilir, tabii Sör Bonifer kabul ederse. Geri kalanlar, benimle birlikte Nehirova’ya gelecek.”</p>

    <p>Dağ’ın adamları bakıştı. “Biz alacaklıyız,” dedi içlerinden biri. “Sör bize söz verdi. Yüklü ödüller, dedi.”</p>

    <p>“Tam olarak böyle dedi,” diye onayladı Bokağızlı. <em>“Benimle birlikte at sürenler için yüklü ödüller.”</em> Onlarca adamdan, Bokağızlı’nın söylediklerini onaylayan bağrışmalar yükseldi.</p>

    <p>Sör Bonifer, eldivenli elini havaya kaldırdı. “Benimle kalan her adam, işlemek için iki yüz elli dönüm arazi alacak, evlendiğinde iki yüz elli dönüm daha ve çocuğu olduğunda iki yüz elli dönüm daha.”</p>

    <p>“Arazi mi sör?” Bokağızlı tükürdü. “Boş versenize. Kusura bakmayın ama toprak kazmak isteseydik köyümüzde kalırdık. Sör, <em>yüklü ödüller,</em> dedi. Yani altın.”</p>

    <p>“Eğer bir şikâyetiniz varsa, Kral Toprakları’na gidin ve kız kardeşimle konuşun.” Jaime, Rafford’a döndü. “Şimdi şu tutsakları göreceğim. Sör Wylis Manderly’den başlayarak.”</p>

    <p>“O, şişman olan adam mı?” diye sordu Rafford.</p>

    <p>“Bütün kalbimle öyle olmasını umuyorum. Ve sakın bana onun nasıl öldüğüyle ilgili hüzünlü hikâyeler anlatma. Yoksa hepiniz aynı şeyi yapmaya meyilli olursunuz.”</p>

    <p>Jaime’nin; Shagwell’i, Pyg’i ya da Zollo’yu zindanlarda çürürken bulmaya dair beslediği bütün umutlar ne yazık ki kayboldu. Görünüşe göre Cesur Dostlar, Vargo Hoat’u başka bir adam için terk etmişti. Leydi Whent’in insanlarından sadece üç kişi kalmıştı; Sör Gregor için yan kapıyı açan aşçı, Ben Karaparmak denen kambur bir zırh ustası ve Pia isimli bir kız. Pia, Jaime’nin onu son gördüğü zamanki kadar güzel değildi. Biri kızın burnunu kırmış ve dişlerinin yarısı dökmüştü. Kız, Jaime’yi gördüğünde ağlayarak onun ayaklarına kapandı, isterik bir kuvvetle bacaklarına yapıştı. Güçlüdomuz kızı geri çekti. “Artık kimse sana zarar vermeyecek,” dedi ama kız sadece daha yüksek sesle ağladı.</p>

    <p>Diğer tutsaklar daha iyi muamele görmüştü. Sör Wylis Manderly, Yürüyen Dağ’ın Üç Dişli Mızrak kıyılarında gerçekleşen mücadelede esir aldığı diğer kuzeyli soylularla birlikte tutsakların arasındaydı. İşe yarar rehinelerdi, hepsi de iyi fidye ederdi. Adamlar perişan haldeydi, pislenmişlerdi, saçları ve sakalları uzamıştı. Bazılarının yeni morlukları, kırık dişleri ve eksik parmakları vardı ama yaraları temizlenip sarılmıştı ve hiçbiri aç bırakılmamıştı. Jaime, adamların neyle beslendiklerine dair bir fikirleri olup olmadığını merak etti ve sormamanın daha iyi olacağına karar verdi.</p>

    <p>Tutsaklarda direnişten eser kalmamıştı, özellikle de Sör Wylis’de; kıllarla kaplı bir yüzü, cansız gözleri ve sarkık bir gıdısı olan bir yağ tulumu. Jaime adama Bakire Havuzu’na götürüleceğini ve orada Beyaz Liman’a giden bir gemiye bindirileceğıni söylediğinde, Sör Wylis yerdeki bir su birikintisinin içine yığıldı ve Pia’nın ağladığından daha yüksek sesle, daha uzun süre ağladı. Wylis’i tekrar ayağa kaldırmak için dört adam gerekti. <em>Çok fazla kızarmış keçi,</em> diye düşündü Jaime. <em>Tanrılar, bu lanet olası kaleden nefret ediyorum.</em> Harrenhal üç yüz yılda, Casterly Kayası’nın üç bin yılda şahit olduğundan fazla dehşet görmüştü. Jaime, Yüz Şömineli Salon’da ateşler yakılmasını emretti ve aşçıyı, kafile için sıcak yemek hazırlamak üzere mutfağa geri gönderdi. “Keçi haricinde her şey olur.”</p>

    <p>Kendi yemeğini Avcı Salonu’nda, Sör Bonifer Hasty’yle birlikte yedi. Bonifer, konuşmalarını Yedi’ye göndermeler yaparak süslemeyi seven, vakur, leylek gibi bir adamdı. Kendisi kadar kuru bir armudu keserken, “Sör Gregor’un takipçilerinin hiçbirini istemiyorum,” dedi. “Böyle günahkâr adamları hizmetime almam.”</p>

    <p>“Babamın rahibi, bütün insanların günahkâr olduğunu söylerdi.”</p>

    <p>“Doğru söylemiş,” dedi Sör Bonifer, “ama bazı günahlar, diğerlerinden daha karadır ve Yedi’nin burnuna daha kötü kokar.”</p>

    <p><em>Ve sen de benim küçük kardeşim kadar burunsuzsun. Yoksa o armudu yerken benim günahlarımın kokusuyla boğulurdun.</em> “Pekâlâ. Sizi Gregor’un sürüsünden kurtaracağım.” Jaime dövüşçülerden her zaman faydalanabilirdi. En kötü ihtimal, Nehirova’nın duvarlarına saldırması gerekirse ilk olarak onları yukarı gönderirdi.</p>

    <p>“Fahişeyi de alın,” diye ısrar etti Sör Bonifer. “Hangisi olduğunu biliyorsunuz. Zindanlardan gelen kız.”</p>

    <p>“Pia.” Jaime buraya son geldiğinde, Qyburn, Jaime’yi memnun edeceğini düşünerek kızı onun yatağına göndermişti. Fakat adamların zindanlardan getirdiği Pia, Jaime’nin battaniyesinin altına giren tatlı, basit ve neşeli yaratıktan çok farklı bir yaratıktı. Kız, Sör Gregor sessizlik isterken konuşmak gibi bir hata yapmıştı. Dağ da zırh eldivenli yumruğuyla Pia’nın dişlerini dökmüş ve kızın o güzel burnunu kırmıştı. Eğer Cersei tarafından, Kızıl Yılan’ın karşısına çıkmak üzere Kral Toprakları’na çağrılmasaydı, hiç şüphesiz daha beter şeyler de yapardı. Jaime, Dağ için yas tutmayacaktı. “Pia bu kalede doğmuş,” dedi Sör Bonifer’a. “Kızın bildiği tek ev burası.”</p>

    <p>“O kız bir ahlaksızlık membası,” dedi Sör Bonifer. “Onun, orasını burasını sergileyerek adamlarımın yakınında dolaşmasını istemiyorum.”</p>

    <p>“Kızın herhangi bir şey sergileyecek hali kalmamış,” dedi Jaime, “ama bu kadar sakıncalı buluyorsanız, onu da götürürüm.” Jaime, kızı çamaşırcı yapabileceğini düşündü. Yaverleri onun çadırını kurmaktan, atını tımarlamaktan ya da zırhını temizlemekten gocunmuyorlardı ama kıyafetleriyle ilgilenmeyi, erkeğe yakışmaz bir görev olarak görüyorlardı. “Harrenhal’u sadece Kutsal Yüz’ünüzle tutabilir misiniz?” diye sordu Jaime. Aslında adamlar Kutsal Seksen Altı olarak anılmalıydı çünkü Karasu’da on dört kişi kaybetmişlerdi. Fakat Sör Bonifer’ın, yeterince dindar acemiler bulur bulmaz bu açığı kapatacağına şüphe yoktu.</p>

    <p>“Herhangi bir güçlük beklemiyorum. Yaşlı Hatun yolumuzu aydınlatacak ve Savaşçı kollarımıza kuvvet verecek.”</p>

    <p><em>Ya da Yabancı gelecek ve topunuzu birden götürecek,</em> diye düşündü Jaime. Cersei’yi, Sör Bonifer’ı Harrenhal’un kale kumandanı olarak seçmeye kimin ikna ettiğinden emin değildi ama bu atamada Ortan Merryweather’ın kokusu vardı. Jaime, Hasty’nin bir zamanlar Merryweather’ın büyükbabasına hizmet ettiğini hayal meyal hatırladı. Ve havuç kafalı yüksek yargıç; Roose Bolton’ın, Vargo Hoat’un ve Gregor Clegane’in nehir topraklarında bıraktığı yaraları iyileştirecek iksirin “İyi” lakaplı bir adam olduğunu farz edecek kadar aptaldı.</p>

    <p>Fakat yanılmıyor da olabilirdi. Hasty fırtına topraklarından geliyordu, yani Üç Dişli Mızrak boyunca ne dostu ne de düşmanı vardı; bir kan davası, ödenecek borcu, ödüllendirecek yandaşı yoktu. Ciddi, adil, vazifeşinas bir adamdı. Ve Hasty’nin Kutsal Seksen Altı’sı, Yedi Krallık’taki en disiplinli askerlerdi. Üstelik uzun boylu gri iğdişlerini döndürüp koştururken güzel bir manzara oluşturuyorlardı. Adamların itibarı öyle lekesizdi ki, Serçeparmak bir keresinde, Sör Bonifer’ın binicileri de iğdiş etmiş olması gerektiğini söyleyip dalga geçmişti.</p>

    <p>Yine de, Jaime, katlettiği düşmanlardan çok sürdüğü atla meşhur olan her askerden şüphe duyardı. <em>Sanırım iyi dua ediyorlar, ama dövüşebiliyorlar mı?</em> Jaime’nin bildiği kadarıyla, adamlar Karasu’da kendilerini rezil etmemişlerdi ama öne de çıkmamışlardı. Sör Bonifer, gençliğinde umut vadeden bir şövalyeydi fakat adam bir şey yaşamıştı; bir yenilgi, bir utanç ya da ölüme çok yaklaştığı bir hadise. Daha sonra, mızrak müsabakalarının boş bir gösteriş olduğuna karar vermiş ve mızrağını sonsuza dek bir kenara bırakmıştı.</p>

    <p><em>Bununla birlikte, Harrenhal tutulmalı ve Cersei’nin bu iş için seçtiği adam Baelor Kıçdeliği.</em> “Bu kalenin kötü bir şöhreti vardır,” diye uyardı Jaime adamı, “ve bu hak edilmiş bir şöhrettir. Harren ve oğullarının geceleri hâlâ koridorlarda dolaştığı söylenir. Alevler içinde yürürlermiş. Onlara bakanlar tutuşurmuş.”</p>

    <p>“Ben hayaletlerden korkmam sör. <em>Yedi Köşeli Yıldız</em>’da yazar; ruhlar, yaratıklar ve hortlaklar, inancını zırh gibi giyinmiş dindar bir adama zarar veremezler.”</p>

    <p>“Öyleyse mutlaka inancınızla zırhlanın, ama çelikten bir zırh da kuşanın. Bu kaleyi tutan her adam kötü bir sonla karşılaştı. Dağ, Keçi, hatta babam...”</p>

    <p>“Bunu söylediğim için beni bağışlayın ama onlar bizim gibi dindar adamlar değillerdi. Savaşçı bizi savunur. Ayrıca, korkunç bir düşman tarafından tehdit edilecek olursak yardım hep yakınımızda. Üstat Gulian kuzgunlarıyla burada kalacak. Lord Lancel garnizonuyla birlikte Darry’de, bize yakın. Lord Randyll de Bakire Havuzu’nu tutuyor. Üçümüz birlikte, bu bölgelerde dolaşan bütün haydutları yakalayacağız ve yok edeceğiz. O iş bittiğinde, Yedi, bu bölgelerin iyi insanlarına rehberlik edecek ve onları tohum ekmek, tarla sürmek ve her şeyi baştan inşa etmek için köylerine geri getirecek,”</p>

    <p><em>En azından Keçi’nin öldürmediklerini.</em> Jaime, altın elinin parmaklarını şarap kadehinin sapına geçirdi. “Eğer Hoat’un Cesur Dostları’ndan birini yakalarsanız bana derhal haber yollayın.” Yabancı, Keçi’yi Jaime’den önce ele geçirmiş olabilirdi ama şişman Zollo, Shagwell, Rorge, Sadık Urswyck ve diğerleri hâlâ orada bir yerdelerdi.</p>

    <p>“Böylece onlara işkence edebilir ve onları öldürebilirsiniz?”</p>

    <p>“Sanırım onları benim yerime bağışlayacaksınız?”</p>

    <p>“Eğer günahları için samimiyetle tövbe ederlerse... evet. Onları kardeşlerim olarak kucaklarım ve hücreye göndermeden önce onlarla birlikte dua ederim. Günahlar bağışlanabilir. Suçlar ceza gerektirir.” Hasty, ellerini sivri bir kule çatısı şeklinde, Jaime’ye babasını hatırlatan bir tavırla birleştirdi. “Eğer karşılaştığımız adam Sandor Clegane olursa, ne yapmamı istiyorsunuz?”</p>

    <p><em>Bildiğin bütün duaları oku,</em> diye düşündü Jaime, <em>ve kaç.</em> “Onu sevgili ağabeyinin yanına gönderin ve tanrılar yedi cehennem yarattığı için sevinin. Tek cehennem, Cleganeler’in ikisini birden barındırmak için yeterli olmazdı.” Jaime beceriksiz hareketlerle ayağa kalktı. “Beric Dondarrion farklı bir mesele. Onu yakalayacak olursanız, ben dönene kadar sağ tutun. Onu boynunda bir iple Kral Toprakları’na geri götürmek ve diyarın yarısının görebileceği bir yerde kafasını kesmek istiyorum.”</p>

    <p>“Beric’le birlikte dolaşan şu Myrli rahip ne olacak? Sahte dinini her tarafa yaydığı söyleniyor.”</p>

    <p>“Onu öldürün, öpün ya da onunla birlikte dua edin, nasıl arzu ederseniz.”</p>

    <p>“Adamı öpmeye hiç niyetim yok lordu m.”</p>

    <p>“O da sizin hakkınızda aynı şeyi söylerdi şüphesiz.” Jaime’nin gülümsemesi esnemeye dönüştü. “Affedin. Şayet itirazınız yoksa sizden ayrılmalıyım.”</p>

    <p>“Yok lordum,” dedi Hasty. Dua etmek istediği kesindi.</p>

    <p>Jaime dövüşmek istiyordu. Basamakları ikişer ikişer adımladı, gece havasının soğuk ve kuru olduğu yere çıktı. Güçlüdomuz ve Sör Flement Brax meşale ışığıyla aydınlatılmış avluda birbirlerinin hakkından gelmeye çalışıyorlardı, bir grup silahlı asker onlar için tezahürat yapıyordu. <em>Sör Lyle adamı perişan edecek,</em> Jaime bunu biliyordu. <em>Sör Ilyn’i bulmam gerek.</em> Parmaklarında yine kaşıntı vardı. Adımları onu seslerden ve ışıktan uzağa götürdü. Jaime, nereye gittiğini fark etmeden önce, üstü kapalı köprünün altından ve Akantaş Avlusu’ndan geçti.</p>

    <p>Ayı çukuruna yaklaşırken bir fenerin ışıltısını gördü. Fenerin solgun ve soğuk ışığı, çukurdaki taş sıralara vuruyordu. <em>Görünüşe göre biri benden önce gelmiş.</em> Çukur, dans etmek için ideal bir yerdi; belki de Sör Ilyn, Jaime’nin ne yapacağını tahmin etmişti.</p>

    <p>Ama çukurun kenarında duran şövalye, Ilyn’den daha iriydi; griffonlarla süslenmiş kırmızı beyaz bir cübbe giyen sakallı bir adamdı. <em>Connington. Burada ne işi var?</em> Aşağıda, ayının bedeni hâlâ kumların üstünde yatıyordu ama hayvandan geri sadece kemikler ve lime lime bir post kalmıştı. Jaime zavallı yaratık için üzüldü. <em>En azından bir mücadelede öldü.</em> “Sör Ronnet,” diye seslendi, “yolunuzu mu kaybettiniz? Bu büyük bir kale, biliyorum.”</p>

    <p>Kırmızı Ronnet fenerini yukarı kaldırdı. “Ayının –çok da güzel olmayan– bakireyle dövüştüğü yeri görmek istedim.” Adamın sakalları fener ışığında tutuşmuş gibi parlıyordu. Jaime, Ronnet’in nefesindeki şarap kokusunu alabiliyordu. “Fahişenin çıplak dövüştüğü doğru mu?”</p>

    <p>“Çıplak? Hayır.” Jaime, bu değişikliğin hikâyeye nasıl eklendiğini merak etti. “Oyuncular ona pembe ipek bir elbise giydirdiler ve eline ahşap bir kılıç tutuşturdular. Keçi, kızın ölümünün <em>eğlendirici</em> olmasını istiyordu. Aksi takdirde...”</p>

    <p>“...Brienne’in çıplak görüntüsü, ayının dehşet içinde kaçmasına sebep olabilirdi.” Connington güldü.</p>

    <p>Jaime gülmedi. “Leydiyi tanıyormuş gibi konuşuyorsunuz.”</p>

    <p>“Onunla nişanlıydım.”</p>

    <p>Jaime şaşırdı. Brienne bir nişanlılıktan hiç bahsetmemişti. “Babası onun için bir evlilik anlaşması mı yapmıştı?”</p>

    <p>“Üç,” dedi Connington. “Ben ikinciydim. Babamın fikri. Fahişenin çirkin olduğunu duymuştum, bunu babama da söyledim ama babam, mumlar söndüğünde bütün kadınların aynı olduğunu söyledi.”</p>

    <p>“Babanız.” Jaime, Kırmızı Ronnet’in cübbesine baktı; kırmızı beyaz bir zeminde, yüzleri birbirine dönük iki griffon. <em>Dans eden griffonlar.</em> “Merhum El’imizin... kardeşiydi, değil mi?”</p>

    <p>“Kuzeni. Lord Jon’un kardeşi yoktu.”</p>

    <p>“Doğru.” Jaime her şeyi hatırladı. Jon Connington, Prens Rhaegar’ın arkadaşıydı. Merryweather, Robert’ın İsyanı’nı bastırmakta başarısız olunca ve Prens Rhaegar hiçbir yerde bulunamayınca, Aerys ikinci en iyi şeye başvurmuş ve Connington’ı El yapmıştı. Fakat Deli Kral, Eller’ini sürekli buduyordu. Lord Jon’u Çanların Savaşı’ndan sonra budamıştı; adamı bütün rütbelerinden, arazilerinden, varlığından etmiş ve sürgünde ölmek üzere denizin karşı tarafına göndermişti. Lord Jon kısa zaman sonra sarhoşluktan ölmüştü. Fakat kuzen –Kırmızı Ronnet’in babası– ayaklanmaya katılmış ve Üç Dişli Mızrak’tan sonra Akbaba Tüneği ile ödüllendirilmişti. Gerçi sadece kaleyi almıştı; Robert altınlara el koymuş ve Connington arazilerinin büyük bölümünü daha hevesli destekçilerine bahşetmişti.</p>

    <p>Sör Ronnet arazi sahibi bir şövalyeydi, hepsi buydu. Tarth Bakiresi böyle bir adam için ballı bir lokma olurdu. “Neden evlenmediniz?” diye sordu Jaime.</p>

    <p>“Çünkü Tarth’a gittim ve onu gördüm. Ondan altı yaş büyüktüm ama fahişe gözlerimin içine bakabiliyordu. İpeklere bürünmüş bir domuzdu, gerçi domuzların çoğu daha büyük göğüslere sahiptir. Konuşmaya çalıştığında az kalsın kendi dilini yutup boğuluyordu. Ona bir gül verdim ve benden alabileceği tek şeyin o gül olduğunu söyledim.” Connington çukura baktı. “O ucube, şu ayıdan daha kıllıydı...”</p>

    <p>Jaime’nin altın eli adamın ağzına öyle sert bir şekilde çarptı ki, şövalye sendeleyerek basamaklara yuvarlandı. Adamın feneri düştü, parçalandı ve yağ yanarak yere yayıldı. “Soylu bir leydiden bahsediyorsunuz sör. Onu adıyla anın. Ona Brienne deyin.”</p>

    <p>Connington, yere yayılan alevlerden emekleyerek uzaklaştı. “Brienne. Eğer lordum memnun olacaksa.” Jaime’nin ayaklarının dibine kan tükürdü. “Brienne Güzellik.”</p>
  </div>
</body>
</html>
