<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Borazanların çıkardığı metalik ses, akşam karanlığının durgun ve mavi havasını kesti. Josmyn Peckledon hemen ayağa fırladı, efendisinin kılıç kemerini getirmeye koştu.</p>

    <p><em>Çocuğun içgüdüleri iyi.</em> “Haydutlar gelişlerini duyurmak için borazan çalmazlar,” dedi Jaime çocuğa. “Kılıcıma ihtiyacım olmayacak. Kuzenim geldi, Batı Muhafızı.”</p>

    <p>Jaime çadırından çıktığında süvariler atlarından iniyordu; yarım düzine şövalye, yirmi atlı okçu ve yirmi silahlı asker. Altın yaldızlı örgü zırh ve tilki kürkü bir pelerin giyen sakallı bir adam, “Jaime!” diye kükredi. “Çok cılız ve beyazlar içinde! Üstelik sakallı!”</p>

    <p>“Bu mu? Senin yelenle kıyaslanınca en fazla kirli sakal sayılır kuzen.” Sör Daven’ın fırça gibi sert sakalları ve gür bıyıkları, çalılığa benzeyen favorilerine karışmıştı. Daven’ın çıkardığı miğfer, adamın kafasının tepesindeki karmakarışık sarı fundalığı dümdüz etmişti. Onca kılın içinde bir yerlerde, yassı bir burun ve hayat dolu ela gözler vardı. “Haydutlar usturanı mı çaldı?”</p>

    <p>“Babamın intikamını alana kadar saçımı ve sakalımı kesmeyeceğime dair yemin ettim.” Bu kadar aslan görünüşlü bir adam için, Daven Lannister’ın sesi tuhaf bir şekilde koyun gibi çıkıyordu. “Ama Genç Kurt, Karstark’a benden önce ulaştı. İntikamımı elimden aldı.” Miğferini bir yavere uzattı ve metalin ağırlığıyla ezilmiş olan saçlarını parmaklarıyla taradı. “Kıllı olmayı seviyorum. Geceler soğudu ve sakallar yüzümü sıcak tutuyor. Üstelik Genna hala, bende çene yerine kiremit olduğunu söylerdi.” Jaime’yi kolundan yakaladı. “Fısıltılı Orman’dan sonra senin için endişelendik. Stark’ın ulu kurdu senin boğazını parçaladı diye duyduk.”</p>

    <p>“Benim için gözyaşı döktün mü kuzen?”</p>

    <p>“Lannis Limanı’nın yarısı yas tuttu. Dişi olan bölümü.” Sör Daven’ın bakışları Jaime’nin bilek köküne gitti. “Yani doğru. O piçler senin kılıç elini aldı.”</p>

    <p>“Yeni bir elim var, altından. Tek elli olmakla ilgili söylenecek çok şey var. Kadehi devirmek korkusuyla daha az şarap içiyorum ve sarayda kıçımı daha az kaşıyorum.”</p>

    <p>“Evet, güzelmiş. Belki ben de kendi elimden kurtulmalıyım.” Daven güldü. “Elini Catelyn Stark mı aldı?”</p>

    <p>“Vargo Hoat.” <em>Bu masallar nereden çıkıyor?</em></p>

    <p>“Qohorlu mu?” Sör Daven tükürdü. “Bu Hoat ve Cesur Dostlar için. Babana Hoat’un peşine düşeceğimi söyledim ama o bunu reddetti. ‘Bazı görevler aslana uygundur lakin arama işinin keçilere ve köpeklere bırakılması gerekir,’ dedi.”</p>

    <p>Bunlar Lord Tywin’in sözleriydi, Jaime biliyordu, babasının sesini duyabiliyordu. “İçeri gel kuzen. Konuşmamız gerek.” Garrett maltızları yakmıştı, korlaşmış kömürler çadırın içini yakut rengi bir sıcaklıkla doldurmuştu. Sör Daven pelerinini çıkarıp Küçük Lew’a fırlattı. “Sen bir Piper mısın evlat?” diye gürledi. “Pek çelimsiz görünüyorsun.”</p>

    <p>“Ben Lewys Piper’ım lordum.”</p>

    <p>“Bir zamanlar bir meydan dövüşünde ağabeyini iyice benzetmiştim. Kalkanında dans eden çıplak kızın onun kardeşi olup olmadığını sorduğumda, o küçük ve çelimsiz budala epey alınmıştı.”</p>

    <p>“Dans eden kız, hanedanımızın armasıdır. Kız kardeşimiz yok.”</p>

    <p>“Çok yazık. Armanızın güzel memeleri var. Lakin ne çeşit bir adam çıplak bir kızın arkasına saklanır? Ağabeyinin kalkanına her vuruşumda, kendimi namert hissetmiştim.”</p>

    <p>“Yeter,” dedi Jaime gülerek. “Çocuğu rahat bırak.” Pia şarap kaynatıyordu, bir kaşıkla kazanı karıştırıyordu. “Nehirova’da neyle karşılaşacağımı öğrenmem gerek.”</p>

    <p>Daven omuzlarını silkti. “Kuşatma devam ediyor. Karabalık kalenin içinde oturuyor, biz dışarıda kampta oturuyoruz. Doğrusunu istersen çok sıkıcı.” Bir kamp taburesinin üstüne oturdu. “Hâlâ savaşta olduğumuzu hatırlamamız için Tully’nin bir hücum yapması gerek. O arada birkaç Frey katletse hiç fena olmaz. En başta Ryman. Adam ayık olduğundan çok sarhoş. Ah, bir de Edwyn. Babası kadar kalın kafalı değil ama bir çıban nasıl irinle doluysa, o da nefretle dolu. Ve bizim kendi Sör Emmon’ımız... hayır, <em>Lord</em> Emmon, Yedi bizi kurtar, adamın yeni unvanını unutmamalıyız... Nehirova Lordu’muz, bana kuşatmayı nasıl sürdüreceğimi söylemekten başka hiçbir şey yapmıyor. Kaleyi, yeni makamına <em>zarar vermeden</em> almamı istiyor.”</p>

    <p>“Şarap kaynadı mı?” diye sordu Jaime, Pia’ya.</p>

    <p>“Evet lordum.” Kız konuşurken ağzını örttü. Peck şarabı altın bir tepside getirdi. Sör Daven eldivenlerini çıkardı ve kadehlerden birini aldı. “Teşekkürler evlat. Sen kimsin?”</p>

    <p>“Eğer lordum memnun olacaksa, Josmyn Peckledon.”</p>

    <p>“Peck, Karasu’da tam bir kahramandı,” dedi Jaime. “İki şövalye öldürdü ve ikisini de esir aldı.”</p>

    <p>“Göründüğünden daha tehlikeli olmalısın delikanlı. O bir sakal mı yoksa yüzündeki çamuru temizlemeyi mi unuttun? Stannis Baratheon’ın karısında bile daha gür bir bıyık var. Kaç yaşındasın?”</p>

    <p>“On beş, sör.”</p>

    <p>Sör Daven güldü. “Kahramanlarla ilgili en iyi şey nedir bilir misin Jaime? Hepsi genç ölür bize daha çok kadın kalır.” Kadehi yavere geri fırlattı. “Şunu tekrar doldursan ben de sana kahraman derim. Çok susadım.”</p>

    <p>Jaime kendi kadehini sol eliyle kaldırdı ve bir yudum şarap içti. Göğsüne şarabın sıcaklığı yayıldı. “Ölmesini istediğin Freyler’den bahsediyordun. Ryman, Edwyn, Emmon...”</p>

    <p>“Ve Walder Nehir,” dedi Daven, “o fahişe çocuğu. Piç olmaktan nefret ediyor ve piç olmayan herkesten nefret ediyor. Ama Sör Perwyn düzgün bir adama benziyor, onun canını bağışlayabilirim. Kadınların canını da. Duyduğuma göre içlerinden biriyle evlenmem gerekiyormuş. Aklıma gelmişken, Lord baban bana bu evlilikten bahsetmeliydi. Benim babam, Öküzağzı’ndan önce Paxter Redwyne’la görüşüyordu, bunu biliyor muydun? Redwyne’ın gayet kıymetli bir çeyize sahip kızı var...”</p>

    <p>“Desmera?” Jaime güldü. “Çillerden ne kadar hoşlanırsın?”</p>

    <p>“Eğer seçeneklerim çiller ve Freyler ise... Lord Walder’ın kızlarının yarısı gelincik gibi görünüyor.”</p>

    <p>“Sadece yarısı mı? Şükret. Darry’de Lancel’ın karısını gördüm.”</p>

    <p>“Kapıkulübesi Ami. Tanrılar merhamet edin. Lancel’ın o kızı seçtiğine inanamıyorum. O çocuğun sorunu ne?”</p>

    <p>“Kendini dine verdi,” dedi Jaime, “ama kızı o seçmedi. Leydi Amerei’nin annesi bir Darry. Amcamızın düşüncesine göre Amerei, Lancel’ın Darry halkını kazanmasına yardım edecek.”</p>

    <p>“Nasıl? Onları düzerek mi? Ona neden Kapıkulübesi Ami dediklerini biliyor musun? Yivli kapısını önünden geçen her şövalyeye açtığı için. Lancel kendine boynuzlu bir miğfer yaptırsa iyi olur.”</p>

    <p>“Buna gerek kalmayacak. Kuzenimiz Kral Toprakları’na gidiyor, Yüce Rahip’in kılıçlarından biri olmak için yemin etmeye”</p>

    <p>Eğer Jaime, Lancel’ın bir oyuncunun maymunu olmaya karar verdiğini söyleseydi, Sör Daven bundan daha şaşkın görünemezdi. “Ciddi değilsin. Benimle dalga geçiyorsun. Eğer çocuğu <em>bunu</em> yapmaya yönelttiyse, Kapıkulübesi Ami duyduğumdan da çirkin olmalı.”</p>

    <p>Jaime, Leydi Amerei’nin yanından ayrıldığında, kız bir yandan biten evliliği için ağlıyor bir yandan da Lyle Crakehall’ın onu teselli etmesine izin veriyordu. Kızın gözyaşları, avluda bekleyen akrabalarının yüzlerindeki sert ifadeler kadar endişe verici değildi. “Umarım sen de yemin etmeye niyetli değilsindir kuzen,” dedi Jaime. “Freyler evlilik anlaşmalarıyla ilgili konularda epey asabi oluyorlar. Ben olsam, onları tekrar hayal kırıklığına uğratmak istemezdim.”</p>

    <p>Sör Daven güldü. “Endişelenme, ben kendi gelinciğimle evleneceğim ve yatağa gireceğim. Robb Stark’a neler olduğunu biliyorum. Lakin Edwyn’in anlattıklarından anladığım kadarıyla henüz çiçek açmamış kızlardan birini seçmeliyim, aksi takdirde Kara Walder’ın kıza benden önce uğradığım öğrenebilirim. Bahse girerim ki Kapıkulübesi Ami’yle de yatmıştır, hem de birçok kez. Belki de Lancel’ın dindarlığının ve Kevan amcanın ruh halinin sebebi budur.”</p>

    <p>“Sör Kevan’ı gördün mü?”</p>

    <p>“Evet. Batıya giderken buradan geçti. Kaleyi almamıza yardım etmesini istedim ama umursamadı. Burada olduğu bütün zaman boyunca kara kara düşündü. Yeterince nazikti ama çok soğuktu. Batı Muhafızı olmayı asla istemediğime dair yemin ettim ve bu onurun ona bahşedilmesi gerektiğini söyledim. Bana karşı kin beslemediğini beyan etti ama bunu sesinin tonundan anlamak mümkün değildi. Burada üç gün kaldı ve benimle üç kelime konuşmadı. Keşke gitmeseydi, onun önerilerinden faydalanabilirdim. Frey dostlarımız Sör Kevan’ı sinirlendirmeye cesaret edemezdi, beni sürekli sinirlendiriyorlar.”</p>

    <p>“Anlat,” dedi Jaime.</p>

    <p>“Anlatayım ama nereden başlayayım? Ben koçbaşları ve kuşatma kuleleri inşa ederken, Ryman Frey bir darağacı kurdu. Her gün şafak vaktinde Edmure Tully’yi darağacına çıkarıyor, adamın boynuna bir ilmek geçiriyor ve kale teslim olmadığı takdirde Edmure’un asılacağını söylüyor. Karabalık bu maskaralığı hiç umursamıyor ve akşam olduğunda Lord Edmure tekrar aşağı indiriliyor. Karısı hamile, biliyor muydun?”</p>

    <p>Bilmiyordu. “Edmure kızla yatmış mı? Kırmızı Düğün’den sonra?”</p>

    <p>“Kırmızı Düğün <em>sırasında</em> yatıyorlarmış. Roslin minik, sevimli bir şey. Gelinciğe benzemiyor. Üstelik tuhaf bir şekilde Edmure’dan hoşlanıyor. Perwyn, Roslin’in bir kız evlat için dua ettiğini söyledi.”</p>

    <p>Jaime bir an düşündü. “Edmure’un bir oğlu olduğu anda, Lord Walder’ın Edmure’a ihtiyacı kalmayacak.”</p>

    <p>“Bence de öyle. Eniştemiz Emm... ah, <em>Lord</em> Emmon... Edmure’un derhal asılmasını istiyor. Tully soyadlı bir Nehirova Lordu’nun varlığı, onu bir başka Tully’nin doğumu kadar rahatsız ediyor. Her gün, Sör Ryman’ın Tully’yi asmasını <em>sağlamam</em> için bana yalvarıyor, nasıl yalvardığını hiç sorma. Bütün bunlar olup biterken, diğer kolumu da Lord Gawen Westerling çekiştiriyor. Karabalık, adamın leydi karısını ve üç sümüklü eniğini kalede tutuyor. Lord, Freyler’in Edmure’u asması durumunda, karısının ve çocuklarının öldürüleceğinden korkuyor. Çocuklardan biri Genç Kurt’un küçük kraliçesi.”</p>

    <p>Jaime, Jeyne Westerling’le tanıştığını düşünüyordu ama kızın neye benzediğini hatırlayamıyordu. <em>Bir krallığa bedel olmak için, gerçekten güzel olmalı.</em> “Sör Brynden çocukları öldürmez,” dedi kuzenine. “O adam o kadar kara bir balık değil.” Nehirova’nın neden hâlâ düşmediğini anlamaya başlıyordu. “Bana nasıl mevzilendiğini anlat kuzen.”</p>

    <p>“Kalenin etrafını tamamen kuşattık. Sör Ryman ve Freyler, Tökeztaş’ın kuzeyinde. Kızıl Çatal’ın güneyinde Lord Emmon, Sör Forley Prester ve senin eski ordundan geriye kalanlar var. Kırmızı Düğün’den sonra bizim tarafımıza geçen nehir lordları da orada. Acınası bir sürü olduklarını söyleyebilirim. Çadırlarının içinde oturup surat asıyorlar ve başka bir şey yapmıyorlar. Benim kampım nehirlerin arasında, hendeği ve Nehirova’nın ana kapılarını görüyor. Tekneyle kaçışları önlemek için Kızıl Çatal’ın üstüne bir set attık, setin savunmasından Manfryd Yew ve Raynard Ruttiger sorumlu. Onlara balık tutmaları için ağlar da verdim. Karnımızı doyurmamıza yardım ediyorlar.”</p>

    <p>“Kaleyi açlık yüzünden teslim olmaya zorlayabilir miyiz?”</p>

    <p>Sör Daven başını sağa sola salladı. “Karabalık, Nehirova’daki bütün gereksiz ağızları kovdu ve toprakları silip süpürdü. İnsanları ve atları tam iki yıl boyunca sağ tutmaya yetecek kadar erzakı var.”</p>

    <p>“Bizim yiyecek durumumuz nedir?”</p>

    <p>“Nehirlerde balık olduğu sürece açlıktan ölmeyiz ama atları nasıl besleyeceğimizi bilmiyorum. Freyler, İkizler’den yiyecek ve yem taşıyor fakat Sör Ryman paylaşacak kadar yemeğe ve yeme sahip olmadığını iddia ediyor, yani kendi yiyeceğimizi kendimiz bulmak zorundayız. Yiyecek bulmaları için gönderdiğim adamların yarısı geri dönmüyor. Bazıları kaçıyor. Diğerlerini, boyunlarında iplerle, ağaçların altında çürür halde buluyoruz.”</p>

    <p>“Evvelki gün biz de birkaçına rastladık,” dedi Jaime. Onları Addam Marbrand’in keşif süvarileri bulmuştu. Cesetler bir elma ağacının dalında sallanıyordu, yüzleri siyahtı, çırılçıplak soyulmuşlardı ve her adamın ağzına bir elma tıkılmıştı. Hiçbiri yaralı değildi; teslim oldukları çok açıktı. Güçlüdomuz bu manzarayı görünce öfkeden köpürmüştü, savaşçıların ellerini ayaklarını bağlayan ve onları süt domuzlarıymış gibi öldüren adamların kafasını alacağına dair intikam yemin etmişti.</p>

    <p>Jaime hikâyeyi anlattığında, “Haydutların işi olabilir,” dedi Sör Daven, “belki de değildir. Çevrede hâlâ kuzeyli adamlardan oluşan çeteler var. Ve Üç Dişli Mızrak Lordları dizlerini bükmüş olsalar da, bana öyle geliyor ki onların kalpleri hâlâ... kurttan yana.”</p>

    <p>Jaime, maltızların yanında duran ve konuşmaları dinlemiyormuş gibi yapan yaverlerine baktı. Lewys Piper ve Garrett Paege, nehir lordlarının oğullarıydı. Jaime çocuklarının ikisini de sevmeye başlamıştı ve onları Sör Ilyn’e vermek zorunda kalmaktan nefret ederdi. “İpler bana Dondarrion diyor.”</p>

    <p>“Düğüm atmayı bilen tek adam yıldırım lordu değil. Bana Lord Beric deme. Adam kâh burada, kâh orada, kâh her yerde. Fakat peşine birini gönderdiğinde, Beric çiy gibi eriyip yok oluyor. Nehir lordları ona yardım ediyor, bundan şüphen olmasın. Kahrolası gezici bir lord, buna inanabiliyor musun? Bir gün adamın öldüğünü duyuyorsun, ertesi gün adamın öldürülemez olduğunu anlatıyorlar.” Sör Daven şarap kadehini yere bıraktı. “Keşifçilerim, geceleri yüksek yerlerde ateşler gördüklerini rapor ediyor. İşaret ateşleri olduğunu düşünüyorlar... çevremizde gözcülerden oluşmuş bir halka var sanki. Köylerde de ateşler yanıyor. Yeni bir tanrı...”</p>

    <p><em>Hayır, eski bir tanrı.</em> “Thoros, Dondarrion’la birlikte; eskiden Robert’ın içki arkadaşı olan şişman Myrli rahip.” Jaime’nin altın eli masanın üstündeydi. Jaime ele dokundu ve maltızların loş ışığıyla pırıldayan metali seyretti. “Mecbur kalırsak Dondarrion’la uğraşırız ama önceliğimiz Karabalık olmalı. Sör Brynden, davasının umutsuz olduğunu anlamalı. Onunla görüşmeyi denedin mi?”</p>

    <p>“Sör Ryman denedi. Yarı sarhoş ve öfkeli bir halde, tehditler savurarak kale kapılarına gitti. Karabalık siperlerde göründü ve temiz sözleri kirli adamlar için heba etmeyeceğini söyledi. Sonra Ryman’ın atının sağrısına bir ok sapladı. At şahlandı, Frey çamura düştü, ben öyle şiddetli güldüm ki az kalsın altımı ıslatıyordum. Eğer kalenin içindeki ben olsaydım, o oku Ryman’ın yalancı boğazına saplardım.”</p>

    <p>“Onunla konuşurken bir boyun zırhı takacağım,” dedi Jaime yarım bir gülümsemeyle. “Karabalık’a cömert şartlar önermek niyetindeyim.” Eğer bu kuşatmayı hiç dökülmeden bitirebilirse, kimse onun Tully Hanedanı’na karşı silahına davrandığını söylemezdi.</p>

    <p>“İstersen dene lordum ama sözlerin zafer kazandıracağını zannetmiyorum. Kaleye saldırmak zorundayız.”</p>

    <p>Kısa bir zaman öncesine kadar Jaime de aynı şey için ısrar ederdi. İki yıl boyunca burada oturup Karabalık’ın açlıktan kırılmasını bekleyemeyeceğini biliyordu. “Ne yapacaksak derhal yapmalıyız,” dedi. “Benim yerim Kral Toprakları, kralın yanı.”</p>

    <p>“Evet,” dedi Daven. “Kardeşinin sana ihtiyacı olduğundan eminim. Kevan’ı neden gönderdi? Onu El yapacağını düşünüyordum.”</p>

    <p>“Kevan kabul etmedi.” <em>O benim kadar kör değildi.</em></p>

    <p>“Kevan, Batı Muhafızı olmalı. Yahut sen. Bu onur için müteşekkir olmadığı mı sanma ama amcamız benden iki kat yaşlı ve bir kumandan olarak çok daha tecrübeli. Benim bunu asla istemediğimi biliyordur umarım.”</p>

    <p>“Biliyor.”</p>

    <p>“Cersei nasıl? Her zamanki gibi güzel mi?”</p>

    <p>“Göz alıcı.” <em>Kaypak.</em> “Altın.” <em>Bir soytarı altını kadar sahte.</em> Jaime geçen gece rüyasında, Cersei’yi Ay Oğlan’ı düzerken yakalamıştı. Soytarıyı öldürmüş ve kardeşinin dişlerini altın eliyle kırmıştı, tıpkı Gregor Clegane’in zavallı Pia’ya yaptığı gibi. Rüyalarında Jaime’nin her zaman iki eli vardı, biri altından yapılmıştı ama tıpkı diğeri gibi çalışıyordu. “Nehirova’daki işimiz ne kadar çabuk biterse, Cersei’nin yanına o kadar çabuk dönerim.” Jaime ondan sonra ne yapacağını hiç bilmiyordu.</p>

    <p>Kuzeniyle bir saat daha konuştu. Batı Muhafızı gittiğinde Jaime altın elini taktı, kahverengi pelerinini giydi ve çadırların arasında dolaşmaya çıktı.</p>

    <p>Doğruyu söylemek gerekirse, bu yeni hayatı sevmişti. Arazide, askerlerin arasında, kendini sarayda hiç hissetmediği kadar rahat hissediyordu. Bir yemek ateşinin başında oturan üç arbaletçi, ona bir yaban tavşanını paylaşmayı önerdi. Bir başka yemek ateşinde, genç bir şövalye, bir savaş çekicinden korunmanın en iyi yolunun ne olduğunu sordu. Jaime nehrin kıyısında, iki silahlı askerin omuzlarında su güreşi yapan çamaşırcı kızları seyretti. Kızlar yarı sarhoş ve yarı çıplaktı. Kahkahalar atıyor ve ellerindeki pelerinleri birbirlerine savuruyorlardı, bir düzine adam onlar için tezahürat yapıyordu. Jaime, Tatlı Raff’in omuzlarındaki sarışın kızın üstüne bir bakır yıldız koydu. Raff kızla birlikte sazların arasına devrildiğinde, Jaime bakır yıldızını kaybetti.</p>

    <p>Nehrin karşısında kurtlar uluyordu. Söğüt ağaçlarının dalları aralarında esen rüzgârla kıvranıp fısıldıyordu. Jaime, Sör Ilyn’i, çadırının dışında tek başına otururken buldu, adam bir bileği taşıyla büyükkılıcını biliyordu. Jaime, “Gel,” dedi ve sessiz şövalye hafifçe gülümseyerek ayağa kalktı. <em>Bundan keyif alıyor,</em> diye fark etti Jaime. <em>Beni öldürmek ona daha büyük bir keyif verir.</em> Kılıç kullanmakta iyiye gittiğine inanmaktan hoşlanıyordu ama ilerleme ağırdı ve bedeli vardı. Çeliğin, yünün ve kaynatılmış derinin altındaki Jaime Lannister; kesiklerden, yara kabuklarından ve morluklardan bir duvar halısıydı.</p>

    <p>Jaime ve Sör Ilyn kampın dışına çıkarken, bir devriye onlara parola sordu. Jaime adamın koluna altın eliyle vurdu. “Dikkatli ol. Etrafta kurtlar var.” Kızıl Çatal’ın aşağısına doğru at sürdüler ve o gün öğle vakti önünden geçtikleri yanık köyün yıkıntılarına gittiler. Gece danslarını orada, kararmış taşların ve soğumuş közlerin arasında yaptılar. Üstünlük bir süre için Jaime’deydi. Belki de eski maharetleri ona geri dönüyordu. Belki de bu gece, morarmış ve kanlı bir halde uyuyan Sör Ilyn olurdu.</p>

    <p>Sör Ilyn, Jaime’nin düşüncelerini duymuş gibiydi. Onun son darbesini tembel bir savunmayla bertaraf etti ve Jaime’yi nehrin içine iten bir karşı atak yaptı. Çamur, Jaime’nin çizmesini ayağından çıkardı, Jaime dizlerinin üstüne düştü, boğazında sessiz şövalyenin kılıcı vardı, kendi kılıcı sazların arasında kaybolmuştu. Payne’in yüzündeki çiçek hastalığı izleri, ay ışığında kraterler kadar büyük görünüyordu. Adam yine o lak sesini çıkardı ve kılıcını yukarı doğru hareket ettirdi, kılıç Jaime’nin dudaklarının arasında durdu. Ilyn ancak o zaman geri çekildi ve çeliğini kınına soktu.</p>

    <p>Jaime, altın elindeki çamuru temizlerken, <em>omuzlarımın üstüne bir fahişe alıp Tatlı Raff’e meydan okusaydım daha iyi ederdim,</em> diye düşündü. Bir yanı, altın eli olduğu yerden söküp nehre fırlatmak istiyordu. El hiçbir işe yaramıyordu ve sol el de daha iyi değildi. Sör Ilyn atların yanına döndü, Jaime’yi kendi başına ayağa kalkması için yalnız bıraktı. <em>En azından iki ayağım var.</em></p>

    <p>Yolculuğun son günü soğuk ve rüzgârlıydı. Rüzgâr, çıplak ağaçların dallarını tıkırdatıyor ve Kızıl Çatal’ın kıyısındaki sazlıkların boynunu büküyordu. Kuzeni Daven’ın yanında at süren Jaime, Kral Muhafızları’nın kışlık yünlülerini giymiş olmasına rağmen, teninde rüzgârın çelik dişlerini hissedebiliyordu. Tökeztaş’ın Kızıl Çatal’la birleştiği dar noktada yükselen Nehirova’yı gördüklerinde akşamüstü olmuştu. Tully kalesi, pruvasını nehrin aşağısına doğru çevirmiş muazzam bir taş gemiye benziyordu. Kalenin kumtaşından örülmüş duvarları, kırmızı ve altın renkli ışıklarla boyanmıştı. Duvarlar Jaime’nin hatırladığından daha yüksek ve daha kalın görünüyordu. <em>Bu ceviz kolay kırılmayacak,</em> diye düşündü Jaime. Eğer Karabalık onu dinlemezse, Jaime’nin Leydi Catelyn’e verdiği yemini bozmaktan başka seçeneği kalmayacaktı. Kralına verdiği yemin daha önce geliyordu.</p>

    <p>Nehrin üstündeki set ve kuşatmacı ordunun üç büyük kampı, tam olarak Daven’ın tarif ettiği gibiydi. Sör Ryman’ın kuzeyde kurduğu kamp, en büyük ve en nizamsız kamptı. Çadırların üzerinde, bir mancınık kadar uzun, devasa bir darağacı yükseliyordu. Darağacının üstünde tek başına bir suret duruyordu, boynunda ip vardı. <em>Edmure Tully.</em> Jaime keskin bir acıma duygusu hissetti. <em>Onu her gün, boynuna bir ip dolayıp oraya dikmek... kafasını kesip bu işi bitirmek daha iyi.</em></p>

    <p>Darağacının arkasında, çadırlar ve yemek ateşleri perişan bir düzensizlikle araziye yayılmıştı. Frey lordları ve şövalyeleri, çadırlarını tuvalet çukurlarının yukarısında rahatça yükseltmişti. Aşağısı çamurlu barakalardan ve öküz arabalarından ibaretti. “Sör Ryman bu delikanlıların sıkılmasını istemiyor. Bu yüzden onlara fahişe, horoz dövüşü ve domuz dövüşü veriyor,” dedi Sör Daven. “Kendine kahrolası bir şarkıcı bile tuttu. Halamız, Lannis Limanı’ndan Beyazgülüşlü Wat’ı getirince, Ryman da ondan aşağı kalmayıp bir <em>şarkıcı</em> buldu. Nehri kesip bir baraj oluştursak ve bu adamların hepsini yükselen suyun içinde boğsak olmaz mı kuzen?”</p>

    <p>Jaime, kale siperindeki mazgal dişlerinin arkasında hareket eden okçuları görebiliyordu. Siperlerin üzerinde Tully Hanedanı’nın sancağı dalgalanıyordu; kırmızı ve mavi çizgili zeminde gümüş bir alabalık. Fakat en yüksek kulenin tepesinde farklı bir bayrak uçuyordu; Starklar’ın ulu kurduyla süslenmiş uzun, beyaz bir sancak. “Nehirova’yı ilk gördüğümde yaz çimenleri kadar yeşil bir yaverdim,” dedi Jaime kuzenine. “Yaşlı Sumner Crakehall, beni bir mesaj getirmem için göndermişti, kuzgunlara teslim edilemeyecek kadar önemli bir mesaj olduğunu söylemişti. Lord Hoster vereceği cevabı düşünürken, beni on beş gün boyunca burada tutmuş ve her yemekte kızı Lysa’nın yanına oturmuştu.”</p>

    <p>“Beyazları giymen boşuna değilmiş. Ben de aynı şeyi yapardım.”</p>

    <p>“Ah, Lysa söylendiği kadar korkutucu değildi.” Aslında Lysa güzel bir kızdı, gamzeli ve narindi, kızıl renkli uzun saçları vardı. <em>Fakat ürkekti. Uzun sessizliklere ve kıkırdama krizlerine meyilliydi, Cersei’deki ateşten yoksundu.</em> Lysa’nın ablası daha ilginç görünüyordu ama Catelyn kuzeyli bir delikanlıya söz verilmişti, Kışyarı vârisine... fakat o yaşta, Jaime’yi ilgilendiren şey kızlar değil Hoster’ın meşhur kardeşiydi, şöhretini Basamaktaşı’nda Dokuzmetelik Kralları’yla dövüşerek kazanmış olan Brynden Tully. Jaime, Sör Brynden’i, Canavar Maelys ve Abanoz Prens’le ilgili hikâyeler anlatması için sıkıştırmış ve zavallı Lysa’yı sürekli görmezden gelmişti. <em>Sör Brynden benim şimdiki yaşından daha gençti,</em> diye düşündü Jaime, <em>ben de Peck’ten daha gençtim.</em></p>

    <p>Kızıl Çatal’daki en yakın geçit kalenin yukarısındaydı. Sör Daven’ın kampına ulaşmak için, Emmon Frey’in kampının içinden ve diz çökerek tekrar kral huzuruna kabul edilen nehir lordlarının çadırlarının önünden geçmek zorunda kaldılar. Jaime; Lychester’ın, Vance’in, Roote’un ve Goodbrook’un sancaklarını gördü. Smallford Hanedanı’nın pelitleri ve Lord Piper’ın dans eden bakiresi de oradaydı ama Jaime’yi duraksatan, <em>görmediği</em> sancaklardı. Mallister’ın gümüş kartalı ortada değildi. Bracken’ın kızıl atı, Rygerlar’ın söğüdü, Paege’in birbirine dolanmış yılanları da yoktu. Bu hanedanların hepsi, Demir Taht’a yeniden bağlılık, yemini vermişti ama hiçbiri kuşatmaya katılmak için Nehirova’ya gelmemişti. Jaime, Brackenlar’ın Blackwoodlar’la savaştığını biliyordu, onların yokluğunun sebebi buydu ama diğerleri...</p>

    <p><em>Yeni dostlarımız, dost değil. Sadakatleri yüzeysel.</em> Nehirova alınmak zorundaydı ve bu hemen olmalıydı. Kuşatma ne kadar uzarsa diğer asiler o kadar cesaretlenecekti, Tytos Blackwood gibi.</p>

    <p>Geçide vardıklarında, Tetik’in Kennos’u Herrock’un Borusu’nu üfledi. <em>Bu ses Karabalık’ı siperlere çıkarmalı.</em> Sör Hugo ve Sör Dermot, nehrin karşısına geçerken Jaime’ye rehberlik ettiler. Kral Muhafızları’nın beyaz bayrağını ve Tommen’ın geyikli aslanlı sancağını dalgalandırarak çamurlu suların içinde ilerlediler. Kafilenin geri kalanı onları takip etti.</p>

    <p>Yeni bir kuşatma kulesinin yükseltildiği yerde, Lannister kampı ahşap çekiçlerin gürültüsüyle çınlıyordu. İnşası tamamlanmış iki kule daha vardı, çiğ at derisiyle kaplanmışlardı. Kulelerin arasında salıncaklı bir koçbaşı duruyordu; zincirlerle ahşap bir çatıya asılmış, bir ucu sivriltilip ateşle sertleştirilmiş bir ağaç gövdesi. <em>Görünüşe göre, kuzenim tembel tembel oturmamış.</em></p>

    <p>“Lordum,” dedi Peck, “çadırınızın nereye kurulmasını istersiniz?”</p>

    <p>“Şuraya, şu tümseğin üstüne.” Jaime altın eliyle tümseği gösterdi, eli bu işi için uygun değildi gerçi. “Yük arabaları şuraya, at sıraları şuraya. Kuzenimin kazdığı tuvalet çukurlarını kullanacağız. Sör Addam, kampın çevresini kontrol edin ve zayıf noktaları belirleyin.” Jaime herhangi bir saldırı beklemiyordu ama Fısıltılı Orman’da da beklememişti.</p>

    <p>“Bir savaş konseyi için gelincikleri çağırayım mı?” diye sordu Daven.</p>

    <p>“Ben Karabalık’la konuşana kadar çağırma.” Jaime bir el işareti yaparak Sakalsız Jon Bettley’yi çağırdı. “Bir barış sancağı çıkar ve kaleye bir mesaj götür. Sör Brynden Tully’ye, yarın sabah ilk ışıkta onunla görüşmek istediğimi ilet. Hendeğin kenarına kadar gideceğim ve onunla açılır kapanır köprünün üstünde buluşacağım.”</p>

    <p>Peck endişeli görünüyordu. “Lordum, yaycılar sizi...”</p>

    <p>“Yapmayacaklar.” Jaime atından indi. “Çadırımı kurun ve sancaklarımı dikin.” <em>Ve kimin, ne kadar çabuk geleceğini görelim.</em></p>

    <p>Çok zaman geçmesi gerekmedi. Pia maltızın içindeki kömürleri yakmaya çalışıyordu. Peck kıza yardım etmeye gitti. Jaime son zamanlarda, çadırın bir köşesinde düzüşen Peck’le Pia’nın seslerini dinleyerek uykuya dalıyordu. Garrett, Jaime’nin baldır zırhının kayışlarını çözerken çadırın kapısı açıldı. “Sonunda geldin demek,” diye gürledi Jaime’nin halası. Kapı boşluğunu tamamen doldurmuştu, arkasında Frey kocası vardı. “Geç bile kaldın. Yaşlı ve şişman halana sarılmayacak mısın?” Kadın kollarını açtı ve Jaime’ye sarılmaktan başka bir şans bırakmadı.</p>

    <p>Genna Lannister, gençliğinde biçimli bir kadındı ve sürekli korsajlarından taşardı. Kadının şimdi sahip olduğu tek biçim, kareydi. Yüzü geniş ve pürüzsüzdü, boynu kalın ve pembe bir sütundu, kalçası devasaydı. Jaime kadına vazifeşinas bir şekilde sarıldı ve kulağının çekilmesini bekledi. Halası, Jaime kendini bildi bileli onun kulağını çekerdi bugün aynı şeyi yapmadı. Kulağını çekmek yerine, Jaime’nin yanağına yumuşak ve ıslak bir öpücük kondurdu. “Kaybın için üzgünüm.”</p>

    <p>“Yeni bir el yaptırdım, altından.” Jaime kadına elini gösterdi.</p>

    <p>“Çok güzel. Sana altın bir baba da yapacaklar mı?” Leydi Genna’nın sesi sertti. “Bahsettiğim kayıp, Tywin’di.”</p>

    <p>“Tywin Lannister gibi bir adam bin yılda bir gelir,” dedi Genna’nın kocası. Emmon Frey, titrek elleri olan huysuz bir adamdı. Altmış kilo çekiyor olmalıydı... ama sadece ıslakken ve zırh kuşanmışken. Tarladaki yabani otlara benziyordu, bahsedilecek bir çenesi yoktu ve boğazındaki âdemelmasının şekilsiz çıkıntısı adamı iyice tuhaf gösteriyordu. Daha otuzuna gelmeden bütün saçları beyazlamıştı. Şimdi altmış yaşındaydı ve kafasında sadece birkaç beyaz tel kalmıştı.</p>

    <p>Jaime yaverlerini ve Pia’yı gönderdikten sonra, “Son zamanlarda tuhaf hikâyeler duyuyoruz,” dedi Leydi Genna. “Neye inanacağımı bilmiyorum. Tywin’i Tyrion’ın öldürdüğü doğru mu? Yoksa bu, Cersei’nin yaydığı iftira dolu bir dedikodu mu?”</p>

    <p>“Gayet doğru.” Jaime’nin altın elinin ağırlığı rahatsız edici olmaya başlamıştı. Eli bileğine bağlayan kayışları çekiştirdi.</p>

    <p>“Bir oğulun babasına el kaldırması korkunç bir şey,” dedi Sör Emmon. “Batıdiyar karanlık günler yaşıyor. Artık Lord Tywin yok ve ben hepimiz için endişeleniyorum.”</p>

    <p>“Sen Tywin buradayken de hepimiz için endişeleniyordun.” Genna geniş poposunu bir kamp taburesine oturttu. Tabure kadının ağırlığıyla çatırdadı.</p>

    <p>“Yeğenim, bize oğlumuz Cleos’tan ve onun nasıl öldüğünden bahset.”</p>

    <p>Jaime son kayışı da söktü ve altın elini bir kenara bıraktı. “Haydutlar tarafından saldırıya uğradık. Sör Cleos onları dağıttı ama bu onun canına mal oldu.” Jaime zorlanmadan yalan söylemişti, halasının ve Frey’in memnun olduğunu görebiliyordu.</p>

    <p>“Oğlan cesaret sahibiydi, hep bunu söyledim. Cesaret onun kanındaydı.” Sör Emmon konuştuğunda, dudaklarında pembemsi köpükler pırıldıyordu; çiğnemekten hoşlandığı ekşi yaprakların hediyesi.</p>

    <p>“Kemikleri Kaya’nın altına, Kahramanlar Koridoru’na defnedilmeli,” dedi Leydi Genna. “Nereye gömüldü?”</p>

    <p><em>Hiçbir yere. Kanlı Oyuncular onun cesedini soydular ve etini leş kargalarına bıraktılar.</em> “Bir derenin yanına,” dedi Jaime. “Bu savaş bittiğinde o yeri bulacağım ve Cleos’u eve göndereceğim.”</p>

    <p>“Bu savaş...” Lord Emmon boğazını temizledi, boğazındaki âdemelması yukarı hareket etti. “Kuşatma makinelerini göreceksin. Koçbaşları, mancınıklar, kuleler. Böyle olmaz Jaime. Daven benim duvarlarımı yıkmak ve kapılarımı kırmak istiyor. Zift varillerinden ve kaleyi ateşe vermekten bahsediyor. Benim kalemi.” Kolunun içinden bir parşömen çıkarıp Jaime’nin yüzüne doğru salladı. “Resmi evrak var. Kral tarafından imzalandı. Tommen tarafından. Bak, kraliyet mührü, geyik ve aslan. Ben Nehirova’nın meşru lorduyum ve kalemin dumanlı bir harabeye dönüştürülmesine izin vermiyorum.”</p>

    <p>“Ah, şu aptal şeyi ortadan kaldır,” diye parladı Leydi Genna. “Karabalık, Nehirova’nın içinde oturduğu sürece, sen o kâğıt parçasıyla ancak popunu silersin.” Elli yıldır bir Frey olmasına rağmen Leydi Genna bir Lannister olarak kalmıştı. <em>Fazlaca Lannister.</em> “Jaime kaleyi sana verecek.”</p>

    <p>“Elbette,” dedi Lord Emmon. “Sör Jaime, lord baban bana güvenmekle hata etmedi, bunu göreceksin. Yeni sancak beylerime karşı sert fakat adil olmak niyetindeyim. Blackwood, Bracken, Jason Mallister, Vance ve Viper; Emmon Frey’in adaletli bir metbu olduğunu öğrenecekler. Babam da öğrenecek, evet. Babam Geçit Lordu ama ben Nehirova Lordu’yum. Bir erkek evladın vazifesi babasına itaat etmektir lakin bir sancak beyi de metbusuna itaat etmelidir.”</p>

    <p><em>Ah, tannlar merhamet edin.</em> “Siz onun metbusu değilsiniz lordum. Parşömeninizi okuyun. Size sadece, arazileri ve geliriyle birlikte Nehirova verildi, daha fazlası değil. Üç Dişli Mızrak’ın Azam Lordu, Petyr Baelish’tir. Nehirova, Harrenhal’a bağlı olacak”</p>

    <p>Lord Emmon duyduklarından memnun olmadı. “Harrenhal tekinsiz ve lanetli bir harabe,” diye itiraz etti, “ve Baelish... o adam sikke sayar, ondan münasip bir lord olmaz, alt tabakadan geliyor ve...”</p>

    <p>“Eğer bu düzenlemeden memnun değilseniz, Kral Toprakları’na gidin ve konuyu kardeşimle görüşün.” Cersei, Emmon Frey’i bir lokmada yutar ve adamın kemiklerini kürdan olarak kullanırdı, Jaime bundan emindi. <em>Osmund Karakazan’ı düzmekle meşgul değilse tabii.</em></p>

    <p>Leydi Genna homurdandı. “Majesteleri Kraliçe’yi böyle saçmalıklarla rahatsız etmeye lüzum yok. Emm, neden dışarı çıkıp temiz hava almıyorsun?”</p>

    <p>“Temiz hava mı alayım?”</p>

    <p>“Ya da uzun uzun su dök, sen bilirsin. Yeğenim ve ben bazı aile meselelerini konuşmalıyız.”</p>

    <p>Lord Emmon’ın yüzü kızardı. “Evet, burası çok sıcak. Dışarıda bekleyeceğim leydim. Sör.” Adam parşömeni dürdü, Jaime’ye doğru özensiz bir reverans yaptı ve çadırdan çıktı.</p>

    <p>Emmon Frey’deki aşağılanmışlığı hissetmek zor değildi. Emmon on dördüncü yılında, yarı yaşında bir dişi aslanla evlenmek üzere Casterly Kayası’na gelmişti. Eskiden Tyrion, Lord Tywin’in Emmon’a verdiği düğün hediyesinin mide hazımsızlığı olduğunu söylerdi. <em>Genna da üstüne düşeni yaptı.</em> Jaime, Leydi Genna’nın, sol tarafına oturtulan hane şövalyelerine edepsiz şakalar yapıp yüksek sesle güldüğü ve Emmon’ın asık bir yüzle yemeğini didiklediği nice ziyafetler hatırlıyordu. <em>Ama Frey’e dört oğul da verdi. En azından ondan olduklarını söylüyor.</em> Casterly Kayası’ndaki kimse bunun aksini ileri sürmeye cesaret edemezdi, hele Sör Emmon hiç.</p>

    <p>Adam gider gitmez, Leydi Genna gözlerini devirdi. “Lordum ve efendim. Baban onu Nehirova Lordu yaparken ne <em>düşünüyordu</em> acaba?”</p>

    <p>“Bana kalırsa senin oğullarını düşünüyordu.”</p>

    <p>“Onları ben de düşünüyorum. Emm’den sefil bir lord olur. Ty daha iyi olabilir, işleri babasından değil de benden öğrenecek akla sahipse tabii.” Genna çadıra göz gezdirdi. “Şarabın var mı?”</p>

    <p>Jaime bir sürahi şarap buldu ve tek eliyle halasına bir kadeh doldurdu. “Neden buradasın leydim? Savaş bitene kadar Casterly Kayası’nda kalmalıydın.”</p>

    <p>“Emm, lord olduğunu duyar duymaz bir an önce buraya gelmek ve makamına oturmak istedi.” Leydi Genna bir yudum şarap içti ve elbisesinin koluyla ağzını sildi. “Baban bize Darry’yi vermeliydi. Cleos rençperin kızlarından biriyle evliydi, hatırlarsın. Cleos’un yaslı dulu çok öfkeli, çünkü lord babasının arazileri onun oğullarına verilmedi. Kapıkulübesi Ami sadece anne tarafından Darry. Benim gelinim Jeyne, Ami’nin teyzesi. Leydi Mariya’nın öz kardeşi.”</p>

    <p>“Küçük kardeşi,” diye hatırlattı Jaime. “Üstelik Ty, Nehirova’yı alacak, Darry’den çok daha büyük bir ödül.”</p>

    <p>“Zehirli bir ödül. Darry Hanedanı’nın erkek soyu tükendi, Tully Hanedanı’nınki tükenmedi. Şu koyun kafalı Sör Ryman, Edmure’un boynuna ip doluyor ama adamı asmayacak. Üstelik Roslin Frey’in karnında bir alabalık büyüyor. Herhangi bir Tully veliahtı hayatta olduğu sürece, torunlarım Nehirova’da asla güvende olmayacak.”</p>

    <p>Jaime kadının haklı olduğunu biliyordu. “Eğer Roslin bir kız doğurursa...”</p>

    <p>“...o kız Ty’la evlenebilir, yaşlı Lord Walder’ın rızası olursa tabii. Bunu ben de düşündüm. Gel gör ki Roslin’in bir erkek doğurması da muhtemel ve bebeğin minik pipisi meseleyi iyice bulandırır. Ve olur da Sör Brynden bu kuşatmadan sağ çıkarsa, Nehirova’yı kendi adına talep edebilir... ya da genç Robert Arryn adına.”</p>

    <p>Jaime, küçük Robert’ı Kral Toprakları’ndan hatırlıyordu, çocuk o vakit dört yaşındaydı ve hâlâ annesinin memesini emiyordu. “Arryn üreyecek kadar uzun yaşamaz. Ayrıca Kartal Yuvası Lordu neden Nehirova’ya ihtiyaç duysun?”</p>

    <p>“Bir çömlek altını olan adam, neden bir çömlek altına daha ihtiyaç duyar? İnsanlar açgözlüdür. Tywin, Nehirova’yı Kevan’a ve Darry’yi Emm’e vermeliydi. Bana sorma zahmetine katlansaydı ona aynen bunu söylerdim ama baban ne zaman Kevan’dan başka birine bir şey sordu ki?” Genna iç geçirdi. “Oğluna daha güvenli bir makam almak istediği için Kevan’ı suçlamıyorum. Onu çok iyi tanıyorum.”</p>

    <p>“Kevan’ın istediğiyle Lancel’ın istediği şeyler farklı,” dedi Jaime. Lancel’ın, Kutsal İnanç adına dövüşmek için karısından, arazilerinden ve lordluk unvanından feragat etmeye karar verdiğini anlattı. “Eğer hâlâ Darry’yi istiyorsan, Cersei’ye bir mektup yaz ve gerekçelerini anlat.”</p>

    <p>Leydi Genna kadehini salladı. “Hayır, o at avluyu çoktan terk etti. Emm’in o sivri kafasında nehir topraklarına hükmetmek var. Ve Lancel... sanırım bunun olacağını en baştan görmeliydik. Neticede, Yüce Rahip’i korumaya adanmış bir hayat, kralı korumaya adanmış bir hayattan çok farklı değil. Korkarım ki Kevan çok öfkelenecek. Sen beyazları giymeye karar verdiğinde Tywin’in öfkelendiği gibi öfkelenecek. En azından Kevan’ın hâlâ bir vârisi var. Martyn, Kapıkulübesi Ami ile evlenip Lancel’ın yerini alabilir. Yedi hepimizi korusun.” Genna iç geçirdi. “Yedi demişken, Cersei, İnanç’ın tekrar silahlanmasına neden izin verdi?”</p>

    <p>Jaime omuzlarını silkti. “Bazı gerekçeleri vardır eminim.”</p>

    <p>“Gerekçeler?” Leydi Genna kaba bir ses çıkardı. “Umarım iyi gerekçelerdir. Kılıçlar ve Yıldızlar, Targaryenlar’a bile sıkıntı verdi. Fatih, İnanç’la bizzat ve çok dikkatli bir şekilde ilgilendi çünkü onları karşısına almak istemiyordu. Aegon öldüğünde ve lordlar onun oğullarına karşı ayaklandığında, iki birlik de isyanın en yoğun noktasındaydı. Daha dindar lordlar ve sıradan insanların çoğu onları destekledi. En sonunda, Kral Maegor onların başı için ödül koymak zorunda kaldı. Savaşçı’nın Oğulları’ndan birinin başını getirene bir ejderha, Fukara Dostlar’dan birinin kafa derisini getirene bir gümüş geyik ödedi. Binlercesi katledildi ama bir o kadarı hâlâ diyarda dolaşıyordu. Sonunda Demir Taht, Maegor’ı öldürdü ve Kral Jaehaerys silahlarını bir kenara bırakan Kılıçlar’ı ve Yıldızlar’ı bağışlamayı kabul etti.”</p>

    <p>“Bunların çoğunu unutmuşum,” diye itiraf etti Jaime.</p>

    <p>“Kardeşin de unutmuş.” Genna şarabından bir yudum daha aldı. “Tywin cenaze teskeresinde gülümsüyor muydu gerçekten?”</p>

    <p>“Cenaze teskeresinde çürüyordu. Ağzı çürüme yüzünden çarpıldı.”</p>

    <p>“Hepsi bu muydu?” Genna üzülmüş gibiydi. İnsanlar Tywin’in asla gülümsemediğini söyler ama annenle evlendiği gün gülümsedi. Aerys tarafından El seçildiğinde gülümsedi. Tarbeck Kalesi, Leydi Ellyn denen o entrikacı sürtüğün üstüne yıkıldığında, Tyg onu gülümserken görmüş. Tywin sizin doğumuzda da gülümsedi Jaime. Kendi gözlerimle gördüm. Sen ve Cersei, pembe ve kusursuzdunuz, bir bezelyenin taneleri gibi aynıydınız... yani, bacaklarınızın arası hariç. Ne güçlü ciğerleriniz vardı!”</p>

    <p>“Bizi kükrerken duyun.” Jaime sırıttı. “Birazdan, babamın gülmeyi ne çok sevdiğini söyleyeceksin.”</p>

    <p>“Hayır. Tywin kahkahalara güvenmezdi. Büyükbabana gülen insanların sesini duymuştu.” Genna kaşlarını çattı. “Bana inan, Tywin şu kuşatma maskaralığından hiç hoşlanmazdı. Madem buradasın, bu saçmalığa nasıl son vermeyi düşünüyorsun?”</p>

    <p>“Karabalık’la anlaşarak.”</p>

    <p>“İşe yaramaz.”</p>

    <p>“Ona gayet iyi şartlar sunmak niyetindeyim.”</p>

    <p>“Şartlar güven gerektirir. Freyler kendi çanlarının altındaki konukları öldürdüler. Ve sen... amacım seni gücendirmek değil tatlım lakin sen, korumaya yemin ettiğin kralı öldürdün.”</p>

    <p>“Ve teslim olmazsa Karabalık’ı da öldürürüm.” Jaime istediğinden daha sert bir ses tonuyla konuşmuştu ama Aerys Targaryen meselesinin yüzüne vurulmasını kaldıracak durumda değildi.</p>

    <p>“Nasıl öldüreceksin? Dilinle mi?” Genna’nın sesinde küçümseme vardı. “Ben yaşlı ve şişman bir kadın olabilirim ama sağır değilim Jaime. Karabalık da değil. Onu boş tehditlerle korkutamazsın.”</p>

    <p>“Sen ne öneriyorsun?”</p>

    <p>Genna omuz silkti. “Emm, Edmure’un kafasının kesilmesini istiyor. Hayatında ilk kez haklı olabilir. Sör Ryman’ın darağacı bizi alay konusu yaptı. Sör Brynden’e tehditlerinin boş olmadığını gösteren gerek.”</p>

    <p>“Edmure’u öldürmek Sör Brynden’in azmini güçlendirebilir.”</p>

    <p>“Brynden Karabalık hiçbir vakit azim sıkıntısı çekmemiştir. Hoster Tully sana bunu söyleyebilirdi.” Leydi Genna şarabını bitirdi. “Pekâlâ, sana nasıl savaşacağını öğretecek değilim. Ben haddimi bilirim... kardeşinin aksine. Cersei’nin Kızıl Kale’yi yaktığı doğru mu?”</p>

    <p>“Sadece El Kulesi’ni.”</p>

    <p>Genna gözlerini devirdi. “Kaleyi bırakıp El’ini yaksa daha iyi ederdi. Harys <em>Swyft?</em> Armasını onun kadar hak eden bir adam daha yoktur. Ve Gyles Rosby. Yedi bizi korusun. O adamın yıllar önce öldüğünü sanıyordum. Merryweather... baban onun büyükbabasına, ‘Kıkırdak’ derdi. Tywin’e göre adamın iyi yaptığı tek şey kralın esprilerine kakırdamaktı. Hatırladığım kadarıyla, onca kıkırdamanın sonunda sürgüne gönderildi. Cersei konseye birkaç piç de almış. Kral Muhafızları’na da bir kazan. İnanç silahlanıyor, Batıdiyar’ın dört bir yanında alacaklarını tahsil etmek isteyen Braavoslular var... Eğer Cersei, Kevan’ı Kral El’i yapacak kadar akla sahip olsaydı bunların hiçbiri vuku bulmazdı.”</p>

    <p>“Sör Kevan makamı reddetti.”</p>

    <p>“Söyledi. Sebebini söylemedi. Söylemediği çok şey vardı. <em>Söyleyemeyeceği.</em>” Leydi Genna yüzünü buruşturdu. “Kevan ondan istenen şeyleri her zaman yapmıştır. Bir göreve sırt çevirmek ona göre değil. Bu işte bir tuhaflık var, kokusunu alabiliyorum.”</p>

    <p>“Yorgun olduğunu söyledi.” Lord Tywin’in cesedinin başında beklerken, <em>biliyor,</em> demişti Cersei. <em>Bizi biliyor.</em></p>

    <p>“Yorgun mu?” Genna dudaklarını büzdü. “Yorgun olmaya hakkı var sanırım. Bütün hayatını Tywin’in gölgesinde yaşamak Kevan için zordu. Bütün erkek kardeşlerim için zordu. Tywin’in gölgesi uzun ve karaydı, kardeşlerim bir parça güneş görebilmek için mücadele etmek zorundaydı. Tygett kendi kendinin efendisi olmak için çabaladı ama babanla asla boy ölçüşemedi ve yıllar geçtikçe bu onu daha öfkeli bir adam haline getirdi. Gerion şakalar yapardı; oyunla alay etmek, oyunu oynayıp kaybetmekten daha iyiydi. Fakat Kevan, durumun ne olduğunu erken yaşında kavradı ve kendine Tywin’in yanında bir yer yaptı.”</p>

    <p>“Ya sen?” diye sordu Jaime.</p>

    <p>“Bu kızların oynayabileceği bir oyun değildi. Ben babamın kıymetli prensesiydim... Tywin’in de, ta ki onu hayal kırıklığına uğratana kadar. Ağabeyim hayal karıktığının tadını hiçbir zaman sevmedi.” Genna ayağa kalktı. “İstediğim şeyleri söyledim. Daha fazla vaktini almayayım. Tywin’in yapacağı şeyi yap.”</p>

    <p>Jaime kendini, “Onu sevdin mi?” diye sorarken duydu.</p>

    <p>Genna tuhaf bir şekilde Jaime’ye baktı. “Walder Frey beni Emm’le evlendirmek için lord babamı ikna ettiğinde, ben yedi yaşındaydım. Emm, lordun <em>ikinci</em> oğlu, vârisi bile değil. Babam, babasının üçüncü oğluydu ve küçük çocuklar büyüklerinin onayını alabilmek için çırpınırlar. Frey, babamın bu zayıflığını sezdi, babam da sadece onu memnun etmek için bu evliliğe onay verdi. Nişanım, batının yarısının hazır bulunduğu bir ziyafette duyuruldu. Ellyn Tarbeck güldü ve Kızıl Aslan salonu öfkeyle terk etti. Diğerleri sessizce oturdu. Sadece Tywin bu evliliğe karşı çıkacak kadar cesurdu. On yaşında bir çocuk. Babamın yüzü kısrak sütü gibi beyazdı ve Walder Frey titriyordu.” Gülümsedi. “Bunun ardından, onu sevmemem mümkün müydü? Yaptığı her şeyi onayladığımı ya da daha sonra dönüştüğü adamın dostluğundan keyif aldığımı söyleyemem ama... her küçük kızın onu koruyacak bir büyük kardeşe ihtiyacı vardır. Tywin, küçükken bile büyüktü.” İç geçirdi. “Şimdi bizi kim koruyacak?”</p>

    <p>Jaime halasının yanağını öptü. “Arkasında bir oğul bıraktı.”</p>

    <p>“Evet, bıraktı. Doğruyu söylemem gerekirse, beni en çok korkutan şey bu.”</p>

    <p>Bu tuhaf bir yorumdu. “Korkacak ne var?”</p>

    <p>Yeğeninin kulağını çekerek, “Jaime,” dedi Genna, “tatlım seni bebekliğinden beri tanıyorum. Gerion gibi gülümsüyor, Tyg gibi dövüşüyorsun ve içinde bir parça da Kevan var, aksi takdirde o beyaz pelerini giymezdin... ama Tywin’in oğlu Tyrion, sen değilsin. Bunu bir keresinde babana da söyledim ve baban yarım yıl boyunca benimle konuşmadı. Erkekler büyük aptallardır. Bin yılda bir gelenler bile.”</p>
  </div>
</body>
</html>
