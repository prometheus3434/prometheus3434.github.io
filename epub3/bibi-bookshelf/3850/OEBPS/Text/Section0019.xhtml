<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Brienne</h1>

    <p>Arazinin karşısındaki eski taş duvar ufalanıyordu ama görüntüsü Brienne’in tüylerini diken diken etti.</p>

    <p><em>Okçuların gizlendiği ve zavallı Sör Cleos Frey’i katlettiği yer burasıydı,</em> diye düşündü Brienne... ama yarım mil sonra, ilk gördüğüne çok benzeyen başka bir duvarın önünden geçti ve emin olamadı. Tekerlek izleriyle dolu yol kıvrıldı. Kahverengi çıplak ağaçlar, Brienne’in hatırladığı yeşil ağaçlardan farklı göründü. Brienne, Sör Jaime’nin, Cleos’un kılıcını kınından çekip aldığı yeri geçmiş miydi? Brienne’in Jaime’yle dövüştüğü orman neredeydi? Cesur Dostlar’ı üstlerine çekene dek birbirlerine kılıç savurup su sıçrattıkları dere neredeydi?</p>

    <p>“Leydim? Sör?” Podrick, Brienne’e nasıl hitap edeceğinden asla emin olamıyordu. “Ne arıyorsunuz?”</p>

    <p><em>Hayaletler.</em> “Bir zamanlar önünden geçtiğim bir duvarı. Önemli değil.” <em>O zamanlar Sör Jaime’nin iki eli vardı. Bütün o alaycı sözleri ve gülümsemeleriyle ondan nasıl da nefret ediyordum.</em> “Sessiz ol Podrick. Ormanda hâlâ haydutlar olabilir.”</p>

    <p>Çocuk kahverengi çıplak ağaçlara, ıslak yapraklara ve ilerideki çamurlu yola baktı. “Bir uzunkılıcım var. Dövüşebilirim.”</p>

    <p><em>Yeterince iyi dövüşemezsin.</em> Brienne, çocuğun cesaretinden değil eğitiminden şüphe ediyordu. Podrick bir yaver olabilirdi, en azından ismen, fakat yaverliğini yaptığı adamın ona bir faydası dokunmamıştı.</p>

    <p>Gölgeli Vadi’den buraya gelen yol boyunca, Brienne çocuğun hikâyesini kısa bölümler halinde öğrenmişti. Podrick, Payne Hanedanı’nın alt dallarından birine mensuptu, ailenin küçük oğullarından birinin kasıklarından filizlenmiş fakir bir sürgündü. Podrick’in babası, bütün hayatını daha zengin kuzenlerinin yaverliğini yaparak geçirmişti ve Greyjoy İsyanı’na gidip orada ölmeden önce evlendiği bir bakkal kızının karnına Podrick’i bırakmıştı. Annesi, Podrick’i o kuzenlerden birine terk etmiş ve karnına bir bebek daha koyan gezgin bir şarkıcıyla kaçmıştı. Podrick annesini hiç hatırlamıyordu. Çocuğun tanıdığı, bir babaya en yakın kişi Sör Cedric Payne’di. Fakat çocuğun kekeleyerek anlattığı hikâyelere bakılırsa, Cedric denen adam Podrick’e bir oğuldan çok bir hizmetkâr gibi davranmıştı. Casterly Kayası sancaklarını çağırdığında, Cedric atıyla ilgilenmesi ve zırhını temizlemesi için çocuğu da yanında götürmüştü, sonra da Lord Tywin’in ordusunda dövüşürken nehir topraklarında ölmüştü.</p>

    <p>Evinden uzak, yalnız ve meteliksiz çocuk, Sör Göbekli Lorimer isimli vasıfsız bir şövalyeye yamanmıştı. Şişman şövalye, Lord Lefford’ın birliğine bağlıydı ve yük arabalarını korumakla görevliydi. Sör Lorimer, “Besin maddelerini koruyan çocuklar her zaman en iyi yemeği yerler,” demekten hoşlanan bir adamdı, ta ki, Lord Tywin’in şahsi stokundan çalınmış bir tuzlu domuz buduyla yakalanana kadar. Tywin, diğer hırsızlara bir ders olsun diye şövalyeyi asmıştı. Podrick domuz budunu şövalyeyle paylaşmıştı, ipi de paylaşabilirdi ama soyadı onu kurtarmıştı. Sör Kevan Lannister, Podrick’in sorumluluğunu almış ve onu bir süre sonra yeğeni Tyrion’ın yaverliğini yapmak üzere nehir topraklarına göndermişti.</p>

    <p>Sör Cedric çocuğa atların nasıl tımar edildiğini ve nalların taşlarının nasıl temizlendiği, Sör Lorimer ise nasıl hırsızlık yapıldığını öğretmişti ama hiçbiri ona kılıç eğitimi vermemişti. İblis en azından, Kral Toprakları’na gittiklerinde çocuğu Kızıl Kale’nin silah ustasına göndermişti. Fakat Sör Aron Santagar ekmek isyanı sırasında öldürülmüştü ve bu Podrick’in eğitiminin sonu olmuştu.</p>

    <p>Brienne, Podrick’in yeteneğini ölçmek için ağaç dallarından iki ahşap kılıç yontmuştu. Çocuğun ellerinin, dili kadar yavaş olmadığını öğrenmek onu memnun etmişti. Podrick korkusuz ve dikkatliydi ama aynı zamanda zayıf ve güçsüzdü, kötü beslenmişti. Eğer bu çocuk iddia ettiği gibi Karasu Savaşı’ndan sağ çıktıysa, bunun tek sebebi kimsenin onu öldürmeye değer bulmamış olmasıydı. “Kendine yaver diyebilirsin,” demişti Brienne çocuğa, “ama ben senin yarı yaşında olan ve seni kanlı kanlı dövebilecek yaver çömezleri gördüm. Benimle kalırsan, hemen hemen her gece, ellerinde su kesecikleri ve kollarında morluklarla yatağa gidersin, öyle tutulmuş ve ağrılı olursun ki neredeyse hiç uyuyamazsın. Bunu istemezsin.”</p>

    <p>“İsterim,” diye ısrar etmişti çocuk. “Bunu isterim. Morlukları ve su keseciklerini. Yani istemem ama isterim. Sör. Leydim.”</p>

    <p>Çocuk şu ana kadar sözüne sadık kalmıştı, Brienne de kendi sözüne sadık kalmıştı. Podrick şikâyet etmiyordu. Kılıç elinde ne zaman yeni bir su keseciği oluşsa, su toplayan yeri gururla Brienne’e gösteriyordu. Atlara da iyi bakıyordu. <em>Hâlâ bir yaver değil,</em> diye hatırlattı Brienne kendine, <em>ama ben de bir şövalye değilim, bana kaç kere “sör” derse desin.</em> Brienne onu kendi yoluna gönderebilirdi ama çocuğun gidecek bir yeri yoktu. Ayrıca Podrick, Sansa Stark’ın nereye gittiğini bilmediğini söylemiş olmasına rağmen, fark ettiğinden daha fazla şey biliyor olabilirdi. Tesadüfen duyulmuş yarı hatırlanan birkaç söz, Brienne’in arayışının anahtarı olabilirdi.</p>

    <p>“Sör? Leydim?” Podrick eliyle gösterdi. “İleride bir araba var.”</p>

    <p>Brienne gördü: Yüksek kenarlı, iki tekerlekli bir öküz arabası. Koşum kayışlarında bir kadın ve bir erkek vardı. Arabayı, yoldaki tekerlek izlerini takip ederek Bakire Havuzu’na doğru çekiyorlardı. <em>Görünüşlerine bakılırsa çiftçiler.</em> “Şimdi yavaş,” dedi Brienne, Podrick’e. “Bizi haydut zannedebilirler. Söylemen gerekenden fazlasını söyleme ve nazik ol.”</p>

    <p>“Olurum sör. Nazik olurum. Leydim.” Çocuk, bir haydut zannedilme fikrinden hoşlanmış gibi görünüyordu.</p>

    <p>Brienne ve Podrick atlarını tırıs koşturarak ilerlerken, çiftçiler temkinli gözlerle onları izlediler, fakat Brienne amaçlarının zarar vermek olmadığını açıkça anlattığında, Brienne’in yanlarında at sürmesine izin verdiler. Yabani otlarla kaplı tarlalardan, yumuşak çamur göllerinden ve kararmış ağaçların arasından geçerek yol alırlarken, “Eskiden bir öküzümüz vardı,” dedi yaşlı adam. Arabayı çekerken harcadığı güç yüzünden yüzü kızarmıştı. “Kızımızı da aldılar ve ona istedikleri her şeyi yaptılar. Gölgeli Vadi’deki savaş bittiğinde kızımız geri döndü. Öküz dönmedi. Sanırım onu kurtlar yedi.”</p>

    <p>Kadının ekleyecek bir şeyi yoktu. Adamdan en az yirmi yaş küçüktü, hiç konuşmadı ve Brienne’e iki başlı bir danaya bakarmış gibi bakmaktan başka bir şey yapmadı. Tarth Bakiresi bu çeşit gözleri daha önce de görmüştü. Leydi Stark ona nazik davranmışa ama kadınların çoğu, erkekler kadar zalimdi. Brienne hangisinin daha incitici olduğunu söyleyemezdi; iğneli dilleri olan güzel genç kızlar mı yoksa aşağılamalarını bir nezaket maskesinin arkasına saklayan soğuk bakışlı leydiler mi? “Son gördüğümde, Bakire Havuzu harabe halindeydi,” dedi. “Kapılar kırıktı ve kasabanın yarısı yanmıştı.”</p>

    <p>“Bir kısmını yeniden inşa ettiler. Şu Tarly sert bir adam ama Mooton’dan daha cesur bir lord. Ormanlarda hâlâ haydutlar var fakat eskisi kadar kalabalık değiller. Tarly en beter haydutları yakaladı ve o büyükkılıcıyla onların boyunu kısalttı.” Yaşlı adam kafasını çevirip tükürdü. “Yolda hiç haydut görmediniz mi?”</p>

    <p>“Hiç.” <em>Bu sefer değil.</em> Gölgeli Vadi’den uzaklaştıkça yol daha ıssız bir hale gelmişti. Yoldaki hanlar ya yağmalanıp terk edilmiş ya da silahlı kamplara dönüştürülmüştü. Brienne ve Pod, yürümekten ayakları şişmiş kırk kadar takipçiyle birlikte güneye doğru giden sakallı, iri bir rahip ve onları görünce ormana girip kaybolan birkaç yolcudan başka insan görmemişlerdi. Dün, Lord Randyll’in devriye birliklerinden birine rastlamışlardı. Uzunyaylar ve mızraklar taşıyan atlılar çevrelerini sarmıştı ve adamların kumandanı Brienne’i sorgulamıştı ama neticede yola devam etmelerine izin vermişti. “Dikkatli ol kadın,” demişti kumandan. “Karşılaşacağın bir sonraki adamlar benim delikanlılarım kadar dürüst olmayabilir. Tazı yüz haydutla birlikte Üç Dişli Çatal’ı geçti. Karşılaştıkları her fahişeye tecavüz ettikleri ve kızların göğüslerini kesip yadigâr olarak aldıkları söyleniyor.”</p>

    <p>Brienne bu uyarıyı çiftçi adama ve karısına iletmek zorunda olduğunu hissetti. O anlatırken, adam başıyla onayladı. Brienne sözlerini bitirdiğinde adam tekrar tükürdü. “Köpekler, kurtlar ve aslanlar,” dedi. “Hepsini Ötekiler alsın. O haydutlar Bakire Havuzu’na yaklaşmaya cesaret edemezler. Yönetim Lord Tarly’de olduğu sürece bunu yapamazlar.”</p>

    <p>Brienne, Lord Tarly’yi, Renly’nin ordusunda geçirdiği günlerden tanıyordu. Kalbinde adamı sevmek için bir sebep bulamıyordu ama ona olan borcunu da unutamıyordu. <em>Tanrılar merhametliyse, lord orada olduğumu öğrenmeden Bakire Havuzunu geçeriz.</em> “Savaş bittiğinde, kasaba Lord Mooton’a iade edilecek,” dedi çiftçiye. “Mooton kral tarafından affedildi.”</p>

    <p>“Affedildi?” Yaşlı adam güldü. “Ne için? Kalesinin içinde o kahrolası poposunun üstünde oturduğu için mi? Nehirova’ya dövüşmeleri için adamlar gönderdi ama asla bizzat gitmedi. Kasabası önce aslanlar, sonra kurtlar, sonra da paralı askerler tarafından yağmalandı ama lord güven içinde duvarlarının arkasında kaldı. Kardeşi asla böyle saklanmazdı. Sör Myles, şu Robert tarafından öldürülene dek demir kadar sertti.”</p>

    <p><em>Daha fazla hayalet,</em> diye düşündü Brienne. “Kardeşimi arıyorum, on üç yaşında güzel bir bakire. Onu görmüşsünüzdür belki?”</p>

    <p>“Hiç bakire görmedim, ne güzelini ne de çirkinini.”</p>

    <p><em>Kimse görmedi.</em> Ama Brienne sormaya devam etmek zorundaydı.</p>

    <p>“Mooton’ın kızı bir bakire,” diye devam etti adam. “En azından düğüne kadar. Bu yumurtalar onun düğünü için. Kızın ve Tarly’nin oğlunun düğünü. Aşçıların pasta yapması için yumurta lazım.”</p>

    <p>“Lazım.” <em>Lord Tarly’nin oğlu. Genç Dickon evleniyor.</em> Brienne çocuğun kaç yaşında olduğunu hatırlamaya çalıştı, sekiz ya da on yaşında olması gerektiğini düşündü. Brienne, yedi yaşındayken, kendisinden üç yaş büyük bir çocukla nişanlandırılmıştı; Lord Caron’ın küçük oğlu, dudağının üstünde bir et beni olan utangaç bir oğlan. Brienne ve çocuk sadece bir kez, nişan töreninde karşılaşmışlardı. Çocuk iki yıl sonra ölmüştü. Annesini, babasını ve kız kardeşini alan aynı soğuk algınlığı yüzünden can vermişti. Çocuk yaşasaydı, Brienne’in çiçek açtığı yıl evleneceklerdi ve Brienne’in hayatı bambaşka gelişecekti. Şimdi burada, bir erkek zırhının içinde, elinde bir kılıçla, ölü bir kadının kızını arıyor olmayacaktı. Kuvvetle ihtimal Gece Şarkısı’nda olacaktı, bir çocuğunu kundaklayacak ve bir diğerini emzirecekti. Bu Brienne için yeni bir düşünce değildi. Bunu düşünmek onu her seferinde bir parça hüzünlendiriyor ama bir parça da rahatlatıyordu.</p>

    <p>Kararmış ağaçların arasından çıkıp Bakire Havuzu’nu ve ilerideki koyun derin sularını gördüklerinde, güneş bir bulut yığınının arkasında yarı gizlenmiş haldeydi. Kasabanın kapıları yeniden inşa edilip güçlendirilmişti, pembe taşlardan örülmüş duvarların üstünde bir kez daha arbaletçiler yürüyordu. Kapı kulübesinin üzerinde Kral Tommen’ın kraliyet sancağı yüzüyordu; ikiye bölünmüş altın ve kırmızı zeminde, bir siyah geyik ve bir altın aslan. Diğer sancaklarda Tarly’nin avcısı görünüyordu. Mooton Hanedanı’nın kırmızı somon balığının dalgalandığı tek yer, kendi tepesinin üstünde duran ve aileye ait olan kaleydi.</p>

    <p>Brienne ve yanındakiler, yivli kapıda bir düzine teberli muhafızla karşılaştılar. Adamların rozetleri, onların Lord Tarly’nin ordusunun askerleri olduğunu söylüyordu ama aslında hiçbiri Tarly’nin kendi adamı değildi. Brienne iki sentor, bir yıldırım, bir mavi arı ve bir yeşil ok gördü ama Boynuz Tepe’nin yürüyen avcısına rastlamadı. Muhafızların çavuşunun göğsünde, kuyruğunun parlak rengi solmuş bir tavus kuşu vardı. Çiftçiler arabayı durdurduğunda, çavuş bir ıslık çaldı. “Bu da ne şimdi? Yumurta mı?” Adam yumurtalardan birini havaya attı, yakaladı ve sırıttı. “Onları alacağız.”</p>

    <p>Yaşlı adam ciyaklar gibi konuştu. “Yumurtalar Lord Mooton için. Düğün pastası ve diğer şeyler için.”</p>

    <p>“Tavukların daha çok yumurtlasın. Yarım yıldır tek yumurta yemedim. İşte, yumurtaların karşılığını almadığını söyleme.” Çavuş, yaşlı adamın ayaklarının dibine bir avuç metelik attı.</p>

    <p>Çiftçinin karısı konuştu. “Bu yeterli değil,” dedi. “Yeterliye yakın bile değil.”</p>

    <p>“Bence yeterli,” dedi çavuş. “Hem yumurtalar, hem de senin için. Onu buraya getirin çocuklar. Yaşlı adam için fazla genç.” Muhafızlardan ikisi, teberlerini duvara yasladılar ve kadını zorla çekip arabadan uzaklaştırdılar. Çiftçi, griye dönmüş yüzüyle onları izledi ama kıpırdamaya cesaret edemedi.</p>

    <p>Brienne kısrağını öne yürüttü. “Kadını bırakın.”</p>

    <p>Brienne’in sesi muhafızları duraksattı, çiftçinin karısı o esnada adamların elinden kurtuldu. “Bu seni ilgilendirmez,” dedi bir adam. “Diline dikkat et fahişe.”</p>

    <p>Brienne, adamın söylediğini yapmak yerine kılıcını çekti.</p>

    <p>“Şuna da bakın,” dedi çavuş. “Çıplak çelik. Bir haydut kokusu alıyorum sanki. Lord Tarly’nin haydutlara ne yaptığını biliyor musun?” Arabadan aldığı yumurta hâlâ elindeydi. Eli kapandı ve parmaklarının arasından yumurtanın sarısı aktı.</p>

    <p>“Lord Randyll’in haydutlara ne yaptığını biliyorum,” dedi Brienne. “Tecavüzcülere ne yaptığını da biliyorum.”</p>

    <p>Bu ismin adamları korkutacağını ummuştu ama çavuş sadece parmaklarındaki yumurtayı silkeledi ve adamlarına yayılmaları için işaret verdi. Brienne kendini çelik uçlarla sarılmış halde buldu. “Ne diyordun fahişe? Lord Tarly tecavüzcüleri...”</p>

    <p>“...hadım eder,” diye bitirdi pes bir ses. Ya da Sur’a gönderir. Bazen ikisini birden yapar. Hırsızların da parmaklarını keser.” Kapı kulübesinden genç ve mahmur bir adam çıktı, bir kılıç kemeri takmıştı. Çelik zırhının üstüne giydiği pelerin bir zamanlar beyazdı, çimen lekelerinin ve kurumuş kanın altında hâlâ beyaz olan birkaç yer vardı. Genç adamın göğsünde hanedanının arması görünüyordu: Öldürülmüş, bağlanmış ve bir kazığa asılmış kahverengi bir geyik.</p>

    <p><em>O.</em> Adamın sesi Brienne’in midesine atılmış bir yumruktu ve yüzü bağırsaklarına sokulmuş bir bıçak. “Sör Hyle,” dedi Brienne.</p>

    <p>“Geçmesine izin verseniz iyi olur çocuklar,” dedi Sör Hyle Hunt. “Karşınızda Brienne Güzellik duruyor, Kral Renly’yi ve onun Gökkuşağı Muhafızları’nın yarısını katleden Tarth Bakiresi. Çirkin olduğu kadar zalimdir ve ondan daha çirkin kimse yoktur... senin dışında Sidik Kovası. Ama senin baban bir yaban öküzünün kıç tarafıydı, yani senin iyi bir mazeretin var. <em>Onun</em> babası Tarth’ın Akşamyıldızı’dır.”</p>

    <p>Muhafızlar güldü ama teberler ayrıldı. “Onu yakalamamız gerekmez mi sör?” diye sordu çavuş. “Renly’yi öldürdüğü için?”</p>

    <p>“Neden? Renly bir asiydi. Hepimiz öyleydik ama şimdi Tommen’ın sadık delikanlılarıyız.” Şövalye elini salladı ve çiftçilere kapıdan geçmelerini söyledi. “Lordumuzun kâhyası bu yumurtaları gördüğüne memnun olacak. Onu pazar yerinde bulabilirsiniz.”</p>

    <p>Yaşlı adam alnını ovuşturdu. “Teşekkür ederim lordum. Siz gerçek bir şövalyesiniz, bu çok açık. Gel kadın.” Koşum kayışlarını tekrar omuzlarına aldılar ve kapıdan geçtiler.</p>

    <p>Brienne onların peşinden gitti, Podrick hemen arkasındaydı. Alnını kırıştırarak, <em>gerçek bir şövalye,</em> diye düşündü Brienne. Kasabaya girdiğinde dizginlerini çekti. Sol tarafında, çamurlu ve dar bir ara sokağa bakan bir ahırın yıkıntıları vardı. Ahırın karşısındaki genelevin balkonunda, yarı soyunuk üç fahişe duruyordu, fısıldaşıyorlardı. Kızlardan biri, bir zamanlar Brienne’in yanına gelen ve pantolonunun altında kadınlık organı mı, erkeklik organı mı olduğunu soran kamp takipçisine benziyordu.</p>

    <p>Sör Hyle, Podrick’in bineği için, “Bu at bugüne kadar gördüğüm en çirkin hayvan olabilir,” dedi. “Onu senin sürmediğine şaşırdım leydim. Yardımım için bana teşekkür etmeyi düşünüyor musun?”</p>

    <p>Brienne kısrağından aşağı atladı. Sör Hyle’dan bir baş uzundu. “Sana bir gün bir meydan dövüşünde teşekkür edeceğim sör.”</p>

    <p>“Kırmızı Ronnet’e teşekkür ettiğin gibi mi?” Hunt güldü. Sıradan bir yüzü vardı ama kahkahası dolgun ve toktu. <em>Dürüst bir yüz,</em> diye düşünmüştü Brienne bir zamanlar, sonra işin aslını öğrenmişti. Kahverengi saçlar, ela gözler, sol kulağın yanında küçük bir yara izi. Hunt’ın çenesinde bir yarık vardı, burnu eğriydi ama adam sıkça ve güzel gülüyordu.</p>

    <p>“Kapıyı gözlüyor olman gerekmez mi?”</p>

    <p>Hunt alaycı bir ifadeyle yüzünü buruşturdu. “Kuzenim Alyn haydutları avlamaya gitti. Hiç şüphesiz Tazı’nın başıyla geri dönecek ve şişinip gururlanacak. Bense bu kapıyı beklemekle cezalandırıldım, senin sayende. Umarım mutlusundur güzelliğim. Aradığın ne?”</p>

    <p>“Bir ahır.”</p>

    <p>“Doğu kapısının yanında. Buradaki yandı.”</p>

    <p><em>Bunu görebiliyorum.</em> “Şu adamlara söylediğin şeyler... öldüğünde Kral Renly’nin yanındaydım ama onu öldüren şey bir çeşit büyüydü sör. Kılıcım üstüne yemin ederim.” Brienne elini kılıcının kabzasına koydu; Hunt ona yalancı derse dövüşmeye hazırdı.</p>

    <p>“Evet, Gökkuşağı Muhafızları’nı dilimleyen de Çiçek Şövalyesi’ydi. İyi bir günde, Sör Emmon’ı yenmeye muktedir olabilirdin. O tedbirsiz bir dövüşçüydü ve çabuk yorulurdu. Ama Royce? Hayır. Sör Robar senden iki kat daha iyi bir kılıç adamıydı... gerçi sen bir kılıç adamı <em>değilsin,</em> öyle değil mi? <em>Kılıç kadını,</em> diye bir kelime var mı? Bakire’yi Bakire Havuzu’na getiren hangi maceradır merak ediyorum?”</p>

    <p>Az kalsın, <em>kardeşimi arıyorum, on üç yaşında bir kız,</em> diyecekti Brienne. Fakat Sör Hyle, Brienne’in kız kardeşi olmadığını biliyordu. “Aradığım bir adam var, Kokuşmuş Ördek denen bir yerde.”</p>

    <p>“Brienne Güzellik’in erkeklerle işi yok zannediyordum.” Şövalyenin gülümsemesinde zalim bir keyfiyet vardı. “Kokuşmuş Ördek. Uygun bir isim... en azından kokuşmuş kısmı. Limanda. Önce lordu görmek için benimle geleceksin.”</p>

    <p>Brienne ondan korkmuyordu ama Sör Hyle, Randyll Tarly’nin kumandanlarından biriydi. Bir ıslık çalsa yüz adam koşarak onu savunmaya gelirdi. “Tutuklanacak mıyım?”</p>

    <p>“Ne, Renly için mi? O kimdi? O zamandan beri krallar değiştirdik, bazılarımız iki kere. Kimse umursamıyor, kimse hatırlamıyor.” Hunt hafifçe Brienne’in koluna dokundu. “Bu taraftan lütfen.”</p>

    <p>Brienne geri çekildi, “Bana dokunmazsan müteşekkir olurum.”</p>

    <p>“Sonunda bir teşekkür,” dedi şövalye, alaycı bir gülümsemeyle.</p>

    <p>Brienne, Bakire Havuzu’nu son gördüğünde, kasaba boş caddelerden ve yanmış evlerden ibaret kasvetli bir yerdi. Şimdi caddeler domuzlarla ve çocuklarla doluydu. Yanmış binaların çoğu yıkılmıştı. Eskiden binaların olduğu arsaların bazılarına sebzeler ekilmişti, diğerlerinin yerlerini de tüccarların ve şövalyelerin çadırları almıştı. Brienne yeni evler inşa edildiğini gördü. Eski ahşap hanın yandığı yerde taştan bir han yükseliyordu. Kasaba septinin üstünde damtaşından yapılmış yeni bir çatı vardı. Serin sonbahar havası testere ve çekiç sesleriyle çınlıyordu. Erkekler caddeler boyunca keresteler taşıyordu. Taş ocağı işçileri çamurlu yollarda arabalarını sürüyordu. Çoğunun göğsünde yürüyen avcı vardı. “Askerler kasabayı baştan inşa ediyor,” dedi Brienne şaşkınlıkla.</p>

    <p>“Zar oynamayı, içmeyi ve düzüşmeyi tercih ederler bundan eminim, lakin Lord Randyll işsiz güçsüz adamların çalıştırılmasından yana.”</p>

    <p>Brienne kaleye götürülmeyi bekliyordu ama Hunt kalabalık limana doğru yürüdü. Ticaret gemilerinin Bakire Havuzu’na döndüğünü görmek Brienne’i sevindirdi. İskelede, yirmi kadar balıkçı teknesinin yanı sıra bir kadırga, bir mahon ve iki direkli büyük bir göke vardı. <em>Eğer Kokuşmuş Ördek’ten bir şey çıkmazsa bir gemiye bineceğim,</em> diye karar verdi. Martı Kasabası, kısa bir deniz yolculuğu uzaktaydı. Brienne oradan kolayca Kartal Yuvası’na gidebilirdi.</p>

    <p>Lord Tarly’yi balık pazarında adalet dağıtırken buldular.</p>

    <p>Suyun kenarına yüksek bir platform kurulmuştu. Lord, suç işlemekle itham edilen adamlara yukarıdan bakıyordu. Lordun sol tarafında geniş bir darağacı ve yirmi adama yetecek kadar ip vardı. Darağacında dört ceset sallanıyordu. Cesetlerden biri taze görünüyordu ama diğer üçünün bir süredir orada olduğu belliydi. Bir karga, ölü adamlardan birinin çürümüş kalıntılarından et koparıyordu. Birinin asılacağı umuduyla bir araya toplanan kasaba halkı, diğer kargaları korkutup kaçırmıştı.</p>

    <p>Lord Randyll, platformu Lord Mooton’la paylaşıyordu; beyaz bir takım ve kırmızı tozluklar giymiş, kakım kürkü pelerinini somon balığı şeklinde altın bir broşla omzuna tutturmuş, solgun, yumuşak, etli bir adam. Tarly örgü zırh ve kaynatılmış deri giymişti, gri çelikten yapılmış bir göğüs kalkanı takmıştı. Adamın sol omzunun üzerinden, bir büyükkılıcın kabzası çıkıyordu. <em>Yürekfelaketi</em> isimli bu kılıç, lordun hanedanının gururuydu.</p>

    <p>Brienne ve Hunt yaklaştığında, eski püskü bir pelerin ve deri yelek giymiş bir delikanlının konuşması dinleniyordu. Brienne, çocuğun, “Ben hiç kimseyi incitmedim lordum,” dediğini duydu. “Ben sadece rahiplerin kaçarken geride bıraktığı şeyleri aldım. Bunun için parmaklarımı kesmeniz gerekiyorsa, kesin.”</p>

    <p>“Hırsızın bir parmağını kesmek âdettendir,” dedi Lord Tarly sert bir sesle, “lakin bir septten çalan adam, tanrılardan çalmış demektir.” Muhafızların kumandanına döndü. “Yedi parmak. Başparmaklarını bırakın.”</p>

    <p>“<em>Yedi</em> mi?” Hırsız sarardı. Muhafızlar tarafından kıskıvrak yakalandığında zayıf bir şekilde karşı koymaya çalıştı, sanki çoktan sakat bırakılmıştı.</p>

    <p>Bir sonraki adam, kullandığı una testere tozu katmakla suçlanan bir fırıncıydı. Lord Randyll ona elli gümüş geyik ödeme cezası verdi. Fırıncı o kadar çok gümüşü olmadığına dair yemin edince, lord, adamın eksik olan her gümüş için bir kamçı yiyebileceğini söyledi. Fırıncının ardından gri yüzlü zayıf bir fahişe geldi, dört Tarly askerine frengi bulaştırmakla suçlanıyordu. Tarly, “Mahrem yerlerini çamaşır sodasıyla yıkayın ve onu bir zindana atın,” diye emretti. Fahişe hıçkırıklar içinde sürüklenerek götürülürken, Lord Tarly kalabalığın içinde, Podrick ile Sör Hyle’ın arasında duran Brienne’i fark etti. Adamın kaşları çatıldı ama gözleri Brienne’i tanıdığına dair tek şey ifşa etmedi.</p>

    <p>Daha sonra, limandaki mahondan bir denizci geldi. Ondan davacı olan adam, Lord Mooton’ın garnizonundan bir okçuydu, adamın eli sargılıydı ve göğsünde bir somon balığı vardı. “Eğer lordumu memnun edecekse, bu piç bir hançerle elimi kesti. Zar oyununda hile yaptığımı söyledi.”</p>

    <p>Lord Tarly, bakışlarını Brienne’den çekip önünde duran adamı inceledi. “Yapıyor muydun?”</p>

    <p>“Hayır lordum. Ben asla hile yapmam.”</p>

    <p>“Hırsızlık için bir parmak alırım. Ama bana yalan söyle ve seni asayım. Şu zarları görebilir miyim?”</p>

    <p>“Zarlar?” Okçu, Mooton’a baktı ama adam balıkçı teknelerini seyrediyordu. Okçu yutkundu. “Ben... o zarlar bana şans getiriyordu, bu doğru ama ben...”</p>

    <p>Tarly yeterince duymuştu. “Küçük parmağını kesin. Hangi eli olacağına kendisi karar verebilir. Diğerinin avucuna bir çivi çakın.” Ayağa kalktı. “İşimiz bitti. Geri kalanları tekrar zindana götürün, onlarla yarın sabah ilgileneceğim.” Sör Hyle’ı çağırmak için döndü. Brienne şövalyeyi takip etti. Kendini tekrar sekiz yaşındaymış gibi hissediyordu.</p>

    <p>“Leydim. Bu... onuru... neye borçluyuz?”</p>

    <p>“Ben birini aramak için gönderildim, adı...” Brienne duraksadı.</p>

    <p>“Adını bilmediğiniz birini nasıl bulacaksınız? Lord Renly’yi öldürdünüz mü?”</p>

    <p>“Hayır.”</p>

    <p>Tarly kelimeyi tarttı. <em>Beni yargılıyor, diğerini yargıladığı gibi.</em> “Öldürmediniz,” dedi sonunda, “sadece ölmesine izin verdiniz.”</p>

    <p>Renly, Brienne’in kollarında ölmüştü. Brienne genç kralın kanıyla ıslanmıştı. Geri çekildi. “Büyüydü. Ben asla...”</p>

    <p>“Siz <em>asla?</em>” Adanın sesi kamçı gibiydi. “Evet. Siz asla bir zırh kuşanmamalıydınız. Babanızın kalesinden asla ayrılmamalıydınız. Bu bir savaş, hasat şenliği değil. Bütün tanrıların huzurunda, sizi bir gemiye bindirip Tarth’a geri göndermeliyim.”</p>

    <p>“Bunu yaparsanız krala cevap verirsiniz.” Brienne sesinin korkusuz çıkmasını istemişti ama tiz bir sesle küçük bir kız gibi konuşmuştu. “Podrick, heybemde bir parşömen var. Onu lordumuza götür.”</p>

    <p>Tarly mektubu aldı, kaşlarını çatarak okudu. Okurken dudaksan hareket etti. “Kral işi. Ne çeşit bir iş?”</p>

    <p><em>Bana yalan söyle ve seni asayım.</em> “Sa-sansa Stark.”</p>

    <p>“Stark kızı burada olsaydı bilirdim. Bahse girerim ki babasının sancak beylerinden birine sığınmak umuduyla kuzeye döndü. Doğru adamı seçse iyi eder.”</p>

    <p>“Kuzey yerine Vadi’ye gitmiş olabilir,” deyiverdi Brienne, “teyzesine.”</p>

    <p>Lord Randyll, Brienne’e aşağılayıcı bir bakış attı. “Leydi Lysa öldü. Bir şarkıcı onu dağdan aşağı attı. Kartal Yuvası şimdi Serçaparmak’ın elinde... uzun zaman için değil gerçi. Vadi Lordları, tek yeteneği bakır saymak olan evcil bir maymunun önünde diz çökecek türden adamlar değil.” Mektubu Brienne’e geri verdi. “İstediğiniz yere gidin ve ne arzu ediyorsanız onu yapın... lakin tecavüze uğradığınızda adalet aramak için bana gelmeyin. Bunu aptallığınızla kazanmış olacaksınız.” Sör Hyle’a baktı. “Ve siz sör, kapıda olmalısınız. Kapının komutasını size verdim, öyle değil mi?”</p>

    <p>“Verdiniz lordum,” dedi Hyle Hunt, “fakat düşündüm ki...”</p>

    <p>“Fazla düşünüyorsunuz.” Lord Tarly uzaklaştı.</p>

    <p><em>Lysa Tully öldü.</em> Brienne, elindeki kıymetli parşömenle darağacının altında durdu. Kalabalık dağıldı ve kargalar ziyafetlerine kaldıkları yerden devam etmek üzere geri döndü. <em>Bir şarkıcı onu dağdan attı.</em> Kargalar Leydi Catelyn’in kardeşinin cesedini de yemiş miydi?</p>

    <p>“Kokuşmuş Ördek’ten bahsetmiştin leydim,” dedi Sör Hyle. “Yerini göstermemi istersen...”</p>

    <p>“Kapına dön.”</p>

    <p>Şövalyenin yüzünden öfkeli bir ifade geçti. “Eğer arzun buysa.”</p>

    <p>“Bu.”</p>

    <p>“Zaman geçirmek için oynadığımız bir oyundu sadece. Amacımız zarar vermek değildi.” Şövalye duraksadı. “Ben öldü, biliyorsun. Karasu’da katledildi. Farrow ve Leylek Will de öyle. Mark Mullendore, kolunun yarısına mal olan bir yara aldı.”</p>

    <p><em>Güzel,</em> demek istedi Brienne. <em>Güzel, bunu hak etmişti.</em> Ama örgü zırhının içinde, omzunda maymunuyla, çadırının dışında oturan Mullendore’u hatırladı, birbirlerine komik suratlar yapıyorlardı. Catelyn Stark o gece Acı Köprü’de onlar için ne demişti? <em>Yaz şövalyeleri.</em> Şimdi sonbahardı ve yaz şövalyeleri yapraklar gibi dökülüyordu.</p>

    <p>Brienne, Hyle Hunt’a sırtını döndü. “Podrick, gel.”</p>

    <p>Çocuk, atları yürüterek Brienne’in arkasından gitti. “Orayı bulacak mıyız? Kokuşmuş Ördek’i?”</p>

    <p>“Ben bulacağım. Sen doğu kapısındaki ahıra gidiyorsun. Seyis yamağına, geceyi geçirebileceğimiz bir han olup olmadığını sor.”</p>

    <p>“Sorarım sör. Leydim.” Podrick yürürken yere bakıyordu, ara sıra taşları tekmeliyordu. “Nerede olduğunu biliyor musunuz? Ördek’in. Yani Kokuşmuş Ördek’in?”</p>

    <p>“Hayır.”</p>

    <p>“Bize göstereceğini söyledi. Şu şövalye. Sör Kyle.”</p>

    <p>“Hyle.”</p>

    <p>“Hyle. O size ne yaptı sör? Yani leydim.”</p>

    <p><em>Oğlan kekeme olabilir ama aptal değil.</em> “Kral Renly sancaklarını çağırdığında, Yüksek Bahçe’de bazı adamlar benimle bir oyun oynadı. Sör Hyle onlardan biriydi. Zalim, incitici ve namert bir oyundu.” Brienne durdu. “Doğu kapısı şu tarafta. Beni orada bekle.”</p>

    <p>“Nasıl isterseniz leydim. Sör.”</p>

    <p>Kokuşmuş Ördek’in bir tabelası yoktu. Bir hayvan leşi toplayıcısının ağılının altındaki ahşap basamakları bulmak Brienne’in bir saatini aldı. Mahzen loştu ve tavan alçaktı, Brienne içeri girerken başını bir kirişe çarptı. Görünürde hiç ördek yoktu. Etrafa birkaç tabure saçılmıştı ve toprak duvara bir sıra dayanmıştı. Masalar, kurtçuk delikleriyle dolu eski şarap fıçılarıydı. Vadedilen koku her şeye sinmişti. Brienne’in burnu, kokunun çoğunlukla şarap, rutubet ve küf olduğunu söylüyordu ama içinde biraz tuvalet ve hayvan mezarlığı da vardı.</p>

    <p>Mahzendeki yegâne içiciler, bir köşede oturan Tyroshlu denizcilerdi, yeşil ve mor sakallarının arasından birbirlerine homurdanıyorlardı. Brienne’e şöyle bir baktılar ve içlerinden biri diğerlerinin gülmesine sebep olan bir şey söyledi. Mülk sahibi, iki varilin üstüne yerleştirilmiş bir kalasın arkasında duruyordu. Yuvarlak, solgun ve kelleşmeye başlamış bir kadındı, lekeli bir önlüğün altında sallanan kocaman ve yumuşak göğüsleri vardı. Kadın, tanrılar onu çiğ hamurdan yaratmış gibi görünüyordu.</p>

    <p>Brienne burada su içmeye cesaret edemezdi. Bir kadeh şarap istedi ve, “Cevval Dick isimli bir adamı arıyorum,” dedi.</p>

    <p>“Dick Crabb. Hemen hemen her gece gelir.” Kadın, Brienne’in zırhına ve kılıcına baktı. “Eğer onu keseceksen bunu başka bir yerde yap. Lord Tarly’yle sorun yaşamak istemiyoruz.”</p>

    <p>“Onunla konuşmak istiyorum. Ona neden zarar vereyim?”</p>

    <p>Kadın omuz silkti.</p>

    <p>“Adam içeri girdiğinde başınla gösterirsen müteşekkir olurum.”</p>

    <p>“Ne kadar müteşekkir?”</p>

    <p>Brienne, kadınla arasında duran kalasın üstüne bir bakır yıldız koydu ve gölgelerin içinde, basamakları iyi gören bir yer buldu.</p>

    <p>Şarabı denedi. Ağızda yağlı bir tat bırakıyordu ve içinde bir saç teli yüzüyordu. Brienne saç telini çıkarırken, <em>Sansa’yı bulmaya dair umutlarım kadar zayıf,</em> diye düşündü. Sör Dontos’un peşine düşmek semeresiz olmuştu. Leydi Lysa’nın ölümüyle, Vadi muhtemel bir sığınak olmaktan çıkmıştı. <em>Neredesiniz Leydi Sansa? Kışyarı’na, evinize mi gittiniz yoksa Podrick’in düşündüğü gibi kocanızla mı birliktesiniz?</em> Brienne, Sansa’yı Dar Deniz’in karşısında kovalamak istemiyordu. Orada lisan bile ona yabancı olacaktı. <em>Kendimi anlatmak için homurdanıp el kol işaretleri yaparken şimdikinden bile ucube görünürüm. Bana gülerler, tıpkı Yüksek Bahçe’de güldükleri gibi.</em> Brienne orada olanları hatırlarken, yanaklarına bir kırmızılık yürüdü.</p>

    <p>Renly tacını taktığında, Tarth Bakiresi ona katılmak için Menzil’den Yüksek Bahçe’ye kadar at sürmüştü. Brienne’i bizzat kral karşılamış ve onu memnuniyetle hizmetine almıştı. Kralın lordları ve şövalyeleri o kadar memnun olmamıştı. Brienne sıcak bir karşılama beklemiyordu. Soğukluğa, alaylara ve düşmanlığa karşı hazırlıklıydı. Bunlarla daha önce de karşılaşmıştı. Onu kafası karışık ve savunmasız halde bırakan şey aşağılanmak değil, bazı adamların gösterdiği nezaketti. Tarth Bakiresi daha önce üç kez nişanlanmıştı ama Yüksek Bahçe’ye gelene kadar kimse ona kur yapmamıştı.</p>

    <p>Kur yapan ilk kişi Kıllı Büyük Ben’di, Renly’nin kampında Brienne’den daha uzun olan birkaç adamdan biri. Ben, Brienne’in zırhını temizlemesi için yaverini göndermiş ve ona gümüş bir içki kupası hediye etmişti. Sör Edmund Ambrose, Brienne’e çiçekler getirerek ve birlikle at sürmeyi teklif ederek Ben’in bir adım önüne geçmişti. Sör Hyle Hunt iki adamı da geride bırakmıştı. Brienne’e, yüzlerce şövalyelik hikâyesiyle ve fevkalade resimlerle dolu bir kitap vermişti. Brienne’in atları için elmalar ve havuçlar, miğferi için de mavi bir tüy getirmişti. Ona kamp dedikoduları anlatmıştı, Brienne’i güldürecek şeyleri seçerek zekice konuşmuştu. Hatta bir gün Brienne’le birlikte talim yapmıştı ki bu, diğer her şeyden daha değerliydi.</p>

    <p>Brienne, diğer adamların ona nazik davranmaya başlamasının sebebinin Sör Hyle olduğunu düşünmüştü. Nazikten de öte. Adamlar, masada onun yanında oturak için mücadele etmişti, kimi şarap kadehini doldurmayı kimi de onun için sakatat bulmayı önermişti. Sör Richard Farrow, Brienne’in çadırının kapısında oturmuş ve uduyla aşk şarkıları çalmıştı. Sör Hugh Beesbury “Tarth’ın bakireleri kadar tatlı” bir çanak bal getirmişti. Sör Mark Mullendore, Yaz Adaları’ndan gelen siyah beyaz bir yaratık olan maymununun tuhaflıklarıyla Brienne’i güldürmüştü. Leylek Will isimli vasıfsız bir şövalye, omzundaki düğümleri ovmayı teklif etmişti.</p>

    <p>Brienne adamı reddetmişti. Hepsini reddetmişti. Bir gece, Sör Owen Inchfield, Brienne’i kolundan yakalayıp öptüğünde, Brienne adamı bir yemek ateşinin içine popo üstü devirmişti. Daha sonra bir aynada kendine bakmıştı. Yüzü her zaman olduğu kadar geniş ve çilliydi, dişleri öne çıkıktı, dudakları büyüktü, çenesi kalındı, çok çirkindi. Brienne’in tek isteği bir şövalye olmak ve Kral Renly’ye hizmet etmekti ama şimdi...</p>

    <p>Üstelik kamptaki tek kadın Brienne değildi. Kamp takipçileri bile ondan daha güzeldi ve Lord Tyrell, Kral Renly’yi her gece kalede ağırlıyordu, soylu bakireler ve güzel leydiler flütün, borunun ve arpın müziğiyle dans ediyordu. Yabancı bir şövalye ona ne zaman iltifat etse, <em>bana neden nazik davranıyorsunuz?</em> diye çığlık atmak istiyordu Brienne. <em>Ne istiyorsunuz?</em></p>

    <p>Bu muammayı, Brienne’i çadırına çağırtmak için iki silahlı asker gönderdiği gün Randyll Tarly çözmüştü. Lordun genç oğlu Dickon, bir yandan atlarını eyerlerken bir yandan gülen dört şövalyenin konuşmalarını duymuş ve adamların söylediklerini babasına anlatmıştı.</p>

    <p>Adamlar bir bahse girmişti.</p>

    <p>Lord, Brienne’e, bu oyunu üç genç şövalyenin başlattığını söylemişti: Ambrose, Kıllı Ben ve Hyle Hunt. Bunlar lordun kendi şövalyeleriydi fakat bahsin dedikodusu kampa yayıldıkça diğer adamlar da oyuna katılmıştı. Yarışmaya girmek isteyen her adam, bir altın ejderha ödemek zorundaydı. Toplanan altınlar, Brienne’in bekâretini kim alırsa ona gidecekti.</p>

    <p>“Eğlencelerine bir son verdim,” demişti Tarly. “Bu... yarışmacıların... bazıları diğerlerinden daha az onur sahibi. Bahis her gün biraz daha büyüyordu ve adamlardan birinin ödülü zorla almaya karar vermesi an meseleydi.”</p>

    <p>“Onlar şövalye,” demişti Brienne sersemlemiş bir halde, “kutsanmış şövalyeler.”</p>

    <p>“Ve onurlu adamlar. Suç sizde.”</p>

    <p>İtham, Brienne’i irkiltmişti. “Ben asla... lordum, ben onları cesaretlendirecek hiçbir şey yapmadım.”</p>

    <p>“Burada oluşunuz onları cesaretlendirdi. Eğer bir kadın bir kamp takipçisi gibi davranırsa, bir kamp takipçisi gibi muamele görmeye itiraz edemez. Bir savaş ordusu, bir bakire için uygun yer değildir. Eğer iffetinize ve hanedanınızın onuruna en ufak saygınız varsa, o zırhı çıkarır, evinize döner ve size bir koca bulması için babanıza yalvarırsınız.”</p>

    <p>“Ben dövüşmek için geldim,” diye ısrar etmişti Brienne. “Bir şövalye olmak için.”</p>

    <p>“Tanrılar, dövüşmek için erkekleri ve çocuk doğurmak için kadınları yarattılar,” demişti Randyll Tarly. “Bir kadının savaşı doğum yatağındadır.”</p>

    <p>Biri mahzenin basamaklarından aşağı iniyordu. Keskin yüz hatları ve kahverengi kirli saçları olan hırpani ve cılız bir adam Ördek’e girerken, Brienne şarabını kenara bıraktı. Adam, Tyroshlu denizcilere kısa bir bakış attı, Brienne’e daha uzun baktı ve kalasa gitti. “Şarap,” dedi, “içine at sidiği katma, teşekkürler.”</p>

    <p>Kadın, Brienne’e baktı ve başını salladı.</p>

    <p>“Şarabını ben ısmarlayacağım,” diye seslendi Brienne, “bir kelime karşılığında.”</p>

    <p>Adam temkinli gözlerle Brienne’e baktı. “Bir kelime? Ben bir sürü kelime biliyorum.” Brienne’in karşısındaki tabureye oturdu. “Leydim hangi kelimeyi duymak istediğini söylesin ve Cevval Dick konuşsun.”</p>

    <p>“Bir soytarıyı soytarı ettiğini duydum.”</p>

    <p>Hırpani adam şarabını yudumladı, düşünüyor gibiydi. “Yapmış olabilirim. Yapmamış da olabilirim.” Adamın giydiği soluk renkli yırtık takımın göğsünden bir lordun arması sökülmüştü. “Bilmek isteyen kim?”</p>

    <p>“Kral Robert.” Brienne, adamla arasındaki varilin üstüne bir gümüş geyik koydu. Sikkenin bir yüzünde Robert’ın kafası, diğer yüzünde bir geyik vardı.</p>

    <p>“Öyle mi?” Adam gülümseyerek sikkeyi aldı, döndürdü. “Bir kralı dans ederken görmek isterim, <em>hey-nana, hey-nana, hey-nana, hey.</em> Şu senin soytarıyı görmüş olabilirim.”</p>

    <p>“Yanında bir kız var mıydı?”</p>

    <p>Adam bir çırpıda, “İki kız,” dedi.</p>

    <p>“<em>İki</em> kız?” <em>Diğeri Arya olabilir mi?</em></p>

    <p>“Pekâlâ,” dedi adam, “tatlı küçükleri hiç görmedim ama soytarı üç kişilik geçiş istiyordu.”</p>

    <p>“Nereye geçiş?”</p>

    <p>“Hatırladığım kadarıyla denizin öteki tarafına.”</p>

    <p>“Adamın nasıl göründüğünü hatırlıyor musun?”</p>

    <p>“Bir soytarı gibi,” dedi adam. Dönen sikkeyi yavaşlamaya başladığında masanın üstünden aldı ve ortadan kaldırdı. “Korkmuş bir soytarı gibi.”</p>

    <p>“Neden korkmuştu?”</p>

    <p>Adam omuz silkti. “Söylemedi ama Cevval Dick korkunun kokusunu tanır. Hemen hemen her gece buraya geldi, denizcilere içki ısmarlardı, şakalar yaptı, küçük şarkılar söyledi. Ancak bir gece, göğüslerinde şu avcı arması olan adamlar geldi, senin soytarı süt beyazı kesildi ve adamlar gidene kadar hiç ses çıkarmadı.” Cevval Dick taburesini Brienne’e yaklaştırdı. “Tarly limana adamlar yerleştirdi, gelip giden bütün gemileri gözlüyorlar. Eğer bir adam geyik istiyorsa ormana, gemi istiyorsa limana gider. Senin soytarı cesaret edemedi, ben de ona biraz yardım önerdim.”</p>

    <p>“Ne tür bir yardım?”</p>

    <p>“Bir gümüş geyikten fazlasına mal olan türden bir yardım.”</p>

    <p>“Anlatırsan bir tane daha alırsın.”</p>

    <p>“Önce görelim,” dedi adam. Brienne varilin üstüne bir geyik daha koydu. Adam gülümsedi, sikkeyi döndürdü, avucunun içine aldı. “Bir adam gemilere gidemiyorsa, gemilerin ona gelmesi gerekir. Ona, böyle bir yer bildiğimi söyledim. Gizli bir yer gibi.”</p>

    <p>Brienne’in kolları ürperdi. “Bir kaçakçı körfezi. Soytarıyı kaçakçılara gönderdin.”</p>

    <p>“Onu ve iki kızı.” Adam kıkırdadı. “Yalnız... Pekâlâ, onları gönderdiğim yerde bir süredir hiç gemi yok. Otuz yıldır diyebiliriz.” Burnunu kaşıdı. “Bu soytarının senin için ne önemi var?”</p>

    <p>“O kızlar benim kardeşlerim.”</p>

    <p>“Öyle mi? Zavallı, küçük şeyler. Bir zamanlar benim de bir kız kardeşim vardı. Tokmak gibi dizleri olan cılız bir kızdı ama sonra göğüsleri çıktı ve bacaklarının arasına bir şövalyenin oğlu girdi. Onu son gördüğümde, hayatını yatarak kazanmak üzere Kral Toprakları’na gidiyordu.”</p>

    <p>“Onları nereye gönderdin?”</p>

    <p>Adam tekrar omuz silkti. “İşte bunu hatırlamıyorum.”</p>

    <p>“Nereye?” Brienne masaya bir gümüş geyik daha koydu. Adam işaret papağıyla sikkeyi Brienne’e fırlattı. “Hiçbir geyiğin asla bulamayacağı bir yere... ama bir ejderha bulabilir.”</p>

    <p><em>Gümüş ondan gerçeği alamayacak,</em> diye düşündü Brienne. <em>Altın alabilir, belki de alamaz. Çelik daha kesin olurdu.</em> Brienne hançerine dokundu, sonra onun yerine kesesine uzandı. Bir altın ejderha buldu ve sikkeyi varilin üstüne koydu. “Nereye?”</p>

    <p>Hırpani adam sikkeyi aldı ve ısırdı. “Tatlı. Bana Kırıkpençe Burnu’nu hatırlattı. Buranın kuzeyinde, tepelerle ve bataklıklarla dolu vahşi bir arazidir, gel gör ki ben orada doğdum ve büyüdüm. Benim adım Dick Crabb ama bana Cevval Dick derler.”</p>

    <p>Brienne kendi adını söylemedi. “Kırıkpençe Burnu’nda nereye?”</p>

    <p>“Fısıltılar. Clarence Crabb’i duymuşsundur.”</p>

    <p>“Hayır.”</p>

    <p>Bu cevap adamı şaşırtmış gibiydi. “Sör Clarence Crabb dedim. Bende onun kanı var. İki buçuk metre boyundaydı, o kadar kuvvetliydi ki bir çam ağacını tek eliyle kökünden söküp yarım mil uzağa fırlatabilirdi. Hiçbir at onun ağırlığını taşıyamazdı, bu yüzden Clarence bir yaban öküzü sürerdi.”</p>

    <p>“Onun şu kaçakçı körfeziyle ne ilgisi var?”</p>

    <p>“Karısı bir orman cadısıydı. Sör Clarence ne zaman bir adam öldürse, adamın başını eve götürürdü ve karısı o başın dudaklarını öpüp onu hayata geri döndürürdü. Onlar lordlardı, büyücülerdi, meşhur şövalyeler ve korsanlardı. Biri de Gölgeli Vadi Kralı’ydı. Yaşlı Crabb’e iyi tavsiyeler verdi. Sadece baştan ibaret oldukları için yüksek sesle konuşamazlardı ama aynı zamanda asla susmazlardı. Yalnızca bir baştan ibaret olduğunda, günü geçirmek için yapabileceğin tek şey konuşmak. Böylece, Crabb’in küçük kalesi Fısıltılar adını aldı. Adı hâlâ aynı lakin binlerce yıldır harabe halinde. Issız bir yer, Fısıltılar.” Adam, sikkeyi parmaklarının arasında ustaca hareket ettirdi. “Tek başına bir ejderha kendini yalnız hisseder. Ama on tanesi...”</p>

    <p>“On ejderha bir servet eder. Beni aptal mı sandın?”</p>

    <p>“Hayır ama seni bir soytarıya götürebilirim.” Sikke bir yöne doğru hareket etti, sonra da diğer yöne. “Seni Fısıltılar’a götürebilirim leydim.”</p>

    <p>Brienne, adamın parmaklarının sikkeyle oynayış şeklinden hiç hoşlanmamıştı. Bununla birlikte... “Kardeşimi bulursak altı ejderha. Sadece soytarıyı bulursak iki. Eğer hiçbir şey bulamazsak hiçbir şey.”</p>

    <p>Crabb omuz silkti. “Altı iyidir. Altı işe yarar.”</p>

    <p><em>Fazla çabuk.</em> Dick altın sikkeyi cebine koyamadan Brienne adamın bileğini yakaladı. “Bana yanlış yapma. Kolay lokma olmadığımı öğrenmek zorunda kalırsın.”</p>

    <p>Brienne serbest bıraktığında, Crabb bileğini ovuşturdu. “Lanet olsun,” diye homurdandı. “Elimi acıttın.”</p>

    <p>“Bunun için üzgünüm. Kardeşim on üç yaşında. Onu bulmak zorundayım.”</p>

    <p>“Bir şövalye onun bacaklarının arasına girmeden önce. Evet, seni anlıyorum. Kardeşin kurtuldu sayılır. Artık Cevval Dick’le birliktesin. Günün ilk ışıklarında doğu kapısına gel. Şimdi gidip bir işi halletmem gerek.”</p>
  </div>
</body>
</html>
