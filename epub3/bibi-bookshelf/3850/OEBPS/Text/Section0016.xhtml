<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Deniz Canavarının Kızı</h1>

    <p>Salon, sarhoş Harlawlar’ın gürültüsüyle doluydu, hepsi uzak kuzenlerdi. Her lord, adamlarının oturduğu sıraların arkasına kendi sancağını asmıştı. Galeriden aşağı bakarak, <em>çok az,</em> diye düşündü Asha Greyjoy, <em>gerçekten çok az.</em></p>

    <p>Bu kadarını, <em>Kara Rüzgâr</em> karaya yaklaşırken Bakir Qarl da söylemişti. Asha’nın amcasının kalesinin altına bağlanmış dargemileri saymış ve çenesini sıkmıştı. “Gelmemişler,” demişti, “ya da çok azı gelmiş.” Qarl haksız değildi ama Asha mürettebatının duyabileceği bir yerde onu onaylayamazdı. Adamlarının sadakatinden şüphe etmiyordu fakat demirdoğumlular bile açıkça kaybedilmiş bir dava için can vermek istemezdi.</p>

    <p><em>Benim dostlarım bu kadar az mı?</em> Asha, sancakların arasında Botley’nin gümüş balığını, Stonetree’nin taş ağacını, Volmark’ın siyah leviathanını ve Myre’ın yağlı ilmiğini gördü. Diğerleri Harlaw tırpanlarıydı. Boremund, kendi tırpanını mavi bir zemine yerleştirmişti, Hotho’nunki siper mazgallarından oluşan bir çerçevenin içindeydi. Şövalye, sancağını dörde bölmüş ve tırpanların yanına annesinin hanedanının süslü tavus kuşunu koymuştu. Gümüşsaçlı Sigfryd’in sancağında bile, çapraz şekilde ikiye bölünmüş zeminde zıt renkli tırpanlar vardı. Gece siyahı bir zeminde, şafak günlerinde dalgalandığı gibi dalgalanan gümüş tırpan, sadece <em>Lord Harlaw</em> tarafından sergileniyordu: Rodrik, nam-ı diğer Okuyucu, On Kule Lordu, Harlaw Lordu, Harlaw’un Harlaw’u... Asha’nın en sevdiği dayısı.</p>

    <p>Lord Rodrik’in yüksek koltuğu boştu. Saf gümüşten dövülen ve bir devin bile savurmakta zorlanacağı kadar büyük olan iki tırpan, çapraz halde koltuğun üzerinde duruyordu ama tırpanların altındaki minderler boştu. Asha buna şaşırmadı. Ziyafet biteli epey olmuştu. Ahşap masalarda sadece kemikler ve yağlı tabaklar kalmıştı. Diğer adamlar içiyordu ve Lord Rodrik kavgacı sarhoşların dostluğundan hiçbir zaman hoşlanmamıştı.</p>

    <p>Asha, Üç Dişli’ye döndü; kadın korkunç yaşlıydı ve On İki Dişli olarak anıldığı zamanlardan beri Lord Rodrik’in kâhyasıydı. “Dayım kitaplarıyla birlikte mi?”</p>

    <p>“Evet. Başka nerede olacak?” Üç Dişli o kadar yaşlıydı ki, bir zamanlar bir rahip, onun Yaşlı Hatun’u emzirmiş olabileceğini söylemişti. İnanç’ın adalarda hâlâ hoş görüldüğü vakitlerdi. Lord Rodrik, On Kule’de rahipler tutmuştu ama ruhunun değil kitaplarının hatırına. “Kitaplarıyla ve Botley ile birlikte. Botley de onunlaydı.”</p>

    <p>Botley’nin sancağı salonda asılıydı; soluk yeşil zemin üstünde bir gümüş balığı sürüsü. Ama Asha, Botley’nin <em>Hızlı Yüzgeç</em>’ini diğer dargemilerin arasında görmemişti. “Yaşlı Sawane Botley’nin, amcam Kargagöz tarafından boğulduğunu duymuştum.”</p>

    <p>“Bu, Lord <em>Tristifer</em> Botley.”</p>

    <p><em>Tris.</em> Asha, Sawane’in büyük oğlu Harren’a neler olduğunu merak etti. <em>Yakında öğreneceğim şüphesiz. Bu çok tuhaf olacak.</em> Asha, Tris Botley’yi... o meseleden beri... görmemişti. Hayır, bunu düşünmeyecekti. “Leydi annem nerede?”</p>

    <p>“Yatakta,” dedi Üç Dişli, “Dul Kulesi’nde.”</p>

    <p><em>Elbette, başka nerede olacaktı ki?</em> Dul Kulesi, Asha’nın teyzesi dul kaldıktan sonra bu ismi almıştı. Leydi Gwynesse, Balon Greyjoy’un ilk ayaklanması sırasında Güzel Ada’da ölen kocasının yasını tutmak için On Kule’ye gelmişti. “Sadece kederim geçene kadar kalacağım,” demişti kardeşine, “bununla birlikte, yasalara göre On Kule benim olmalı, zira ben senin yedi yaş büyüğünüm.” O zamandan bu yana uzun yıllar geçmişti ama dul kadın yas tutarak ve arada bir kalenin onun olması gerektiğini mırıldanarak orada kalmıştı. <em>Ve şimdi Lord Rodrik, çatısının altına yarı deli bir kız kardeş daha aldı,</em> diye düşündü Asha. <em>Kitaplarda teselli araması şaşırtıcı değil.</em></p>

    <p>Narin ve hastalıklı Leydi Alannys’in, çok sert ve çok güçlü görünen kocası Lord Balon’dan uzun yaşadığına inanmak o anda bile zordu. Asha yelken açıp savaşa gittiğinde, bunu buruk bir yürekle yapmıştı, o dönmeden annesinin ölebileceğinden korkmuştu. Annesinin değil de babasının can vereceğini bir kez bile düşünmemişti. <em>Boğulmuş tanrı hepimize zalim şakalar yapıyor ama insanlar hâlâ daha zalim.</em> Ani bir fırtına ve kusurlu bir halat Lord Balon’ı ölüme göndermişti. Ya da insanlar böyle söylüyordu.</p>

    <p>Asha annesini en son, Derinorman Kalesi’ne saldırmak üzere kuzeye giderken, temiz su ikmali yapmak için Kule’de durduğunda görmüştü. Alannys Harlaw hiçbir zaman şarkıcıların övdüğü türden bir güzelliğe sahip olmamıştı ama kızı onun sert yüzünü ve gülen gözlerini sevmişti. Ama o son ziyarette, Asha annesini bir pencere sekisinde, bir kürk yığınının altında denizi seyreder halde bulmuştu. Kadının yanağını öperken, <em>bu benim annem mi yoksa bir hayalet mi?</em> diye düşünmüştü.</p>

    <p>Annesinin teni parşömen inceliğindeydi, uzun saçları beyazdı. Başını tutuş şeklinde hâlâ bir parça gurur vardı ama gözleri solgun ve bulutluydu. Theon’ı sorduğunda dudakları titremişti. “Benim küçük oğlumu getirdin mi?” diye sormuştu. Theon, bir tutsak olarak Kışyarı’na götürüldüğünde on yaşındaydı ve Leydi Alannys’e kalırsa daima on yaşında olacaktı. “Theon gelemedi,” demek zorunda kalmıştı Asha. “Babam onu Taşlı Kıyı’yı yağmalaması için gönderdi.” Leydi Alannys’in buna söyleyecek bir sözü yoktu. Sadece, başını ağır ağır sallamıştı ama kızının sözlerinin onu nasıl derin kestiği aşikârdı.</p>

    <p><em>Ve şimdi ona Theon’ın öldüğünü söylemek ve kalbine bir hançer daha saplamak zorundayım.</em> Halihazırda, kadının kalbine gömülü iki bıçak vardı. Bıçakların üstünde Rodrik ile Maron yazıyordu ve gece olduğunda o bıçaklar zalimce burkmuyordu. <em>Onu yarın sabah göreceğim,</em> dedi Asha kendi kendine. Uzun ve yorucu bir yolculuk geçirmişti, annesiyle şimdi yüzleşemezdi.</p>

    <p>“Lord Rodrik’le konuşmalıyım,” dedi Üç Dişli’ye. “Kara Rüzgâr’ı boşaltmayı bitirdiklerinde mürettebatımla ilgilen. Tutsaklar getirecekler. Onlara ılık yatak ve sıcak yemek verilmesini istiyorum.”</p>

    <p>“Mutfakta soğuk et ve Eski Şehir’den gelmiş koca bir kavanoz hardal var.” Hardal düşüncesi yaşlı kadını gülümsetti, diş etinden uzun ve kahverengi bir diş fırladı.</p>

    <p>“Bu yetmez. Zorlu bir yolculuk geçirdik. Midelerine sıcak bir şeyler girsin istiyorum.” Asha, başparmağını çivili kemerine geçirdi. “Leydi Glover ve çocukların, oduna ve ısıya ihtiyacı olacak. Onları bir kuleye koy, zindana değil. Bebek hasta.”</p>

    <p>“Bebekler genelde hastadır. Çoğu ölür ve annelerle babalar üzülür. Şu kurtları nereye koyacağımı lorduma sormalıyım.”</p>

    <p>Asha, baş ve işaret parmağıyla yaşlı kadının burnunu yakaladı. “Ne diyorsam onu yapacaksın. Ve eğer o bebek ölürse, senden daha üzgün hiç kimse olmayacak.” Üç Dişli tiz bir çığlık attı ve itaat edeceğine dair söz verdi. Asha kadını serbest bırakıp dayısını bulmaya gitti.</p>

    <p>Bu koridorlarda tekrar yürümek güzeldi. Pyke’tan çok On Kule, Asha’ya ev hissi vermişti. Asha burayı ilk gördüğünde, <em>tek kale değil, bir araya toplanmış on kale,</em> diye düşünmüştü. Basamaklarda, duvarlardaki yürüme yollarında ve üstü kapalı köprülerde nefes nefese koşturduğu, Uzun Taş Rıhtım’da balık tuttuğu ve dayısının kitaplarının arasında kaybolduğu günleri ve geceleri hatırladı. Kaleyi, Asha’nın büyükbabasının büyükbabası yükseltmişti, adalardaki en yeni kale buydu. Lord Theomore üç oğlunu beşikte kaybetmiş ve suçu su dolu mahzenlere, nemli taşlara ve kadim Harlaw Kalesi’nin cerahatli güherçilesine atmıştı. On Kule daha havadardı, daha rahattı, konumu daha iyiydi... fakat Lord Theomore değişken bir adamdı, bütün karıları buna şahitlik edebilirdi. Lordun, birbirlerinden on kule kadar farklı altı karısı olmuştu.</p>

    <p>Kitap Kulesi kulelerin en şişman olanıydı, oktagon şekilliydi ve büyük kesmetaş bloklarından inşa edilmişti. Merdiven, kalın duvarların içine gömülmüştü. Asha basamakları hızlıca tırmanarak beşinci kata, dayısının okuma odasına çıktı. Lord Rodrik’in kitap okumadığı bir oda yoktu gerçi. Lord nadiren elinde bir kitap olmadan görülürdü; tuvalet odasında, <em>Deniz Şarkısı</em>’nın güvertesinde, hatta duruşma yönetirken bile elinde bir kitap olurdu. Asha onu yüksek koltuğunda, gümüş tırpanların altında kitap okurken defalarca görmüştü. Lord, önüne konulan her davayı dinler, kararını bildirir... ve muhafızların kumandanı bir sonraki dilekçe sahibini getirmek üzere gittiğinde biraz daha okurdu.</p>

    <p>Asha, dayısını, bir pencerenin yanında duran masanın üstüne eğilmiş halde buldu. Adamın dört bir yanı, Kıyamet’ten önce Valyria’dan gelmiş olabilecek parşömenlerle ve demir kopçalı, deri ciltli kalın kitaplarla çevrilmişti. Lordun oturduğu yerin iki yanındaki süslü demir şamdanların içinde, bir adamın kolu kadar kalın ve uzun mumlar yanıyordu. Lord Rodrik ne şişmandı ne de zayıf, ne uzundu ne de kısa, ne çirkindi ne de yakışıklı. Saçları kahverengiydi, gözleri de öyle, fakat çok sevdiği kısa ve bakımlı sakalı grileşmişti. Neticede Lord Rodrik sıradan bir adamdı, onu diğerlerinden ayırt eden tek özelliği yazılı sözlere olan aşkıydı, pek çok demirdoğumlu bu aşkı kadınsı ve makus bulurdu.</p>

    <p>“Dayı.” Asha kapıyı kapadı. “Hangi kitap o kadar önemliydi de konuklarını ev sahipsiz bıraktın?”</p>

    <p>“Aliüstat Marwyn’in <em>Kayıp Kitaplar Kitabı.</em>” Lord, gözlerini sayfadan kaldırıp Asha’yı inceledi. “Hotho bana Eski Şehir’den bir nüsha getirdi. Benimle evlendirmek istediği bir kızı var.” Uzun tırnağıyla kitaba hafifçe vurdu. “Şunu görüyor musun? Marwyn, Valyria’ya Kıyamet gelmeden önce Aenar Targaryen’ın bakire kızı tarafından yazılmış olan <em>İşaretler ve Alametler’</em>in üç sayfasını bulduğunu iddia ediyor. Lanny burada olduğunu biliyor mu?”</p>

    <p>“Henüz değil.” <em>Lanny,</em> Lord Rodrik’in, Asha’nın annesi için kullandığı kısa isimdi; onu sadece Okuyucu bu isimle anardı. “Bırak dinlensin.” Asha, bir kitap yığınını bir taburenin üstüne aldı ve sandalyeye oturdu. “Üç Dişli iki dişini daha kaybetmiş gibi görünüyor. Artık onu Tek Dişli diye mi çağırıyorsunuz?”</p>

    <p>“Onu hemen hemen hiç çağırmıyorum. O kadın beni korkutuyor. Vakit ne?” Lord Rodrik pencereden dışarı, ay ışığıyla aydınlanmış denize baktı. “Karanlık, bu kadar çabuk? Fark etmemişim. Geç geldin. Birkaç gün önce gelmeni bekliyorduk.”</p>

    <p>“Rüzgâr bize karşıydı ve beni endişelendiren tutsaklarım vardı. Robett Glover’ın karısı ve çocukları. En küçüğü hâlâ süt emiyor ve yolculuk sırasında Leydi Glover’ın sütü kesildi. <em>Kara Rüzgâr</em>’ı Taşlı Kıyı’da sahile çevirmekten ve adamlarımı bir sütanne bulmaları için göndermekten başka seçeneğim yoktu. Sütanne yerine bir keçi buldular. Kız doğru düzgün gelişmiyor. Köyde bir sütanne var mı? Derinorman, planlarım için önemli.”</p>

    <p>“Planlarını değiştirmelisin. Çok geç geldin.”</p>

    <p>“Geç ve aç.” Asha uzun bacaklarını masanın altına uzattı ve en yakındaki kitabın sayfalarını çevirdi. Bir rahibin, Zalim Maegor’ın Fukara Dostlar’a karşı yaptığı savaş hakkındaki söylevi. “Ah. Ve susuz. Bir kupa bira iyi gider dayı.”</p>

    <p>Lord Rodrik dudaklarını büzüştürdü. “Kütüphanemde yiyecek ve içeceğe izin vermediğimi biliyorsun. Kitaplar...”</p>

    <p>“...zarar görebilir.” Asha güldü.</p>

    <p>Lord kaşlarını çattı. “Beni kışkırtmaktan hoşlanıyorsun.”</p>

    <p>“Ah, o kadar gücenmiş görünme. Kışkırtmadığım bir adam olmadı henüz, bunu gayet iyi biliyor olman gerek. Ama benim hakkımda yeterince konuştuk. Sen iyi misin?”</p>

    <p>Lord omuz silkti. “Yeterince iyiyim. Gözlerim zayıflıyor. Daha rahat okuyabilmek için Myr’den bir mercek istedim.”</p>

    <p>“Peki teyzem nasıl?”</p>

    <p>Lord Rodrik iç geçirdi. “Hâlâ benden yedi yaş büyük ve On Kule’nin onun olması gerektiğinden emin. Gwynesse unutkanlaşıyor ama bunu unutmuyor. Ölü kocası için ilk günkü gibi yas tutuyor ama adamın adını her zaman hatırlayamıyor.”</p>

    <p>“Onun adını biliyor muydu emin değilim.” Asha, rahibin kitabını bir <em>güm</em> sesiyle kapattı. “Babam öldürüldü mü?”</p>

    <p>“Annen öyle olduğuna inanıyor.”</p>

    <p><em>Babamı bizzat öldürmekten memnuniyet duyacağı vakitler vardı,</em> diye düşündü Asha. “Ya dayım neye inanıyor?”</p>

    <p>“Balon, ayaklarının altındaki ip köprü koptuğunda ölüme düştü. Fırtına çıkmıştı ve rüzgâr estikçe köprü sallanıp bükülüyordu.” Rodrik omuzlarını silkti. “Ya da bize böyle söylendi. Annene Üstat Wendamyr’den bir kuş geldi.”</p>

    <p>Asha kamasını kınından çıkardı ve tırnaklarının içindeki pisliği temizlemeye başladı. “Kargagöz üç yıldır uzakta ve tam da babamın öldüğü gün geri dönüyor.”</p>

    <p>“Bir gün sonra, diye duyduk. Balon öldüğünde <em>Sükûnet</em> hâlâ karadan uzaktaymış. Yine de, Euron’ın... nasıl desek, tam vaktinde, döndüğünü kabul ediyorum.”</p>

    <p>“Ben böyle söylemezdim.” Asha, kamasının ucunu masaya sapladı. “<em>Gemilerim nerede?</em> Aşağıda demir atmış kırk dargemi saydım, Kargagöz’ü babamın tahtından indirmeye yetmez.”</p>

    <p>“Resmi çağrı yaptım. Senin adına, sana ve annene olan sevgim hatırına. Harlaw Hanedanı toplandı. Stonetree ve Volmark da öyle. Bazı Myrelar...”</p>

    <p>“Hepsi Harlaw Adası’ndan... yedi adadan sadece biri. Salonda tek başına bir Botley sancağı gördüm, Pyke’tan. Peki Tuz Uçurumu’ndan, Orkmont Adası’ndan, Wykler’den gelen gemiler nerede?”</p>

    <p>“Baelor Blacktyde benimle fikir alışverişi yapmak için Blacktyde’dan geldi ve görüşmemiz biter bitmez tekrar yelken açtı.” Lord Rodrik <em>Kayıp Kitaplar Kitabı</em>’nı kapattı. “Şimdiye kadar Eski Wyk’e çıkmıştır.”</p>

    <p>“Eski Wyk?” dedi Asha. Dayısının, herkesin Kargagöz’e biat etmek üzere Pyke’a gittiğini söyleyeceğinden korkmuştu. “Neden Eski Wyk?”</p>

    <p>“Duyduğunu sanmıştım. Aeron Buharsaçlı bir kral şûrası düzenliyor.”</p>

    <p>Asha başını geriye atıp güldü. “Boğulmuş Tanrı, Aeron amcamın poposuna dikenli balık sokmuş olmalı. <em>Kral şûrası mı?</em> Bu bir şaka mı yoksa amcam ciddi mi?”</p>

    <p>“Buharsaçlı boğulduğundan beri hiç şaka yapmadı. Üstelik diğer rahipler çağrıya cevap verdi. Kör Beron Blacktyde, Üç Kez Boğulmuş Tarle... hatta Yaşlı Boz Martı bile Harlaw’un dört bir yanında kral şûrasıyla ilgili vaaz vermek için üstünde yaşadığı kayadan ayrıldı. Şu anda biz konuşurken, kaptanlar Eski Wyk’te toplanıyor.”</p>

    <p>Asha hayrete düşmüştü. “Kargagöz bu kutsal maskaralığa katılmaya ve sonucuna riayet etmeye razı oldu mu?”</p>

    <p>“Kargagöz sırlarını bana açmıyor. Beni ona biat etmem için Pyke’a çağırdığından beri Euron’dan haber almadım.”</p>

    <p><em>Bir kral şûrası. Bu yeni bir şey... daha doğrusu çok eski bir şey.</em> “Ve Victarion amcam? Buharsaçlı’nın bu fikri hakkında o ne diyor?”</p>

    <p>“Victarion’a babanın ölüm haberi gönderildi. Kral şûrasının haberi de gönderilmiştir şüphesiz. Bundan ötesini bilemem.”</p>

    <p><em>Savaş olacağına kral şûrası olsun.</em> “Sanırım Buharsaçlı’nın kokuşmuş ayaklarını öpeceğim ve parmaklarının arasındaki yosunları temizleyeceğim.” Asha, kamasını saplandığı yerden kurtardı ve tekrar kınına soktu. “Lanet olası bir <em>kral şûrası!</em>”</p>

    <p>“Eski Wyk’te,” diye onayladı Lord Rodrik. “Lakin kanlı<a href="../Text/Section0079.xhtml#Footnote0002" id="Backlink0002"><sup>[2]</sup></a> olmaması için dua ediyorum. Haereg’in yazdığı <em>Demirdoğumluların Tarihi</em>’ni karıştırdım. Tuz kralları ile kaya krallarının buluştuğu son kral şûrasında, Orkwood Hanedanı’ndan Urron baltacılarını kralların arasına salmış ve Nagga’nın kaburgaları kanla kırmızıya boyanmış. O karanlık günden sonra Greyjoy Hanedanı bin yıl boyunca seçilmeden hükmetmiş, ta ki Andallar gelene kadar.”</p>

    <p>“Bana Haereg’in kitabını ödünç vermelisin dayı.” Asha, Eski Wyk’e varmadan önce kral şûrası hakkında öğrenebileceği her şeyi öğrenmeliydi.</p>

    <p>“Burada okuyabilirsin. Kitap çok eski ve narin.” Lord, kaşlarını çatarak Asha’yı inceledi. “Bir zamanlar Aliüstat Rigney, tarihin bir tekerlek olduğunu yazmıştı; çünkü insan tabiatı esas olarak değişmezdir, geçmişte olan tekrar olacaktır. Ne zaman Kargagöz’ü düşünsem bunu hatırlarım. Euron Greyjoy, benim şu yaşlı kulaklarımda tuhaf bir şekilde Urron Greyjoy gibi tınlıyor. Ben Eski Wyk’e gitmeyeceğim. Sen de gitmemelisin.”</p>

    <p>Asha gülümsedi. “Ve çok uzun zamandır ilk kez düzenlenen kral şûrasını kaçırmalıyım. Son kral şûrası ne zamandı dayı?”</p>

    <p>“Haereg’e inanacak olursak dört bin yıl önce. Üstat Denestan’ın <em>Sorular</em>’daki görüşlerini kabul edersek, bunun yarısı. Eski Wyk’e gitmek hiçbir amaca hizmet etmez. Şu krallık rüyası, bizim kanımızdaki bir delilik. Bunu, ilk kez ayaklandığında babana da söylemiştim ve bu söylediğim, şimdi o zaman olduğundan daha gerçek. Bizim arazilere ihtiyacımız var, taçlara değil. Stannis Baratheon ve Tywin Lannister, Demir Taht için çekişiyorken, biz arazilerimizi büyütmek için az bulunur bir fırsata sahibiz. Stannis’i ya da Tywin’i seçelim, seçtiğimiz adamı donanmalarımızla zafere taşıyalım ve müteşekkir bir kraldan ihtiyaç duyduğumuz toprakları talep edelim.”</p>

    <p>“Bunu düşüneceğim, Deniztaşı Tahtı’na oturduğumda.”</p>

    <p>Lord Rodrik iç geçirdi. “Bunu duymak istemezsin ama seçilmeyeceksin Asha. Demirdoğumlular bir kadın tarafından hiç yönetilmedi. Gwynesse benden yedi yaş <em>büyük</em> ama babamız öldüğünde On Kule bana geçti. Durum senin için de aynı olacak. Sen Balon’ın kızısın, oğlu değil. Üstelik üç amcan var.”</p>

    <p>“Bir de dayım var.”</p>

    <p>“Önemli olan deniz canavarı amcaların. Ben önemsizim.”</p>

    <p>“Benim için önemlisin. On Kule’nin lordu dayıma sahip olduğum sürece Harlaw’a sahibim.” Harlaw, Demir Adaları’nın en büyüğü değildi ama en zengin ve en kalabalık olanıydı, üstelik Lord Rodrik’in kuvveti küçümsenemezdi. Harlaw’un, Harlaw’da hiç rakibi yoktu. Volmarklar ve Stonetreeler adalarda geniş arazilere sahipti, meşhur kaptanlarıyla ve acımasız savaşçılarıyla övünürlerdi fakat en acımasız olanlar bile tırpanın önünde diz çökerdi. Bir vakitler acı düşmanlar olan Kenningler ve Myrelar, uzun zaman önce yenilmiş ve biat etmişlerdi.</p>

    <p>“Kuzenlerim bana bağlılık yemini verdiler. Savaşta onların kılıçlarını ve yelkenlerini ben komuta ederim lakin kral şûrasında...” Lord Rodrik başını iki yana salladı. “Nagga’nın kemiklerinin altında bütün kaptanlar eşittir. Bazıları senin ismini haykıracak, bundan şüphem yok. Ama yetmez. Sesler Victarion ya da Kargagöz için yükseldiğinde, şu anda benim salonumda içki içen adamlardan bazıları o seslere katılacak. Tekrar söylüyorum, gemini bu fırtınanın içine yüzdürme. Senin davanda umut yok.”</p>

    <p>“Hiçbir dava, mücadeleye kadar umutsuz değildir. Ben en haklı iddia sahibiyim. Ben Balon’ın bedenen veliahtıyım.”</p>

    <p>“Sen hâlâ inatçı bir çocuksun. Zavallı anneni düşün. Lanny’ye kalan tek şey sensin. Seni burada tutmak için, gerekirse <em>Kara Rüzgâr</em>’ı ateşe veririm.”</p>

    <p>“Ne yani? Beni Eski Wyk’e kadar yüzdürecek misin?”</p>

    <p>“Başında tutamayacağın bir taç uğruna uzun ve soğuk bir yüzüş gerçekleştirmiş olursun. Babanın mantıktan çok cesareti vardı. Birçok krallığın içinde küçük bir krallık olduğumuz zamanlarda, Eski Usul adalara iyi hizmet etti fakat Aegen’ın Fethi buna son verdi. Balon, önünde apaçık duran şeyi görmeyi reddetti. Eski Usul, Kara Harren ve oğullarıyla birlikle öldü.”</p>

    <p>“Bunu biliyorum.” Asha babasını severdi ama kendini kandırmazdı. Balon bazı konularda kördü. <em>Cesur bir adamdı ama kötü bir lorddu.</em> “Demir Taht’ın köleleri olarak yaşamamız ve ölmemiz gerektiği anlamına mı geliyor bu? Eğer sancakta kayalar ve iskelede fırtına varsa, akıllı bir kaptan dümenini üçüncü bir rotaya kırar.”</p>

    <p>“Bana şu üçüncü rotayı göster.”</p>

    <p>“Göstereceğim... kraliçe şûramda. Dayı, katılmamayı nasıl düşünebilirsin? Bu... canlı tarih olacak.”</p>

    <p>“Ben tarihimin ölü olmasını tercih ederim. Ölü tarih mürekkeple yazılır, canlı tarih kanla.”</p>

    <p>“Yaşlı ve korkak bir adam olarak yatağında ölmek mi istiyorsun?”</p>

    <p>“Başka ne isteyebilirim? Lakin kitaplarımı bitirmeden değil.” Lord Rodrik pencereye gitti. “Leydi anneni sormadın.”</p>

    <p><em>Korkuyordum.</em> “Nasıl?”</p>

    <p>“Daha güçlü. Hepimizden uzun yaşayabilir. Eğer bu saçmalıktan vazgeçmezsen, senden uzun yaşayacağı kesin. Buraya ilk geldiği zamankinden fazla yiyor ve genelde gece boyunca uyuyor.”</p>

    <p>“Güzel.” Leydi Alannys, Pyke’taki son yıllarında hiç uyuyamıyordu. Geceleri, elinde bir mumla koridorlarda dolaşarak oğullarını arıyordu. <em>“Maron?”</em> diye bağırıyordu tiz bir sesle. <em>“Rodrik, neredesin? Theon, bebeğim, anneye gel.”</em> Asha, Leydi Alannys’in Deniz Kulesi’ne giden ahşap köprüyü çıplak ayakla geçtiği gecelerin sabahında, kadının topuklarından kıymık çıkaran üstadı defalarca izlemişti. “Onu yarın sabah göreceğim.”</p>

    <p>“Theon’ı soracak.”</p>

    <p><em>Kışyarı Prensi.</em> “Ona ne söyledin?”</p>

    <p>“Çok az şey. Söylenecek bir şey yoktu.” Lord duraksadı. “Theon’ın öldüğünden emin misin?”</p>

    <p>“Hiçbir şeyden emin değilim.”</p>

    <p>“Bir beden buldunuz mu?”</p>

    <p>“Birçok bedenin parçalarını bulduk. Kurtlar bizden önce oradaydı... dört ayaklı olanlar, ama iki ayaklı krallarına çok az saygı göstermişlerdi. Katledilenlerin kemiklerini ilikleri için parçalamışlardı. İtiraf ediyorum, orada neler olduğunu bilmek zor. Kuzeyli adamlar kendi aralarında çarpışmış gibi görünüyor.”</p>

    <p>“Kargalar, ölü bir adamın eti için kavga eder ve gözleri için birbirlerini öldürürler.” Lord Rodrik denize baktı, dalgaların üstünde oyun oynayan ay ışığını seyretti. “Bir kralımız vardı, sonra beş oldu. Şimdi bütün gördüğüm, Batıdiyar’ın cesedi için kavga eden kargalar.” Panjurları kapattı. “Eski Wyk’e gitme Asha. Annenle kal. Korkarım ki onunla geçireceğimiz vakit azaldı.”</p>

    <p>Asha oturduğu yerde kıpırdandı. “Annem beni cesur olmam için büyüttü. Eğer gitmezsem, hayatımın geri kalanını, gitseydim ne olurdu diye merak ederek geçiririm.”</p>

    <p>“Eğer gidersen, hayatının geri kalanı, bir şey merak edemeyeceğin kadar kısa olabilir.”</p>

    <p>“Günlerimi, Deniztaşı Tahtı’nın aslında benim olduğunu söyleyerek geçirmekten iyidir. Ben Gwynesse değilim.”</p>

    <p>Asha’nın sözleri lordu irkiltti. “Asha, benim iki oğlum Güzel Ada’daki yengeçlere yem oldu. Burada kal ve seni On Kule’nin vârisi ilan edeyim. Bununla yetin.”</p>

    <p>“On Kule?” <em>Keşke yapabilseydim.</em> “Kuzenlerin bundan hoşlanmaz. Şövalye, yaşlı Sigfryd, Kambur Hotho...”</p>

    <p>“Onların kendi toprakları ve makamları var.”</p>

    <p><em>Doğru.</em> Çürüyen Harlaw Kalesi, Gümüşsaçlı lakaplı yaşlı Sigfryd Harlaw’a aitti. Batı kıyısındaki bir uçurumun üstünde yükselen Işıltılı Kule, Kambur Hotho Harlaw’un makamıydı. Sör Harras Harlaw, nam-ı diğer Şövalye’nin sarayı Boz Bahçe’deydi. Mavi Boremund, Yaşlıkadın Tepesi’nin zirvesinde hüküm sürüyordu. Fakat bu adamların hepsi Lord Rodrik’e bağlıydı. “Boremund’ın üç oğlu var, Sigfryd Gümüşsaçlı’nın erkek torunları var ve Hotho’nun ihtirasları var,” dedi Asha. “Her biri senin yerine geçmek istiyor, Sigfryd bile. O adam sonsuza kadar yaşamaya niyetli.”</p>

    <p>“Şövalye, benden sonra Harlaw Lordu olacak,” dedi Lord Rodrik, “lakin adayı Boz Bahçe’den de yönetebilir. Ona kale için bağlılık yemini ver ve Sör Harras seni korusun.”</p>

    <p>“Ben kendimi koruyabilirim. Dayı, ben bir deniz canavarıyım. <em>Greyjoy</em> Hanedanı’ndan Asha’yım.” Asha ayağa kalktı. “Ben babamın tahtını istiyorum, seninkini değil. Şu senin tırpanların çok tehlikeli görünüyor. Biri düşüp kafamı kesebilir. Hayır, ben Deniztaşı Tahtı’nda oturacağım.”</p>

    <p>“O halde sen de çürük et için çığlık atan bir kargasın.” Rodrik tekrar masanın arkasına oturdu. “Git. Aliüstat Marwyn’in araştırmasına geri dönmek istiyorum.”</p>

    <p>“Başka bir sayfa daha bulursan bana haber ver.” Dayısı, Asha’nın dayısıydı, asla değişmeyecekti. <em>Ama ne derse desin Eski Wyk’e gelecek.</em></p>

    <p><em>Kara Rüzgâr</em>’ın mürettebatı salonda yemek yiyor olmalıydı. Asha, Eski Wyk’teki toplantıyı ve toplantının onlar için ne anlama geldiğini anlatmak üzere adamlarına katılması gerektiğini biliyordu. Kendi adamları sağlam bir şekilde onun arkasında duracaktı fakat Asha’nın diğerlerine de ihtiyacı vardı; Harlaw kuzenlerine, Volmarklar’a ve Stonetreeler’e. <em>Onları kazanmak zorundayım.</em> Derinorman Kalesi’nde elde ettiği zafer ona bu konuda yardım edecekti; adamları zaferle ilgili böbürlenmeye başlar başlamaz. Asha onların bunu yapacağını biliyordu; <em>Kara Rüzgâr</em>’ın mürettebatı, kadın kaptanlarının başarılarıyla gurur duyuyordu. Adamların yarısı Asha’yı kızlarıymış gibi seviyordu, diğer yarısı da onun bacaklarını açmak istiyordu ama her biri uğruna canını verirdi. <em>Ben de onlar için,</em> diye düşündü Asha. Basamakların sonundaki kapıyı omzuyla itip ay ışığıyla aydınlanmış avluya çıktı.</p>

    <p>“Asha?” Kuyunun arkasından bir gölge çıktı.</p>

    <p>Asha hemen kamasına uzandı... sonra ay ışığı, kuyunun arkasından çıkan karanlık sureti, fok derisi pelerin giyen bir adama dönüştürdü. <em>Bir başka hayalet.</em> “Tris. Seni salonda bulacağımı düşünmüştüm.”</p>

    <p>“Seni görmek istedim.”</p>

    <p>“Hangi bölümümü merak ettin?” Asha sırıttı. “Pekâlâ, işte buradayım, büyüdüm. İstediğin kadar bak.”</p>

    <p>“Bir kadın.” Adam yaklaştı. “Güzel bir kadın.”</p>

    <p>Tristifer Botley, Asha’nın onu son gördüğü zamandan bu yana kilo almıştı ama dağınık saçları hâlâ aynıydı. Gözleri bir fok balığınınkiler kadar büyük ve dürüst bakışlıydı. <em>Gerçekten tatlı gözler.</em> Zavallı Tristifer’la ilgili sorun buydu; Tris, Demir Adaları için fazla tatlıydı. <em>Yüzü güzelleşmiş,</em> diye düşündü Asha. Tris, çocukken sivilcelerle sorun yaşıyordu, Asha da aynı dertten mustaripti, belki de onları bir araya getiren şey buydu.</p>

    <p>“Babanı duyunca üzüldüm,” dedi Asha.</p>

    <p>“Ben senin baban için yas tutuyorum.”</p>

    <p>Az kalsın, <em>neden?</em> diye soracaktı Asha. Tristifer’ı, Baelor Blacktyde’ın vesayetine girmesi için Pyke’tan gönderen Balon’dı. “Artık Lord Botley olduğun doğru mu?”</p>

    <p>“En azından ismen. Harren, Derinorman Kalesi’nde öldü. Bataklık şeytanlarından biri onu zehirli bir okla vurdu. Lakin ben hiçbir şeyin lorduyum. Babam, Kargagöz’ün Deniztaşı Tahtı üstündeki iddiasını reddettiğinde boğularak öldürüldü. Kargagöz, babamın arazilerinin yarısını Demir Yuva’ya verdi, buna rağmen amcalarım ona biat etti. Euron’ın önünde ilk diz çöken ve ona kral diyen ilk kişi Lord Wynch’ti.”</p>

    <p>Wynch Hanedanı, Pyke’ta güçlüydü ama Asha hayal kırıklığını belli etmedi. “Wynch hiçbir zaman senin babanın cesaretine sahip olmadı.”</p>

    <p>“Amcan onu satın aldı,” dedi Tris. “<em>Sükûnet,</em> hazine dolu ambarlarla geri döndü. Gümüşler ve inciler, zümrütler ve yakutlar, yumurta büyüklüğünde safirler, hiçbir adamın kaldıramayacağı kadar ağır sikke çuvalları... Kargagöz her yerde dostlar satın alıyor. Amcam Germund şimdi kendine Lord Botley diyor ve senin amcanın adamı olarak Lord Limanı’nı yönetiyor.”</p>

    <p>“Meşru Lord Botley sensin,” dedi Asha. “Deniztaşı Tahtı’na oturduğumda, babanın arazileri iade edilecek.”</p>

    <p>“Eğer istersen. Benim için bir önemi yok. Ay ışığında çok güzel görünüyorsun Asha. Şimdi yetişkin bir kadınsın ama ben senin sıska ve sivilceli bir kız olduğun zamanları hatırlıyorum.”</p>

    <p><em>Neden sürekli sivilcelerimden bahsetmek zorundalar?</em> “Ben de hatırlıyorum.” <em>Ama senin hatırladığın kadar sevgiyle değil.</em> Asha’nın annesi, hayatta kalan tek oğlu Ned Stark tarafından tutsak alındığında Pyke’a beş çocuk getirmişti. Himayeye alınan bu çocukların içinde Asha’nın yaşına en yakın olan Tris’ti. Asha’nın öptüğü ilk oğlan o değildi ama yeleğinin bağcıklarını çözen ve yeni tomurcuklanmış göğüslerini elleyen ilk kişi oydu.</p>

    <p><em>Yeterince cesur olsaydı daha fazlasını ellemesine izin verirdim.</em> Asha’nın çiçeği ilk kez savaş sırasında açmış ve onun arzularını uyandırmıştı ama Asha bundan önce de meraklıydı. <em>Tris oradaydı, benimle aynı yaştaydı, hevesliydi, hepsi buydu... bu ve ay kanı.</em> Buna rağmen, Asha yaşadığı şeye ciyk demişti, ta ki Tris, Asha’nın doğuracağı çocuklardan bahsetmeye başlayana kadar, en az bir düzine oğlan, ah, birkaç da kız. “Ben bir düzine oğul istemiyorum,” demişti Asha dehşetle. “Ben <em>maceralar</em> istiyorum.” Kısa zaman sonra Üstat Qalen onları oyun oynarken yakalamıştı ve genç Tristifer Botley, Blacktyde’a gönderilmişti.</p>

    <p>“Sana mektuplar yazdım,” dedi Tris, “ama Üstat Joresan onları göndermedi. Bir keresinde, Lord Limanı’na giden bir ticaret gemisinin kürekçisine bir geyik verdim; mektubumu senin ellerine ulaştıracağına dair söz vermişti.”</p>

    <p>“Kürekçi seni yolmuş ve mektubu denize atmış.”</p>

    <p>“Bundan korkmuştum. Senin mektuplarını da bana vermediler.”</p>

    <p><em>Hiç yazmadım.</em> İşin gerçeği, Tris gönderildiğinde Asha rahatlamıştı; o zamana kadar çocuğun beceriksizliği onu sıkmaya başlamıştı. Fakat Tristifer’ın duymak isteyeceği bir şey değildi bu. “Aeron Buharsaçlı kral şûrası düzenliyor. Gelip benim lehime konuşacak mısın?”</p>

    <p>“Seninle her yere gelirim ama... Lord Blacktyde kral şûrasının tehlikeli bir saçmalık olduğunu söylüyor. Kargagöz’ün onların üstüne çökeceğini ve hepsini öldüreceğini düşünüyor, bir zamanlar Urron’un yaptığı gibi.”</p>

    <p><em>Bunu yapacak kadar deli.</em> “Kargagöz kuvvetten yoksun.”</p>

    <p>“Onun kuvvetini bilmiyorsun. Pyke’ta adam topluyor. Orkmont Adası’nın Orkwood’u ona yirmi dargemi getirdi. Solak Lucas Codd onlarla birlikte. Ve Harren Hoare, Kızıl Kürekçi, Piç Kemmett Turna, Hürdoğmuş Rodrik, Karadişli Torwold...”</p>

    <p>“Önemsiz adamlar.” Asha onları tanıyordu, her birini. “Tuz karılarının oğulları, kölelerin torunları. Coddlar... onların sözlerini bilir misin?”</p>

    <p><em>“Bütün İnsanlar Bizi Hor Görse de,”</em> dedi Tris. “Ama seni ağlarıyla yakalarlarsa ejderha lordları gibi öldürürler. Daha kötüsü de var. Kargagöz doğudan canavarlar ve... <em>büyücüler</em> getirdi.”</p>

    <p>“Amcam ucubeleri ve soytarıları her zaman sevmiştir,” dedi Asha. “Babam bu yüzden onunla kavga ederdi. Bırak da büyücüler kendi tanrılarına yalvarsınlar. Buharsaçlı da bizim tanrımıza yalvaracak ve onları boğacak. Kral şûrasında sesine sahip olacak mıyım Tris?”</p>

    <p>“Bütünüme sahip olacaksın. Ben sonsuza kadar senin erkeğinim. Asha, seninle evlenmek istiyorum. Leydi annen izin verdi.”</p>

    <p>Asha iniltisini bastırdı. <em>Önce bana sormalıydın... ama alacağın cevaptan pek hoşlanmayabilirdin.</em></p>

    <p>“Ben artık ikinci oğul değilim,” diye devam etti Tris. “Senin de söylediğin gibi meşru Lerd Botley’yim. Ve sen...”</p>

    <p>“Benim ne olduğum Eski Wyk’te belirlenecek. Tris, birbirini elleyen ve nerede ne heyecanlar olduğunu görmeye çalışan küçük çocuklar değiliz artık. Benimle evlenmek istediğini sanıyorsun ama istemiyorsun.”</p>

    <p>“İstiyorum. Asha, Nagga’nın kemiklerinin üstüne yemin ederim ki tek hayalim sensin, asla başka bir kadına dokunmadım.”</p>

    <p>“Git bir kadına dokun ya da iki ya da on. Ben sayamayacağım kadar çok adama dokundum. Kimine dudaklarımla, kimine baltamla.” Asha bekâretini on altı yaşında kaybetmişti; Lys’ten gelen bir ticaret kadırgasında çalışan sarı saçlı, güzel bir denizciyle yatmıştı. Delikanlı, Ortak Dil’den sadece altı kelime biliyordu ama “düzüşmek” o kelimelerden biriydi ve Asha’nın duymayı umduğu kelime buydu. Asha daha sonra, ona ay çayı demlemeyi ve karnını düz tutmayı öğreten bir orman cadısı bulacak kadar akıllıca davranmıştı.</p>

    <p>Botley, Asha’nın ne dediğini tam olarak anlamamış gibi gözlerini kırpıştırdı. “Sen... bekleyeceğini düşünmüştüm. Neden...” Ağzını ovuşturdu. “Asha, buna <em>zorlandın mı?</em>”</p>

    <p>“Öyle zorlandım ki adamın tuniğini parçaladım. Benimle evlenmek istemezsin, sözüme güven. Sen tatlı bir çocuksun, hep öyleydin, ama ben tatlı bir kız değilim. Eğer evlenirsek, kısa bir zaman sonra benden nefret edersin.”</p>

    <p>“Asla. Asha, senin için <em>acı çektim.</em>”</p>

    <p>Asha yeterince dinlemişti. Hasta bir anne, katledilmiş bir baba, başa çıkılması gereken amcaların üstüne, bir de kara sevdalı bir köpek yavrusuna ihtiyacı yoktu. “Bir genelev bul Tris. Çektiğin acıyı giderirler.”</p>

    <p>“Ben asla...” Tristifer başını iki yana salladı. “Sen ve ben birlikte olmak için yaratılmışız Asha. Benim karım ve oğullarımın annesi olacağını her zaman biliyordum.” Asha’nın kolunu yakaladı.</p>

    <p>Asha’nın kaması göz açıp kapayıncaya kadar Tris’in boğazındaydı. “Elini çek, yoksa yoksa bir oğul sahibi olacak kadar uzun yaşamazsın. Hemen.” Tris elini çektiğinde Asha bıçağını indirdi. “Bir kadın istiyorsun. Pekâlâ. Bu gece yatağına bir kadın sokacağım. Eğer sana zevk verecekse, onun ben olduğumu hayal et ama bana tekrar dokunmaya yeltenme. Ben senin kraliçenim, karın değil. Bunu unutma.” Asha, kamasını kınına soktu ve Tris’i olduğu yerde bıraktı. Delikanlının boğazından büyük bir damla kan süzülüyordu; ayın solgun ışığında siyahtı.</p>
  </div>
</body>
</html>
