<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Brienne</h1>

    <p>Gölgeli Vadi’nin kapıları kapatılmış ve sürgülenmişti. Kasabanın duvarları şafak öncesi karanlıkta solgunca pırıldıyordu. Siperlerde, hayalet devriyeler misali sisler hareket ediyordu. Kapıların dışına bir düzine at ve öküz arabası dizilmişti, güneşin doğmasını bekliyorlardı. Brienne turpların arkasında yerini aldı. Baldırları ağrıyordu; atından inip bacaklarını esnetince kendini iyi hissetti. Çok geçmeden, ormanın içinden bir başka at arabası gümbürdeyerek geldi. Gökyüzü aydınlanmaya başladığında, araba sırası çeyrek mil boyunca uzanıyordu.</p>

    <p>Çiftçiler meraklı bakışlar atıyordu ama kimse onunla konuşmuyordu. <em>Benim onlarla konuşmam gerek,</em> dedi Brienne kendi kendine ama yabancılarla konuşmak onun için her zaman zor olmuştu. Küçük bir kızken bile utangaçtı. Aşağılanmakla geçen uzun yıllar onu daha da utangaç yapmıştı. <em>Sansa’yı sormalıyım. Yoksa onu nasıl bulurum?</em> Boğazını temizledi. “Sahibe,” dedi turp arabasındaki kadına, “belki de yolda kız kardeşimi görmüşsünüzdür. On üç yaşında bir bakire, mavi gözlü, kızıl saçlı, güzel yüzlü. Sarhoş bir şövalyeyle birlikte yolculuk ediyor olabilir.”</p>

    <p>Kadın kafasını iki yana salladı ama kadının kocası, “Öyleyse, bahse girerim ki bir bakire değil,” dedi. “Bu zavallı kızın bir adı var mı?”</p>

    <p>Brienne’in kafası boştu. <em>Onun için bir isim uydurmalıydım.</em> Herhangi bir isim olurdu ama Brienne’in aklına hiçbir şey gelmiyordu.</p>

    <p>“Adı yok mu? Pekâlâ, yollar isimsiz kızlarla dolu.”</p>

    <p>“Mezarlıklar daha da dolu,” dedi adamın karısı.</p>

    <p>Şafak sökerken siperlerde muhafızlar belirdi. Çiftçiler arabalarına tırmanıp dizginlerini silktiler. Brienne de atına bindi ve arkasına baktı. Gölgeli Vadi’ye girmek için bekleyen sıranın büyük bölümü, satılık meyve ve sebzeleri olan çiftçilerden oluşuyordu. Brienne’in on iki araba arkasında, bir çift varlıklı kasabalı, iki soylu binek atının sırtında oturuyordu. Brienne daha ileride, alaca bir atın üstünde cılız bir delikanlı gördü. İki şövalyeden ya da Deli Fare Sör Shadrich’ten iz yoktu.</p>

    <p>Muhafızlar, at arabalarını neredeyse hiç bakmadan içeri alıyordu fakat Brienne kapıya vardığında adamlar tereddüt etti. “Sen, dur!” diye bağırdı kumandan. Örgü zırhlar giyen iki muhafız, mızraklarını çapraz hale getirerek Brienne’in yolunu kesti. “Burada bulunma amacın nedir?”</p>

    <p>“Gölgeli Vadi Lordu’nu veya lordun üstadını arıyorum.”</p>

    <p>Kumandanın gözleri Brienne’in kalkanına takıldı. “Lothston’ın siyah yarasası. Bu kötü namlı bir arma.”</p>

    <p>“Benim değil. Kalkanı yeniden boyatmaya niyetliyim.”</p>

    <p>“Öyle mi?” Kumandan kirli sakallı çenesini sıvazladı. “Aslında kız kardeşim bu işi yapıyor. Onu boyalı kapıları olan evde bulabilirsin, Yedi Kılıç’ın karşısında.” Muhafızlara bir el işareti yaptı. “Bırakın geçsin. Kızmış.”</p>

    <p>Kapı bir pazar meydanına açıldı. Brienne’den önce içeri giren seyyar satıcılar turplarını, sarı soğanlarını ve arpalarını boşaltıyorlardı. Diğerleri silahlar ve zırhlar satıyordu; Brienne’in satıcıların yanından geçerken duyduğu fiyatlara bakılırsa çok da ucuza satıyorlardı. <em>Her mücadeleden sonra leş yiyici kargalarla birlikte yağmacılar da gelir.</em> Brienne, hâlâ kahverengiye dönmüş kanla kaplı olan örgü zırhların, ezik miğferlerin, çentikli uzunkılıçların önünden geçti. Satın alınabilecek kıyafetler de vardı: Deri çizmeler, kürk pelerinler, şaibeli yırtıkları olan lekeli cübbeler. Brienne armaların çoğunu tanıyordu. Zırh eldivenli yumruk, geyik, beyaz güneş, çift bıçaklı balta; bunların hepsi kuzeyli armalardı. Fakat burada, Tarly askerleri ve fırtına topraklarından gelen sayısız adam da zail olmuştu. Brienne kırmızı ve yeşil elmalar, Leygood’un üç yıldırımını taşıyan bir kalkan, Ambrose’un karıncalarıyla süslenmiş koşum takımları gördü. Birçok rozetin, broşun ve takımın üstünde bizzat Lord Tarly’ye ait olan yürüyen avcı vardı. <em>Dost ya da düşman, kargalar umursamaz.</em></p>

    <p>Çam ve ıhlamur ağacından yapılmış kalkanlar birkaç meteliğe satılıyordu ama Brienne tezgâhları geçti. Jaime’nin verdiği ağır meşe kalkanı kullanmaya devam edecekti; Harrenhal’dan Kral Toprakları’na giderken bizzat Jaime’nin taşıdığı kalkan. Çam bir kalkanın belli avantajları vardı; daha hafifti, dolayısıyla taşıması daha kolaydı ve yumuşak ahşap, bir düşmanın baltasını ya da kılıcını daha kolay kapana kıstırırdı. Fakat meşe daha fazla koruma sağlardı; ağırlığını taşıyacak kadar güçlüysen.</p>

    <p>Gölgeli Vadi, limanın etrafına kurulmuştu. Kasabanın kuzeyinde kireçtaşı uçurumlar yükseliyordu. Güneydeki kayalık burun, suya demir atmış gemileri Dar Deniz’den gelen fırtınalardan koruyordu. Limana yukarıdan bakan kalenin yuvarlak kuleleri kasabanın her tarafından görünüyordu. Parke taşlı kalabalık caddelerde yürümek, at sürmekten daha kolaydı; Brienne kısrağını bir ahıra bıraktı, kalkanını sırtına astı, uyku şiltesini kolunun altına sıkıştırdı ve yola yayan devam etti.</p>

    <p>Kumandanın kız kardeşini bulmak zor olmadı. Yedi Kılıç, kasabadaki en büyük handı, dört katlı bina komşularına tepeden bakıyordu ve hanın karşısındaki evin çift kanatlı kapısı olağanüstü bir şekilde boyanmıştı. Kapılar, bir sonbahar ormanının içinde bir kale gösteriyordu, ağaçlar kızıl ve altın tonlarına bürünmüştü. Kadim meşelerin gövdelerine sarmaşıklar tutunmuştu ve pelitler bile müşfik bir itina ile yapılmıştı. Brienne daha dikkatlice baktığında, ağaç yapraklarının arasında yaratıklar gördü: Sinsi bir kızıl tilki, bir dalın üstünde iki serçe ve yaprakların arkasında bir yaban domuzunun gölgesi.</p>

    <p>Kapıyı çaldığında cevap veren kadına, “Kapınız çok güzel,” dedi. “Bu hangi kale?”</p>

    <p>“Bütün kaleler,” dedi kumandanın kardeşi. “Benim bildiğim tek kale, limanın yanındaki Boz Kale. Diğerini kafamda canlandırdım; bir kalenin nasıl görünmesi gerektiğini hayal ettim. Bir ejderha, griffon ya da tekboynuz da görmedim.” Kız şen tavırlıydı ama Brienne’in kalkanını gördüğünde yüzü karardı. “Yaşlı annem, Harrenhal’dan aysız gecelerde büyük yarasalar havalandığını söylerdi; kötü çocukları Deli Danelle’e götürürlermiş, kadın onları tencerelere atıp pişirirmiş. Bazen onların panjurları tırmaladığını duyardım.” Kız düşünceli bir halde dişlerini sıktı. “Yarasanın yerine ne gelecek?”</p>

    <p>Tarth’ın arması, dört parçaya bölünmüş ve iki parçası pembeye, iki parçası maviye boyanmış zemin üstünde sarı güneş ve hilaldi. Fakat insanlar onun bir katil olduğuna inandığı sürece Brienne o armayı taşımaya cesaret edemezdi. “Kapınız, bana bir zamanlar babamın silahhanesinde gördüğüm eski bir kalkanı hatırlattı.” Brienne hatırlayabildiği kadarıyla armayı tarif etti.</p>

    <p>Kadın başıyla onayladı. “Hemen boyayabilirim ama kuruması gerek. Eğer memnun olacaksanız, Yedi Kılıç’ta bir oda tutun. Yarın sabah kalkanı size getiririm.”</p>

    <p>Brienne geceyi Gölgeli Vadi’de geçirmeyi düşünmemişti ama böylesi daha iyi olabilirdi. Kale lordunun kasabada olup olmadığını ya da onu görmeyi kabul edip etmeyeceğini bilmiyordu. Ressama teşekkür etti ve parke taşlarını geçerek hana gitti. Hanın kapısının üzerinde, demir bir çivinin altında yedi ahşap kılıç sallanıyordu. Kılıçların beyaz boyası çatlamıştı, soyuluyordu ama Brienne onların anlamını biliyordu. Kılıçlar, Darklyn’in, Kral Muhafızları’nın beyaz pelerinlerini giymiş yedi oğlunu temsil ediyordu. Diyardaki hiçbir hanedandan bu kadar çok Kral Muhafızı çıkmamıştı. <em>Onlar hanedanlarının şanıydı. Ve şimdi bir hanın tabelası olmuşlar.</em> Brienne ortak salona girdi ve hancıdan bir oda ile banyo teknesi istedi.</p>

    <p>Hancı adam onu ikinci kata yerleştirdi. Yüzünde ciğer rengi bir doğum lekesi olan bir kadın, ahşap bir banyo teknesi getirdi, sonra da kova kova su taşıdı. Banyo teknesine girerken, “Gölgeli Vadi’de hiç Darklyn kaldı mı?” diye sordu Brienne.</p>

    <p>“Darkelar var, ben onlardan biriyim. Kocam, evlendiğimizde kara<a href="../Text/Section0079.xhtml#Footnote0001" id="Backlink0001"><sup>[1]</sup></a> olduğumu ve sonra daha da karardığımı söylüyor.” Kadın güldü. “Gölgeli Vadi’de bir Darke’a, bir Darkwood’a ya da Dargood’a çarpmadan yürüyemezsin ama Darklynler’in hepsi gitti. Lord Denys onların sonuncusuydu, tatlı ve genç aptal. Darklynler, Andallar gelmeden önce Gölgeli Vadi’nin krallarıydı, bunu biliyor muydunuz? Bakınca asla anlayamazsınız ama bende kraliyet kanı var. Görebiliyor musunuz? İnsanlar bana, ‘Majesteleri, bir kupa bira daha doldur,’ demeli. ‘Majesteleri, lazımlıkların boşaltılması gerek. Biraz da odun getir Majesteleri, ateş sönmek üzere.’” Kadın tekrar güldü ve kovadaki suyun son damlalarını tekneye boşalttı. “İşte bu kadar. Su yeterince sıcak mı?”</p>

    <p>“İşe yarar.” Su hafif ılıktı.</p>

    <p>“Daha fazla su getirirdim ama taşar. Sizin cüssenizde bir kız bütün tekneyi doldurur.”</p>

    <p><em>Sadece bunun gibi dar bir tekneyi.</em> Harrenhal’daki banyo tekneleri genişti ve taştan yapılmıştı. Sudan yükselen buharlar banyoyu sisle doldurmuştu ve Jaime isim günündeki kadar çıplak bir halde sislerin içinden yürüyüp gelmişti; yarı ceset, yarı tanrı gibi görünüyordu. Brienne kızararak, <em>benimle birlikte tekneye girdi,</em> diye hatırladı. Sodalı sabun parçasını aldı ve Renly’nin yüzünü anımsamaya çalışarak kollarının altını ovaladı.</p>

    <p>Su soğuduğunda, Brienne arzu ettiği kadar temizdi. Üstünden çıkarmış olduğu kıyafetleri giydi, kılıç kemerini sıkıca kalçasına bağladı ama zırhını ve miğferini odada bıraktı; Boz Kale’deki insanlara tehditkâr görünmek istemiyordu. Yürümek iyi geldi. Kale kapılarındaki muhafızların giydiği deri ceketlerin göğsünde, iki beyaz çapraz çizginin üstüne yerleştirilmiş iki savaş çekici vardı. “Lordunuzla konuşmak istiyorum,” dedi Brienne.</p>

    <p>Adamlardan biri güldü. “O halde yüksek sesle bağırsan iyi olur.”</p>

    <p>“Lord Rykker, Randyll Tarly ile Bakire Havuzu’na gitti,” dedi diğer adam. “Sör Rufus Leek’i kale kumandanı olarak bıraktı, Leydi Rykker’ı ve çocukları koruması için.”</p>

    <p>Adamlar, Brienne’i Leek’e götürdü. Sör Rufus kısa boylu, tıknaz, yaşlı bir adamdı, sol bacağı kesikti. “Ayağa kalkamadığım için beni bağışlayın,” dedi. Brienne, mektubu adama uzattı ama Leek okuyamıyordu, bu yüzden Brienne’i üstada gönderdi; üstat, çilli kafası ve kızıl bıyıkları olan kel bir adamdı.</p>

    <p>Üstat, Hollard adını duyduğunda öfkeyle kaşlarını çattı. “Bu şarkıyı kaç kez söylemeliyim?” Brienne’in yüzü onu ele vermiş olmalıydı. “Dontos’u arayan ilk kişinin sen olduğunu mu sanıyorsun? Aslında yirmi birincisin. Kralın cinayetinden hemen sonra, altın pelerinliler Lord Tywin’in salahiyet belgesiyle birlikte geldi. Peki senin neyin var?”</p>

    <p>Brienne, Tommen’ın mührünü ve çocuksu imzasını taşıyan mektubu adama gösterdi. Üstat <em>hmmmm</em>ladı, <em>hrrrrr</em>ladı, mührü inceledi ve sonunda mektubu geri verdi. “Usule uygun görünüyor.” Bir tabureye oturdu, Brienne’e de bir tabure gösterdi. “Sör Dontos’u hiç tanımadım. Gölgeli Vadi’den ayrıldığında bir çocuktu. Hollard vaktiyle soylu bir hanedandı, bu doğru. Armalarını bilir misin? Enine altı eşit parçaya bölünmüş kırmızı ve pembe zeminin üst tarafındaki mavi bandın üstünde üç taç. Darklynler, Kahramanlar Çağı’nda önemsiz krallardı ve içlerinden üçü Hollard kızlarıyla evlendi. Bir zaman sonra Darklynler’in küçük diyarı daha büyük krallıklar tarafından yutuldu, lakin Darklynler ayakta kaldı ve Hollardlar onlara hizmet etti... evet, isyanda bile. Bu hikâyeyi biliyor musun?”</p>

    <p>“Biraz.” Brienne’in kendi üstadı, Gölgeli Vadi İsyanı’nın Kral Aerys’i çılgına çevirdiğini söylemişti.</p>

    <p>“Gölgeli Vadi’deki insanlar Lord Denys’i hâlâ sever, lordun onlara getirdiği kedere rağmen. Lordun Myrli karısı Leydi Serala’yı suçlarlar. Ona, Dantel Yılan, derler. Keşke Lord Darklyn bir Staunton veya Stokeworth’le evlenseydi... işte, sıradan insanların nasıl konuştuğunu bilirsin. Dantel Yılan kocasının kulağını Myr zehriyle doldurdu, Lord Denys bu yüzden kralına karşı ayaklanıp onu esir aldı, böyle derler. O esnada, lordun silah ustası Sör Symon Hollard, Kral Muhafızları’ndan Sör Gwayne Gaunt’u katletti. Kral Eli kudretli bir orduyla birlikte Gölgeli Vadi’nin dışında otururken, Aerys yarım yıl boyunca bu duvarların arasında tutuldu. Lord Tywin, istediği anda kasabaya saldıracak kuvvete sahipti ama Lord Denys, Lord Tywin’e, saldırının ilk işaretinde kralı öldüreceği haberini göndermişti.”</p>

    <p>Brienne hikâyenin devamını hatırladı. “Kral kurtarıldı,” dedi. “Cesur Barristan onu dışarı çıkardı.”</p>

    <p>“Çıkardı,” dedi üstat. “Lord Denys, tutsağını kaybedince kapıları açtı ve Lord Tywin’in kasabayı almasına izin vermektense isyanı sonlandırdı. Diz çöktü ve merhamet için yalvardı; kardeşleri, amcaları, kuzenleri, yani bütün soylu Darklynler gibi. Dantel Yılan canlı canlı yakıldı ama önce, lordu köleye çevirdiği söylenilen dili ve göğüsleri kesildi, zavallı kadın. Gölgeli Vadi’nin yarısı hâlâ Aerys’in ona çok nazik davrandığını söyler.”</p>

    <p>“Ya Hollardlar?”</p>

    <p>“Mallarından ve medeni haklarından yoksun bırakılıp yok edildiler,” dedi üstat. “Bu olay vuku bulduğunda ben Hisar’da zincirimi dövüyordum ama duruşmaların ve cezaların kayıtlarını okudum. Sör Kâhya Jon Hollard, Lord Denys’in kız kardeşiyle evliydi ve karısıyla birlikte öldü, yarı Darklyn olan oğulları da öyle. Robin Hollard yaverdi; kral esir alındığında, Robin onun etrafında dans edip sakalını çekmişti, işkence sehpasında öldü. Sör Symon Hollard, kralın firarı esnasında Sör Barristan tarafından öldürüldü. Hollardlar’ın arazilerine el kondu, kaleleri yerle bir edildi, köyleri ateşe verildi. Darklynler’le birlikte Hollard Hanedanı da yok edildi.”</p>

    <p>“Dontos dışında.”</p>

    <p>“Doğru. Genç Dontos, Sör Symon’ın ikizi Sör Steffon Hollard’ın oğluydu. Steffon, olaylardan birkaç yıl önce ölmüştü ve isyanda hiç rolü yoktu. Aerys buna rağmen Dontos’un kafasını alacaktı ama Sör Barristan bağışlanmasını istedi. Kral, kendisini kurtaran adamı geri çeviremedi ve Dontos yaver olarak Kral Toprakları’na götürüldü. Bildiğim kadarıyla bir daha asla Gölgeli Vadi’ye dönmedi, neden dönsündü ki? Burada ne arazisi, ne kalesi, ne de akrabası vardı. Eğer Dontos ve şu kuzeyli kız bizim tatlı kralımızı öldürdülerse, bana öyle geliyor ki kendileriyle adalet arasına olabildiğince fazla mesafe koymak isteyeceklerdir. Onları Eski Şehir’de ya da Dar Deniz’in karşısında ara. Onları Dorne’da ya da Sur’da ara. <em>Başka bir yere bak.</em>” Üstat ayağa kalktı. “Kuzgunlarım beni çağırıyor. Sana iyi günler dilersem beni affedersin umarım.”</p>

    <p>Hana geri dönen yol, Boz Kale’ye giden yoldan daha uzun göründü, belki de Brienne ruh hali yüzünden böyle hissetmişti. Sansa Stark’ı Gölgeli Vadi’de bulamayacaktı, bu yeterince açıktı. Eğer Sör Dontos, Sansa’yı, üstadın düşündüğü gibi Eski Şehir’e ya da Dar Deniz’in karşısına götürdüyse Brienne’in arayışı epey umutsuzdu. <em>Eski Şehir’de Sansa için ne var?</em> diye sordu kendine. <em>Üstat onu tanımıyor, Hollard’ı tanıdığından fazla değil. Sansa yabancıların yanına gitmez.</em></p>

    <p>Brienne, Kral Toprakları’nda Sansa’nın eski hizmetçilerinden birini bulmuştu, kadın bir genelevde çamaşırcılık yapıyordu. “Leydi Sansa’dan önce Lord Renly’ye hizmet ettim ve ikisi de vatan haini oldu,” diye sızlanmıştı Brella isimli kadın. “Şimdi hiçbir lord beni istemez, fahişelerin çamaşırlarını yıkamak zorundayım.” Ama Brienne, Sansa’yı sorduğunda, “Size de Lord Tywin’e söylediğim şeyi söyleyeceğim,” demişti Brella. “Septe gider ve münasip bir leydi gibi mumlar yakardı lakin hemen hemen her gece tanrı korusuna kaçardı. Kuzeye gitti, gitti. Onun tanrıları kuzeyde.”</p>

    <p>Ama kuzey çok büyüktü ve Brienne, Sansa’nın, babasının hangi sancak beyine güvenmeye meyledeceğini bilmiyordu. <em>Yoksa kendi kanını aramayı mı tercih eder?</em> Kızın bütün kardeşleri katledilmişti ama Sur’da, Gece Nöbetçileri’ne hizmet eden bir amcası ve bir piç ağabeyi vardı. Dayısı Edmure Tully, İkizler’de esirdi ama annesinin amcası Sör Brynden, Nehirova’yı tutuyordu. Leydi Catelyn’in kız kardeşi de Vadi’ye hükmediyordu. <em>Kan, kanı çağırır.</em> Sansa akrabalarından birine koşmuş olabilirdi. Ama hangisine?</p>

    <p>Sur çok uzaktı, bunun yanı sıra soğuk ve kasvetli bir yerdi. Sansa, Nehirova’ya varmak için, savaşın mahvettiği nehir topraklarını ve Lannisterlar’ın kuşatma hatlarını geçmek zorunda kalırdı. Kartal Yuvası’na gitmek daha kolaydı ve Leydi Lysa ablasının kızına hiç şüphesiz kucak açardı.</p>

    <p>İleride yol kıvrıldı. Brienne bir şekilde yanlış yöne sapmıştı. Kendini bir çıkmaz sokakta, çamurlu bir avluda buldu. Taştan inşa edilmiş alçak bir kuyunun etrafında üç domuz dolaşıyordu. Domuzlardan biri Brienne’i görünce bağırdı ve kuyudan su çeken yaşlı bir kadın şüpheyle Brienne’e baktı. “Ne istiyorsun?”</p>

    <p>“Yedi Kılıç’ı arıyordum.”</p>

    <p>“Geldiğin yoldan dön. Septin yanından sola sap.”</p>

    <p>“Teşekkür ederim.” Brienne kendi ayak izlerini takip etmek için geri döndü. Başını öne eğmiş yürürken, köşeyi aceleyle dönen biriyle çarpıştı. Yabancı, çarpışmanın etkisiyle kıçüstü çamura düştü. “Özür dilerim,” diye mırıldandı Brienne. Çarptığı kişi sadece bir çocuktu; düz ve uzun saçlı, tek gözünün altında arpacık olan cılız bir delikanlı. “Yaralandın mı?” Brienne, yerden kalmasına yardım etmek için elini uzattı ama çocuk topuklarının ve dirseklerinin üstünde sürünerek geri çekildi. Uzun bir örgü zırh giymişti ve sırtındaki kının içinde bir uzunkılıç vardı ama çocuk on ya da on iki yaşından büyük olamazdı. “Seni tanıyor muyum?” diye sordu Brienne. Yüzü tanıdık geliyordu ama Brienne onu nereden tanıdığını çıkaramıyordu.</p>

    <p>“Hayır. Tanımıyorsunuz. Siz hiç...” Çocuk ayağa kalktı. “Be-beni bağışlayın leydim. Bakmıyordum. Yani bakıyordum, ama aşağı. Aşağı bakıyordum. Ayaklarıma.” Telaşlı bir halde arkasını döndü ve koşarak uzaklaştı.</p>

    <p>Çocuktaki bir şeyler şüphe uyandırmıştı ama Brienne, Gölgeli Vadi’nin sokaklarında çocuğu kovalamayacaktı. <em>Bu sabah, kapıların dışında, onu orada gördüm,</em> diye hatırladı. <em>Alaca bir at sürüyordu.</em> Çocuğu başka bir yerde daha görmüştü sanki ama nerede?</p>

    <p>Brienne, Yedi Kılıç’ı tekrar bulduğunda hanın ortak salonu kalabalıktı. Ateşin yanında dört rahibe oturuyordu, cübbeleri yol yüzünden lekeli ve tozluydu. Diğer yerlerdeki sıraları yöre halkı doldurmuştu, sıcak yengeç yahnisiyle dolu kâselere ekmek parçaları banıyorlardı. Yemeğin kokusu midesini guruldattı ama Brienne boş bir yer göremedi. Sonra, arkasından gelen bir ses, “Leydim, gelin, benim yerimi alın,” dedi. Adam sıradan kalkana kadar, Brienne onun bir cüce olduğunu fark etmedi. Küçük adamın boyu bir buçuk metre bile değildi. Burnu damarlı ve yuvarlaktı. Dişleri ekşi yaprak yüzünden kırmızıydı. Adam, kutsal kardeşlerin kahverengi yün cübbelerinden birini giymişti, kalın boynundan Demirci’nin çekici sarkıyordu.</p>

    <p>“Yeriniz sizde kalsın,” dedi Brienne. “Ben de sizin kadar ayakta durabilirim.”</p>

    <p>“Evet. Ama benim başım tavana çarpacak kadar yüksek değil.” Cücenin aksanı kabaydı fakat konuşması nazikti. Brienne, adamın kafasının üst kısmındaki yuvarlak kelliği görebiliyordu. Kutsal kardeşlerin çoğu başlarını bu şekilde tıraş ederdi. Bir zamanlar Rahibe Roelle, kutsal kardeşlerin, Baba’dan saklayacak bir şeyleri olmadığını göstermek için başlarını böyle tıraş ettiğini söylemişti. “Baba saçların altını göremiyor mu?” diye sormuştu Brienne. <em>Nasıl da aptalca bir soru.</em> Brienne geç anlayan bir çocuktu; Rahibe Roelle sık sık bunu söylerdi. Brienne şimdi de kendini bir aptal gibi hissediyordu, küçük adamın yerine oturdu, bir el işareti yaparak güveç istedi ve cüceye teşekkür etmek için döndü. “Gölgeli Vadi’deki bir kutsal eve mi hizmet ediyorsunuz kardeşim?”</p>

    <p>Elindeki ekmek parçasını kemirerek, “Bakire Havuzu’na yakındı lakin kurtlar evimizi yaktı leydim,” diye cevap verdi adam. “Elimizden geldiğince tamir ettik, sonra bazı paralı askerler geldi. Kimin adamları olduklarını bilmiyorum ama domuzlarımızı aldılar ve kardeşlerimi öldürdüler. Ben bir ağaç kovuğuna saklandım ama ötekiler fazla iriydi. Onları gömmek çok vaktimi aldı ama Demirci bana kuvvet verdi. O iş bittiğinde, yaşlı bir kardeşin toprağa gömdüğü sikkeleri aldım ve tek başıma yola düştüm.”</p>

    <p>“Kral Toprakları’na giden başka kardeşlerle de karşılaştım.”</p>

    <p>“Evet, yollarda yüzlercesi var. Sadece kardeşler değil. Rahipler ve halktan insanlar da var. Hepsi serçe. Ben de bir serçe olabilirim. Demirci beni yeterince küçük yaratmış.” Adam kıkırdadı. “Peki sizin hüzünlü hikâyeniz nedir leydim?”</p>

    <p>“Kardeşimi arıyorum. Soylu bir kız, sadece on üç yaşında, mavi gözlü ve kızıl saçlı bir bakire. Onu bir adamla birlikte yolculuk ederken görmüş olabilirsiniz. Bir şövalyeyle, belki de bir soytarıyla. Onu bulmama yardım eden adama altın vereceğim.”</p>

    <p>“Altın?” Kardeş, kırmızı dişleriyle Brienne’e gülümsedi. “Şu yengeç yahnisinden bir kâse benim için yeterli ödül olurdu lakin size yardım edemem. Pek çok soytarıyla karşılaştım ama güzel bakireler o kadar çok değildi.” Başını yana eğdi ve bir an düşündü. “Şimdi düşününce, Bakire Havuzu’nda bir soytarı vardı. Kirli paçavralar giymişti ama kirin altından soytarı kıyafetlerinin alacalı renkleri görünüyordu.”</p>

    <p><em>Dontos Hollard soytarı kıyafeti mi giymişti?</em> Kimse Brienne’e adamın soytarı kıyafeti giydiğini söylememişti... ama giymediğini de söylememişlerdi. Fakat adam neden paçavraların içinde olsundu? Kral Toprakları’ndan kaçtıktan sonra onun ve Sansa’nın başına bir talihsizlik mi gelmişti? Yollar bu kadar tehlikeliyken bu gayet mümkündü. <em>Bahsettiği adam Dontos bile olmayabilir.</em> “Şu soytarının kırmızı ve damarlı bir burnu mu vardı?”</p>

    <p>“Bu konuda yemin edemem. İtiraf ediyorum ki adama pek dikkat etmedim. Kardeşlerimi gömdükten sonra, beni Kral Toprakları’na götürecek bir gemi bulmak umuduyla Bakire Havuzu’na gittim. Soytarıyı ilk kez rıhtımlarda gördüm. Bir şeylerden gizleniyormuş gibi bir hali vardı ve Lord Tarly’nin askerlerinden uzak durmaya çalışıyordu. Daha sonra onunla tekrar karşılaştım, Kokuşmuş Ördek’te.”</p>

    <p>“Kokuşmuş Ördek?” dedi Brienne şüpheyle.</p>

    <p>“Berbat bir yer,” diye itiraf etti cüce. “Lord Tarly’nin adamları Bakire Havuzu’ndaki limanda devriye geziyor ama Kokuşmuş Ördek her zaman denizcilerle dolu. Ve denizciler gemilerine kaçak adam alırlar, yeter ki istedikleri fiyat olsun. Şu soytarı, Dar Deniz’in karşısına geçmek için üç kişilik yer arıyordu. Onu sık sık orada, kadırgaların kürekçileriyle konuşurken gördüm. Ara sıra komik şarkılar söylüyordu.”</p>

    <p>“<em>Üç</em> kişilik yer? İki değil?”</p>

    <p>“Üç, leydim. Buna dair Yedi üstüne yemin edebilirim.” <em>Üç,</em> diye düşündü Brienne, <em>Sansa, Sör Dontos... peki üçüncü kim? iblis mi?</em> “Şu soytarı, bir gemi buldu mu?”</p>

    <p>“Bilemem,” dedi cüce, “ama bir gece, Lord Tarly’nin askerleri onu aramak için Ördek’e geldi. Birkaç gün sonra, başka bir adamın, <em>bir soytarıyı soytarı ettim,</em> diye böbürlendiğini duydum. Adam sarhoştu ve herkese bira ısmarlıyordu.”</p>

    <p>“Soytarıyı soytarı ettim,” dedi Brienne. “Bununla ne kastediyordu?”</p>

    <p>“Bilemem. Ama adamın adı Cevval Dick’ti, işte bunu hatırlıyorum.” Cüce ellerini iki yana açtı. “Korkarım size verebileceklerim bunlardan ibaret, küçük bir adamın dualarının yanı sıra.”</p>

    <p>Brienne sözüne sadık kaldı ve adama bir kâse yengeç yahnisi ısmarladı... bir kadeh şarap ve bir parça sıcak ekmekle birlikte. Adam Brienne’in yanında yemeğini yerken, Brienne onun söylediklerini düşündü. <em>İblis, Sansa ve Dontos’a katılmış olabilir mi?</em> Eğer Sansa’nın ortadan kayboluşunun arkasında Dontos değil de Tyrion Lannister varsa, Dar Deniz’in karşısına kaçmak istemeleri akla yakın olurdu.</p>

    <p>Küçük adam yengeç yahnisini bitirdiğinde, Brienne’in kâsesinde kalanı da bitirdi. “Daha çok yemelisiniz,” dedi Brienne’e. “Sizin kadar iri bir kadın, gücünü yüksek tutmalı. Bakire Havuzu çok uzakta değil ama yol bugünlerde çok tehlikeli.”</p>

    <p><em>Biliyorum.</em> Sör Cleos’un öldüğü ve Brienne ile Sör Jaime’nin Kanlı Oyuncular tarafından esir alındığı yol, o yoldu. <em>Jaime beni öldürmeye çalıştı,</em> diye hatırladı Brienne, <em>ama güçsüz ve zayıftı, bileklerinde de zincirler vardı.</em> Buna rağmen başarmasına ramak kalmıştı. Fakat Zollo, Jaime’nin elini kesmeden önceydi bu. Eğer Sör Jaime, Brienne’in kendi ağırlığınca safir ettiğini söylemeseydi, Zollo, Rorge ve Shagwell, Brienne’e elli kez tecavüz ederlerdi.</p>

    <p>“Leydim? Üzgün görünüyorsunuz. Kardeşinizi mi düşünüyorsunuz?” Cüce, Brienne’in eline hafifçe vurdu. “Yaşlı Hatun kardeşinize giden yolu aydınlatacak, sakın korkmayın. Bakire onu güvende tutacak.”</p>

    <p>“Haklı olmanız için dua ediyorum.”</p>

    <p>“Haklıyım.” Cüce reverans yaptı. “Lakin artık yola koyulmalıyım. Kral Toprakları’na kadar uzun bir yolum var.”</p>

    <p>“Bir atınız var mı? Bir katırınız?”</p>

    <p>“İki katırım var.” Küçük adam güldü. “İşte buradalar, uyluklarımın altında. Beni nereye istersem götürüyorlar.” Tekrar reverans yaptı ve her adımda sallanarak kapıya doğru yürüdü.</p>

    <p>Adam gittikten sonra Brienne masada kaldı, bir kadeh şarapla oyalandı. Sık sık şarap içmezdi ama arada bir midesini yatıştırmak için yudumlardı. <em>Peki nereye gitmek istiyorum?</em> diye sordu kendine. <em>Kokuşmuş Ördek diye anılan bir yerde Cevval Dick isimli birini aramak için Bakire Havuzu’na mı?</em></p>

    <p>Brienne, Bakire Havuzu’nu son gördüğünde, kasaba bir ıssızlıktan ibaretti. Kasabanın lordu kalesine kapanmıştı, kasabalılar ölmüş ya da kaçmıştı. Brienne yanmış evleri, boş caddeleri ve kırık kapıları hatırladı. Vahşi köpekler Brienne ve diğerlerinin atlarının peşinde dolaşmıştı. Kasabaya adını veren havuzun içinde yüzen şişmiş cesetler, devasa su zambakları gibi görünüyordu. <em>Jaime, “Havuzdaki Altı Bakire”yi söylemişti ve ona sessiz olması için yalvardığımda bana gülmüştü.</em> Şimdi Randyll Tarly de Bakire Havuzu’ndaydı; Brienne’in kasabadan uzak durması için bir sebep daha. Martı Kasabası’na ya da Beyaz Liman’a giden bir gemiye binmek daha iyi olurdu. <em>Aslında ikisini de yapabilirim. Önce Kokuşmuş Ördek’e gidip Cevval Dick’le konuşurum, sonra da Bakire Havuzu’nda beni uzak kuzeye götürecek bir gemi bulurum.</em></p>

    <p>Ortak salon boşalmaya başlamıştı. Brienne bir ekmek parçasını ikiye böldü, diğer masalardaki konuşmaları dinledi. İnsanların çoğu Lord Tywin Lannister’ın ölümünden bahsediyordu. “Öz oğlu tarafından öldürülmüş,” diyordu yerli bir adam, görünüşüne bakılırsa bir ayakkabı tamircisiydi. “Şu habis cüce yapmış.”</p>

    <p>“Ve kralımız bir çocuk,” dedi dört rahibenin en yaşlısı. “O reşit olana kadar diyarı kim yönetecek?”</p>

    <p>“Lord Tywin’in kardeşi,” dedi bir muhafız. “Lord Tyrell ya da Kral Katili de yönetebilir.”</p>

    <p>“O olmaz,” diye duyurdu hancı. “O yemin bozan olmaz.” Ateşe tükürdü. Brienne elindeki ekmeği bıraktı ve pantolonundaki kırıntıları temizledi. Yeterince duymuştu.</p>

    <p>O gece rüyasında yine Renly’nin çadırında olduğunu gördü. Bütün mumlar sönüyordu ve hava çok soğuktu. Yeşil karanlığın içinde bir şey hareket ediyordu, tiksindirici ve korkunç bir şey hızla krala doğru gidiyordu. Brienne kralı korumak istedi ama kolları ve bacakları kaskatıydı, elini kaldırmaya bile hali yoktu. Gölge kılıç, yeşil çelikten yapılmış boyun zırhını kestiğinde ve kan boşalmaya başladığında, Brienne, ölen kralın Renly değil Jaime Lannister olduğunu gördü; Jaime’yi yarı yolda bırakmıştı.</p>

    <p>Kumandanın kardeşi onu ortak salonda buldu. Brienne, içine üç çiğ yumurta katılmış ballı süt içiyordu. Kadın yeni boyanmış kalkanı gösterdiğinde, “Çok güzel yapmışsın,” dedi Brienne. Kadının yaptığı şey münasip bir armadan çok bir resimdi. Brienne’i uzun yıllar öncesine, babasının silahhanesinin serin karanlığına götürdü. Brienne, yeşil ağaç yapraklarının üstündeki ve kayan yıldızın patikasındaki çatlak boyanın üstünde parmak uçlarını gezdirişini hatırladı.</p>

    <p>Kumandanın kardeşine, anlaştıkları fiyatın yarı kat fazlasını ödedi. Hanın aşçısından sert ekmek, peynir ve un aldıktan sonra kalkanını sırtına astı ve handan ayrıldı. Kasabayı kuzey kapısından terk etti. Kurtlar’ın Gölgeli Vadi’ye saldırmasıyla başlayan mücadelenin en yoğun yaşandığı arazilerin ve çiftliklerin arasında ağır ağır yol aldı.</p>

    <p>Lord Randyll Tarly, Kral Joffrey’nin ordusunu komuta etmişti. Ordu batılılardan, fırtına topraklarından gelen adamlardan ve Menzil şövalyelerinden oluşuyordu. Lordun burada ölen kendi adamları, Gölgeli Vadi’nin basamaklarının altındaki kahraman lahitlerinde yatmak üzere duvarların içine taşınmıştı. Sayıları çok daha fazla olan kuzeyli ölüler, deniz kenarındaki umumi mezarlığa gömülmüştü. Zafer sahipleri, kuzeylilerin istirahatgâhlarını işaretleyen taş yığınlarının üstüne, kabaca yontulmuş ahşap bir levha dikmişti. BURADA KURTLAR YATIYOR. Brienne durdu ve onlar için sessiz bir dua okudu. Catelyn Stark, leydinin oğlu Robb ve onlarla birlikte ölen bütün adamlar için de.</p>

    <p>Leydi Catelyn’in, güvende olmaları için Kışyarı’nda bıraktığı iki küçük oğlunun öldüğünü öğrendiği geceyi hatırladı. Brienne bir şeylerin korkunç şekilde ters gittiğini anlamıştı. Leydi Catelyn’e, oğullarıyla ilgili bir haber alıp almadığını sormuştu. “Benim Robb’dan başka oğlum yok,” diye cevaplamıştı kadın. Karnına bir bıçak saplanmış gibi konuşmuştu. Brienne, teselli etmek için masanın karşısına uzanmıştı ama parmakları parmaklarına değmeden, leydinin geri çekileceğinden korkup duraklamıştı. Leydi Catelyn, avuçlarındaki hançer izlerini göstermek için ellerini açmıştı. Sonra kızlarını anlatmaya başlamıştı. “Sansa küçük bir leydiydi,” demişti, “daima çok zarifti ve insanları memnun etmeye hevesliydi. Şövalyelerin kahramanlık hikâyelerini severdi. Benden çok daha güzel bir kadın olacak, bunu görmek çok kolay. Saçlarını sık sık kendim tarardım. Kızıl saçları var, gür ve yumuşak... saçlarındaki kırmızılık meşalelerin ışığında bakır gibi pırıldar.”</p>

    <p>Arya’dan da bahsetmişti, küçük kızından. Arya kayıptı, büyük ihtimalle ölmüştü. Ama Sansa... Leydi Catelyn’in huzursuz gölgesine, <em>onu bulacağım leydim,</em> diye yemin etti Brienne. <em>Aramaktan asla vazgeçmeyeceğim. Gerekirse hayatımdan, onurumdan, düşlerimden vazgeçeceğim ama onu bulacağım.</em></p>

    <p>Muharebe meydanının ötesinde yol sahil kenarından ilerliyordu, kireçtaşından alçak tepelerle gri yeşil denizin arasından akıyordu. Brienne yoldaki tek yolcu değildi. Kıyı şeridinde fersahlar boyunca balıkçı köyleri vardı ve balıkçılar balıklarını pazara götürmek için bu yolu kullanırdı. Brienne bir balıkçı kadın ve kızlarının yanından geçti. Anne ve kızlar, omuzlarındaki boş sepetlerle evlerine dönüyorlardı. Yüzünü görene kadar, zırhının içindeki Brienne’i bir şövalye sandılar. Kızlar fısıldaşarak Brienne’e baktı. “Yolda on üç yaşında bir kız gördünüz mü?” diye sordu Brienne. “Mavi gözlü, kızıl saçlı, soylu bir bakire.” Sör Shadrich onu uyarmıştı ama Brienne denemeye devam etmek zorundaydı. “Bir soytarıyla birlikte yolculuk ediyor olabilir.” Fakat kızlar sadece başlarını iki yana salladılar ve ağızlarını elleriyle örtüp kıkırdadılar.</p>

    <p>Gittiği ilk köyde, çıplak ayaklı çocuklar Brienne’in atıyla birlikte koştular. Balıkçı kızların kıkırdamalarına içerleyen Brienne miğferini takmıştı, bu yüzden çocuklar onun bir erkek olduğunu sandılar. İçlerinden biri Brienne’e istiridye satmaya çalıştı, biri yengeç, diğeri de kız kardeşini.</p>

    <p>Brienne, ikinci çocuktan üç yengeç aldı. Köyden ayrıldığında yağmur yağmaya başladı, rüzgâr da çıkmıştı. Denize bakarak, <em>fırtına geliyor,</em> diye düşündü. Miğferine vuran yağmur damlaları yüzünden kulakları çınlıyordu ama denizdeki bir teknede olmaktan iyiydi bu.</p>

    <p>Kuzeye doğru bir saat gittikten sonra, devrik taşlardan oluşan ve küçük bir kalenin yıkıntılarını belli eden taş yığınlarında, yol ikiye ayrıldı. Sağdaki yol, sahil şeridini takip ediyordu; bataklıklardan ve çam ormanlarından ibaret kasvetli bir yer olan Kırıkpençe Burnu’na doğru uzanıyordu. Soldaki yol ise tepelerin, tarlaların ve ormanların içinden geçerek Bakire Havuzu’na gidiyordu. Yağmur iyice şiddetlenmişti. Brienne atından indi ve yıkıntıların arasına sığınmak için kısrağını yol kenarına yürüttü. Kale duvarlarının rotası; böğürtlen çalılarının, yabani otların ve karaağaçların arasında hâlâ ayırt edilir durumdaydı ama duvarları oluşturan taşlar, bir çocuğun küp şekilli oyuncakları misali etrafa saçılmıştı. Bununla birlikle, ana kalenin bir kısmı hâlâ ayaktaydı. Kalenin üçüz kuleleri, yıkık duvarlar gibi gri granitten yapılmıştı ama mazgallı siperler sarı kumtaşından inşa edilmişti. Yağmurun içinden kulelere bakarken, <em>üç taç,</em> diye fark etti Brienne. <em>Üç altın taç.</em> Bu bir Hollard kalesiydi. Belki de Sör Dontos burada doğmuştu.</p>

    <p>Brienne, kısrağını taş yığınlarının arasından yürüterek kalenin ana girişine doğru ilerledi. Kapıdan geriye sadece paslı menteşeler kalmıştı ama çatı hâlâ yerindeydi ve içerisi kuruydu. Brienne atını bir duvar apliğine bağladı, miğferini çıkardı ve saçlarını salladı. Yaklaşan bir atın sesini duyduğunda ateş yakmak için kuru dallar arıyordu. İçgüdüsel olarak gölgelerin içine, yoldan görülemeyeceği bir yere çekildi. Bu yol, onun ve Sör Jaime’nin esir alındığı yoldu. Brienne aynı şeyi tekrar yaşamaya niyetli değildi.</p>

    <p>Binici ufak tefek bir adamdı. Onu ilk gördüğünde, <em>Deli Fare,</em> diye düşündü Brienne. <em>Nasıl olmuşsa beni takip etmiş.</em> Elini kılıcının kabzasına götürdü ve Sör Shadrich’in, onu sadece kadın olduğu için kolay bir lokma sanıp sanmayacağını merak etti. Bir zamanlar Lord Grandison’ın kale kumandanı bu hatayı yapmıştı. Kumandanın adı Humfrey Wagstaff’tı; altmış beş yaşında gururlu ve yaşlı bir adamdı, kemerli bir burnu ve lekeli bir kafası vardı. Nişanlandıkları gün, Brienne’i uyarmış ve ondan münasip bir kadın gibi davranmasını beklediğini söylemişti. “Leydi karımın erkek zırhı içinde hoplayıp zıplamasına müsaade etmem. Bu konuda bana itaat etmelisin, aksi takdirde seni cezalandırmak zorunda kalırım.”</p>

    <p>Brienne on altı yaşındaydı ve kılıçlara yabancı değildi ama avludaki maharetine rağmen hâlâ utangaçtı. Nasıl olduysa, Sör Humfrey’ye, sadece onu yenebilecek bir adam tarafından cezalandırılmayı kabul edeceğini söyleyecek cesareti bulmuştu. Yaşlı şövalye öfkeden morarmıştı ama kadınına haddini bildirmek için zırh kuşanmayı razı olmuştu. Köreltilmiş turnuva silahlarıyla dövüşmüşlerdi, yani Brienne’in gürzünün dikenleri yoktu. Brienne, Sör Humfrey’nin köprücük kemiğini ve iki kaburgasını kırmıştı, nişan bozulmuştu. Yaşlı şövalye, Brienne’in üçüncü ve son müstakbel kocasıydı. Babası bir daha ısrar etmemişti.</p>

    <p>Eğer peşinde dolaşan kışi Sör Shadrich ise, Brienne dövüşmek zorunda kalacaktı. Adamla ortak olmaya ya da onun Sansa’nın peşinden gitmesine izin vermeye niyeti yoktu. <em>Silah kullanmaktaki maharetinden kaynaklanan bir kibri var,</em> diye düşündü, <em>ama ufak tefek bir adam. Benim menzilim daha geniş ve büyük ihtimalle ondan daha güçlüyüm.</em></p>

    <p>Bütün şövalyeler kadar güçlüydü ve Brienne’in eski silah ustası, onun o cüssedeki bir kadının hak etmeyeceği kadar hızlı olduğunu söylerdi. Tanrılar ona takat de vermişti, Sör Goodwin bunun büyük bir armağan olduğunu düşünürdü. Kılıç ve kalkanla dövüşmek yorucu bir işti ve zafer genellikle en dayanıklı olana giderdi. Sör Goodwin, Brienne’e ihtiyatlı dövüşmeyi öğretmişti. Brienne gücünü muhafaza ederken, düşmanlarının öfkeli ataklarla kendi güçlerini tüketmesine izin vermeliydi. “Erkekler seni her zaman hafife alacak,” derdi şövalye, “ve gururları yüzünden seni çabucak yenmeye çalışacaklar, bir kadın tarafından fena halde sınandıklarının söylenmesini istemeyecekler.” Brienne bu sözlerin doğruluğunu gerçek dünyaya adım atar atmaz öğrenmişti. Bakire Havuzu’nun yakınındaki ormanda, Jaime Lannister bile ona aynı şekilde saldırmıştı. Eğer tanrılar merhametliyse, Deli Fare de aynı hatayı yapardı. <em>Tecrübeli bir şövalye olabilir,</em> diye düşündü Brienne, <em>ama o Jaime Lannister değil.</em> Kılıcını kınından çıkardı.</p>

    <p>Fakat yolun çatallaştığı yerde duraksayan, Sör Shadrich’in kızıl süvari atı değil, sırtında cılız bir oğlan taşıyan alacalı bir binek atıydı. Brienne hayvanı gördüğünde şaşkınlıkla geri çekildi. <em>Sadece bir çocuk,</em> diye düşündü, sonra çocuğun başlığının altındaki suratı gördü. <em>Bu Gölgeli Vadi’deki çocuk, bana çarpan.</em></p>

    <p>Çocuk yıkık kaleye hiç bakmadı; önce sağdaki sonra da soldaki yola göz attı. Bir anlık tereddüdün ardından atını tepelere doğru çevirdi ve ağır ağır ilerledi. Brienne, yağmurun içinde kaybolan çocuğu izledi ve aniden aynı çocuğu Rosby’de de gördüğünü hatırladı. <em>Beni takip ediyor,</em> diye fark etti, <em>ama bu iki kişinin oynayabileceği bir oyun.</em> Kısrağını çözdü, tekrar eyerine tırmandı ve çocuğun peşinden gitti.</p>

    <p>Çocuk at sürerken yere bakıyordu, suyla dolan tekerlek izlerini seyrediyordu. Yağmur, Brienne’in yaklaşma sesini yumuşattı, hiç şüphesiz çocuğun kafasındaki başlığın da yardımı vardı; Brienne binek atının yanına gelip uzunkılıcının düz tarafıyla hayvanın sağrısına vurana kadar çocuk bir kez olsun arkasına bakmadı.</p>

    <p>At şahlandı ve cılız çocuk havalandı, pelerini bir çift kanat gibi çırpındı. Çocuk çamurun içine düştü, pisliğe bulanmış ve dişlerinin arasına ölü otlar girmiş halde doğrulduğunda, tepesinde Brienne’i buldu. Aynı çocuk olduğuna hiç şüphe yoktu. Brienne arpacığı fark etti. “Kimsin?” diye sordu.</p>

    <p>Çocuğun ağzı ses çıkarmadan hareket etti. Gözleri yumurta kadar büyüktü. Sadece, “Po,” demeyi başarabildi. “Po.” Çocuk titrerken örgü zırhı şıngırdadı. “Po. Po.”</p>

    <p>“Lütfen?” dedi Brienne. “<em>Lütfen</em> mi diyorsun?” Kılıcının ucunu çocuğun boğazına dayadı. “Lütfen bana kim olduğunu ve beni neden takip ettiğini söyle.”</p>

    <p>“Po-po.” Çocuk, parmağını ağzına soktu ve bir topak çamur çıkarıp tükürdü. “Po-po-<em>Pod.</em> Benim adım. Po-po-<em>Podrick.</em> Payne.</p>

    <p>Brienne kılıcını indirdi. Çocuğa acımıştı. Akşamgüneşi’ndeki bir günü hatırladı; elinde bir gül olan genç şövalyeyi. <em>Gülü bana vermek için getirmişti.</em> Ya da rahibe öyle olduğunu söylemişti. Brienne’in yapması gereken tek şey, genç şövalyeyi babasının kalesine buyur etmekti. Delikanlı on sekiz yaşındaydı, uzun kızıl saçları omuzlarına dökülüyordu. Brienne on iki yaşındaydı, beden kısmı lal taşlarıyla pırıldayan yeni bir elbisenin içine sıkışmıştı. Şövalyeyle aynı boydaydı ama ne delikanlının gözlerine bakabilmiş ne de rahibenin öğrettiği basit sözleri söyleyebilmişti. <em>Sör Ronnet, babamın kalesine hoş geldiniz. Sonunda yüzünüzü görmek güzel.</em></p>

    <p>“Beni neden takip ediyorsun?” diye sordu çocuğa. “Beni gözetlemen mi emredildi? Varys’e veya kraliçeye mi aitsin?”</p>

    <p>“Hayır. İkisi de değil. Kimse değil.”</p>

    <p>Brienne çocuğun on yaşında olduğunu düşündü ama çocukların yaşlarını tahmin etmekte berbattı. Her seferinde gerçek yaşlarından daha küçük olduklarını zannederdi. Belki de bunun sebebi, kendisinin her daim yaşına göre iri olmasıydı. <em>Korkunç iri,</em> derdi Rahibe Roelle eskiden, <em>ve erkeksi.</em> “Bu yol yalnız bir çocuk için çok tehlikeli.”</p>

    <p>“Bir <em>yaver</em> için değil. Ben onun yaveriyim. El’in yaveri.”</p>

    <p>“Lord Tywin’in?” Brienne kılıcını kınına soktu.</p>

    <p>“Hayır. O El’in değil. Ondan önceki. Oğlu. Mücadelede onunla birlikte dövüştüm. <em>‘Yarımadam! Yarımadam!’</em> diye bağırdım.”</p>

    <p><em>İblis’in yaveri.</em> Brienne, İblis’in bir yaveri olduğunu bile bilmiyordu. Tyrion Lannister şövalye değildi. Birkaç hizmetkârı, bir uşağı ve bir kadeh taşıyıcısı olması beklenebilirdi. Ama bir <em>yaver?</em> “Beni neden takip ediyorsun?” diye sordu. “Ne istiyorsun?”</p>

    <p>“Onu bulmak.” Çocuk ayağa kalktı. “Onun leydisini. Siz onu arıyorsunuz. Brella söyledi. O, onun karısı. Brella değil, Leydi Sansa. Düşündüm ki, siz leydiyi bulursanız...” Çocuğun yüzü ıstırapla çarpıldı. Yüzünden yağmur süzülürken, “Ben onun yaveriyim,” diye tekrar etti çocuk, “ama o beni <em>terk etti.</em>”</p>
  </div>
</body>
</html>
