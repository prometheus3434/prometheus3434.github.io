<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Lord Tywin Lannister şehre aygırının sırtında girmişti, kırmızı mineli zırhı gösterişli ve ışıltılıydı, mücevherlerle ve altın süslemelerle parlaktı. Lord Tywin Lannister aynı şehirden kırmızı sancaklarla kaplanmış yüksek bir arabanın içinde ayrıldı, kemiklerine refakat eden altı sessiz rahibeyle birlikte.</p>

    <p>Cenaze alayı, Kral Toprakları’nı, Aslan Kapısı’ndan daha geniş ve daha görkemli olan Tanrı Kapısı’ndan terk etti. Jaime bu tercihin yanlış olduğunu hissediyordu. Onun babası bir aslandı, bunu kimse inkâr edemezdi ama Lord Tywin bile bir tanrı olduğunu asla iddia etmemişti.</p>

    <p>Lord Tywin’in arabası elli şövalyeden oluşan şeref kıtası tarafından çevrelenmişti, adamların mızraklarında kırmızı flamalar dalgalanıyordu. Batı lordları onların hemen arkasından geliyordu. Rüzgâr, lordların sancaklarım savuruyor ve sancakların üstündeki armaları titretip dans ettiriyordu. Jaime, atını kafilenin baş tarafına doğru sürerken yaban domuzlarının, porsukların, böceklerin, bir yeşil okun, bir kırmızı öküzün, çapraz şekilde duran teberlerin, mızrakların, bir ağaç kedisinin, bir çileğin, bir leydi elbisesi kolunun ve birbirlerine zıt renklerde boyanmış dört güneşin yanından geçti.</p>

    <p>Lord Brax, gümüş dokumalı astarı olan açık gri bir takım giymişti, kalbinin üstüne ametist bir tekboynuz iğnelemişti. Lord Jast, siyah çelikten yapılmış bir zırhın içindeydi, göğüs kalkanına üç altın aslan başı kakılmıştı. Görünüşüne bakılırsa, Jast’ın ölümüyle ilgili dedikodular çok da yanlış sayılmazdı; aldığı yaralar ve tutsaklık, onu bir zamanlar olduğu adamın gölgesi haline getirmişti. Lord Banefort mücadeleyi daha kolay atlatmıştı ve savaşa dönmeye hazır görünüyordu. Plumm mor giymişti, Prester kakım rengi, Moreland kızıl ve yeşil. Fakat her biri, eve götürdükleri adamın onuruna kırmızı ipek bir pelerin kuşanmıştı.</p>

    <p>Lordların arkasından yüz arbaletçi ve üç yüz silahlı asker geliyordu, onların omuzlarından da kırmızılar akıyordu. Beyaz pelerininin ve beyaz pullu zırhının içindeki Jaime, bu kırmızı nehrin ortasında abes olduğunu hissediyordu.</p>

    <p>Amcası da onun daha müsterih olmasını sağlamadı. Jaime, kafilenin baş tarafına gidip atını adamın yanına yanaştırdığında, “Lord Kumandan,” dedi Sör Kevan, “Majesteleri Kraliçe’nin benim için son bir emri mi var?”</p>

    <p>“Buraya Cersei için gelmedim.” Arkada bir davul vurmaya başladı; ağır, ölçülü, hüzünlü. <em>Ölü,</em> diyor gibiydi, <em>ölü, ölü, ölü.</em> “Veda etmeye geldim. O benim babamdı.”</p>

    <p>“Ve onun.”</p>

    <p>“Ben Cersei değilim. Benim sakalım var, onun göğüsleri. Eğer kafanız hâlâ karışıksa amca, ellerimizi sayın. Cersei’nin iki eli var.”</p>

    <p>“İkinizin de istihza düşkünlüğü var,” dedi Sör Kevan. “Şakalarınızı kendinize saklayın sör, ben onları pek sevmem.”</p>

    <p>“Nasıl isterseniz.” <em>Bu iş umduğum kadar iyi gitmiyor.</em> “Cersei sizi uğurlamak isterdi ama acil işleri var.”</p>

    <p>Sör Kevan güldü. “Hepimizin var. Kralınız nasıl?” Adamın ses tonu, soruyu bir azarlamaya dönüştürmüştü.</p>

    <p>“Yeterince iyi,” dedi Jaime kendini savunur bir tonla. “Sabahları onu Balon Swann koruyor. İyi ve yiğit bir şövalye.”</p>

    <p>“Bir zamanlar, insanlar beyaz pelerin giyenlerden bahsederken bu sıfatları eklemeye gerek duymazdı.”</p>

    <p><em>Kimse kardeşlerini seçemiyor,</em> diye düşündü Jaime. <em>Kendi adamlarımı seçmeme izin verin ve Kral Muhafızları tekrar azametli olsun.</em> Ama bu yüksek sesle söylense zayıf bir iddia gibi duyulurdu; diyar lafından Kral Katili olarak anılan bir adamın beyhude böbürlenmesi. <em>Onuru boktan olan bir adamın.</em> Jaime boş verdi. Buraya amcasıyla tartışmak için gelmemişti. “Sör,” dedi, “Cersei’yle barış imzalamanız gerek.”</p>

    <p>“Savaşta mıyız? Kimse bana söylemedi.”</p>

    <p>Jaime bunu duymazdan geldi. “Lannister’la Lannister arasındaki çekişme, sadece hanedanımızın düşmanlarına yardım eder.”</p>

    <p>“Eğer ortada bir çekişme varsa, benim marifetim değil. Cersei hükmetmek istiyor. Pekâlâ. Diyar onun. Benim tek isteğim rahat bırakılmak. Benim yerim oğlumla birlikte Darry’de. Kalenin tamir edilmesi, arazilerin ekilmesi ve korunması gerek.” Sör Kevan acı bir kahkaha koyuverdi. “Ve kardeşin, bana zamanımı doldurmak için yapacak fazla bir şey bırakmadı. Lancel’ın düğünüyle de ilgilenmeliyim. Müstakbel karısı, bizim Darry’ye varmamızı beklerken epey sabırsızlandı.”</p>

    <p><em>İkizler’den gelen bir dulla evlenecek.</em> Jaime’nin kuzeni Lancel on metre geride at sürüyordu. Çukur gözleri ve beyaz saçlarıyla Lord Jast’tan daha yaşlı görünüyordu. Jaime, Lancel’ı gördüğünde hayalet parmaklarının kaşındığını hissediyordu... <em>Lancel’la, Osmund Karakazan’la ve ihtimal Ay Oğlan’la yatıyordu...</em> Jaime sayısız kere Lancel’la konuşmaya çalışmıştı ama onu hiçbir zaman yalnız yakalayamamıştı. Eğer delikanlının yanında babası yoksa bir rahip vardı. <em>Lancel, Kevan’ın oğlu olabilir ama damarlarında süt akıyor. Tyrion yalan söyledi. O sözler beni yaralamak içindi.</em></p>

    <p>Jaime, kuzenini aklından çıkardı ve tekrar amcasına döndü. “Düğünden sonra Darry’de mi kalacaksınız?”</p>

    <p>“Belki bir süre için. Görünüşe göre Sandor Clegane, Üç Dişli Mızrak boyunca akınlar düzenliyor. Kız kardeşin onun başını istiyor. Sandor, Dondarrion’a katılmış olabilir.”</p>

    <p>Jaime, Tuzçukuru’nu duymuştu. Şimdiye kadar diyarın yarısı duymuştu. Son derece vahşi bir baskındı. Kadınlar tecavüze uğramış ve sakat bırakılmıştı, çocuklar annelerin kollarında katledilmişti, kasabanın yarısı ateşe verilmişti. “Randyll Tarly, Bakire Havuzu’nda. Bırakın da haydutlarla o ilgilensin. Sizin Nehirova’ya gitmenizi tercih ederim.”</p>

    <p>“Nehirova’nın komutası Sör Daven’da. Batı Muhafızı. Onun bana ihtiyacı yok. Lancel’ın var.”</p>

    <p>“Nasıl isterseniz amca.” Jaime’nin başı davulun ritmiyle zonkluyordu. <em>Ölü, ölü, ölü.</em> “Şövalyelerinizi etrafınızda tutarsanız iyi edersiniz.”</p>

    <p>Sör Kevan, Jaime’ye soğuk bir bakış attı. “Bu bir tehdit mi sör?”</p>

    <p><em>Tehdit?</em> Bu ima Jaime’yi şaşırttı. “Bir ikaz. Demek istediğim... Sandor çok tehlikeli.”</p>

    <p>“Siz hâlâ kundaklarınızın içine sıçarken, ben haydutları ve eşkıya şövalyeleri asıyordum. Eğer endişe ettiğiniz şey buysa sör, gidip Clegane ve Dondarrion’la tek başıma yüzleşecek değilim. Bütün Lannisterlar şöhret budalası değiller.”</p>

    <p><em>Ah amca, sanırım benden bahsediyorsun.</em> “Addam Marbrand o haydutlarla en az sizin kadar iyi baş edebilir. Brax, Banefort, Plumm ve diğerleri de öyle. Lakin hiçbiri sizin kadar iyi bir Kral Eli olamaz.”</p>

    <p>“Kardeşiniz şartlarımı biliyor. Şartlarım değişmedi. Yatak odasına bir dahaki girişinizde ona bunu söyleyin.” Sör Kevan, savaş atını mahmuzlayıp uzaklaştı, Jaime’yle yaptığı sohbete beklenmedik bir son verdi.</p>

    <p>Jaime adamın gitmesine müsaade etti, kayıp kılıç eli seğiriyordu. Her şeye rağmen Cersei’nin yanlış anlamış olmasını ummuştu ama hata ettiği ortadaydı. <em>İkimizi biliyor. Tommen’ı ve Myrcella’yı biliyor. Cersei de onun bildiğini biliyor.</em> Sör Kevan, Casterly Kayası’ndan bir Lannister’dı. Jaime, Cersei’nin ona zarar vereceğine inanamazdı ama... <em>Tyrion hakkında yanıldım, neden Cersei hakkında yanılıyor olmayayım?</em> Çocuklar babalarını öldürüyorken, bir yeğeni amcasını öldürmekten alıkoyacak ne vardı? <em>Çok fazla şey bilen sakıncalı bir amca.</em> Cersei, onun işini Tazı’nın yapacağını umuyor da olabilirdi. Eğer Sandor Clegane, Sör Kevan’ı öldürürse, Cersei’nin kendi ellerini kana bulamasına gerek kalmazdı. <em>Ve karşılaşırlarsa öldürür de.</em> Kevan Lannister bir zamanlar sağlam bir kılıç adamıydı ama artık genç değildi ve Tazı...</p>

    <p>Kafile, Jaime’ye yetişti. Lancel iki rahiple birlikte geçerken Jaime delikanlıya seslendi. “Lancel. Kuzen. Evliliğin için seni tebrik etmek istedim. Vazifelerim sebebiyle düğüne iştirak edemeyeceğim için üzgünüm.”</p>

    <p>“Majesteleri korunmalı.”</p>

    <p>“Ve korunacak. Yine de, yatak törenini kaçıracak olmaktan nefret ediyorum. Bu senin ilk evliliğin, anladığım kadarıyla kızın ikinci evliliği. Leydim sana neyin nereye gireceğini göstermekten mutluluk duyacak, bundan eminim.”</p>

    <p>Bu edepsiz yorum, yakındaki lordların çoğunun gülmesine ve Lancel’ın rahiplerinin kınayan bakışlar atmasına sebep oldu. Lancel eyerinde huzursuzca kıpırdandı. “Kocalık vazifemi yerine getirecek kadar şey biliyorum sör.”</p>

    <p>“Bir gelinin, kendi düğün gecesinde istediği şey tam olarak bu,” dedi Jaime. “<em>Vazifesini</em> nasıl yerine getireceğini bilen bir koca.”</p>

    <p>Lancel’ın yanaklarına bir kırmızılık yürüdü. “Sizin için dua ediyorum kuzen. Majesteleri Kraliçe için de. Yaşlı Hatun onu hikmetine mazhar etsin ve Savaşçı onu korusun.”</p>

    <p>“Cersei neden Savaşçı’ya ihtiyaç duysun ki? Ben varım.” Jaime atını döndürdü, beyaz pelerini rüzgârla dalgalandı. <em>İblis yalan söylüyordu. Cersei, Lancel gibi dindar bir budalayla yatmaktansa, bacaklarının arasına Robert’ın cesedini almayı tercih eder. Tyrion, seni şeytani piç, daha olası biri hakkında yalan söylemeliydin.</em> Jaime, babasının cenaze arabasını dörtnala geçti ve uzaktaki şehre doğru koştu.</p>

    <p>Jaime Lannister, Yüksek Aegon Tepesi’ndeki Kızıl Kale’ye dönerken, Kral Toprakları’nın caddeleri neredeyse terk edilmiş görünüyordu. Şehrin kumar yuvalarını ve meyhanelerini dolduran askerlerin çoğu artık gitmişti. Yiğit Garlan, Tyrell kuvvetinin yarısını Yüksek Bahçe’ye geri götürmüştü. Diğer yarısı, Fırtına Burnu’nu kuşatmak üzere Mace Tyrell ve Mathis Rowan’la birlikte güneye yürümüştü.</p>

    <p>Lannister ordusuna gelince; iki bin tecrübeli muharip, şehir duvarlarının dışındaki kampta kalmıştı, Paxter Redwyne’ın donanmasının gelmesini ve onları Karasu Koyu’nun karşısına geçirip Ejderha Kayası’na götürmesini bekliyorlardı. Lord Stannis kuzeye yelken açarken arkasında küçük bir garnizon bırakmıştı, yani iki bin adam gayet yeterli olacaktı, Cersei buna karar vermişti.</p>

    <p>Geri kalan batılı adamlar; evlerini yeniden inşa etmek, tarlalarını ekmek ve son bir hasat kaldırmak için karılarına ve çocuklarına dönmüşlerdi. Askerler yola çıkmadan önce, Cersei, Tommen’ı onların kampına götürmüş ve adamların küçük kralı neşelendirmesine izin vermişti. Kraliçe o gün, dudaklarındaki gülümseme ve altın saçlarında ışıldayan sonbahar güneşiyle, daha önce hiç olmadığı kadar güzeldi. İnsanlar onun hakkında başka ne söylerse söylesin, Cersei kendini erkeklere nasıl sevdireceğini biliyordu.</p>

    <p>Jaime, kale kapılarından içeri girdiğinde, dış avluda mızrak talimi yapan iki düzine şövalyeyle karşılaştı. <em>Artık yapamayacağım bir şey daha,</em> diye düşündü. Bir mızrak, bir kılıçtan daha ağır ve daha hantaldı. Jaime için kılıçlar bile yeterince sıkıntılıydı. Mızrağı sol eliyle taşıyabileceğini düşündü ama bu, kalkanını sağ koluna takması gerektiği anlamına geliyordu. Bir mızrak müsabakasında, düşman her zaman sol tarafta olurdu. Jaime’nin sağ kolundaki bir kalkan, göğüs kalkanındaki meme uçları kadar fayda sağlardı. Atından inerken, <em>hayır, mızrak günlerim bitti,</em> diye düşündü... ama yine de durdu ve bir süre talimi izledi.</p>

    <p>Sör Uzun Tallad, mızrak hedefindeki kum torbası dönüp kafasına çarptığında atından düştü. Güçlüdomuz hedefteki kalkana öyle sert vurdu ki ahşap çatladı. Tetik’in Kennos’u yıkımı tamamladı. Yağmur Ormanı’ndan Sör Dermot için hedefe yeni bir kalkan asıldı. Lambert Turberry hedefe sadece yandan vurabildi ama Sakalsız Jon Bettley, Humfrey Swyft ve Alyn Stackspear sağlam darbeler indirdiler, Kırmızı Ronnet Connington da mızrağını parçaladı. Sonra Çiçek Şövalyesi atına bindi ve diğer adamların hepsini utandırdı.</p>

    <p>Mızrak dövüşünün dörtte üçü binicilikti, Jaime her zaman buna inanmıştı. Sör Loras atını olağanüstü sürdü ve mızrağını, elinde bir mızrakla doğmuşçasına taşıdı... delikanlının annesinin yüzündeki acı dolu ifadenin sebebi de buydu şüphesiz. <em>Mızrağın ucunu tam istediği yere koyuyor ve bir kedinin dengesine sahipmiş gibi görünüyor. Belki de beni attan düşürmesi şans eseri değildi.</em> Jaime’nin delikanlıyı bir daha asla deneyemeyecek olması büyük talihsizlikti. Jaime adamları talimleriyle baş başa bıraktı.</p>

    <p>Cersei; Tommen ve Lord Merryweather’ın siyah saçlı Myrli karısıyla birlikte Maegor Hisarı’ndaki çalışma odasındaydı. Üçü birlikte Yüce Üstat Pycelle’e gülüyorlardı. Kapıdan içeri girerken, “Zekice yapılmış bir espiriyi mi kaçırdım?” dedi Jaime.</p>

    <p>“Ah, bakın,” diye mırıldandı Leydi Merryweather, “cesur kardeşiniz geri dönmüş Majesteleri.”</p>

    <p>“Büyük bölümü.” Jaime kraliçenin sarhoş olduğunu fark etti. Bir vakitler Robert Baratheon’ı içki içtiği için hor gören Cersei, son zamanlarda elinde bir sürahi şarapla dolaşıyor gibiydi. Jaime bundan hoşlanmıyordu ama bugünlerde kardeşinin yaptığı hiçbir şeyden hoşlanmıyordu. “Yüce Üstat,” dedi Cersei, “havadisleri Lord Kumandan’la paylaşın lütfen.”</p>

    <p>Pycelle fevkalade rahatsız görünüyordu. “Bir kuş geldi,” dedi. “Stokeworth’ten. Leydi Tanda, kızı Lollys’in güçlü ve sağlıklı bir oğul doğurduğu nu söylüyor.”</p>

    <p>“Küçük piçe ne isim verdiklerini asla tahmin edemezsin kardeşim.”</p>

    <p>“Hatırladığım kadarıyla bebeğe Tywin adını vermek istiyorlardı.”</p>

    <p>“Evet ama ben bunu yasakladım. Falyse’e, babamızın asil ismini, bir domuz çobanının ve yarım akıllı bir dişi domuzun eniğine hediye etmeyeceğimi söyledim.”</p>

    <p>Yüce Üstat Pycelle, “Leydi Stokeworth, çocuğun isminin onun marifeti olmadığı konusunda ısrar ediyor,” diyerek araya girdi. Adamın buruşuk alnında ter damlaları vardı. “Seçimi Lollys’in kocası yapmış. Bronn denen adam... görünüşe göre çocuğa...”</p>

    <p>“Tyrion adını koymuş,” diye tahmin etti Jaime. “Ona Tyrion adını vermiş.”</p>

    <p>Yaşlı adam titreyen başıyla onayladı. Cübbesinin koluyla alnını sildi.</p>

    <p>Jaime gülmek zorundaydı. “Buyur tatlı kardeşim. Her yerde Tyrion’ı arıyordun. Bütün bu zaman boyunca Lollys’in rahminde saklanıyormuş.”</p>

    <p>“Tuhaf. Sen ve Bronn çok tuhafsınız. O piç şu anda Lollys Yarımakıllı’nın memesini emiyor ve o paralı asker, yaptığı küçük küstahlığa gülerek onu seyrediyor.”</p>

    <p>“Belki de çocuk kardeşinize benziyordur,” dedi Leydi Merryweather. “Şekil bozukluğuyla doğmuş olabilir, belki de burunsuzdur.” Gırtlağından gelen bir kahkahayla güldü.</p>

    <p>“Tatlı bebeğe bir hediye göndermeliyiz,” dedi kraliçe. “Öyle değil mi Tommen?”</p>

    <p>“Bir kedi yavrusu gönderebiliriz.”</p>

    <p>“Bir aslan yavrusu,” dedi Leydi Merryweather. Gülümsemesi, <em>çocuğun küçük boğazını parçalaması için,</em> diyordu.</p>

    <p>“Benim aklımda daha farklı bir hediye var,” dedi Cersei.</p>

    <p><em>Büyük ihtimalle yeni bir üvey baba.</em> Jaime kardeşinin gözlerindeki bakışı tanıyordu. O bakışı daha önce de görmüştü. En son Tommen’ın düğün gecesinde; Cersei, Kral Eli Kulesi’ni yaktığında. İzleyicilerin yüzleri çılgınateşin yeşil ışığıyla yıkanmıştı, bu yüzden insanlar çürüyen cesetler gibi görünüyorlardı, neşeli bir gulyabani sürüsü gibi. Fakat bazı cesetler diğerlerinden daha alımlıydı. Cersei o uğursuz ışıltının içinde bile güzeldi. Tek eli göğsündeydi, dudakları aralanmıştı, yeşil gözleri parlıyordu. <em>Ağlıyor,</em> diye fark etmişti Jaime, fakat kardeşinin kederden mi yoksa zevkten mi ağladığını söyleyemezdi.</p>

    <p>Manzara Jaime’yi tedirginlikle doldurmuştu, ona Aerys Targaryen’ı ve adamın ateşle nasıl tahrik olduğunu hatırlatmıştı. Bir kralla Kral Muhafızları arasında sır olmazdı. Aerys’in saltanatının son yıllarında, kralla kraliçenin ilişkisi gergindi. Ayrı yataklarda uyuyor ve uyanık oldukları zamanlarda birbirlerinden uzak durmak için ellerinden gelen her şeyi yapıyorlardı. Fakat Aerys ne zaman bir adamı ateşe verse, o gece Kraliçe Rhaella’nın bir ziyaretçisi oluyordu. Aerys gürzlü ve hançerli El’ini yaktığı gün, Jaime ve Jon Darry kralın yatak odasının kapısında beklemişlerdi. Meşe kapının arkasından, Rhaella’nın, “Canımı yakıyorsun,” diye bağırdığını duymuşlardı. “Canımı <em>yakıyorsun.</em>” Bu feryat, tuhaf bir şekilde, Lord Chelsted’in çığlıklarından daha beterdi. Jaime en sonunda, “Biz kraliçeyi korumak için de yemin ettik,” demişti. “Ettik,” diye onaylamıştı Darry, “ama kraldan korumak için değil.”</p>

    <p>Bu olaydan sonra Jaime, Rhaella’yı sadece bir kez görmüştü; kadının Ejderha Kayası’na gitmek üzere kaleden ayrıldığı sabah. Kraliçe, onu Yüksek Aegon Tepesi’nden aşağı indirip gemiye götürecek olan kraliyet arabasına binerken pelerinli ve başlıklıydı ama Jaime, kraliçe gittikten sonra, kadının hizmetçilerinin fısıltılarını duymuştu. Kraliçenin, bir canavarın saldırısına uğramış gibi göründüğünü söylemişlerdi, kadının baldırları tırmalanmış ve göğüsleri çiğnenmişti. <em>Taçlı bir canavar,</em> Jaime biliyordu.</p>

    <p>Sonunda Deli Kral öyle korkak bir adam haline gelmişti ki, onun bulunduğu yerlere, Kral Muhafızları’nın taşıdığı kılıçlar dışında hiçbir bıçağın sokulmasına izin vermez olmuştu. Sakalı karmakarışık ve kirliydi. Saçları beline kadar inen platin bir düğümdü. Tırnakları yirmi santim uzunluğunda sarı ve çatlak pençelerdi. Ama bıçaklar ona işkence etmeyi sürdürmüştü; kralın asla kaçamayacağı bıçaklar, Demir Taht’ın bıçakları. Kralın kolları ve bacakları her zaman yara kabuklarıyla ve tam iyileşmemiş kesiklerle kaplıydı.</p>

    <p>Jaime, Cersei’nin gülümsemesini incelerken, <em>bırak da kömürleşmiş kemiklerin ve pişmiş etlerin kralı olsun,</em> diye hatırladı. <em>Bırak da küllerin kralı olsun.</em> “Majesteleri,” dedi, “sizinle özel olarak konuşabilir miyiz?”</p>

    <p>“Nasıl istersen. Tommen, bugünkü dersinin vakti geldi de geçiyor bile. Yüce Üstat’la git.”</p>

    <p>“Evet anne. Kutsanmış Baelor’u öğreniyorum.”</p>

    <p>Kraliçeyi iki yanağından öptükten sonra Leydi Merryweather da ayrıldı. “Akşam yemeği için döneyim mi Majesteleri?”</p>

    <p>“Dönmezseniz çok darılırım.”</p>

    <p>Jaime, Myrli kadının yürürken kaIçalarını nasıl salladığına dikkat etmekten kendini alamadı. <em>Her adım bir baştan çıkarma.</em> Kapı kadının arkasından kapandığında Jaime boğazını temizledi ve, “Önce şu Karakazanlar, sonra Qyburn, şimdi de bu kadın,” dedi. “Bugünlerde tuhaf bir hayvanat bahçesine sahipsin tatlı kardeşim.”</p>

    <p>“Leydi Taena’dan ziyadesiyle hoşlanmaya başladım. Beni eğlendiriyor.”</p>

    <p>“O kadın Leydi Margaery’nin eşlikçilerinden biri,” diye hatırlattı Jaime. “Seni küçük kraliçeye gammazlıyor.”</p>

    <p>“Elbette gammazlıyor.” Cersei, kadehini yeniden doldurmak için içki dolabına gitti. “Taena’yı kendi eşlikçim olarak almak istediğimde Margaery çok sevindi. Onu duymalıydın. <em>‘Sizin için bir kardeş olacak, tıpkı benim için olduğu gibi. Onu kesinlikle almalısınız! Benim kuzenlerim ve diğer leydilerim var.’</em> Küçük kraliçemiz yalnız kalmamı istemiyor.”</p>

    <p>“Madem bir casus olduğunu biliyordun, onu neden aldın?”</p>

    <p>“Margaery düşündüğü kadar zeki değil. Şu Myrli sürtüğün içinde nasıl tatlı bir yılan olduğuna dair en ufak bir fikri yok. Küçük kraliçeyi, sadece bilmesini istediğim şeylerle beslemek için Taena’yı kullanıyorum. Hatta bazıları gerçek.” Cersei’nin gözleri fesatlıkla parlıyordu. “Ve Taena, Bakire Margaery’nin yaptığı her şeyi bana anlatıyor.”</p>

    <p>“Anlatıyor mu? Bu kadın hakkında ne biliyorsun?”</p>

    <p>“Bir anne olduğunu biliyorum, bu dünyada yüksek yerlere gelmesini istediği genç bir oğlu var. Oğlunun bunu başardığını görmek için ne gerekiyorsa yapar. Bütün anneler aynıdır. Leydi Merryweather bir yılan olabilir lakin aptal değil. Onun için, Margaery’nin yapabileceğinden fazla şey yapabileceğimi biliyor ve bu yüzden işime yaramaya çalışıyor. Bana anlattığı ilginç şeyleri duysan çok şaşırırsın.”</p>

    <p>“Ne tür şeyler?”</p>

    <p>Cersei pencerenin altına oturdu. “Diken Kraliçesi arabasının içinde sikke dolu bir sandık saklıyor, bunu biliyor muydun? Fetih’in öncesine ait eski altınlar. Eğer bir tacir, altın sikkeli bir fiyat telaffuz edecek kadar aptal olursa, Diken Kraliçe’si adamın ücretini Yüksek Bahçe’nin elleriyle ödüyor. Her el, bizim bir ejderhamızın yarı ağırlığında. Hangi tacir Mace Tyrell’in leydi annesi tarafından dolandırıldığını söylemeye cesaret edebilir?” Şarabından bir yudum aldı. “Küçük gezintin keyifli miydi?”</p>

    <p>“Amcamız senin yokluğunla ilgili yorumlar yaptı.”</p>

    <p>“Amcamızın yorumları beni ilgilendirmiyor.”</p>

    <p>“İlgilendirmeli. Ondan faydalanabilirsin. Nehirova’da ya da Kaya’da değilse, Lord Stannis’e karşı kuzeyde. Babam, Kevan’a her zaman güvendi...”</p>

    <p>“Kuzey Muhafızı’mız, Roose Bolton. Stannis’le o ilgilenecek.”</p>

    <p>“Lord Bolton, Boğaz’ın aşağısında kapana kısıldı. Kuzeyle bağlantısı Moat Cailin’deki demiradamlar tarafından kesildi.”</p>

    <p>“Uzun zaman için değil. Bolton’ın piçi bu küçük engeli ortadan kaldıracak. Lord Bolton, Lord Walder’ın oğulları Hosteen ve Aenys’in komutasındaki iki bin Frey’i kendi kuvvetine katacak. Bu sayı, Stannis’le ve birkaç bin ıskartayla uğraşmaya yeter de artar.”</p>

    <p>“Sör Kevan...”</p>

    <p>“...Darry’de, Lancel’a kıçını silmeyi öğretirken çok meşgul olacak. Babamın ölümü onu erkekliğinden etti. Kevan yaşlı ve işi bitmiş bir adam. Daven ve Damion bize daha iyi hizmet ederler.”</p>

    <p>“Kâfi gelirler.” Jaime’nin kuzenleriyle bir sorunu yoktu. “Bununla birlikte, hâlâ bir El’e ihtiyacın var. Amcamız değilse, kim?”</p>

    <p>Cersei güldü. “Sen değilsin. Bu konuda endişelenme. Belki Taena’nın kocası. Adamın büyükbabası, Aerys’in El’iymiş.”</p>

    <p><em>Bereket boynuzlu El.</em> Jaime, Owen Merryweather’ı gayet iyi hatırlıyordu; cana yakın fakat etkisiz bir adamdı. “Hatırladığım kadarıyla adam o kadar başarılı olmuştu ki Aerys onu sürgüne göndermiş ve arazilerine el koymuştu.”</p>

    <p>“Robert arazileri geri verdi. En azından bir kısmını. Orton da geri kalanını alırsa, Taena çok mutlu olur.”</p>

    <p>“Mesele Myrli bir fahişeyi mutlu etmek mi? Ben diyarı yönetmek olduğunu sanıyordum.”</p>

    <p>“Diyarı ben yönetiyorum.”</p>

    <p><em>Yedi hepimizi korusun, yönetiyorsun.</em> Cersei kendini, memeli bir Lord Tywin olarak düşünmekten hoşlanıyordu ama yanılıyordu. Lord Tywin bir buzul gibi amansız ve acımasızdı. Cersei ise çılgınateşti, bilhassa engellendiğinde. Stannis’in Ejderha Kayası’ndan ayrıldığını öğrendiğinde bir genç kız gibi sevinmişti; Stannis’in sonunda savaşmayı bıraktığından ve uzaklara kaçtığından emindi. Kuzeyden, Stannis’in Sur’da tekrar ortaya çıktığı haberi geldiğinde, Cersei’nin öfkesi korkutucu olmuştu. <em>Yeterince zeki ama sağduyusu ve sabrı yok.</em> “Sana yardım edecek güçlü bir El’e ihtiyacın var.”</p>

    <p>“Zayıf bir hükümdar güçlü bir El’e ihtiyaç duyar, Aerys’in babamıza ihtiyaç duyduğu gibi. Güçlü bir hükümdara, emirlerini yerine getirecek sebatlı bir hizmetkâr yeter.” Cersei kadehindeki şarabı çalkaladı. “Lord Hallyne uygun olabilir. Kral Eli olarak hizmet veren ilk alev kehanetçisi o olmaz.”</p>

    <p><em>Evet. Sonuncuyu ben öldürdüm.</em> “Aurane Su’yu baş kaptan yapacağına dair dedikodular var.”</p>

    <p>“Biri beni gammazlıyor mu?” Jaime cevap vermeyince, Cersei saçlarını geri attı ve, “Su, bu görev için gayet uygun,” dedi. “Hayatının yarısını gemilerde geçirdi.”</p>

    <p>“Hayatının yarısını mı? Adam yirmi yaşından büyük olamaz.”</p>

    <p>“Yirmi iki. Ne fark eder? Babam, Aerys Targaryen tarafından El ilan edildiğinde yirmi bir yaşında bile değildi. Tommen’ın yanında, şu buruş buruş ihtiyarlar yerine genç adamlar olmasının vakit geldi. Aurane güçlü ve zinde.”</p>

    <p><em>Güçlü, zinde ve yakışıklı,</em> diye düşündü Jaime... <em>Lancel’la, Osmund Karakazan’la ve ihtimal Ay Oğlan’la yatıyordu...</em> “Paxter Redwyne daha iyi bir seçim olur. Batıdiyar’daki en büyük donanmayı komuta ediyor. Aurane Su bir kayığı komuta edebilir, ona bir kayık alırsan tabii.”</p>

    <p>“Sen çocuksun Jaime. Redwyne, Tyrell’in sancak beyi ve Tyrell’in iğrenç büyükannesinin yeğeni. Lord Tyrell’in yaratıklarından hiçbirini konseyimde istemiyorum.”</p>

    <p>“Tommen’ın konseyi demek istiyorsun.”</p>

    <p>“Ne demek istediğimi biliyorsun.”</p>

    <p><em>Gayet iyi.</em> “Aurane’in kötü, Hallyne’in daha da kötü bir fikir olduğunu biliyorum. Qyburn’e gelince... tanrılar merhamet edin, Cersei, o Vargo Hoat’un adamıydı. Hisar onun zincirini aldı!”</p>

    <p>“Gri koyunlar. Qyburn bana çok iyi hizmet etti. Üstelik sadık bir adam, aynı şeyi kendi akrabalarım için söyleyemem.”</p>

    <p><em>Eğer bu yolda ilerlersen tatlı kardeşim, bedenlerimiz kargaların ziyafeti olur.</em> “Cersei, kendini bir dinle. Her gölgede cüceler görüyorsun ve dostlardan hasımlar yaratıyorsun. Kevan amca senin düşmanın değil. Ben senin düşmanın değilim.”</p>

    <p>Cersei’nin yüzü öfkeyle çarpıldı. “Yardım etmen için sana yalvardım. Önünde diz çöktüm ve sen beni reddettin!”</p>

    <p>“Yeminim...”</p>

    <p>“...seni Aerys’i öldürmekten alıkoymadı. Kelimeler rüzgârdır. Bana sahip olabilirdin ama bir pelerini tercih ettin. Dışarı çık.”</p>

    <p>“Kardeşim...”</p>

    <p>“<em>Dışarı çık</em> dedim. Şu çirkin bilek köküne bakmaktan sıkıldım. <em>Dışarı çık!</em>” Cersei, Jaime’yi hızlandırmak için, elindeki şarap kadehini onun kafasına fırlattı. Iskaladı ama Jaime kadının ne demek istediğini anladı.</p>

    <p>Akşam karanlığı, Jaime’yi Beyaz Kılıç Kulesi’nin ortak salonunda bir kadeh Dorne şarabı ve Beyaz Kitap’la birlikte buldu. Çiçek Şövalyesi içeri girdiğinde, Jaime kılıç elinin bilek köküyle sayfaları çeviriyordu. Genç şövalye, pelerinini ve kılıç kemerini çıkarıp duvardaki kancaya, Jaime’nin eşyalarının yanına astı.</p>

    <p>“Sizi bugün avluda gürdüm,” dedi Jaime. “İyi at sürdünüz.”</p>

    <p>“İyiden <em>daha iyi</em> kuşkusuz.” Sör Loras kendine bir kadeh şarap doldurdu ve hilal şekilli masanın karşısındaki sandalyeye oturdu.</p>

    <p>“Daha mütevazı bir adam, ‘Lordum çok nazik,’ ya da, ‘İyi bir bineğim vardı,’ diye cevap verirdi.”</p>

    <p>“At yeterliydi, lordum da benim mütevazı olduğum kadar nazik.” Loras eliyle kitabı gösterdi. “Lord Renly, kitapların üstatlar için olduğunu söylerdi.”</p>

    <p>“Bu kitap bizim için. Beyaz bir pelerin giymiş her adamın tarihi burada yazılı.”</p>

    <p>“Göz atmıştım. Kalkanlar güzel. İçinde daha çok resim olan kitapları tercih ediyorum. Lord Renly’nin, bir rahibi kör edebilecek çizimlere sahip birkaç kitabı vardı.”</p>

    <p>Jaime gülümsemek zorundaydı. “Bu kitapta öyle çizimler yok sör. Lakin tarihler gözlerinizi açabilir. Sizden önceki adamların hayatlarını bilmek işinize yarar.”</p>

    <p>“Biliyorum. Ejderha Şövalyesi Prens Aemon, Sör Ryam Redwyne, Kocayürek, Cesur Barristan...”</p>

    <p>“...Gwayne Corbray, Alyn Connington, Darry’nin Şeytanı, evet. Kuvvetli Lucamore’u da duymuşsunuzdur.”</p>

    <p>“Sör Şehvetli Lucamore mu?” Sör Loras eğleniyormuş gibi görünüyordu. “Üç ve otuz çocuk, öyle miydi? Adamın aletini kestiler. Sizin için o şarkıyı söyleyeyim mi sör?”</p>

    <p>“Ya Sör Terrence Toyne?”</p>

    <p>“Kralın metresiyle yattı ve çığlıklar atarak öldü. Bundan çıkarılacak ders; beyaz pantolon giyen bir adam, pantolonunun uçkurunu sımsıkı bağlı tutmalıdır.”</p>

    <p>“Gricübbeli Gyles? Cömert Orivel?”</p>

    <p>“Gyles bir haindi, Orivel de korkak. Beyaz pelerini lekeleyen adamlar. Lordum ne ima ediyor?”</p>

    <p>“Hiçbir şey. Ortada bir hakaret yokken varmış gibi alınmayın. Uzun Tom Costayne için ne dersiniz?”</p>

    <p>Sör Loras başını iki yana salladı.</p>

    <p>“Altmış yıl boyunca Kral Muhafızı’ydı.”</p>

    <p>“Bu ne zamandı? Ben hiç...”</p>

    <p>“Peki Gölgeli Vadi’den Sör Donnel?”</p>

    <p>“Bu ismi duymuş olabilirim ama...”</p>

    <p>“Addison Tepe? Beyaz Baykuş? Michael Mertyns? Jeffory Norcross? Ona Teslimolmaz derlerdi. Kırmızı Robert Çiçek? Bana bu adamlar hakkında ne söyleyebilirsiniz?”</p>

    <p>“Çiçek, bir piç ismi. Tepe de öyle.”</p>

    <p>“Buna rağmen iki adam da Kral Muhafızları’nı komuta edecek kadar yükseldi. Hikâyeleri kitapta mevcut. Rolland Darklyn de burada. Kral Muhafızları’nda hizmet veren en genç adamdı, bana kadar. Beyaz pelerinini bir muharebe meydanında aldı ve pelerini kuşandıktan bir saat sonra öldü.”</p>

    <p>“Demek ki çok iyi değildi.”</p>

    <p>“Yeterince iyiydi. O öldü fakat kralı yaşadı. Birçok cesur adam beyaz pelerin giydi. Çoğu unutuldu.”</p>

    <p>“Çoğu unutulmayı hak eder. Kahramanlar her zaman hatırlanır. En iyiler.”</p>

    <p>“En iyiler ve en kötüler.” <em>Yani ikimizden biri, muhtemelen bir şarkıda yaşayacak.</em> “Ve biraz iyi, biraz da kötü olan az sayıda adam. Onun gibi.” Jaime, parmağını okuduğu sabaya vurdu.</p>

    <p>“Kim?” Sör Loras görebilmek için başını eğdi. “Kızıl zeminde on tane siyah top. Bu armayı tanımıyorum.”</p>

    <p>“İlk Viserys’e ve İkinci Aegon’a hizmet eden Criston Cole’un armasıydı.” Jaime, Beyaz Kitap’ı kapattı. “Ona, Kralyaratan derlerdi.”</p>
  </div>
</body>
</html>
