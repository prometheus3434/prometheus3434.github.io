<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Demir Kaptan</h1>

    <p><em>Demir Zafer</em> burnu dönüp Nagga’nın Beşiği denen kutsal koya girdiğinde rüzgâr kuzeyden esiyordu.</p>

    <p>Victarion geminin pruvasında Berber Nute’a katıldı. İleride, Eski Wyk’in kutsal sahili ve sahilin üzerindeki çimli tepe belirdi. Nagga’nın kaburgaları o tepede yükseliyordu. Bir dromondun direği kadar kalın ve direkten iki kat uzun olan kemikler muazzam beyaz ağaçların gövdelerine benziyordu.</p>

    <p><em>Gri Kral’ın Kalesi’nin kemikleri.</em> Victarion bu yerin sihrini hissedebiliyordu. “Balon kendini ilk kez kral ilan ettiğinde bu kemiklerin altında durdu,” dedi. “Özgürlüğümüzü geri kazanacağına dair yemin etti ve Üç Kez Boğulmuş Tarle onun başına ahşap bir taç taktı. İnsanlar, <em>“BALON!”</em> diye bağırdı. <em>“BALON! KRAL BALON!”</em></p>

    <p>“Senin adını da o kadar yüksek sesle bağıracaklar,” dedi Nute.</p>

    <p>Victarion başıyla onayladı ama Berber’in kuşkusuzluğunu paylaşmıyordu. Balon’ın üç oğlu ve çok sevdiği bir kızı vardı.</p>

    <p>Bunu Moat Cailin’de, Deniztaşı Tahtı’na talip olması için ısrar eden kaptanlarına da söylemişti. “Balon’ın oğulları öldü ve Asha bir kadın,” diye itiraz etmişti Kırmızı Ralf Stonehouse, “Sen ağabeyinin sağ koluydun, onun düşürdüğü kılıcı sen kaldırmalısın.” Victarion, Balon’ın ona Moat Cailin’i kuzeyli adamlardan korumasını emrettiğini hatırlattığında, “Kurtlar dağıldı,” demişti Ralf Kenning. “Bu bataklığı kazanıp adaları kaybetmenin ne faydası var?” Topal Ralf eklemişti, “Kargagöz çok uzun zamandır uzaklardaydı. Bizi tanımıyor.”</p>

    <p><em>Euron Greyjoy, Adalar’ın ve Kuzey’in Kralı.</em> Bu düşünce, Victarion’ın kalbindeki eski bir öfkeyi uyandırıyordu ama yine de...</p>

    <p>“Kelimeler rüzgârdır,” demişti Victarion adamlara, “ve iyi olan tek rüzgâr, yelkenlerimizi doldurandır. Beni Kargagöz’le mi dövüştüreceksiniz? Kardeşe karşı kardeş, demirdoğumluya karşı demirdoğumlu?” Aralarında ne kadar husumet olursa olsun, Euron hâlâ Victarion’ın büyüğüydü. <em>Hiç kimse bir akraba katili kadar lanetli olamaz.</em></p>

    <p>Fakat Buharsaçlı’nın kral şûrası çağrısı geldiğinde her şey değişmişti. <em>Aeron, Boğulmuş Tanrı’nın sesiyle konuşuyor,</em> diye hatırlatmıştı Victarion kendine, <em>ve Boğulmuş Tanrı, Deniztaşı Tahtı’nda benim oturmamı isterse...</em> Ertesi gün, Moat Cailin’in komutasını Ralf Kenning’e vermiş ve kara yoluyla Ateşli Nehir’e gitmişti; Demir Donanma orada, sazlarla söğütlerin arasında yatıyordu. Sert sular ve değişken rüzgârlar onu geciktirmişti ama Victarion sadece bir gemi kaybetmişti ve artık evdeydi.</p>

    <p><em>Demir Zafer</em> uçurumlu kara parçasının önünden geçerken, <em>Keder</em> ve <em>Demir İntikam</em> onun hemen arkasındaydı. Onların peşinden <em>Demir Rüzgâr, Boz Hayalet, Lord Quellon, Lord Vickon, Lord Dagon</em> ve diğerleri geliyordu. Demir Donanma’nın onda dokuzu, uzun fersahlar boyunca uzanan dağınık bir sıra halinde akşam dalgasıyla yol alıyordu. Gemilerin yelkenlerinin görüntüsü Victarion Greyjoy’u mutlulukla doldurdu. Hiçbir erkek karısını, Lord Kaptan’ın gemilerini sevdiği kadar sevemezdi.</p>

    <p>Eski Wyk’in kutsal kıyısı boyunca, göz alabildiğince dargemi dizilmişti, gemilerin direkleri mızraklar misali gökyüzünü deliyordu. Daha derin sularda ganimetler yüzüyordu: Akınlarda ya da savaşlarda kazanılmış gökeler, karaklar ve dromondlar. Pruvalarda, pupalarda ve direklerde tanıdık sancaklar dalgalanıyordu.</p>

    <p>Berber Nute gözlerini kısarak kıyıya doğru baktı. “Lord Harlaw’un <em>Deniz Şarkısı</em> mı şu?” Berber, çarpık bacakları ve uzun kollarıyla tıknaz ve güçlü bir adamdı ama gözleri gençliğindeki kadar keskin değildi. Nute o günlerde öyle iyi balta fırlatırdı ki, insanlar onun fırlattığı baltanın bir adamı tıraş edebileceğini söylerdi.</p>

    <p>“Evet, <em>Deniz Şarkısı.</em>” Görünüşe göre Okuyucu Rodrik kitaplarını terk etmişti. “Şu da Yaşlı Drumm’ın <em>Gök Gürültüsü.</em> Onun yanında Blacktyde’ın <em>Gece Kuşu</em> var.” Victarion’ın gözleri her zamanki gibi keskindi. Yelkenleri toplanmış ve sancakları aşağı sarkmış olmasına rağmen bütün gemileri tanıdı, Demir Donanma’nın Lord Kaptanı’na bu yakışırdı. “<em>Gümüş Yüzgeç</em> de burada. Sawane Botley’nin bir akrabası.” Victarion, Kargagöz’ün Lord Botley’yi boğduğunu duymuştu, lordun vârisi de Moat Cailin’de ölmüştü ama adamın erkek kardeşleri ve başka oğulları da vardı. <em>Kaçtı? Dört? Hayır, beş. Ve hiçbirinin Kargagöz’ü sevmek için bir sebebi yok.</em></p>

    <p>Ve sonra Victarion onu gördü: Tek direkli, koyu kırmızı gövdeli, ince ve alçak bir kadırga. Geminin şu anda bağlı olan yelkenleri yıldızsız bir gökyüzü kadar siyahtı. <em>Sükûnet,</em> demir atmış haldeyken bile zalim ve hızlı görünüyordu. Geminin pruvasında, tek kolunu öne uzatmış demir bir bakire duruyordu. Beli inceydi, göğüsleri dik ve görkemliydi, bacakları uzun ve şekilliydi. Başından, siyah demir saçlardan yapılma ve rüzgârla savrulan bir yele akıyordu. Kızın gözleri sedefti ama ağzı yoktu.</p>

    <p>Victarion ellerini yumruk haline getirdi. O ellerle dört adamı ve bir kadını ölümüne dövmüştü, kadın karısıydı. Saçlarına kırağı düşmüş olmasına rağmen, Victarion bir boğanınkine benzeyen geniş göğsü ve bir delikanlınınki kadar düz karnıyla her zamanki kadar güçlüydü. Balon, Kargagöz’ü denize gönderdiği gün, Victarion’a, <em>bir akraba katili tanrıların ve insanların gözünde lanetlidir,</em> diye hatırlatmıştı.</p>

    <p>“O burada,” dedi Victarion, Berber’e. “Yelkenleri indir. Sadece küreklerle ilerleyeceğiz. <em>Keder</em>’e ve <em>Demir İntikam</em>’a, <em>Sükûnet</em>’le denizin arasında durmalarını emret. Donanmanın geri kalanı koyun girişini kapatsın. Benim iznim olmadan kimse koydan ayrılmayacak, ne bir insan ne de bir karga.”</p>

    <p>Kıyıdaki adamlar donanmanın yelkenleri görmüştü. Dostlardan ve akrabalardan selam nidaları gelirken, koy boyunca çığlıklar yankılandı ama <em>Sükûnet</em>’ten ses gelmedi. <em>Demir Zafer</em> yaklaşırken, <em>Sükûnet</em>’in dilsizlerden ve kırmalardan oluşan karışık mürettebatı tek kelime etmedi. Katran kadar kara ve Güneydiyar’ın maymunları kadar bodur ve kıllı adamlar Victarion’a baktı. Victarion, <em>canavarlar,</em> diye düşündü.</p>

    <p><em>Demir Zafer, Sükûnet</em>’in yirmi metre uzağında demir attı. “Bir tekne indirin. Kıyıya çıkacağım.” Kürekçiler yerlerini alırken Victarion kılıç kemerini bağladı, tek kalçasında kılıcı diğerinde kaması vardı. Berber Nute, Lord Kaptan’ın pelerinini adamın omuzlarına koydu. Pelerin dokuz kat altın dokumadan yapılmış ve Greyjoylar’ın deniz canavarı şeklinde dikilmişti, kolları yere değiyordu. Victarion pelerinin altına, kaynatılmış siyah derinin üstüne geçirilmiş bir örgü zırh giymişti. Moat Cailin’de gece gündüz zırh giymeye başlamıştı. Ağrılı kollara ve sızlayan bir sırta katlanmak, kanlı bağırsaklara katlanmaktan daha kolaydı. Bataklık şeytanlarının zehirli oklarının sadece bir çiziği yeterdi; insan birkaç saat sonra, hayatı kırmızı ve kahverengi damlalar halinde bacaklarından aşağı akarken kıvranır ve çığlıklar atardı. <em>Deniztaşı Tahtı’nı kim kazanırsa kanırsın, ben bataklık şeytanlarının hakkından gelmeliyim.</em></p>

    <p>Victarion deniz canavarı şeklindeki savaş miğferini ataktı. Demirden dövülmüş canavarın kıvrımlı kolları, Victarion’ın yanaklarından aşağı iniyor ve çenesinin altında birleşiyordu. O sırada tekne hazırlanmıştı. Victarion bordayı aşarken, “Sandıkların sorumluluğunu sana bırakıyorum,” dedi Nute’a. “Çok iyi korunduklarından emin ol.” Birçok şey o sandıklara bağlıydı.</p>

    <p>“Emredersiniz Majesteleri.”</p>

    <p>Victarion kaşlarını çatarak karşılık verdi. “Henüz kral değilim.” Tekneye indi.</p>

    <p>Aeron Buharsaçlı, kıyıya vuran köpüklü dalgaların içinde Victarion’ı bekliyordu, kolunun altında bir su matarası sallanıyordu. Rahip ince ve uzundu ama Victarion’dan kısaydı. Adamın gözleri demirdi, kemikli yüzünden çıkan burnu bir köpekbalığının yüzgecini andırıyordu. Sakalı beline kadar iniyordu. Karmakarışık ipler halindeki saçları, rüzgârın her esişinde bacaklarının arkasını dövüyordu. Soğuk ve beyaz dalgalar ayak bileklerine çarparken, “Ağabey,” dedi Aeron, “zaten ölü olan ölemez.”</p>

    <p>“Ama yeniden doğar, daha güçlü ve daha zorlu.” Victarion miğferini çıkarıp diz çöktü. Deniz, Lord Kaptan’ın çizmelerini doldurup pantolonunu sırılsıklam ederken, Aeron adamın başına tuzlu su döktü. Dua ettiler.</p>

    <p>Dua bittiğinde, “Ağabeyimiz Kargagöz nerede?” diye sordu Victarion.</p>

    <p>“Altın dokuma kumaştan yapılmış şu büyük çadır onun. Etrafı tanrısız adamlarla ve canavarlarla dolu, eskisinden daha beter. Bahamızın kanı onun damarlarında bozulmuş.”</p>

    <p>“Annemizin kanı da.” Victarion, Nagga’nın kemiklerinin ve Gri Kral’ın Kalesi’nin altındaki bu ruhani yerde akraba öldürmekten bahsetmeyecekti ama Euron’ın gülümseyen yüzüne zırhlı bir yumruk indirmeyi defalarca düşünmüştü; et ayrılana ve Kargagöz’ün kötü kanı kıpkırmızı akana kadar. <em>Yapmamalıyım. Balon’a söz verdim.</em> “Herkes geldi mi?” diye sordu kardeşine.</p>

    <p>“Önemli olan herkes. Kaptanlar ve krallar.” Demir Adalar’da herkes aynıydı; her kaptan kendi güvertesinde kraldı ve her kral bir kaptan olmalıydı. “Babamızın tacını talep etmek niyetinde misin?”</p>

    <p>Victarion kendini Deniztaşı Tahtı’nda otururken hayal etti. “Şayet Boğulmuş Tanrı isterse.”</p>

    <p>“Dalgalar konuşacak,” dedi Aeron Greyjoy uzaklaşırken. “Dalgaları dinle ağabey.”</p>

    <p>“Evet.” Victarion, adının dalgalar tarafından fısıldanırken ve kaptanlarla krallar tarafından bağrılırken kulağa nasıl geleceğini düşündü. <em>Eğer kupa bana geçerse, onu bir kenara bırakmayacağım.</em></p>

    <p>Victarion’ın çevresinde, ona şans dilemek ve desteğini almak isteyen bir kalabalık toplandı. Victarion her adadan adamlar gördü: Blacktydelar, Orkwoodlar, Stonetreeler, Wyncheler ve daha pek çokları. Eski Wyk’in Goodbrotherlar’ı, Büyük Wyk’in Goodbrotherlar’ı ve Orkmont’un Goodbrotherlar’ının hepsi gelmişti. Bütün düzgün adamlar tarafından hor görülmelerine rağmen Coddlar da oradaydı. Mütevazı Shepherdlar, Weaverlar, Netleyler ve hatta kölelerle tuz karılarının kanından gelen Humblelar; kadim ve gururlu hanedanlardan gelen adamlarla bir aradaydı. Bir Volmark, Victarion’ın sırtına vurdu ve iki Sparr, eline bir şarap matarası tutuşturdu. Victarion büyük bir yudum içti, ağzını sildi ve adamların onu yemek ateşine doğru götürmesine izin verdi; savaş, taçlar, yağma ve onun saltanatının ihtişamı ile özgürlüğü hakkında konuşmalarını dinledi.</p>

    <p>O gece Demir Donanma’nın adamları, gelgit çizgisinin üstüne yelken bezinden devasa bir çadır kurdu. Bu sayede Victarion, elli ünlü kaptana; kızarmış buzağı, tuzlu morina ve ıstakozdan oluşan bir ziyafet verdi. Aeron da geldi. Kaptanlar Demir Donanma’yı yüzdürmeye yetecek kadar bira tüketirken, Aeron balık yiyip su içti. Adamların çoğu Victarion’ı destekleyeceğine dair söz verdi: Güçlü Fralegg, zeki Alvyn Sharp, kambur Hotho Harlaw. Hotho, Victarion’a, kraliçe olarak onun kızını almasını önerdi. “Eşler konusunda çok şanssızım,” dedi Victarion. İlk karısı doğum yatağında ölmüş ve ona ölü doğmuş bir kız evlat vermişti. İkinci karısı su çiçeğinden mustarip olmuştu. Ve üçüncüsü...</p>

    <p>“Bir kralın, bir veliahtı olmalı,” diye ısrar etti Hotho. “Kargagöz kral şûrasında sergilemek üzere üç oğul getirdi.”</p>

    <p>“Piçler ve kırmalar. Kızın kaç yaşında?”</p>

    <p>“On iki,” dedi Hotho. “Güzel ve doğurgan, yeni çiçek açtı, saçları bal rengi. Göğüsleri henüz küçük ama iyi kalçaları var. Benden çok annesine çekmiş.”</p>

    <p>Victarion bunun, kızın bir kamburu olmadığı anlamına geldiğini biliyordu. Kızı kafasında canlandırmaya çalıştı ama gözlerinin önüne öldürdüğü karısı geldi. Victarion, kadına indirdiği her darbede hıçkırmıştı, sonra onu kayalara taşımış ve yengeçlere vermişti. “Taç giydiğimde kıza memnuniyetle bakarım,” dedi. Hotho’nun ummaya cesaret ettiği şey de bu kadardı, adam ayaklarını sürüyerek hoşnut bir şekilde uzaklaştı.</p>

    <p>Baelor Blacktyde’ı memnun etmek daha zordu. Sakalsız ve yakışıklı adam, koyun yününden yapılmış siyah beyaz tuniğinin içinde Victarion’ın yanında oturdu. Adamın pelerini samur kürküydü, yakasına yedi köşeli gümüş bir yıldız iğnelenmişti. Baelor sekiz yıl boyunca Eski Şehir’de rehin tutulmuş ve yeşil toprakların yedi tanrısının mümini olarak geri dönmüştü. “Balon deliydi, Aeron daha deli ve Euron hepsinin en delisi,” dedi Lord Baelor. “Ya siz Lord Kaptan? Eğer sizin adınızı bağırırsam bu çılgın savaşa bir son verecek misiniz?”</p>

    <p>Victarion kaşlarını çattı. “Diz çökmemi mi istiyorsunuz?”</p>

    <p>“Eğer gerekirse. Batıdiyar’a karşı tek başımıza ayakta duramayız. Kral Robert bunu kanıtladı, kederimiz pahasına. Balon özgürlüğün bedelini demirle ödeyeceğini söylemişti lakin kadınlarımız Balon’ın taçlarını boş yataklarla satın aldı. Benim annem de onlardan biriydi. Eski Usul öldü.”</p>

    <p>“Zaten ölü olan ölemez. Ama yeniden doğar, daha güçlü ve daha zorlu. Yüz yıl sonra, insanlar Cesur Balon’ın şarkısını söyleyecek.”</p>

    <p>“Ona Balon Dulyaratan, deyin. Onun vadettiği özgürlüğü hiç düşünmeden bir babayla takas ederim. Bana bir baba verebilir misiniz?” Victarion cevap vermeyince, Blacktyde homurdanarak uzaklaştı.</p>

    <p>Çadır iyice ısındı ve dumanla doldu. Gorold Goodbrother’ın oğullarından ikisi kavga ederken bir masayı devirdiler. Will Humble bir iddiayı kaybetti ve çizmesini yemek zorunda kaldı. Rommy Weaver, “Kanlı Kupa”yı, “Çelik Yağmur”u ve diğer eski yağma şarkılarını söylerken Küçük Lenwood Tawney keman çaldı. Bakir Qarl ve Eldred Codd parmak dansı oynadı. Eldred’in parmaklarından biri Topal Ralf’in şarap kupasına düştüğünde bir kahkaha fırtınası koptu.</p>

    <p>Gülenlerin arasında bir kadın vardı. Victarion ayağa kalktı ve onu çadır kapısının yanında gördü. Bakire Qarl’ın fısıldadığı bir şey onu yine güldürdü. Victarion kızın buraya gelecek kadar aptal olmamasını ummuştu ama onu görünce gülümsedi. Emir veren bir sesle, “Asha,” diye seslendi. <em>“Yeğen.”</em></p>

    <p>Asha, Victarion’ın yanına gitti; tuz lekeleriyle kaplı uzun çizmelerinin, yeşil yün pantolonunun, kahverengi tuniğinin ve bağcıklarının yarısı bağlanmış kolsuz deri yeleğinin içinde ince ve kıvraktı. “Amca.” Asha Greyjoy bir kadın için uzun boyluydu ama amcasının yanağını öpebilmek için ayak parmaklarının ucunda yükselmek zorunda kaldı. “Seni kraliçe şûramda görmekten mutluyum.”</p>

    <p>“Kraliçe şûrası?” Victarion güldü. “Sarhoş musun yeğenim? Otur. Kıyıda <em>Kara Rüzgâr</em>’ı görmedim.”</p>

    <p>“Onu Norne Goodbrother’ın kalesinin altına demirledim ve adanın karşı tarafından buraya atla geldim.” Asha bir tabureye oturdu ve izin istemeden Berber Nute’un şarabını aldı. Nute itiraz etmedi; bir süre önce sızmıştı. “Moat’u kim tutuyor?”</p>

    <p>“Ralf Kenning. Genç Kurt’un ölümüyle, bataklık şeytanlarından başka rahatsızlığımız kalmadı.”</p>

    <p>“Starklar yegâne kuzeyli adamlar değillerdi. Demir Taht, Dehşet Kalesi Lordu’nu Kuzey Muhafızı ilan etti.”</p>

    <p>“Bana savaş dersi mi vereceksin? Sen daha annenin sütünü emiyorken ben mücadelelerdeydim.”</p>

    <p>“Ve de kaybediyordun.” Asha bir yudum şarap içti.</p>

    <p>Victarion ona Güzel Ada’nın hatırlatılmasından hoşlanmamıştı. “Gençken her adam bir mücadele kaybetmeli, böylece yaşlandığında savaş kaybetmez. Umarım bir talepte bulunmaya gelmedin.”</p>

    <p>Asha alaycı bir şekilde gülümsedi. “Ya geldiysem?”</p>

    <p>“Burada, senin küçük bir kız olduğun zamanları hatırlayan adamlar var, denizde çıplak yüzdüğün ve bebeğinle oynadığın zamanları.”</p>

    <p>“Baltalarla da oynardım.”</p>

    <p>“Oynardın,” diye kabul etti Victarion, “ama bir kadın bir koca ister, bir taç değil. Kral olduğumda sana bir koca vereceğim.”</p>

    <p>“Amcam bana karşı çok iyi. Kraliçe olduğumda senin için güzel bir eş bulayım mı?”</p>

    <p>“Eşler konusunda şanssızım. Ne kadar zamandır buradasın?”</p>

    <p>“Buharsaçlı amcamın, niyet ettiğinden fazla adamı uyandırdığını görmeye yetecek kadar uzun zamandır. Drummlar talepte bulunmak niyetinde ve Üç Kez Boğulmuş Tarle, kara soyun meşru veliahtının Maron Volmark olduğunu söylerken duyuldu.”</p>

    <p>“Kral, bir deniz canavarı olmalı.”</p>

    <p>“Karagöz bir deniz canavarı. Büyük erkek kardeş küçük olandan önce gelir.” Asha öne eğildi. “Fakat ben Kral Balon’ın bedeninin çocuğuyum, yani ikinizden de önce geliyorum. Beni dinle amca...”</p>

    <p>Ama sonra bir sessizlik çöktü. Şarkılar sustu ve Küçük Lenwood Tawney kemanını indirdi, adamlar başlarını çevirdi. Çatal bıçak gürültüsü bile kesildi.</p>

    <p>Ziyafet çadırına bir düzine yeni konuk girdi. Victarion; Çimdiksurat Jon Myre’ı, Karadişli Torwold’ı ve Solak Lucas Codd’ı gördü. Germund Botley, Balon’ın ilk isyanı sırasında bir Lannister’dan aldığı altın yaldızlı göğüs kalkanın üstünde kollarını birleştirdi. Orkmont’un Orkwood’u, Germund’ın yanında durdu. Onların arkasında Taşyumtuk, Quellon Humble ve örgüler halindeki ateşli saçlarıyla Kızıl Kürekçi vardı. Çoban Ralf, Lord Limanı’ndan Ralf ve Köle Qarl da oradaydı.</p>

    <p>Ve Karagöz, Euron Greyjoy.</p>

    <p><em>Hiç değişmemiş,</em> diye düşündü Victarion. <em>Bana gülüp gittiği günkü gibi görünüyor.</em> Lord Quellon’ın oğullarının en yakışıklısı Euron’dı ve üç yıllık sürgün bu gerçeği değiştirmemişti. Euron’ın saçları hâlâ gece denizi kadar siyahtı ve düzgünce tıraş edilmiş koyu renk sakallarının altındaki yüzü hâlâ beyaz ve pürüzsüzdü. Euron’ın sol gözü siyah bir yamayla kapatılmıştı ama sağ gözü yaz seması kadar maviydi.</p>

    <p><em>Gülümseyen gözü,</em> diye düşündü Victarion. “Kargagöz,” dedi.</p>

    <p>“<em>Kral</em> Kargagöz, kardeşim.” Euron gülümsedi. Dudakları lamba ışığında koyu renk görünüyordu; çürük ve mavi.</p>

    <p>“Kral şûrasından gelecek olandan başka kralımız yok.” Buharsaçlı ayağa kalktı. “Tanrısız bir adam...”</p>

    <p>“...Deniztaşı Tahtı’nda oturamaz, evet.” Euron çadırın içine göz gezdirdi. “Aslına bakarsan, son zamanlarda sık sık Deniztaşı Tahtı’nda oturdum. Hiç itiraz etmedi.” Gülümseyen gözü parlıyordu. “Tanrıları benden iyi kim bilir? At tanrıları ve ateş tanrıları, mücevher gözlü altın tanrılar, sedir ağacından yontulmuş tanrılar, dağlara oyulmuş tanrılar, boş havanın tanrıları... hepsini biliyorum. Onları çiçeklerle süsleyen ve onların adına keçilerin, boğaların ve çocukların kanını akıtan insanlar gördüm. Elli değişik dilde dualar duydum. Sakat bacağımı iyileştir, o kızın beni sevmesini sağla, bana sağlıklı bir oğul ver. Beni kurtar, bana yardım et, beni zengin et... <em>beni koru!</em> Beni düşmanlarımdan koru, beni karnımdaki yengeçlerden koru, beni at efendilerinden, köle tacirlerinden, kapımdaki paralı askerlerden koru. Beni <em>Sükûnet</em>’ten koru.” Euron güldü. “<em>Tanrısız mı?</em> Ah Aeron, ben bugüne kadar yelken açmış adamların en dindarıyım! Sen tek tanrıya hizmet ediyorsun Buharsaçlı, ama ben on bin tanrıya hizmet ettim. Ib’den Asshai’ye kadar bütün insanlar, ne zaman <em>yelkenlerimi</em> görseler dua ediyorlar.”</p>

    <p>Rahip kemikli parmağını yukarı kaldırdı. “Onlar ağaçlara, altın ilahlara ve keçi başlı zelillere dua ediyorlar. Sahte tanrılara...”</p>

    <p>“Aynen öyle,” dedi Euron, “ve bu günahları yüzünden hepsini öldürdüm. Kanlarını denize akıttım ve çığlık atan kadınlarına tohumlarımı ektim. Onların küçük tanrıları beni durduramadı, yani sahte oldukları aşikâr. Ben senden bile mütedeyyinim Aeron. Belki de kutsanmak için sen benim önümde diz çökmelisin.”</p>

    <p>Kızıl Kürekçi bu sözlerle yüksek sesle güldü ve sonra diğer adamlar da ona katıldı.</p>

    <p><em>“Aptallar,”</em> dedi rahip, “aptallar, köleler ve kör adamlar; siz busunuz işte. Önünüzde ne durduğunu görmüyor musunuz?”</p>

    <p>“Bir kral,” dedi Quellon Humble.</p>

    <p>Buharsaçlı tükürdü ve dışarı çıktı.</p>

    <p>Aeron gittiğinde, Kargagöz’ün gülümseyen gözü Victarion’a döndü. “Lord Kaptan, uzun zamandır uzaklarda olan ağabeyini selamlamayacak mısın? Ya sen Asha? Leydi annen nasıl?”</p>

    <p>“Kötü,” dedi Asha. “Bir adam onu dul bıraktı.”</p>

    <p>Euron omuz silkti. “Balon’ı ölüme itenin Fırtına Tanrısı olduğunu duydum. Onu katleden adam kim? Bana onun adını söyle yeğenim, söyle ki Balon’ın intikamını bizzat alayım.”</p>

    <p>Asha ayağa kalktı. “Onun adını benim kadar sen de biliyorsun. Üç yıldır bizden uzaktaydın. Gel gör ki, lord babamın öldüğü gün <em>Sükûnet</em> geri döndü.”</p>

    <p>“Beni mi suçluyorsun?” diye sordu Euron nazikçe.</p>

    <p>“Suçlamalı mıyım?” Asha’nın sesindeki sertlik, Victarion’ın kaş çatmasına sebep oldu. Kargagöz’le bu şekilde konuşmak tehlikeliydi; adamın gülümseyen gözü neşeyle parlarken bile.</p>

    <p>“Rüzgârlara ben mi hükmediyorum?” diye sordu Kargagöz evcil hayvanlarına.</p>

    <p>“Hayır Majesteleri,” dedi Orkmont’un Orkwood’u.</p>

    <p>“Rüzgârlara kimse hükmetmiyor,” dedi Germund Botley.</p>

    <p>“Keşke edebilseydiniz,” dedi Kızıl Kürekçi. “İstediğiniz her yere gider ve asla rüzgârsız kalmadınız.”</p>

    <p>“İşte sana cevap, üç cesur adamın ağzından,” dedi Euron. “Balon öldüğünde <em>Sükûnet</em> denizdeydi. Eğer amcanın sözünden şüphe ediyorsan, mürettebatımı sorgulamana izin veriyorum.”</p>

    <p>“Dilsizlerden oluşan bir mürettebatı sorgulamak? Evet, bu çok işime yarar.”</p>

    <p>“Bir koca çok işine yarar.” Euron tekrar takipçilerine döndü. “Torwold, hatırlayamadım, senin bir karın var mıydı?”</p>

    <p>“Sadece bir.” Karadişli Torwold gülümsedi ve lakabını nasıl kazandığını gösterdi.</p>

    <p>“Ben bekârım,” diye duyurdu Solak Lucas Codd.</p>

    <p>“Ve bunun iyi bir sebebi var,” dedi Asha. “Coddlar’dan bütün <em>kadınlar</em> da iğreniyor. Bana öyle mahzun bakma Lucas. Meşhur eline hâlâ sahipsin.” Yumruğuyla pompalama hareketi yaptı.</p>

    <p>Codd, Kargagöz tek elini adamın göğsüne koyana kadar küfretti. “Bu nazik bir tavır mıydı Asha? Lucas’ı can evinden vurdun.”</p>

    <p>“Onu aletinden vurmaktan daha kolay. Her adamdan daha iyi balta fırlatırım ama hedef çok küçük olunca...”</p>

    <p>“Bu kız kendini kaybetmiş,” diye hırladı Çimdiksurat Jon Myre. “Balon onun bir erkek olduğuna inanmasına izin verdi.”</p>

    <p>“Senin baban da seninle aynı hatayı yaptı,” dedi Asha.</p>

    <p>“Onu bana ver Euron,” diye önerdi Kızıl Kürekçi. “Poposunu benim saçlarım gibi kırmızı olana kadar tokatlayayım.”</p>

    <p>“Gel de dene,” dedi Asha, “ve seni bundan sonra Kızıl Hadım diye çağıralım.” Elinde bir fırlatma baltası vardı, Asha baltayı havaya fırlattı ve ustaca yakaladı. “İşte benim kocam. Beni isteyen erkekler onunla dövüşmeli amca.”</p>

    <p>Victarion yumruğunu masaya vurdu. “Burada kan dökülmeyecek. Euron, şu... evcil hayvanlarını... al ve git.”</p>

    <p>“Senden daha sıcak bir karşılama beklerdim kardeşim. Ben senin büyüğünüm... ve yakında meşru kralın olacağım.”</p>

    <p>Victarion’ın yüzü karardı. “Kral şûrası konuştuğunda, ahşap tacı kimin takacağını göreceğiz.”</p>

    <p>“İşte bu konuda hemfikir olabiliriz.” Euron, iki parmağını sol gözünü kapatan yamaya götürdü ve çadırdan ayrıldı. Diğerleri kırma köpekler misali onu takip etti. Adamların arkasında sessizlik kaldı, ta ki Küçük Lenwood Tawney kemanını eline alana kadar. Şarap ve bira tekrar akmaya başladı ama konukların çoğunun susuzluğu geçmişti. Eldred Codd, kanlı elini tutarak dışarı çıktı. Sonra da Will Humble, Hotho Harlaw ve Goodbrotherlar’ın büyük bölümü.</p>

    <p>“Amca.” Asha, elini Victarion’ın omzuna koydu. “Benimle biraz yürür müsün?”</p>

    <p>Çadırın dışında rüzgâr esiyordu. Bulutlar, ayın solgun yüzünün önünden koşarak geçiyordu. Hızla hareket eden kadırgalara benziyorlardı. Yıldızlar az ve solgundu. Dargemiler bütün kıyı boyunca yatıyordu, köpüklü dalgaların içinden yükselen direkler bir ormana benziyordu. Victarion, gemi gövdelerinin kuma yerleşirken çıkardığı çatırtıları duyabiliyordu. Gemilerin halatlarının feryadını ve sancaklarının şaklamasını duydu. İleride, koyun derin sularında daha büyük gemiler demirliydi; sisle kaplanmış gaddar gölgeler.</p>

    <p>Sahil boyunca, kamplardan ve yemek ateşlerinden uzakta kıyıya vuran köpüklü dalgaların hemen üzerinde yan yana yürüdüler. “Bana doğruyu söyle amca,” dedi Asha, “Euron neden öyle aniden gitti?”</p>

    <p>“Kargagöz sık sık yağma yapmaya giderdi.”</p>

    <p>“Hiç bu kadar uzun sürmezdi.”</p>

    <p>“<em>Sükûnet</em>’i doğuya götürdü. Uzun bir yolculuk.”</p>

    <p>“<em>Neden</em> gittiğini sordum, nereye gittiğini değil.” Victarion cevap vermeyince, “<em>Sükûnet</em> denize açıldığından ben uzaklardaydım,” dedi Asha. “<em>Kara Rüzgâr</em>’ı Arbor’ın çevresinden dolaştırıp Basamaktaşı’na götürmüştüm, Lysli korsanlardan birkaç incik boncuk almak için. Eve döndüğümde Euron gitmişti ve senin yeni karın ölmüştü.”</p>

    <p>“O sadece bir tuz karısıydı.” Victarion, karısını yengeçlere verdiği günden beri başka bir kadına dokunmamıştı. <em>Kral olduğumda bir eş almam gerekecek. Kraliçem olacak ve oğullarımı doğuracak gerçek bir eş. Bir kralın, bir veliahtı olmalı.</em></p>

    <p>“Babam o kadın hakkında konuşmayı redderdi,” dedi Asha.</p>

    <p>“Kimsenin değiştiremeyeceği şeyler hakkında konuşmak faydasızdır.” Bu konu Victarion’ı yoruyordu. “Okuyucu’nun dargemisini gördüm.”</p>

    <p>“Onu Kitap Kulesi’nden çıkarmak için bütün cazibemi kullanmam gerekti.”</p>

    <p><em>O halde Harlawlar, Asha’nın tarafında.</em> Victarion’ın alnındaki çizgiler derinleşti. “Hükmetmeyi umamazsın. Sen bir kadınsın.</p>

    <p>“İşeme yarışmalarını sürekli kaybetmemin sebebi bu mu?” Asha güldü. “Amca, bunu söylemek bana keder veriyor ama haklı olabilirsin. Dört gün ve dört gecedir kaptanlar ve krallarla birlikte içki içiyorum, onların söylediklerini dinliyorum... ve söylemediklerini. Kendi adamlarım ve Harlawlar’ın çoğu benim tarafımda. Tris Botley ve birkaç başka adam da öyle. Bu yeterli değil.” Bir taşı tekmeledi, taş suyun üstünde sekerek iki dargeminin arasına gitti. “Amcamın adını bağırmayı düşünüyorum.”</p>

    <p>“Hangi amcanın?” diye sordu Victarion. “Üç amcan var.”</p>

    <p>“Bir de dayım. Amca, dinle beni. Ahşap tacı senin başına bizzat ben yerleştireceğim... yönetimi paylaşmayı kabul edersen.”</p>

    <p>“Yönetimi <em>paylaşmak mı?</em> Bu nasıl olabilir?” Kadının söyledikleri bir anlam ifade etmiyordu. <em>Benim kraliçem olmak mı istiyor?</em> düşündü Victarion, kendini Asha’ya daha önce hiç bakmadığı bir şekilde bakarken buldu. Erkekliğinin sertleşmeye başladığını hissedebiliyordu. <em>O Balon’ın kızı,</em> diye anımsattı kendine. Kapılara balta fırlatan o küçük kızı hatırladı. Kollarını göğsünde birleştirdi. “Deniztaşı Tahtı’nda sadece bir kişi oturabilir.”</p>

    <p>“O halde bırak da amcam otursun,” dedi Asha. “Sırtını kollamak ve kulağına fısıldamak için arkanda duracağım. Hiçbir kral tek başına hükmedemez. Ejderhalar Demir Taht’ta oturduklarında bile, onlara yardım eden adamlara sahiplerdi. Kral Elleri. Senin El’in olmama izin ver amca.”</p>

    <p>Kadın bir El şöyle dursun, daha önce hiçbir Ada Kralı bir El’e ihtiyaç duymamıştı. <em>Kaptanlar ve krallar içki masalarında benimle alay ederler.</em> “Neden benim El’ im olmak istiyorsun?”</p>

    <p>“Bu savaş bizi bitirmeden önce bu savaşı bitirmek için. Kazanabileceğimiz her şeyi kazandık... ve barış yapmadığımız takdirde hepsini aynı hızla kaybedebiliriz. Leydi Glover’a her tür nezaketi gösterdim. Kadın, lordunun benimle görüşeceğine dair yemin ediyor. Derinorman Kalesi’ni, Torrhen Kalesi’ni ve Moat Cailin’i geri verirsek, kuzeyli adamların Deniz Ejderi Burnu’yla Taşlı Kıyı’nın tamamını bize devredeceğini söylüyor. O topraklar az nüfuslu ama bütün adaların toplamından on kat büyükler. Antlaşma, bir rehine değiş tokuşuyla mühürlenecek ve iki taraf Demir Taht’a karşı işbirliği yapacak...”</p>

    <p>Victarion güldü. “Şu Leydi Glover seni aptal yerine koymuş yeğenim. Deniz Ejderi Burnu ve Taşlı Kıyı bizim. Neden herhangi bir şeyi geri verelim? Kışyarı yandı ve yıkıldı. Genç Kurt toprağın içinde başsız bir halde çürüyor. <em>Bütün</em> kuzey bizim olacak, tıpkı babanın düşlediği gibi.”</p>

    <p>“Dargemiler ağaçların arasında kürek çekmeyi öğrendiğinde olabilir. Bir balıkçı, gri bir leviathan tutabilir ama onu serbest bırakmazsa, canavar onu derinlere sürükleyip öldürür. Kuzey, elimizde tutmayacağımız kadar büyük ve kuzeyli adamlarla dolu.”</p>

    <p>“Oyuncak bebeklerine geri dön yeğenim. Savaş kazanmayı da savaşçılara bırak.” Victarion, Asha’ya yumruklarını gösterdi. “Benim iki elim var. Hiçbir adamın üç ele ihtiyacı yoktur.”</p>

    <p>“Ama Harlawlar’a ihtiyacı olan bir adam tanıyorum.”</p>

    <p>“Kambur Hotho bana kızını önerdi, kraliçem olarak. Eğer kızı alırsam Harlawlar benim olur.”</p>

    <p>Bu, Asha’yı şaşırttı. “Harlaw Hanedanı’nı Lord Rodrik yönetiyor.”</p>

    <p>“Rodrik’in kızı yok, sadece kitapları var. Hotho onun vârisi olacak, ben de kral olacağım.” Victarion bu kelimeleri yüksek sesle söyler söylemez, kelimeler kulağa gerçek geldi. “Karagöz uzun zamandır uzaklarda.”</p>

    <p>“Bazı adamlar uzak mesafeden daha büyük görünür,” diye uyardı Asha. “Cesaretin varsa yemek ateşlerinin arasında yürü ve konuşmaları dinle. Adamlar ne senin gücünden ne de benim dillere destan güzelliğimden bahsediyor. Sadece Kargagöz’ü konuşuyorlar; gördüğü uzak yerleri, tecavüz ettiği kadınları, öldürdüğü adamları, yağmaladığı şehirleri ve Lannis Limanı’nda Lord Tywin’in donanmasını nasıl yaktığını...”</p>

    <p>“Aslanın donanmasını <em>ben</em> yaktım,” dedi Victarion. “İlk meşaleyi Tywin’in amiral gemisine kendi ellerimle fırlattım.”</p>

    <p>“Planı Karagöz kurdu.” Asha elini amcasının koluna koydu. “Ve karını da öldürdü... öldürmedi mi?”</p>

    <p>Balon bu konuda konuşmamalarını emretmişti ama Balon ölmüştü. “Kadının karnına bir bebek koydu ve onu öldürme işini bana bıraktı. Onu da öldürecektim ama Balon, salonunda akraba cinayeti işlenmesine izin vermedi. Euron’ı sürgüne gönderdi, asla dönmemek üzere...”</p>

    <p>“...Balon yaşadığı sürece?”</p>

    <p>Victarion yumruklarına baktı. “Karım bana boynuz taktı. Başka seçeneğim yoktu.” <em>Eğer duyulsaydı insanlar bana gülerdi, onunla yüzleştiğimde Kargagöz’ün güldüğü gibi. “Karın bana ıslak ve arzulu bir halde geldi,” diyerek böbürlenmişti Euron. “Görünüşe göre Victarion’ın her yeri büyük ama asıl önemli olan kısmı küçük.”</em> Fakat Victarion bunları Asha’ya söyleyemezdi.</p>

    <p>“Senin için üzgünüm,” dedi Asha, “karın için daha da üzgünüm... ama bana, Deniztaşı Tahtı’nı kendim için talep etmekten başka seçenek bırakmıyorsun.”</p>

    <p><em>Yapamazsın.</em> “Harcayacağın nefes senin kadın.”</p>

    <p>“Benim,” dedi Asha ve Victarion’ı tek başına bıraktı.</p>
  </div>
</body>
</html>
