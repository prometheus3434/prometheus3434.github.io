<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Yeni Nehirova Lordu o kadar öfkeliydi ki titriyordu. “Kandırıldık,” dedi. “Bu adam bize ihanet etti!” Parmağıyla Edmure Tully’yi dürterken, dudaklarından pembe tükürükler saçılıyordu. “Kafasını keseceğim! Nehirova’yı ben yönetiyorum, bizzat kralın emriyle, ben...”</p>

    <p>“Emmon,” dedi adamın karısı, “Lord Kumandan kralın emrinden haberdar. Sör Edmure kralın emrinden haberdar. Ahırdaki seyis çocuk kralın emrinden haberdar.”</p>

    <p><em>“Ben lordum ve onun kafasını keseceğim!”</em></p>

    <p>“Hangi suçla?” Zayıflamış olmasına rağmen, Edmure hâlâ Emmon Frey’den daha lord gibi görünüyordu. Kırmızı yünden dikilmiş kapitone bir takım giymişti, takımın göğsüne zıplayan bir alabalık işlenmişti. Çizmeleri siyahtı, tozlukları mavi. Kızıl saçları yıkanmış ve kesilmişti, kırmızı sakalı özenle tıraş edilmişti. “Benden istenen her şeyi yaptım.”</p>

    <p>“Ah?” Jaime Lannister, Nehirova’nın kapıları açıldığından beri uyumamıştı ve başı zonkluyordu. “Sör Brynden’in kaçmasına izin vermeni istediğimi hatırlamıyorum.”</p>

    <p>“Benden kaleyi teslim etmemi istedin, amcamı değil. Amcam senin kuşatma hattını geçip gittiyse ve senin adamların buna izin verdiyse, suçlu ben miyim?”</p>

    <p>Jaime eğlenmiyordu. Öfkesini belli ederek, “O <em>nerede?</em>” diye sordu. Adamları Nehirova’yı üç kez aramış ama Brynden Tully’yi bulamamıştı.</p>

    <p>“Nereye gideceğini bana hiç söylemedi.”</p>

    <p>“Sen de hiç sormadın. Dışarı nasıl çıktı?”</p>

    <p>“Balıklar yüzer. Kara olanlar bile.” Edmure gülümsedi. Jaime, altın elini adamın ağzına indirmek istiyordu. Birkaç eksik diş, adamın gülümsemelerine bir son verirdi. Edmure, hayatının geri kalanını tutsak olarak geçirecek bir adam için fazlasıyla kendinden hoşnut görünüyordu. “Casterly Kayası’nın altında, bir adamın üstüne bir zırh kadar sıkı oturan yeraltı hücrelerimiz var. Onlardan birinin içindeyken dönemezsin, oturamazsın ya da fareler parmaklarını kemirmeye başladığında ayağına uzanamazsın. Cevabını tekrar düşünmek ister misin?”</p>

    <p>Lord Edmure’un gülümsemesi kayboldu. “Rütbeme uygun bir şekilde onurlu bir muamele göreceğime dair söz verdin.”</p>

    <p>“Göreceksin de,” dedi Jaime. “Senden çok daha soylu şövalyeler ve nice büyük lordlar, o yeraltı hücrelerinde ağlayarak can verdi. Eğer tarihi doğru hatırlıyorsam birkaç kral da öyle. İstersen, karına da senin yanındaki hücreyi veririz. Sizi birbirinizden ayırmak istemem.”</p>

    <p>“Gerçekten yüzdü,” dedi Edmure asık bir yüzle. Ablası Catelyn’le aynı mavi gözlere sahipti ve Jaime o gözlerde bir zamanlar Leydi Catelyn’in gözlerinde gördüğü aynı ikrahı gördü. “Su Kapısı’ndaki yivli kapıyı kaldırdık. Tamamen değil, sadece bir metre. Suyun altında bir boşluk oluşturacak ama kapının hâlâ kapalı görünmesini sağlayacak kadar. Amcam güçlü bir yüzücüdür. Karanlık çöktükten sonra kazıkların altından geçti.”</p>

    <p><em>Bizim setimizin altından da aynı şekilde geçti.</em> Aysız bir gece, sıkılmış muhafızlar, kara bir nehirde akıntıyla birlikte sessizce süzülen kara bir balık. Ruttiger, Yew ya da herhangi bir Lannister adamı su sesi duysaydı, sesin bir kaplumbağadan ya da bir alabalıktan geldiğini sanırdı. Edmure, Starklar’ın ulu kurdunu teslimiyetin simgesi olarak aşağı indirmeden önce, günün büyük bölümünü bekleyerek geçirmişti. Jaime, Karabalık’ın tutsaklar arasında olmadığını ancak ertesi sabah öğrenmişti.</p>

    <p>Nehre bakmak için pencereye gitti. Parlak bir sonbahar günüydü ve güneş suların üstünde ışıldıyordu. <em>Karabalık şimdiye kadar nehrin on fersah aşağısına gitmiş olabilir.</em></p>

    <p>“Onu bulmak zorundasın!” dedi Emmon Frey.</p>

    <p>“Bulunacak.” Jaime hissetmediği bir katiyetle konuşmuştu. “Tazılarım ve avcılarım şu anda bile onu arıyor.” Nehrin güneyindeki araştırmaya Sör Addam Marbrand liderlik ediyordu, kuzeyde Yağmur Ormanı’ndan Sör Dermot vardı. Jaime nehir lordlarını da görevlendirmeyi düşünmüştü ama Vance, Piper ve onlar gibi adamlar, Karabalık’ı zincire vurmaktansa kaçmasına yardım etmeyi tercih ederdi. Neticede, Jaime fazla umutlu değildi. “Bir süre bizden kaçabilir,” dedi, “ama eninde sonunda su yüzeyine çıkmak zorunda.”</p>

    <p>“Kalemi geri almayı denerse ne olacak?”</p>

    <p>“İki yüz adamlık bir garnizonun var.” Aslında bu fazlasıyla büyük bir garnizondu ama Lord Emmon endişeli bir tabiata sahipti. En azından adamlarını doyurmakta güçlük çekmeyecekti; Nehirova’nın erzak durumu, Karabalık’ın söylediği gibi gayet iyiydi. “Bizden ayrılmak için gösterdiği onca çabadan sonra, Sör Brynden’in gizlice geri döneceğinden şüphe ederim.” <em>Eğer dönüşü bir haydut çetesinin başında olmayacaksa.</em> Jaime, Karabalık’ın dövüşü devam ettirmeye niyetli olduğundan emindi.</p>

    <p>Leydi Genna, “Bu kale senin makamın,” dedi kocasına. “Onu savunmak sana düşer. Eğer bunu yapamayacaksan, kaleyi ateşe ver ve koşarak Kaya’ya dön.”</p>

    <p>Lord Emmon ağzını ovuşturdu. Eli aşağı indiğinde, ekşi yaprak yüzünden kırmızı ve yapış yapıştı. “Elbette. Nehirova benim ve kimse onu benden alamaz.” Leydi Genna tarafından odanın dışına sürüklenmeden önce, Edmure Tully’ye kuşku dolu son bir bakış attı.</p>

    <p>Edmure’la yalnız kaldıklarında, “Bana söylemek istediğin başka bir şey var mı?” diye sordu Jaime.</p>

    <p>“Bu babamın çalışma odasıydı,” dedi Tully. “Nehir topraklarını buradan yönetti, iyi bir şekilde ve akıllıca. Şu pencerenin yanında oturmayı severdi. Orada ışık iyiydi ve babam başını işten kaldırdığında nehri görebilirdi. Gözleri yorulduğunda, Catelyn’in ona kitap okumasını isterdi. Bir keresinde ben ve Serçeparmak ahşap küplerden bir kale inşa etmiştik, şuradaki kapının yanına. Seni bu odada görmenin beni nasıl hasta ettiğini asla tahmin edemezsin Kral Katili. Senden nasıl iğrendiğimi asla tahmin edemezsin.”</p>

    <p>Bu konuda yanılıyordu. “Senden çok daha iyi adamlar tarafından hor görüldüm Edmure.” Jaime bir muhafız çağırdı. “Lordu kulesine geri götürün ve karnını doyurun.”</p>

    <p>Nehirova Lordu sessizce gitti. Ertesi sabah batıya gitmek için yola çıkacaktı. Lordun refakatçilerini Sör Forley Prester komuta edecekti; yirmisi şövalye olmak üzere yüz adam. <em>En iyisi bu sayıyı iki katına çıkarmak. Kafile Altın Diş’e varmadan önce, Lord Beric, Edmure’u kaçırmayı deneyebilir.</em> Jaime, Tully’yi üçüncü kez yakalamak zorunda kalmak istemiyordu.</p>

    <p>Hoster Tully’nin koltuğuna döndü, Üç Dişli Mızrak haritasını aldı, parşömeni altın eliyle düzeltti. <em>Karabalık olsaydım nereye giderdim?</em></p>

    <p>“Lord Kumandan?” Açık kapıda bir muhafız duruyordu. “Leydi Westerling ve kızı dışarıdalar, emrettiğiniz gibi.”</p>

    <p>Jaime haritayı kenara itti. “Onları içeri al.” <em>En azından kız da kaybolmadı.</em> Jeyne Westerling, Robb Stark’ın kraliçesiydi, ona her şeyi kaybettiren kız. Jeyne, karnında bir kurt varken Karabalık’tan daha tehlikeli olabilirdi.</p>

    <p>Tehlikeli görünmüyordu. Fidan gibi bir kızdı, on beş ya da on altı yaşından büyük değildi, hareketleri zariften çok sakarcaydı. Dar kalçaları, elma büyüklüğünde göğüsleri, kestane rengi bukleleri ve bir güvercininkine benzeyen kahverengi gözleri vardı. <em>Bir çocuk için yeterince sevimli,</em> diye karar verdi Jaime, <em>ama uğruna bir krallık kaybedilecek bir kız değil.</em> Yüzü şişkindi ve alnında bir tutam kahverengi saçla yarı gizlenmiş bir yara kabuğu vardı. “Alnına ne oldu?” diye sordu Jaime.</p>

    <p>Jeyne başını diğer tarafa çevirdi. “Önemli bir şey değil,” dedi kızın annesi, yeşil kadife bir elbise giymiş sert ifadeli bir kadındı. Uzun ve ince boynunda, altın deniz kabuklarından oluşan bir kolye vardı. “Asinin verdiği tacı çıkarıyordu, tacı başından zorla almayı denediğimde inatçı çocuk bana karşı koydu.”</p>

    <p>“O benimdi,” diye hıçkırdı Jeyne. “Robb onu benim için yaptırmıştı. Ben Robb’u <em>sevdim.</em>”</p>

    <p>Annesi kızı tokatlamak için hareketlendi ama Jaime aralarına girdi. Leydi Sybell’i, “Böyle şeyler olmayacak,” diye uyardı. “Oturun, ikiniz de.” Kız, ürkmüş bir hayvan gibi bir sandalyeye büzüldü ama annesi dimdik oturdu, başı yukarıdaydı. “Şarap alır mısınız?” diye sordu Jaime. Kız cevap vermedi. “Teşekkürler, hayır,” dedi annesi.</p>

    <p>“Nasıl isterseniz.” Jaime kıza döndü. “Kaybın için üzgünüm. O cesur bir delikanlıydı, hakkını teslim etmeliyim. Sana sormak zorunda olduğum bir soru var. Onun çocuğunu taşıyor musun leydim?”</p>

    <p>Jeyne sandalyeden fırladı, kapıdaki muhafız onu kolundan yakalamasaydı odadan kaçabilirdi. Kız kaçmak için debelenirken, “Taşımıyor,” dedi Leydi Sybell. “O konuyla ilgilendim, aynen lord babanızın emrettiği gibi.”</p>

    <p>Jaime başıyla onayladı. Tywin Lannister böyle detayları gözden kaçıracak bir adam değildi. “Kızı bırak,” dedi muhafıza. “Şimdilik onunla işim bitti.” Jeyne ağlayarak merdivene doğru koşarken, Jaime kızın annesini inceledi. “Westerling Hanedanı bağışlandı. Kardeşiniz Rolph, Castamere Lordu ilan edildi. Bizden istediğiniz başka bir şey var mı?”</p>

    <p>“Lord babanız, Jeyne ve küçük kız kardeşi için saygın evlilikler vadetmişti. Lordlar ya da vârisler, bana yemin etmişti, küçük oğullar ya da hane şövalyeleri değil.”</p>

    <p><em>Lordlar ya da vârisler. Elbette.</em> Westerling eski ve gururlu bir hanedandı ama Leydi Sybelle bir Spicer olarak doğmuştu, yükselmiş bazı tacirlerin soyundan geliyordu. Jaime, kadının büyükannesinin, doğudan gelen yarı deli bir cadı olduğunu hatırlar gibiydi. Ve Westerling fakirleşmiş bir hanedandı. Normal şartlarda, Sybelle Spicer’ın kızlarının umabileceği en iyi eşler küçük oğullardı lakin Lannister altınıyla dolu şişman bir çanak, bazı lordlar için ölü bir asinin dul karısını bile cazip kılabilirdi. “Evlilikler gerçekleşecek,” dedi Jaime, “fakat Jeyne tekrar evlenmeden önce tam iki yıl beklemek zorunda.” Eğer kız fazla yakın bir zamanda yeni bir koca alır ve ondan hamile kalırsa, çocuğun babasının Genç Kurt olduğuna dair fısıltılar duyulurdu.</p>

    <p>“İki de oğlum var,” diye hatırlattı Leydi Westerling. “Rollam benim yanımda ama Raynald asilerle birlikte İkizler’e gitti. Eğer orada neler olacağını bilseydim, gitmesine asla müsaade etmezdim.” Kadının sesinde bir parça serzeniş vardı. “Raynald’ın lord babanızla yapılan... anlaşmadan... haberi yoktu. İkizler’de esir tutuluyor olabilir.”</p>

    <p><em>Ya da ölmüş olabilir.</em> Walder Frey’in de <em>anlaşmadan</em> haberi olmayabilirdi. “Soruşturacağım. Eğer Sör Raynald hâlâ tutsaksa, fidyesini sizin adınıza öderiz.”</p>

    <p>“Onun için de bir evlilik anlaşmasından bahsedilmişti. Casterly Kayası’ndan bir gelin. Lord babanız, her şey umduğumuz gibi giderse, Raynald’ın neşesine kavuşacağını söylemişti.”</p>

    <p><em>Mezardan bile, Lord Tywin’in ölü elleri hepimizi oynatıyor.</em> “Joy,<a href="../Text/Section0079.xhtml#Footnote0009" id="Backlink0009"><sup>[9]</sup></a> merhum amcam Gerion’ın nüfusuna kabul ettiği gayrimeşru kızıdır. Arzunuz buysa bir nişan ayarlanabilir lakin evlilik beklemek zorunda. Onu son gördüğümde, Joy dokuz ya da on yaşındaydı.”</p>

    <p>“<em>Gayrimeşru</em> kızı?” Leydi Sybell limon yutmuş gibi görünüyordu. “Bir Westerling’i bir <em>piçle</em> mi evlendirmek istiyorsunuz?”</p>

    <p>“Joy’u entrikacı ve dönek bir sürtüğün oğluyla evlendirmek istediğimden fazla değil. O daha iyisini hak ediyor.” Jaime, kadını, deniz kabuğu kolyesiyle memnuniyetle boğabilirdi. Joy, bütün yalnızlığına rağmen tatlı bir çocuktu, babası Jaime’nin en sevdiği amcasıydı. “Kızınız sizin gibi on kişi eder leydim. Yarın sabah Edmure ve Sör Forley’yle birlikte buradan ayrılacaksınız. O zamana kadar gözüme görünmeseniz iyi edersiniz.” Muhafıza seslendi. Leydi Sybelle, dudaklarını hoşnutsuzluğunu gösterecek bir şekilde büzüp gitti. Jaime, Lord Gawen’ın, karısının entrikalarının ne kadarını bildiğini merak etti. <em>Biz erkekler neyi, ne zaman, ne kadar biliyoruz ki?</em></p>

    <p>Edmure ve Westerlingler kaleden ayrılırken yanlarında dört yüz adam vardı; Jaime refakatçilerin sayısını son anda tekrar iki katına çıkarmıştı. Sör Forley Prester’la konuşmak için, bir süre kafileyle birlikte yol aldı. Sör Prester, pelerininin üstünde bir boğa başı ve miğferinin üstünde boynuzlar taşıyor olmasına rağmen bundan daha az boğa olamazdı. Kısa boylu, ince yapılı, sert ve şüpheci bir adamdı. Dar burnu, kel kafası ve kırlaşmış kahverengi sakalıyla, bir şövalyeden çok bir hancı gibi görünüyordu. Jaime adama, “Karabalık’ın nerede olduğunu bilmiyoruz,” diye hatırlattı, “ama Edmure’u serbest bırakma fırsatı bulursa, bırakır.”</p>

    <p>“Böyle bir şey olmayacak lordum.” Hancıların çoğu gibi, Sör Forley de külyutmaz bir adamdı. “Gözcüler ve keşif süvarileri yürüyüşümüzü denetleyecek, geceleri kampımızı tahkim edeceğiz. Gece gündüz Tully’nin yanında kalacak on adam seçtim, en iyi yaycılarım. Yoldan on adım uzaklaşacak olursa, adamlarım onun üstüne öyle çok ok salar ki kendi annesi bile onun bir kaz olduğunu sanır.”</p>

    <p>“Güzel.” Jaime, Tully’nin Casterly Kayası’na sağ salim varmasını tercih ederdi ama adamın ölmesi kaçmasından iyiydi. “Lord Westerling’in kızının yanında da okçular olsun.”</p>

    <p>Sör Forley şaşkın görünüyordu. “Gawen’ın kızı? O kız...”</p>

    <p>“...Genç Kurt’un dulu,” diye bitirdi Jaime, “ve bizden kaçmayı başarırsa, Edmure’dan iki kat tehlikeli.”</p>

    <p>“Nasıl isterseniz lordum. Kız izlenecek.”</p>

    <p>Jaime, Nehirova’ya dönmek için kafilenin sonuna doğru giderken, Westerlingler’in yanından atını eşkin yürüterek geçmek zorunda kaldı. Lord Gawen onu başıyla, vakur bir ifadeyle selamladı ama Leydi Sybell ona buz parçalarına benzeyen gözleriyle baktı. Jeyne, Jaime’yi görmedi bile. Robb’un dulu gözlerini yerden kaldırmadan at sürüyordu, başlıklı bir pelerinin altında kamburlaşmıştı, kıyafetleri kaliteliydi ama yırtıktı. <em>Onları yas işareti olarak kendisi yırtmış,</em> diye fark etti Jaime. <em>Annesi çok kızmış olmalı.</em> Bir gün Jaime’nin ölümünün haberini alırsa, Cersei’nin de kıyafetlerini yırtıp yırtmayacağını merak etti.</p>

    <p>Doğrudan kaleye dönmedi; Edwyn Frey’le görüşmek ve adamın büyük büyükbabasının tutsaklarının naklini tartışmak için bir kez daha Tökeztaş’ı geçti. Frey ordusu, Nehirova’nın teslim oluşunu takip eden birkaç saat içinde dağılmaya başlamıştı. Lord Walder’ın sancak beyleri ve hürsüvarileri de eve dönmek için toparlanmıştı. Geride kalan Freyler kampı söküyordu ama Jaime, Edwyn’i piç amcasının çadırında buldu.</p>

    <p>İki adam bir haritanın üzerine eğilmişti, hararetle tartışıyorlardı ama Jaime içeri girdiğinde sustular. “Lord Kumandan,” dedi Nehir soğuk bir nezaketle. Fakat Edwyn patavatsızca konuştu. “Babamın kanı sizin ellerinizde sör.”</p>

    <p>Jaime şaşırdı. “Nasıl?”</p>

    <p>“Onu eve gönderen sizdiniz, öyle değil mi?”</p>

    <p><em>Biri göndermek zorundaydı.</em> “Sör Ryman’ın başına kötü bir şey mi geldi?”</p>

    <p>“Bütün kafilesiyle birlikte asıldı,” dedi Walder Nehir. “Panayır Pazarı’nın iki fersah güneyinde haydutlara yakalanmışlar.”</p>

    <p>“Dondarrion?”</p>

    <p>“O, Thoros ve Taşyürek denen kadın.”</p>

    <p>Jaime kaşlarını çattı. Ryman Frey aptal, korkak ve ayyaştı. Büyük ihtimalle, Freyler dahil onu kimse özlemeyecek. Eğer Edwyn’in kuru gözleri ipucu kabul edilirse, adamın öz oğulları bile uzun süre yas tutmayacaktı. <em>Yine de... haydutlar gitgide daha cüretkâr oluyorlar. Lord Walder’ın vârisini İkizler’den sadece bir gün uzakta asmaya cesaret etmişler.</em> “Sör Ryman’ın yanında kaç adam vardı?” diye sordu.</p>

    <p>“Üç şövalye ve bir düzine silahlı asker,” dedi Nehir. “Haydutlar Sör Ryman’ın İkizler’e döndüğünü ve az sayıda refakatçisi olduğunu biliyorlarmış gibi.”</p>

    <p>Edwyn’in ağzı çarpıldı. “Bahse girerim ki bu işte kardeşimin parmağı var. Haydutlar Merrett’i ve Petyr’ı astıktan sonra onların kaçmasına izin verdi ve sebebi buydu. Babamızın ölümüyle, İkizler’le Kara Walder’ın arasında sadece ben kaldım.”</p>

    <p>“Kanıtın yok,” dedi Walder Nehir.</p>

    <p>“Kanıta ihtiyacım yok. Kardeşimi tanıyorum.”</p>

    <p>“Kardeşin Denizgüzcüsü’nde,” diye üsteledi Nehir. “Sör Ryman’ın İkizler’e dönmek için yolda olduğunu nasıl bilebilirdi?”</p>

    <p>“Biri ona söyledi,” dedi dedi acı bir tonla. “Kampta muhbirleri var, emin olabilirsin.”</p>

    <p><em>Senin de Denizgözcüsü’nde muhbirlerin var.</em> Jaime, Edwyn ile Kara Walder arasındaki husumetin derin olduğunu biliyordu ama hangisinin Lord Walder’ın yerini alıp Geçit Lordu olacağını hiç umursamıyordu.</p>

    <p>Kuru bir ses tonuyla, “Sizi bu kadar kederliyken rahatsız ettiğim için üzgünüm,” dedi, “konuşmamız gereken başka meseleler var. İkizler’e döndüğünüzde, Lord Walder’a, Kral Tommen’ın Kırmızı Düğün’de ele geçirdiğiniz bütün tutsakları istediğini iletin lütfen.”</p>

    <p>Sör Walder kaşlarını çattı. “O tutsaklar çok değerli sör.”</p>

    <p>“Değersiz olsalardı, Majesteleri Kral onları istemezdi.”</p>

    <p>Frey ve Nehir bakıştı. Edwyn, “Lord büyükbabam o tutsaklar karşılığında tazminat bekleyecektir,” dedi.</p>

    <p><em>Alacak, ben yeni bir el büyütür büyütmez,</em> diye düşündü Jaime. “Hepimizin beklentileri var,” dedi nazikçe. “Söyleyin, Raynald Westerling o tutsakların arasında mı?”</p>

    <p>“Deniz kabuklarının şövalyesi mi?” Edwyn alaycı bir şeklide gülümsedi. “Yeşil Çatal’ın dibinde balıkları besliyor, onu orada bulabilirsiniz.”</p>

    <p>“Adamlarımız ulu kurdu öldürmek için geldiğinde, Raynald avludaydı,” dedi Walder Nehir. “Whalen ondan kılıcını teslim etmesini istedi. O da gayet uysal bir şekilde kılıcını verdi. Fakat yaycılar kurda ok fırlatmaya başladığında, Raynald, Whalen’ın baltasını kaptı ve kurdun üstündeki ağı parçalayıp hayvanı serbest bıraktı. Omzuna ve karnına oklar saplandı fakat Raynald duvardaki yürüme yoluna varmayı başardı ve kendini nehre attı.”</p>

    <p>“Basamaklarda kanlı bir iz bıraktı,” dedi Edwyn.</p>

    <p>“Daha sonra cesedini buldunuz mu?”</p>

    <p>“Daha sonra binlerce ceset bulduk. Nehirde birkaç gün geçirdikten sonra hepsi aynı görünür.”</p>

    <p>Çadırdan ayrılamadan önce, “Aynı şeyin asılmış adamlar için de geçerli olduğunu duymuştum,” dedi Jaime.</p>

    <p>Ertesi sabah Frey kampında; sineklerden, at pisliğinden ve Sör Ryman’ın Tökeztaş’ın yanında tek başına duran darağacından başka bir şey kalmamıştı. Jaime’nin kuzeni, darağacını ve inşa ettiği kuşatma teçhizatını ne yapacağını sordu; koçbaşları, metal bloklar, kuleler ve mancınıklar. Daven, bütün malzemeleri Kuzgunağaç’a götürmeyi ve orada kullanmayı önerdi. Jaime ona hepsini ateşe vermesini söyledi, darağacından başlayarak. “Lord Tytos’la bizzat ilgilenmek niyetindeyim. Bir kuşatma kulesi ne ihtiyacımız olmayacak.”</p>

    <p>Daven çalıya benzeyen sakalının arasından gülümsedi. “Teke tek dövüş mü kuzen? Tytos ihtiyar bir adam.”</p>

    <p><em>İki eli olan ihtiyar bir adam.</em></p>

    <p>O gece, Jaime ve Sör Ilyn üç saat boyunca dövüştü. Jaime’nin iyi gecelerinden biriydi. Eğer gerçek bir dövüş yapıyor olsalardı, Payne, Jaime’yi sadece iki kez öldürebilirdi. Normalde kural, gecede altı ölümdü ve bazı geceler bundan da beterdi. “Bunu bir yıl daha yapmaya devam edersem, Peck kadar iyi olabilirim,” dedi Jaime. Sör Ilyn, çok eğlendiğini anlatan o lak sesini çıkardı. “Gel, Hoster Tully’nin iyi kırmızı şarabından biraz daha içelim.”</p>

    <p>Şarap, gece ritüelinin bir parçası haline gelmişti. Sör Ilyn kusursuz bir içki arkadaşıydı. Asla laf bölmüyor, asla farklı fikirde olmuyor, asla şikâyet etmiyor, iyilik istemiyor ya da uzun ve anlamsız hikâyeler anlatmıyordu. Bütün yaptığı içmek ve dinlemekti.</p>

    <p>Jaime kadehleri doldururken, “Bütün arkadaşlarımın dillerini kesmeliymişim,” dedi. “Akrabalarımın da. Sessiz bir Cersei çok tatlı olurdu. Gerçi öpüştüğümüzde dilini özlerdim.” İçti. Şarap koyu kırmızıydı, tatlı ve ağırdı. Boğazından aşağı inerken Jaime’nin içini ısıtıyordu. “Ne zaman öpüşmeye başladığımızı hatırlamıyorum. En başta masumcaydı. Masumca olmayana dek.” Şarabını bitirdi ve kadehi kenara koydu. “Tyrion bir keresinde, <em>fahişelerin çoğu seni öpmez,</em> demişti. <em>Seni kör edene kadar düzerler ama dilinde asla dillerini hissedemezsin.</em> Sence kardeşim, Karakazan’ı öpmüş müdür?”</p>

    <p>Sör Ilyn cevap vermedi.</p>

    <p>“Kendi Yeminli Kardeş’imi öldürmemin münasip olmayacağını düşünüyorum. Yapmam gereken şey onu hadım etmek ve Sur’a göndermek. Şehvetli Lucamore’a yaptıkları şey buydu. Sör Osmund hadım edilmeyi hoş karşılamaz elbette. Adamın kardeşlerini de hesaba katmalıyım tabii. Kardeşler tehlikeli olabilir. Değersiz Aegon, metresiyle yatan Sör Terrence Toyne’u öldürdükten sonra, Toyne’un kardeşleri Aegon’ı öldürmek için ellerinden gelenin en iyisini yaptılar. Ellerinden gelenin en iyisi yeterli değildi, Ejderha Şövalyesi sağ olsun, ama bunun nedeni denemek istemeleri değildi. Beyaz Kitap’ta her şey yazıyor. Cersei’ye ne yapmam gerektiği dışında her şey.”</p>

    <p>Sör Ilyn bir parmağını boğazında gezdirdi.</p>

    <p>“Hayır,” dedi Jaime. “Tommen ağabeyini ve babası sandığı adamı kaybetti. Eğer annesini öldürürsem benden nefret eder... ve Tommen’ın tatlı küçük karısı, bu nefreti Yüksek Bahçe’nin yararına kullanmanın bir yolunu bulur.”</p>

    <p>Sör Ilyn, Jaime’nin hiç hoşlanmadığı bir şekilde gülümsedi. <em>Çirkin bir gülümseme. Çirkin bir ruh.</em> “Çok konuşuyorsun,” dedi adama.</p>

    <p>Ertesi gün, Yağmur Ormanı’ndan Sör Dermot kaleye geri döndü, elleri boştu. Ne yakaladığı sorulduğunda, “Kurtlar ve yüzlerce kahrolası dilenci,” dedi. Kurtlar gecenin karanlığında ortaya çıkmış ve Dermot’un iki devriyesini parçalamıştı. “Örgü zırhlar ve kaynatılmış deriler içinde silahlı adamlar, gel gör ki hayvanlar onlardan hiç korkmuyorlar. Jate ölmeden önce, sürünün başında devasa bir dişi kurt olduğunu söyledi. Bir ulu kurt. Kurtlar at sıralarımızın arasına da girdi. Kahrolası canavarlar en sevdiğim doru atı öldürdü.”</p>

    <p>“Kampı çevreleyen bir ateş çemberi, kurtları uzakta tutabilir,” dedi Jaime, fakat merak etti; Sör Dermot’un bahsettiği ulu kurt, yol ağzının yakınlarında Joffrey’yi paralayan kurt olabilir miydi?</p>

    <p>Kurtlar var ya da yok, Sör Dermot ertesi sabah yeni atlar ve daha fazla adamla birlikte, Sör Brynden Tully’yi aramaya devam etmek üzere kaleden tekrar ayrıldı. Aynı gün öğleden sonra, Üç Dişli Mızrak lordları kendi arazilerine dönmek için Jaime’nin iznini istedi. Jaime adamların ricasını kabul etti. Lord Piper, oğlu Marq’ı da sordu. “Bütün tutsakların fidyesi ödenecek,” diye söz verdi Jaime. Nehir lordları giderken Lord Karyl Vance biraz oyalandı, “Lord Jaime,” dedi, “Kuzğunağaç’a gitmelisiniz. Tytos, kapılarında duran adam Jonos olduğu sürece teslim olmaz ama sizin için diz çöker.” Jaime, tavsiyesi için adama teşekkür etti.</p>

    <p>Lordlardan sonra Güçlüdomuz ayrıldı. Söz verdiği gibi Darry’ye dönmek ve haydutlarla mücadele etmek istedi. “Biz diyarın yarısını ne için katettik? Sen Edmure Tully’yi pantolonuna işetesin diye mi? Bunda bir şarkı yok. Benim <em>dövüşe</em> ihtiyacım var. Ben Tazı’yı istiyorum Jaime. Onu ya da gezgin lordu.”</p>

    <p>“Eğer Tazı’yı yakalayabilirsen, kafası senindir,” dedi Jaime, “fakat Beric Dondarrion canlı olarak ele geçirilmeli ve Kral Toprakları’na götürülmeli. O binlerce insanın gözlerinin önünde ölmek zorunda, aksi takdirde ölü kalmaz.” Güçlüdomuz homurdandı ama sonunda razı oldu. Ertesi gün, yaveri ve silahlı askerleriyle birlikte yola çıktı. Sakalsız Jon Bettley de ona katıldı; haydut avlamayı, çirkinliğiyle meşhur karısına dönmeye tercih etmişti. Söylentiye göre Bettley’de olmayan sakal, adamın karısında vardı.</p>

    <p>Jaime hâlâ garnizonla uğraşmak zorundaydı. Adamların hepsi, Sör Brynden’in planlarını ya da nereye gitmiş olabileceğini bilmediklerine dair yemin ediyordu. “Yalan söylüyorlar,” dedi Emmon Frey ama Jaime öyle düşünmüyordu. “Planlarını kimseyle paylaşmazsan, kimse sana ihanet edemez,” dedi. Leydi Genna birkaç adamın sorgulanmasını önerdi. Jaime bunu reddetti. “Edmure’a, o teslim olduğu takdirde garnizonun zarar görmemiş bir halde kaleden ayrılabileceğine dair söz verdim.”</p>

    <p>“Kibar davranmışsın,” dedi Leydi Genna, “lakin burada ihtiyaç duyduğumuz şey kibarlık değil kuvvet.”</p>

    <p><em>Ne kadar kibar olduğumu Edmure’a sor,</em> diye düşündü Jaime. <em>Ona mancınığı sor.</em> Üstatlar tarih yazarken, Jaime’yi Ejderha Şövalyesi Prens Aemon’la karıştırmayacaktı. Yine de, Jaime kendini tuhaf şekilde mutlu hissediyordu. Savaş kazanılmıştı. Ejderha Kayası düşmüştü, Fırtına Burnu’nun düşmesi yakındı ve Stannis, Sur’daydı. Kuzeyli adamlar, Stannis’i, nehir lordlarının sevdiğinden fazla sevmeyecekti. Eğer onu Roose Bolton yok etmezse, kış yok edecekti.</p>

    <p>Ve Jaime, Nehirova’daki işini, Starklar’a ya da Tullyler’e karşı silahına davranmadan bitirmişti. Karabalık’ı bulur bulmaz, Kral Toprakları’na, ait olduğu yere dönebilirdi. <em>Benim yerim kralın yanı. Oğlumun yanı. Tommen bunu bilmek ister miydi?</em> Gerçek, çocuğun tahtına mal olabilirdi. <em>Bir babaya mı yoksa bir tahta mı sahip olmayı tercih edersin delikanlı?</em> Jaime keşke bu sorunun cevabını bilseydi. <em>Kâğıtları mühürlemeyi seviyor.</em> Çocuk ona inanmayabilirdi tabii. Cersei bunun bir yalan olduğunu söylerdi. <em>Benim tatlı kardeşim, sahtekâr.</em> Jaime, Tommen yeni bir Joffrey’ye dönüşmeden önce çocuğu Cersei’nin pençelerinden kurtarmanın bir yolunu bulmak zorundaydı. Delikanlı için yeni bir küçük konsey de bulmalıydı. <em>Cersei’yi bir kenara koyabilirsem, Sör Kevan, Tommen’ın El’i olmayı kabul edebilir.</em> Eğer etmezse, Yedi Krallık muktedir adamlarla doluydu. Forley Prester ya da Roland Crakehall iyi tercihler olurdu. Tyrelller’i mutlu etmek için batılı olmayan bir adam tercih edilmesi gerekirse, Mathis Rowan vardı... ve hatta Petyr Baelish. Serçeparmak zeki olduğu kadar dost canlısıydı ama büyük lordların hiçbirini tehdit etmeyecek kadar mütevazı doğumluydu, kendine ait kılıcı yoktu. <em>Kusursuz El.</em></p>

    <p>Tully garnizonu ertesi sabah, bütün silahlarını ve zırhlarını bırakmış bir halde kaleden ayrıldı. Her adamın üç günlük erzak ve kıyafetlerini almasına izin verildi; Lord Emmon’a ya da Lannister Hanedanı’na karşı bir daha asla silahına davranmayacağına dair kutsal antlar içtikten sonra. “On adamdan biri bu yemini tutarsa şanslı sayılırsın,” dedi Leydi Genna.</p>

    <p>“Güzel. Dokuz adamla dövüşmeyi on adamla dövüşmeye yeğlerim. Onuncusu beni öldürecek adam olabilir.”</p>

    <p>“Diğer dokuzu da seni çabucak öldürebilir.”</p>

    <p>“Yatakta ölmekten iyidir.” <em>Ya da tuvalette.</em></p>

    <p>İki adam, diğerleriyle birlikte gitmeyi seçmedi. Lord Hoster’ın eski silah ustası Desmond Grell siyahları giymeyi tercih etti. Nehirova muhafızlarının kumandanı Sör Robin Ryger da öyle. “Bu kale tam kırk yıldır benim evim,” dedi Grell. “Gitmekte özgür olduğumu söylüyorsunuz ama nereye? Vasıfsız bir şövalye olmak için çok yaşlı ve çok şişmanım. Ama Sur’da bütün adamlar hoş karşılanır.”</p>

    <p>“Nasıl isterseniz,” dedi Jaime ama bu kahrolası bir rahatsızlıktı. Adamların silahlarını ve zırhlarını muhafaza etmelerine izin verdi ve Gregor Clegane’in adamlarından bir düzinesini onları Bakire Havuzu’na götürmekle görevlendirdi. Komutayı, Tatlı lakaplı Rafford’a verdi. “Tutsaklar Bakire Havuzu’na en ufak bir zarar görmeden varsın,” dedi adama. “Yoksa Sör Gregor’un Keçi’ye yaptıkları, benim sana yapacaklarımın yanında keyifli bir eğlence gibi görünür.”</p>

    <p>Günler geçti. Lord Emmon bütün Nehirova’yı avluda topladı, hem Lord Edmure’un insanlarını hem de kendi adamlarını. Artık onların lordunun ve efendisinin kendisi olduğunu söyledi ve üç saate yakın bir zaman onlardan neler beklediğini anlattı, zaman zaman parşömenini salladı. Seyisler, hizmetçi kızlar ve demirciler, üzerlerine hafif bir yağmur yağarken somurtarak sessizlik içinde adamı dinlediler.</p>

    <p>Şarkıcı da dinliyordu; Jaime’nin Sör Ryman Frey’den aldığı adam. Jaime onu açık bir kapının iç tarafında buldu, orası kuruydu. “Lordumuz bir şarkıcı olmalıymış,” dedi adam. “Konuşması bir yürüyüş marşı kadar uzun ve lordun nefes almak için durduğunu sanmıyorum.”</p>

    <p>Jaime güldü. “Lord Emmon’ın nefes almaya ihtiyacı yok, çiğneyebilsin yeter. Onunla ilgili bir şarkı yapacak mısın?”</p>

    <p>“Komik bir şarkı. Adını ‘Konuşan Balık’ koyacağım.”</p>

    <p>“Şarkıyı halamın duyabileceği yerlerde söyleme.” Jaime şarkıcıyla daha önce hiç ilgilenmemişti. Ufak tefek bir adamdı, üstünde eski püskü yeşil bir pantolon ve daha açık yeşil bir tunik vardı, kıyafetinin deliklerini kahverengi deriyle yamalamıştı. Burnu uzun ve dardı, gülümsemesi geniş ve rahattı. Karmakarışık, yıkanmamış, kahverengi saçları omuzlarına düşmüştü. <em>En az elli yaşına,</em> diye düşündü Jaime. <em>Hayatın sert davrandığı gezgin bir arp.</em> “Seni bulduğumda Sör Ryman’ın adamı değil miydin?”</p>

    <p>“Sadece on beş gün için.”</p>

    <p>“Freyler’le birlikle gitmeni beklerdim.”</p>

    <p>Başıyla Lord Emmon’ı işaret ederek, “Şuradaki de bir Frey,” dedi şarkıcı. “Üstelik bu kale, kışı geçirmek için iyi bir yere benziyor. Beyazgülüşlü Wat, Sör Forley’yle eve döndü, ben de onun yerini alabileceğimi düşündüm. Benim gibi şarkıcılar Wat’ın o geniş ve tatlı sesine denk olmayı bile umamaz ama ben ondan iki kat fazla edepsiz şarkı biliyorum. Affedin lordum.”</p>

    <p>“Halamın gönlünü kazanman gerek,” dedi Jaime. “Kışı burada geçirmeyi ümit ediyorsan, şarkılarının Leydi Genna’yı memnun ettiğinden emin ol. Asıl önemli olan kişi odur.”</p>

    <p>“Siz değil misiniz?”</p>

    <p>“Benim yerim kralın yanı. Burada uzun süre kalmayacağım.”</p>

    <p>“Bunu duyduğuma üzüldüm lordum. ‘Castamere Yağmurları’ndan daha iyi şarkılar biliyorum. Onları size çalabilirdim.”</p>

    <p>“Başka bir zaman,” dedi Jaime. “Bir adın var mı?”</p>

    <p>“Eğer lordum memnun olacaksa, Yediçay’ın Tom’u.” Şarkıcı şapkasını çıkardı. “Ama bana Yediler’in Tom’u derler.”</p>

    <p>“Tatlı şarkılar söyle Yediler’in Tom’u.”</p>

    <p>Jaime o gece rüyasında yine Yüce Baelor Septi’ndeydi, hâlâ babasının cesedinin başında nöbet tutuyordu. Sept sessiz ve karanlıktı, ta ki gölgelerin içinden bir kadın çıkana ve ağır adımlarla cenaze teskeresine doğru yürüyene kadar. “Kardeşim?” dedi Jaime.</p>

    <p>Ama kadın Cersei değildi. Baştan ayağa griler içindeydi, bir sessiz rahibe. Bir başlık ve bir peçe kadının yüz hatlarını gizliyordu ama Jaime, kadının gözlerinin yeşil havuzlarında yanan mumları görebiliyordu. “Kardeşim,” dedi, “benden istediğin ne?” Son kelimesi sept boyunca yakılandı; <em>nenenenenenenenene.</em></p>

    <p>“Ben senin kardeşin değilim Jaime.” Kadın beyaz ve yumuşak elini kaldırıp başlığını geri itti. “Beni unuttun mu?”</p>

    <p>H<em>iç karşılaşmadığım birini nasıl unutabilirim?</em> Kelimeler Jaime’nin boğazında akıldı. Kadını <em>gerçekten</em> tanıyordu ama çok uzun zaman olmuştu...</p>

    <p>“Lord babanı da unutacak mısın? Onu gerçekten tanıyıp tanımadığını merak ediyorum.” Kadının gözleri yeşildi, saçları altındı. Jaime onun yaşını tahmin edemezdi. <em>On beş,</em> diye düşündü, <em>ya da elli.</em> Cenaze teskeresinin üstünde durmak için basamakları tırmandı. “Ona gülünmesine asla tahammül edemezdi. En çok nefret ettiği şey buydu.”</p>

    <p>“Sen kimsin?” Jaime bunu kadının ağzından duymak zorundaydı.</p>

    <p>“Asıl soru, sen kimsin?”</p>

    <p>“Bu bir rüya.”</p>

    <p>“Rüya mı?” Kadın hüzünle gülümsedi. “Ellerini say çocuk.”</p>

    <p>Bir. Kılıcın kabzasını sıkıca kavramış bir el. Sadece bir. “Rüyalarımda her zaman iki elim olur.” Jaime sağ kolunu kaldırdı ve anlamaz gözlerle bilek kökünün çirkinliğine baktı.</p>

    <p>“Hepimiz sahip olamayacağımız şeylerin hayalini kurarız. Tywin oğlunun büyük bir şövalye ve kızının bir kraliçe olacağını hayal etti. Onların çok güçlü, çok cesur, çok güzel olacağını ve kimsenin onlara gülemeyeceğini hayal etti.”</p>

    <p>“Ben bir şövalyeyim,” dedi Jaime. “Cersei de bir kraliçe.”</p>

    <p>Kadının yanağından bir gözyaşı damlası süzüldü. Kadın başlığını tekrar kafasına geçirdi, sırtını Jaime’ye döndü. Jaime arkasından seslendi ama kadın uzaklaşıyordu, yere sürtünen etekleri bir ninni fısıldıyordu. <em>Beni bırakma,</em> diye seslenmek istedi Jaime, ama kadın onu uzun zaman önce bırakmıştı.</p>

    <p>Jaime karanlıkla titreyerek uyandı. Oda buz gibi soğumuştu. Kılıç elinin köküyle battaniyeleri kenara attı. Şöminedeki ateşin sönmüş olduğunu gördü, pencere sonuna kadar açıktı. Panjurları kapatmak için zifiri karanlık odanın karşı tarafına yürüdü ama pencereye vardığında ayaklarının altında ıslak bir şey hissetti. Ürkerek geri adım attı, şaşkındı. İlk düşüncesi kan oldu ama kan bu kadar soğuk olmazdı.</p>

    <p>Kardı, pencereden içeri giriyordu.</p>

    <p>Jaime panjurları kapatmak yerine genişçe açtı. Aşağıdaki avlu, o izlerken kalınlaşmaya devam eden ince, beyaz bir battaniyeyle örtülmüştü. Siperlerdeki korkuluklar beyaz başlıklar takmıştı. Kar taneleri sessizce düşüyordu, bazıları pencereden içeri girip Jaime’nin yüzünde eriyordu. Jaime kendi nefesini görebiliyordu.</p>

    <p><em>Nehir topraklarında kar.</em> Eğer burada yağıyorsa, Lannis Limanı’nda ve Kral Toprakları’nda da yağıyor olabilirdi pekâlâ. <em>Kış güneye yürüyor ve ambarlarımızın yarısı boş.</em> Hâlâ tarlalarda olan ekinlerin işi bitmişti. Artık ne ekim ne de son bir hasat umut edilebilirdi. Jaime, babasının diyarı doyurmak için ne yapacağını merak etti; Tywin Lannister’ın öldüğünü hatırlamadan önce.</p>

    <p>Sabah olduğunda kar bilek derinliğindeydi ve kar tanelerinin ağaçların altına yığıldığı tanrı korusunda daha da derindi. Yaverler, seyisler ve soylu yaver çömezleri, bu soğuk ve beyaz tılsımın altında tekrar çocuğa dönüşmüşlerdi. Avluların yukarısında, aşağısında ve bütün siperler boyunca kartopu savaşı yapıyorlardı. Jaime onların kahkahalarını duyuyordu. Jaime’nin en iyi kartoplarını yapabildiği ve onları paytak paytak yürüyen Tyrion’a fırlatabildiği ya da Cersei’nin elbisenin sırtına sokabildiği bir vakit vardı, çok uzun zaman önce değildi. <em>Ama doğru düzgün bir kartopu yapmak için iki ele ihtiyacın var.</em></p>

    <p>Jaime’nin kapısı çaldı. “Kim olduğuna bak Peck.”</p>

    <p>Nehirova’nın yaşlı üstadı gelmişti, adamın buruşuk elinde bir mesaj vardı. Vyman’ın yüzü yeni yağmış kar kadar beyazdı. “Biliyorum,” dedi Jaime, “Hisar beyaz bir kuzgun gönderdi. Kış geldi.”</p>

    <p>“Hayır lordum. Kuş, Kral Toprakları’ndan geldi. İzin istemeden okudum... bilmiyordum...” Üstat mektubu uzattı.</p>

    <p>Jaime mektubu pencere sekisinde okudu, o soğuk ve beyaz sabah ışığında. Qyburn’ün kelimeleri kısa ve özdü, Cersei’ninkiler ateşli ve tutkulu. <em>Bana yardım et. Beni kurtar. Şu anda sana, daha önce hiç olmadığım kadar muhtacım. Seni seviyorum. Seni seviyorum. Seni seviyorum. Hemen gel.</em></p>

    <p>Vyman kapıda dolanıyordu. Jaime, Peck’in de onu izlediği fark etti. Üstat, uzun bir sessizliğin ardından, “Lordum mektuba cevap vermek istiyor mu?” diye sordu.</p>

    <p>Mektubun üstüne bir kar tanesi kondu. Kar tanesi erirken mürekkep dağıldı. Jaime parşömeni dürdü, tek eliyle yapabildiği kadar sıkı, mektubu Peck’e uzattı. “Hayır,” dedi. “Bunu ateşe at.”</p>
  </div>
</body>
</html>
