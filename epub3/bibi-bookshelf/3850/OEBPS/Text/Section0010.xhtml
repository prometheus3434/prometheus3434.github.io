<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Samwell</h1>

    <p>Sam, fareyi gördüğünde Ötekiler hakkında bir kitap okuyordu.</p>

    <p>Kızarmış, hassaslaşmış gözlerini ovuştuturken, <em>bu kadar çok ovuşturmamalıyım,</em> diyordu kendine her seferinde. Toz, gözlerini kaşındırıp sulandırıyordu ve burada her yer tozluydu. Sam ne zaman bir sayfa çevirse hava toz zerreleriyle doluyordu ve altında ne olduğuna bakmak için bir kitap yığınının yerini değiştirdiğinde tozlar gri bulutlar halinde havaya yükseliyordu.</p>

    <p>Sam en son ne zaman uyuduğunu bilmiyordu ama kalın sicimle bağlanmış kopuk sayfaları bulup okumaya başladığında yaktığı dolgun mumdan geriye en fazla üç santim kalmıştı. Sam korkunç derecede yorgundu ama durmak zordu. <em>Bir kitap daha,</em> diyordu kendine, <em>sonra duracağım. Bir yaprak daha, sadece bir tane daha. Bir sayfa daha, sonra yukarı çıkıp dinleneceğim ve bir şeyler yiyeceğim.</em> Fakat her seferinde, o sayfadan sonra başka bir sayfa oluyordu ve ondan sonra bir sayfa daha. Ve yığının altında başka bir kitap bekliyordu. <em>Şu kitabın neyle ilgili olduğuna şöyle bir bakacağım,</em> diyordu Sam ve daha nasıl olduğunu anlamadan yarısını okumuş oluyordu. Pyp ve Grenn’le birlikte içtiği bezelyeli etli çorbadan beri bir şey yememişti. <em>Tamam, peynir ve ekmek yedim ama sadece birkaç lokmaydı,</em> diye düşündü. İşte o zaman boş tabağa baktı ve ekmek kırıntılarını yiyen fareyi gördü.</p>

    <p>Siyah gözlü ve gri tüylü fare, Sam’in serçe parmağı kadardı. Sam onu öldürmek zorunda olduğunu biliyordu. Fareler ekmek ve peyniri tercih ederdi ama kâğıt da yerlerdi. Sam, raflarda ve kitap yığınlarının arasında bir sürü fare pisliği bulmuştu, bazı kitapların deri kapaklarında da kemirilme emareleri görünüyordu.</p>

    <p><em>Ama küçücük bir şey. Üstelik aç.</em> Sam böyle bir yaratığa birkaç ekmek kırıntısını çok görebilir miydi? <em>Ama kitapları yiyor.</em></p>

    <p>Sandalyede oturarak geçen saatlerin ardından sırtı kaskatı kesilmiş ve bacakları uyuşmuştu. Sam bir fareyi yakalayabilecek kadar hızlı olmadığını biliyordu ama onu ezebilirdi belki. Dirseğinin yanında, <em>Kara Sentor’un Vakayinamesi</em>’nin deri ciltli bir nüshası duruyordu; Orbert Caswell’in Gece Nöbetçileri Lord Kumandanı olarak hizmet verdiği dokuz yılın, Rahip Jorguen tarafından tutulmuş son derece ayrıntılı kaydı. Caswell döneminin her günü için, “Lord Orbert uyandı ve bağırsaklarını boşalttı,” diye başlayan bir sayfa vardı, “Lord Orbert uykusunda ölmüş bir halde bulundu,” diyen son sayfa dışında.</p>

    <p><em>Hiçbir fare, Rahip Jorquen’in dengi olamaz.</em> Sam, çok yavaş bir şekilde, sol eliyle kitabı tuttu. Kitap kalın ve ağırdı; Sam kaldırmaya çalıştığında, kitap tombul parmaklarının arasından kaydı ve gürültüyle tekrar masaya düştü. Fare, yarım kalp atışı sürede ortadan kayboldu. Sam rahatladı. Zavallı hayvanı ezmek ona kâbuslar verebilirdi. “Ama kitapları yememelisin,” dedi yüksek sesle. Buraya bir dahaki gelişinde daha fazla peynir getirmeliydi belki de.</p>

    <p>Mumun küçücük kaldığını görünce şaşırdı. Bezelyeli etli çorbayı bugün mü içmişti yoksa dün mü? <em>Dün. Dün olmalı.</em> Bunu fark edince esnedi. Jon ona ne olduğunu merak edecekti fakat Üstat Aemon’ın Sam’i anlayacağına şüphe yoktu. Üstat, gözlerini kaybetmeden önce, kitapları en az Samwell Tarly’nin sevdiği kadar seviyordu. Her sayfa başka bir dünyaya açılan bir delikmişçesine, insanın zaman zaman kitapların içine nasıl düşebileceğini biliyordu.</p>

    <p>Sam ayağa kalktı, baldırlarındaki iğneleri hissedince yüzünü buruşturdu. Oturduğu sert sandalye, Sam bir kitabın üzerine eğildikçe bacaklarının arkasına gömülmüştü. <em>Bir dahaki sefere minder getirmeyi unutmamalıyım.</em> Hatta burada, ait oldukları kitaplardan kopmuş sayfalarla dolu dört sandığın arkasında bulduğu hücrede uyuyabilse daha iyi olurdu fakat Üstat Aemon’ı o kadar uzun zaman yalnız bırakmak istemiyordu. Yaşlı adam son günlerde kuvvetli değildi ve yardıma ihtiyaç duyuyordu, bilhassa kuzgunlarla. Aemon’ın yanında Clydas vardı elbette ama Sam daha gençti ve kuşlarla daha iyiydi.</p>

    <p>Sam, sol kolunun altında bir kitap yığını ve parşömenler, sağ elinde bir mumla birlikte, kasa kardeşlerin solucan yolu dediği tünellerde ilerledi. Solgun bir ışık huzmesi, yeryüzüne çıkan dik basamakları aydınlatıyordu, Sam günün doğduğunu böyle anladı. Elindeki mumu bir duvar nişine bıraktı ve tırmanmaya başladı. Beşinci basamağa geldiğinde nefes nefeseydi. Onuncuda durdu ve kitapları diğer kolunun altına aldı.</p>

    <p>Beyaz kurşun rengindeki gökyüzünün altına çıktı. Gözlerini kısıp yukarı bakarak, <em>kar seması,</em> diye düşündü. Bu ihtimal onu huzursuz etti. İlk İnsanlar’ın Yumruğu’nda, karın ve yaratıkların birlikte geldiği o geceyi hatırladı. <em>Bu kadar korkak olma,</em> diye düşündü. <em>Dört bir yanında Yeminli Kardeşler’in var, Stannis Baratheon ve onun bütün şövalyeleri de burada.</em> Kara Kale’nin iç kaleleri ve kuleleri Sam’in etrafında yükseliyordu, Sur’un buzlu enginliğinin yanında küçücük görünüyorlardı. Buzun üstünde, elli metre yüksekte küçük bir ordu emekliyordu; yeni zikzak merdiven, eski merdivenin kalıntılarıyla buluşmak üzere yukarı tırmanıyordu. Adamların testereleri ve çekiçleri buzda yankılanıyordu. Jon, inşaatçıları gece gündüz çalıştırıyordu. Sam, akşam yemeğinde, bazı inşaatçıların bu durumdan şikâyet ettiğini duymuştu; adamlar, Lord Mormont’un onları bunun yarısı kadar bile zorlamadığını söylüyordu. Büyük merdiven olmadan, zincirli bocurgat haricinde Sur’un tepesine ulaşmanın bir yolu yoktu ve Samwell Tarly, basamaklardan ne kadar nefret ediyor olursa olsun, bocurgat kafesinden daha fazla nefret ediyordu. Kafese ne zaman girse, zincirin kopmak üzere olduğundan emin bir halde gözlerini kapatıyordu. Demir kafesin buza her sürtünüşünde, Sam’in kalbi bir an için duruyordu.</p>

    <p>Ağır ağır yükselen kafesi izlerken, <em>iki yüz yıl önce burada ejderhalar vardı,</em> diye düşündü Sam. Onlar Sur’un tepesine uçuverirdi. Kraliçe Alysanne, Sur’a ejderhasının sırtında gelmişti ve Kral Jhaerys kendi ejderhasının sırtında kraliçeyi takip etmişti. Gümüşkanat arkasında bir yumurta bırakmış olabilir miydi? Yoksa Stannis, Ejderha Kayası’nda bir yumurta mı bulmuştu? <em>Bir yumurtası varsa bile Stannis onu diriltebilir?</em> Kutsanmış Baelor yumurtalarının kırılması için dua etmişti ve diğer Targaryenlar kendi yumurtalarını büyücülükle kırmayı denemişti. Bütün bunların neticesinde, ellerine sadece maskaralık ve trajedi geçmişti.</p>

    <p>“Samwell,” dedi kederli bir ses. “Seni almaya geliyordum. Bana seni Lord Kumandan’a götürmem söylendi.”</p>

    <p>Sam’in burnuna bir kar tanesi kondu. “Jon beni mi görmek istiyor?”</p>

    <p>“Bunu bilemem,” dedi Efkârlı Edd. “Gördüğüm şeylerin yarısını asla görmek istemedim ve görmek istediğim şeylerin yarısını asla göremedim. Bence konunun istemekle alakası yok. Yine de gitsen iyi olur. Lord Kar, Craster’ın karısıyla olan işini bitirir bitirmez seninle konuşmak istiyor.”</p>

    <p>“Şebboy.”</p>

    <p>“Evet o. Eğer sütannem onun gibi görünseydi hâlâ meme emiyor olurdum. Benimkinin sakalları vardı.”</p>

    <p>Grenn’le birlikte bir köşeden dönüp ortaya çıkan Pyp, “Keçilerin çoğunun vardır,” diye seslendi. Delikanlıların ellerinde uzunyaylar, sırtlarında ok dolu sadaklar vardı. “Nerelerdeydin Katil? Dün akşam yemekte seni özledik. Bütün bir kızarmış öküz hiç yenmeden geri gitti.”</p>

    <p>“Bana Katil deme.” Sam, öküzle ilgili şakayı duymazdan geldi. Her zamanki Pyp’ti işte. “Okuyordum. Bir fare vardı...”</p>

    <p>“Grenn’e farelerden bahsetme. Farelerden korkuyor.”</p>

    <p>“Korkmuyorum,” dedi Grenn öfkeyle.</p>

    <p>“Bir fare yemekten korkardın.”</p>

    <p>“Ben senden daha fazla fare yerdim.”</p>

    <p>Efkârlı Edd iç geçirdi. “Ben delikanlıyken, sadece özel ziyafetlerde fare yerdik. En küçük bendim, bu yüzden bana her seferinde kuyruk kalırdı. Kuyrukta hiç et olmaz.”</p>

    <p>“Uzunyayın nerede Sam?” diye sordu Grenn. Sör Alliser eskiden ona <em>Yaban Öküzü</em> derdi ve Grenn her geçen gün bu isme biraz daha yakışır hale geliyordu. Sur’a ilk geldiğinde iri fakat yavaştı, boynu ve beli kalındı, kırmızı suratlı sakar bir çocuktu. Boynu Pyp’in şakalarıyla hâlâ kızarıyordu ama kılıç ve kalkanla yapılan uzun talimler Grenn’in karnını düzleştirmiş, kollarını sertleştirmiş ve göğsünü genişletmişti. Grenn bir yaban öküzü kadar <em>kuvvetli</em> ve kıllıydı. “Ulmer seni atış alanında bekliyordu.”</p>

    <p>“Ulmer,” dedi Sam mahcup bir halde. Jon Kar’ın Lord Kumandan olarak yaptığı ilk şey, kâhyalar ve aşçılar dahil olmak üzere bütün garnizon için günlük ok talimi koymak olmuştu. “Nöbet, kılıca çok fazla ve yaya çok az ehemmiyet veriyor,” demişti, “yüz kardeşten biri yerine, on kardeşten birinin şövalye olduğu günlerden kalan bir alışkanlık.” Sam bu karardaki mantığı görebiliyordu ama uzunyay taliminden, basamak tırmanmak kadar nefret ediyordu. Eldivenlerini taktığında hiçbir şey vuramıyordu ama çıkardığında da parmakları su topluyordu. O yaylar tehlikeliydi. Saten, başparmak tırnağının yarısını bir yay ipi yüzünden kaybetmişti. “Unuttum.”</p>

    <p>“Yabanıl prensesinin kalbini kırdın Katil,” dedi Pyp. Val son zamanlarda, Kral Kulesi’ndeki odasının penceresinden talim yapanları izlemeyi alışkanlık haline getirmişti. “Gözleri seni arıyordu.”</p>

    <p>“Aramıyordu! Böyle söyleme!” Sam, Val’le sadece iki kez konuşmuştu; Üstat Aemon bebekleri muayene etmek için kızı çağırdığında. Prenses o kadar güzeldi ki, Sam onun yanında kekelemiş ve kızarmıştı.</p>

    <p>“Neden aramasın?” diye sordu Pyp. “Senin çocuklarını doğurmak istiyor. Belki de sana Gönülçelen Sam demeliyiz.”</p>

    <p>Sam kızardı. Kral Stannis’in Val için planları olduğunu biliyordu. Val, Stannis’in kuzeylilerle özgür insanlar arasında tesis etmek istediği barışın mührüydü. “Bugün okçuluk için vaktim yok. Gidip Jon’u görmeliyim.”</p>

    <p>“Jon? Jon? Jon isimli birini tanıyor muyuz Grenn?”</p>

    <p>“Lord Kumandan demek istiyor.”</p>

    <p>“<em>Ahhhh.</em> Büyük Lord Kar. Elbette. Onu neden görmek istiyorsun? O kulaklarını bile oynatamıyor.” Pyp, kendisinin bunu yapabildiğini göstermek için kulaklarını oynattı. Soğuktan kızarmış büyük kulakları vardı. “O şimdi gerçekten <em>Lord</em> Kar, bizim gibiler için ziyadesiyle asil.”</p>

    <p>“Jon’un sorumlulukları var,” dedi Sam arkadaşını savunarak. “Sur onun, Sur’la gelen her şey de öyle.”</p>

    <p>“Bir adamın arkadaşlarına karşı da sorumlulukları vardır. Biz olmasaydık, lord kumandanımız Janos Slynt olabilirdi. Lord Janos, Kar’ı bir katırın sırtında çırılçıplak bir halde keşfe gönderirdi. ‘Craster Kalesi’ne koş,’ derdi, ‘bana Yaşlı Ayı’nın pelerinini ve çizmelerini getir.’ Biz Jon’u bundan kurtardık ama şimdi onun, ateşin yanında bir kadeh sıcak şarap içemeyecek kadar çok <em>sorumluluğu</em> var, öyle mi?”</p>

    <p>Grenn onayladı. “Sorumlulukları onu avludan uzak tutmuyor. Çoğu zaman avluda birileriyle dövüşüyor.”</p>

    <p>Bu doğruydu, Sam kabul etmek zorundaydı. Bir keresinde, Jon tavsiye almak için Üstat Aemon’a geldiğinde, Sam ona kılıç taliminde neden o kadar çok vakit geçirdiğini sormuştu. “Yaşlı Ayı Lord Kumandan’ken bu kadar çok talim yapmazdı,” diye belirtmişti. Jon cevap olarak, Uzunpençe’yi Sam’in eline bastırmıştı. Kılıcın hafifliğini ve dengesini hissetmesine izin vermişti. Duman karası metaldeki harelerin ışıldaması için bıçağı çevirmesini söylemişti. “Valyria çeliği,” demişti, “büyüyle dövülmüş, ustura keskinliğinde ve neredeyse yok edilemez. Bir kılıç adamı, kılıcı kadar iyi olmalıdır Sam. Uzunpençe, Valyria çeliğinden ama ben değilim. Yarımel beni, senin bir sineği ezdiğin kadar kolay bir şekilde öldürebilirdi.”</p>

    <p>Sam kılıcı geri vermişti. “Ben bir sineği ezmeye çalıştığımda sinek her zaman kaçıyor. Bütün yaptığım kolumu tokatlamak. Acıtıyor.”</p>

    <p>Jon gülmüştü. “Dediğin gibi olsun. Qhorin beni, senin bir kâse yulaf lapasını yediğin kadar kolay bir şekilde öldürebilirdi.” Sam yulaf lapasını severdi, bilhassa balla tatlandırıldığında.</p>

    <p>“Bunun için vaktim yok.” Sam arkadaşlarından ayrıldı ve kitaplarını göğsüne bastırarak silahhaneye doğru yürüdü. <em>Ben diyar halkını koruyan kalkanım,</em> diye hatırladı. Diyar halkı, diyarın; Grenn, Pyp ve Efkârlı Edd gibi adamlar tarafından korunduğunu bilse ne derdi?</p>

    <p>Lord Kumandan Kulesi yanmıştı ve Stannis Baratheon, Kral Kulesi’ni kendi ikameti için almıştı. Bu yüzden Jon Kar, Donal Noye’un silahhanenin arkasındaki mütevazı dairesine yerleşmişti. Sam oraya vardığında Şebboy ayrılıyordu. Kızın üstünde, Sam’in ona Craster Kalesi’nden kaçarlarken verdiği eski pelerin vardı. Sam, koşar adımlarla yanından geçen Şebboy’u kolundan yakaladı, bunu yaparken yere iki kitap düşürdü. “Şebboy.”</p>

    <p>“Sam.” Kızın sesi tedirgindi. Şebboy siyah saçlı ince bir kızdı, bir karacanınkilere benzeyen kahverengi gözleri vardı. Sam’in eski pelerininin katları kızı yutmuştu, pelerinin başlığı kızın yüzünün yarısını saklıyordu ama Şebboy yine de titriyordu. Yüzü solgun ve korkulu görünüyordu.</p>

    <p>“Bir sorun mu var?” diye sordu Sam. “Bebekler nasıl?”</p>

    <p>Şebboy, Sam’in elinden kurtuldu. “Bebekler iyi Sam.”</p>

    <p>“O ikisinin arasında uyuyabilmen mucize,” dedi Sam nazikçe. “Dün gece ağlamasını duyduğum hangisiydi? Hiç susmayacağını sandım.”</p>

    <p>“Dalla’nın oğluydu. Meme emmek istediğinde ağlıyor. Benimki... benimki neredeyse hiç ağlamıyor. Bazen mırıldanıyor ama...” Kızın gözleri yaşlarla doldu. “Gitmek zorundayım. Bebekleri emzirmek için geç kaldım. Gitmezsem göğüslerimden süt sızacak.” Aceleyle avlunun karşısına koşturdu, Sam’i kafası karışık bir halde arkada bıraktı.</p>

    <p>Sam, düşürdüğü kitapları yerden almak için dizlerinin üstüne çöktü. Colloquo Votar’ın yazdığı <em>Yeşim İcmali</em>’nin üstündeki pisliği temizlerken, <em>bu kadar çok kitap getirmemeliydim,</em> dedi kendi kendine. Üstat Aemon’ın bulunmasını emrettiği kalın cilt, doğudan hikâyeler ve efsaneler anlatıyordu. Kitap zarar görmemiş gibi duruyordu. Üstat Thomas tarafından yazılan, <em>Ejderha Akrabaları, Sürgünlükten İlahlığa Targaryen Hanedanı’nın Bir Tarihi Olmak, Ejderhaların Hayatı ve Ölümünün Önemi ile,</em> o kadar şanslı değildi. Kitap yere düşerken açılmıştı ve Kara Dehşet Balerion’ın renkli mürekkeple çizilmiş güzel bir resminin yer aldığı sayfa dahil olmak üzere birkaç sayfası çamurlanmıştı. Sam, kitabın sayfalarını düzeltip temizlerken, sakar bir sersem olduğu için kendine küfretti. Şebboy’un varlığı onu her zaman heyecanlandırıyor ve... bazı yerlerini kabartıyordu. Gece Nöbetçileri’nin yeminli bir kardeşi, Şebboy’un Sam’e hissettirdiği şeyleri hissetmemeliydi, bilhassa kızın göğüslerden bahsederken hissettirdiklerini.</p>

    <p>“Lord Kar bekliyor.” Silahhanenin kapısında, siyah pelerinler giymiş ve demir miğferler takmış iki muhafız duruyordu, mızraklarına dayanmışlardı. Konuşan, Kıllı Hal’di. Mully, Sam’in ayağa kalkmasına yardım etti. Sam teşekkür ederek aceleyle adamları geçti. Örs ve körüklerle dolu dökümhanede ilerlerken kitap yığınına umutsuzca tutundu. Dökümhanedeki tezgâhta, yarısı tamamlanmış bir örgü zırh vardı. Hayalet, örsün altına uzanmıştı, çiğnediği öküz kemiğinin iliğine ulaşmaya çalışıyordu. Sam geçerken, beyaz ulu kurt yukarı baktı ama hiç ses çıkarmadı.</p>

    <p>Jon’un çalışma odası, mızrak ve kalkan raflarının arkasındaydı. Sam içeri girdiğinde Jon bir parşömen okuyordu. Lord Kumandan Mormont’un kuzgunu Jon’un omzundaydı, o da parşömeni okuyormuş gibi aşağı bakıyordu ama Sam’i fark ettiğinde kanatlarını açtı ve, <em>“Mısır, mısır!”</em> diye bağırarak ona doğru uçtu.</p>

    <p>Sam kitapların yerini değiştirdi, elini kapının yanındaki çuvala sokup bir avuç dolusu mısır aldı. Kuzgun, Sam’in bileğine kondu ve avucundan bir mısır tanesi aldı, öyle sert gagalamıştı ki Sam acıyla bağırıp elini geri çekti. Kuzgun tekrar havalandı, her yana sarı ve kırmızı mısır taneleri saçıldı.</p>

    <p>“Kapıyı kapat Sam.” Jon’un yanağında hâlâ belli belirsiz yara izleri vardı; bir zamanlar bir kartal Jon’un gözünü oymaya çalışmıştı. “Şu sefil kuş, derini yırttı mı?”</p>

    <p>Sam kitapları yere bıraktı ve eldivenini çıkardı. “Yırttı.” Bayılacak gibi hissetti. <em>“Kanıyorum.”</em></p>

    <p>“Nöbet için hepimiz kan döktük. Daha kalın eldivenler tak.” Jon, ayağını kullanarak Sam’e doğru bir sandalye itti. “Otur ve şuna bir bak.” Parşömeni Sam’e uzattı.</p>

    <p>“Bu ne?” diye sordu Sam. Kuzgun, hasır halıların arasındaki mısır tanelerini avlamaya başladı.</p>

    <p>“Kâğıttan bir kalkan.”</p>

    <p>Sam, parşömeni okurken avucundaki kanı emdi. Üstat Aemon’ın el yazısını bir görüşte tanıdı. Sam’in harfleri küçük ve sarihti ama yaşlı adam mürekkebin nereye aktığını göremiyordu ve zaman zaman kâğıtta nahoş lekeler bırakıyordu. “Kral Tommen’a bir mektup?”</p>

    <p>“Kışyarı’nda, Tommen ahşap bir kılıçla kardeşim Bran’a karşı dövüşmüştü. Dolgulu tuniği o kadar kalındı ki çocuk doldurulmuş ördek gibi görünüyordu. Bran onu yere devirmişti.” Jon pencereye gitti. “Gel gör ki Bran öldü ve pembe suratlı tıknaz Tommen, altın renkli buklelerinin üstüne yuvalanmış bir taçla Demir Taht’ta oturuyor.”</p>

    <p><em>Bran ölmedi,</em> demek istedi Sam. <em>Soğukel’le birlikte Sur’un ötesinde.</em> Kelimeler boğazına takıldı. <em>Söyletmeyeceğime dair yemin ettim.</em> “Mektubu imzalamamışsın.”</p>

    <p>“Yaşlı Ayı, Demir Taht’tan yüzlerce kez yardım dilendi. Ona Janos Slynt’i gönderdiler. Hiçbir mektup Lannisterlar’ın bizi daha çok sevmesini sağlayamaz. Hele ki Stannis’e yardım ettiğimizi duyarlarsa.”</p>

    <p>“Sadece Sur’un müdafaasına yardım ediyoruz. Stannis’in isyanına değil.” Sam mektubu hızlıca tekrar okudu. “Mektupta yazan şey bu.”</p>

    <p>“Aradaki fark Lord Tywin’in gözünden kaçabilir.” Jon mektubu geri aldı. “Bize neden şimdi yardım etsin? Daha önce hiç etmedi.”</p>

    <p>“Pekâlâ,” dedi Sam, “Lord Tywin, Kral Tommen oyuncaklarıyla oynarken Stannis’in diyarı savunmak üzere Sur’a geldiğinin söylenmesini istemez. Bu, Lannister Hanedanı’na tahkir getirir.”</p>

    <p>“Ben Lannister Hanedanı’na ölüm ve yıkım götürmek istiyorum, tahkir değil.” Jon mektubu yukarı kaldırdı. <em>“Gece Nöbetçileri, diyarın savaşlarında yer almaz,”</em> diye okudu. <em>“Bizim yeminimiz diyara verilmiştir ve diyar şu anda büyük bir vahamet içindedir. Stannis Baratheon, Sur’un ötesindeki düşmanlarımıza karşı verdiğimiz mücadelede bize yardım ediyor, bununla birlikte bizler onun adamları değiliz...”</em></p>

    <p>“Evet,” dedi Sam oturduğu yerde kıpırdanarak, “<em>değiliz.</em> Öyle miyiz?”</p>

    <p>“Stannis’e yiyecek, barınak ve Gece Kalesi’ni bahşettim. İlaveten, özgür insanlardan bazılarını Lütuf’a yerleştirme izni verdim. Hepsi bu.”</p>

    <p>“Lord Tywin bunun çok fazla olduğunu söyleyecek.”</p>

    <p>“Stannis yetersiz olduğunu söylüyor. Bir krala ne kadar çok verirsen o daha fazlasını ister. Her iki yanında da dipsiz uçurumlar olan buz bir köprüde yürüyoruz. Bir kralı memnun etmek yeterince zor. İki kralı memnun etmek neredeyse imkânsız.”</p>

    <p>“Evet ama... eğer Lannisterlar galip gelirse ve Lord Tywin, Stannis’e yardım ederek krala ihanet ettiğimize karar verirse, bu Gece Nöbetçileri’nin sonu olabilir. Tywin’in arkasında Yüksek Bahçe’nin bütün kuvveti var. Üstelik Lord Tywin, Karasu’da Lord Stannis’i yenilgiye uğrattı.” Kan görmek onu bayıltabilirdi ama Sam savaşların nasıl kazanıldığını biliyordu. Bunu kendi babasından öğrenmişti.</p>

    <p>“Karasu bir mücadeleydi. Robb bütün mücadelelerini kazandı ve buna rağmen başını kaybetti. Stannis kuzeyi ayaklandırabilirse...”</p>

    <p><em>Kendini ikna etmeye çalışıyor,</em> diye fark etti Sam, <em>ama edemiyor.</em> Kuzgunlar bir kara kanat fırtınası halinde Kara Kale’den uçmuş ve kuzeyin lordlarını Stannis Baratheon’a bağlanmaya ve kuvvetlerini onun kuvvetine katmaya çağırmıştı. Sam, kuşların çoğunu bizzat göndermişti. Şimdiye kadar yalnızca Karhold’a gönderdikleri kuş geri dönmüştü. Bunun dışında, sessizlik sağır ediciydi.</p>

    <p>Stannis Baratheon, kuzeyli adamları bir şekilde kendi tarafına çekse bile, Casterly Kayası’nın, Yüksek Bahçe’nin ve İkizler’in müşterek gücüne denk olmayı nasıl umabilirdi? Sam bunu anlamıyordu ama öte yandan, kuzey olmadan Stannis’in davası kesinlikle ölüme mahkûmdu. <em>Lord Tywin bizi hain olarak bellerse biz de ölüme mahkûmuz.</em> “Lannisterlar’ın kendi kuzeyli adamları var. Lord Bolton ve onun piçi.”</p>

    <p>“Stannis de Karstarklar’a sahip. Eğer Beyaz Liman’ı kazanabilirse...”</p>

    <p>“Eğer,” diye vurguladı Sam. “Eğer kazanamazsa... Kâğıttan bir kalkan bile hiç olmayan kalkandan iyidir lordum.”</p>

    <p>Jon mektubu hışırdattı. “Sanırım öyle.” İç geçirdi, sonra bir tüy kalem aldı ve mektubun altına bir imza karaladı. “Mühür mumunu getir.” Sam, siyah mühür mumu çubuğunu mum alevinde eritti ve parşömene damlattı, sonra da Lord Kumandan mührünü sertçe bastıran Jon’u izledi. “Giderken bunu Üstat Aemon’a götür,” diye emretti Jon, “ve ona, Kral Toprakları’na bir kuş göndermesini söyle.”</p>

    <p>“Söyleyeceğim.” Sam tereddüt etti. “Lordum, sormamda sakınca yoksa... Şebboy’u buradan ayrılırken gördüm. Ağlamak üzereydi.”</p>

    <p>“Val onu yine Mance adına yalvarması için göndermiş.”</p>

    <p>“Ah.” Val, Sur’un Ötesindeki Kral’ın kraliçe olarak aldığı kadının kız kardeşiydi. Stannis ve askerleri, kıza <em>yabanıl prensesi</em> diyordu. Kızın ablası Dalla, tek bıçak darbesi almadığı halde mücadele sırasında ölmüştü; Mance Rayder’ın oğlunu doğururken can vermişti. Eğer Sam’in duyduğu fısıltılar doğruysa, Rayder da kısa zaman sonra Dalla’nın peşinden mezara gidecekti. “Ona ne dedin?”</p>

    <p>“Stannis’le konuşacağımı söyledim ama sözlerimin kralı etkileyeceğinden şüpheliyim. Bir kralın ilk görevi diyarı korumaktır ve Mance diyara saldırdı. Majesteleri bunu unutmaz. Babam eskiden, Stannis Baratheon’ın sadece bir adam olduğunu söylerdi. Kimse bağışlayıcı bir adam olduğunu söylemedi.” Jon, kaşlarını çatarak duraksadı. “Mance’in başını bizzat almayı tercih ederdim. O bir zamanlar Gece Nöbetçileri’nin adamıydı. Kanunlara göre, hayatı bize ait.”</p>

    <p>“Pyp, Leydi Melisandre’nin Mance’i alevlere vereceğini söylüyor, bir büyü yapmak için.”</p>

    <p>“Pyp dilini tutmayı öğrenmeli. Aynı şeyi başkalarından da duydum. Bir ejderhayı uyandırmak için bir kralın kanı. Melisandre’nin uyuyan bir ejderhayı nerede bulacağını kimse bilmiyor. Mance’in kanı benimkinden daha soylu değil. O hiç taç takmadı ve bir tahtta oturmadı. Bir eşkıya, daha fazlası değil. Bir eşkıyanın kanında kuvvet yoktur.”</p>

    <p>Yerdeki kuzgun yukarı baktı. <em>“Kan,”</em> diye bağırdı.</p>

    <p>Jon kuşu önemsemedi. “Şebboy’u gönderiyorum.”</p>

    <p>“Ah.” Sam başını yukarı aşağı salladı. “Pekâlâ, bu... bu iyi lordum.” Şebboy için en iyisi sıcak ve güvenli bir yere gitmekti. Sur’dan ve savaştan iyice uzak bir yere.</p>

    <p>“Onu ve oğlunu. Oğlanın süt kardeşi için yeni bir sütanne bulmamız gerek.”</p>

    <p>“Bulana kadar keçi sütü işe yarar. Bebekler için inek sütünden daha iyidir.” Sam bunu bir yerde okumuştu. Sandalyesinde kıpırdandı. “Lordum, vakayinameleri karıştırırken bir başka çocuk kumandana rastladım. Fetih’ten dört yüz yıl önce. Osric Stark kumandan seçildiğinde on yaşındaymış ama altmış yıl boyunca hizmet etmiş. Bu dördüncü lordum. Lord Kumandan seçilmiş en genç kişi olmaya yakın bile değilsin. Şu ana kadar beşincisin.”</p>

    <p>“Kuzey Kralları’nın oğulları, kardeşleri ya da piçleri olan, benden daha genç dört kişi. Bana işe yarar bir şeyler anlat Sam. Düşmanımızla ilgili bir şeyler anlat.”</p>

    <p>“Ötekiler.” Sam dudaklarını yaladı. “Vakayinamelerde onlardan bahsediliyor ama düşündüğüm kadar fazla değil. Bulduğum ve göz attıklarımdan bahsediyorum. Bulamadıklarım var, biliyorum. Eski kitaplardan bazıları parçalanıyor. Çevirmeye çalıştığım sayfalar ufalanıyor. Ve en eski kitaplar... ya ufalanıp yok olmuşlar ya da henüz bakmadığım bir yere saklanmışlar... belki de o kitaplar yok ve hiç olmadılar. Elimizdeki en eski tarihler, Andallar’ın Batıdiyar’a gelişinden sonra yazılmış. İlk İnsanlar, sadece kayalara kazınmış hiyeroglifler bırakmış. Dolayısıyla; Kahramanlar Çağı, Alacakaranlık Çağı ve Uzun Gece hakkında bildiğimizi düşündüğümüz her şey, bazı rahiplerin o vakitlerden binlerce yıl sonra tuttuğu kayıtlardan geliyor. Hisar’da bütün bunları sorgulayan aliüstatlar var. Bu eski tarih kitapları, yüzlerce yıl hüküm sürmüş krallarla ve henüz şövalyeler <em>bile yokken</em> binlerce yıl at sürmüş şövalyelerle dolu. Hikâyeleri biliyorsun; Mimar Brandon, Symon Yıldızgöz, Gece Kralı... senin, Gece Nöbetçileri’nin dokuz yüz doksan sekizinci Lord Kumandan’ı olduğunu söylüyoruz ama bulduğum en eski liste altı yüz yetmiş dört kumandan gösteriyor. Listenin hangi vakitte yazıldığına bakarsak...”</p>

    <p>Jon, “Uzun zaman önce yazılmış,” diyerek Sam’in sözünü kesti. “Ya Ötekiler?”</p>

    <p>“Ejderhacamından bahsedildiğini gördüm. Kahramanlar Çağı’nda, ormanın çocukları Gece Nöbetçileri’ne her yıl obsidiyen hançerler verirmiş. Ötekiler hava soğuduğunda geliyor, hikâyelerin çoğu bu hususta hemfikir. Ya da Ötekiler geldiğinde hava soğuyor. Bazen kar fırtınaları sırasında ortaya çakıyorlar ve gökyüzü açıldığında eriyerek yok oluyorlar. Işıktan ve güneşten saklanıyorlar ve geceleri görünüyorlar yahut onlar göründüğünde gece çöküyor. Bazı hikâyeler, onların hayvan cesetleri sürdüğünü söylüyor. Ayılar, ulu kurtlar, mamutlar, atlar; hayvan ölü olduğu sürece ne sürdüklerinin önemi yok. Minik Paul’ü öldüren Öteki, ölü bir at sürüyordu, yani hikâyelerin bu kısmının gerçek olduğu ortada. Bazı kayıtlar devasa buz örümceklerden de bahsediyor. Onların ne olduğunu bilmiyorum. Ötekiler’e karşı verilen bir mücadelede ölenler yakılmalı; aksi takdirde ölüler, Ötekiler’in köleleri olarak yeniden canlanıyor.”</p>

    <p>“Bütün bunları biliyoruz. Soru şu; onlarla nasıl savaşacağız?”</p>

    <p>“Hikâyelere inanacak olursak, Ötekiler’in zırhı sıradan bıçaklara karşı dayanıklı,” dedi Sam, “ve kendi kılıçları, her çeşit çeliği parçalayacak kadar soğuk. Bununla birlikte, ateşten korkuyorlar ve obsidiyene karşı savunmasızlar.” Tekinsiz Orman’da yüzleştiği Öteki’yi hatırladı. Sam onu Jon’un yaptığı ejderhacamı hançerle bıçaklandığında, Öteki eriyip yok olmuştu. “Ötekiler’i ejderhaçeliği ile katleden son kahramandan bahseden bir Uzun Gece kaydı buldum. İddiaya göre Ötekiler, ejderhaçeliğinin karşısında duramıyor.”</p>

    <p><em>“Ejderhaçeliği?”</em> Jon kaşlarını çattı. “Valyria çeliği mi?”</p>

    <p>“Benim de ilk düşüncem buydu.”</p>

    <p>“Yani Yedi Krallık’ın lordlarını, Valyria kılıçlarını bize vermeye ikna edersem hepsi kurtulacak mı? Bu zor olmaz.” Jon güldü ama kahkahasında neşeden eser yoktu. “Ötekiler’in kim olduğunu öğrendin mi? Nereden geldiklerini, ne istediklerini?”</p>

    <p>“Henüz değil lordum ama yanlış kitapları okuyor olabilirim. Henüz bakmadığım yüzlerce kitap var. Bana daha fazla vakit ver ve bulunacak ne varsa bulayım.”</p>

    <p>“Daha fazla vakit yok. “Jon’un sesi üzgündü. “Eşyalarını toplaman gerek Sam. Şebboy’la gidiyorsun.”</p>

    <p>“Gitmek?” Sam bir an için anlamadı. “Gidiyor muyum? Doğugözcüsü’ne mi lordum? Ya da... ben nereye...”</p>

    <p>“Eski Şehir’e.”</p>

    <p><em>“Eski Şehir?”</em> Sam’in sesi cırlama gibi çıkmıştı. Boynuz Tepe, Eski Şehir’e yakındı. Ev. Bu düşünce Sam’in başını döndürdü. <em>Babam.</em></p>

    <p>“Aemon da gidiyor.”</p>

    <p>“Aemon? <em>Üstat</em> Aemon? Ama... üstat yüz iki yaşında lordum, gidemez... onu ve beni mi gönderiyorsun? Kuzgunlarla kim ilgilenecek? Hastalanır ya da yaralanırlarsa kim...”</p>

    <p>“Claydas. Yıllardır Aemon’ın yanında.”</p>

    <p>“Claydas sadece bir kâhya, üstelik gözleri kötüleşiyor. Bir <em>üstada</em> ihtiyacın var. Üstat Aemon çok narin. Bir deniz yolculuğu...” Sam, Arbor’ı ve <em>Arbor Kraliçesi</em> isimli gemiyi düşündü, neredeyse dilini yutup boğuluyordu. “Üstat yaşlı bir adam ve...”</p>

    <p>“Hayatı tehlikede olacak. Bunun farkındayım Sam. Fakat buradaki tehlike daha büyük. Stannis, Aemon’ın kim olduğunu biliyor. Şayet kırmızı kadın, büyüleri için kral kanı isterse...”</p>

    <p>“Ah.” Sam’in yüzü sarardı.</p>

    <p>“Dareon, Doğugözcüsü’nde sana katılacak. Onun şarkıları sayesinde güneyde birkaç adam kazanacağımızı umuyorum. <em>Karakuş</em> sizi Braavos’a götürecek. Oradan Eski Şehir’e geçişinizi kendiniz ayarlayacaksınız. Eğer hâlâ Şebboy’un bebeğinin, senin piçin olduğunu iddia etmek niyetindeysen, kızı ve bebeği Boynuz Tepe’ye gönder. Değilsen, Aemon kızı hizmetçi olarak Hisar’a yerleştirecek.”</p>

    <p>“Benim pi-piçim.” Sam bunu söylemişti, evet ama... <em>Onca su. Boğulabilirim. Gemiler her zaman batar ve sonbahar fırtınalı bir mevsimdir.</em> Bununla birlikte, Şebboy onunla olurdu ve bebek güven içinde büyürdü. “Evet... annem ve kız kardeşlerim, Şebboy’a ve bebeğe yardım ederler.” <em>Bir mektup gönderebilirim, Boynuz Tepe’ye bizzat gitmem gerekmez. Dareon, Şebboy’u benim yerime Eski Şehir’e götürebilir.</em> “Emrettiğin gibi her öğleden sonra Ulmer’la ok talimi yapıyorum... tamam, mahzende olduğum zamanlar dışında... ama sen Ötekiler hakkında araştırma yapmamı söyledin. Uzunyay omuzlarımı ağrıtıyor ve parmaklarımın su toplamasına sebep oluyor.” Jon’a patlayan su kesesini gösterdi. “Yine de yapıyorum. Artık hedefleri daha sık vuruyorum ama yine de, bugüne kadar yay büken okçuların en kötüsüyüm. Ulmer’ın hikâyelerini seviyorum. Biri o hikâyeleri yazmalı ve kitap haline getirmeli.”</p>

    <p>“Sen yaz. Hisar’da parşömen ve mürekkep var, uzunyaylar da var. Senden talimlere devam etmeni bekliyorum. Sam, Gece Nöbetçileri’nde ok fırlatabilen yüzlerce adam var fakat okuma yazma bilen sadece bir avuç adam var. Senin, benim yeni üstadım olman gerek.”</p>

    <p>Kelime, Sam’i irkiltti. <em>Hayır, baba lütfen, bundan tekrar bahsetmeyeceğim, Yedi üzerine yemin ederim. Beni buradan çıkar, lütfen beni buradan çıkar.</em> “Lordum, benim işim burada, kitaplar...”</p>

    <p>“...sen bize geri döndüğünde hâlâ burada olacaklar.”</p>

    <p>Sam, elini boğazına koydu. Boğazını sıkan zinciri neredeyse hissedebiliyordu. “Lordum, Hisar... orada insana ceset kestiriyorlar.” <em>Boğazına bir zincir taktırıyorlar. Eğer istediğin şey zincirse benimle gel.</em> Sam, üç gün ve üç gece boyunca, elleri ve ayakları bir duvara zincirlenmiş halde ağlayarak uyumuştu. Boynundaki zincir o kadar sıkıydı ki derisini yırtmıştı ve Sam uyurken ne zaman yanlış tarafa dönse nefessiz kalmıştı. “Zincir takamam.”</p>

    <p>“Takabilirsin. Takacaksın. Üstat Aemon yaşlı ve kör. Gücü tükeniyor. O öldüğünde yerini kim alacak? Gölge Kule’deki Üstat Mullin bir âlimden çok, bir savaşçı. Doğugözcüsü’nün Üstat Harmune’u ayık olduğundan çok sarhoş.”</p>

    <p>“Eğer Hisar’dan daha çok üstat istersen...”</p>

    <p>“İsteyeceğim. Herkese ihtiyacımız olacak. Lakin Aemon Targaryen’ın yerini doldurmak kolay değil.” Jon şaşkın görünüyordu. “Bunun seni mutlu edeceğinden emindim. Hisar’da o kadar çok kitap var ki kimse hepsini birden okumayı umamaz. Orada iyi olacaksın Sam, olacağını biliyorum.”</p>

    <p>“Hayır. Kitapları okuyabilirim ama... bir ü-üstat, bir şifacı olmak zorundadır ve kan beni bayıltıyor.” Sam, Jon’un görmesi için titrek elini kaldırdı. “Ben Korkak Sam’im, Katil Sam değil.”</p>

    <p>“Korkak mı? Neden korkuyorsun? Yaşlı adamların azarlamalarından mı? Sam, sen Yumruk’u kuşatan yaratıkları gördün; bir dalga halinde gelen kara elli ve parlak mavi gözlü yaşayan ölüleri. Sen bir Öteki öldürdün.”</p>

    <p>“E-e-e-ejderhacamı öldürdü, ben değil.”</p>

    <p>“Sessiz ol. Beni Lord Kumandan yapmak için yalan söyledin ve komplo kurdun. Bana <em>itaat</em> edeceksin. Hisar’a gidecek ve bir zincir döveceksin. Eğer ceset kesmen gerekiyorsa öyle olsun. En azından, Eski Şehir’deki cesetler buna itiraz etmeyecek.”</p>

    <p><em>Anlamıyor.</em> “Lordum,” dedi Sam, “ba-ba-ba-babam, Lord Randyll... o... bir üstadın hayatı <em>kölelikle</em> geçer.” Anlamsızca konuştuğunu biliyordu. “Tarly Hanedanı’nın hiçbir oğlu hiçbir zaman zincir takmamıştır. Boynuz Tepe’nin erkekleri önemsiz lordların önünde eğilmez ve onlara yaltaklanmaz.” <em>Eğer istediğin şey zincirse benimle gel.</em> “Jon, babama itaatsizlik edemem.”</p>

    <p>Sam, <em>Jon,</em> demişti ama Jon gitmişti. Şimdi karşısında duran adam Lord Kar’dı, gri gözleri buz kadar sertti. “Senin baban yok,” dedi Lord Kar. “Sadece kardeşlerin var. Sadece biz varız. Hayatın Gece Nöbetçileri’ne ait. Şimdi git ve iç çamaşırlarını bir torbaya doldur, Eski Şehir’e götürmek istediğin bütün eşyalarınla birlikte. Bugünden itibaren kendine ödlek demeyeceksin. Geçen yıl içinde, pek çok adamın bütün hayatı boyunca yüzleşmediği şeylerle yüzleştin. Hisar’la da yüzleşebilirsin ama orayla Gece Nöbetçileri’nin Yeminli Kardeşi olarak yüzleşeceksin. Sana cesur olmanı emredemem ama korkularını saklamanı <em>emredebilirim.</em> Sen yeminin sözlerini söyledin Sam. Hatırlıyor musun?”</p>

    <p><em>Ben karanlıktaki kılıcım.</em> Ama Sam, kılıçta sefildi ve karanlıktan korkuyordu. “Ben... ben deneyeceğim.”</p>

    <p>“Denemeyeceksin. İtaat edeceksin.”</p>

    <p><em>“İtaat.”</em> Mormont’un kuzgunu büyük siyah kanatlarını çırptı.</p>

    <p>“Lordum nasıl emrederse. Üstat Aemon biliyor mu?”</p>

    <p>“Bu, benim olduğu kadar onun da fikriydi.” Jon, Sam için kapıyı açtı. “Veda yok. Bundan ne kadar az insanın haberi olursa o kadar iyi. Şafaktan bir saat önce, hayvan mezarlığında.”</p>

    <p>Sam, silahhaneden ayrılışını hatırlamıyordu. Kendini çamurun ve kar parçalarının içinde tökezleyerek Üstat Aemon’ın dairesine giderken buldu. <em>Saklanabilirim,</em> dedi kendine. <em>Mahzende, kitapların arasında saklanabilirim. Aşağıda fareyle birlikte yaşarım ve geceleri yiyecek çalmak için gizlice yukarı çıkarım.</em> Bunlar çılgın düşüncelerdi, Sam biliyordu, umutsuzluk dolu olduğu kadar abesti. Sam’i arayacakları ilk yer mahzenlerdi. Onu arayacakları son yer Sur’un ötesiydi ama bu daha da çılgın bir fikirdi. <em>Yabanıllar beni yakalar ve yavaş yavaş öldürür. Beni canlı canlı yakarlar, kırmızı kadının Mance Rayder’ı yakmaya niyetlendiği gibi.</em></p>

    <p>Sam, Üstat Aemon’ı kuşlukta buldu ve ona Jon’un mektubunu verdi. Büyük ve yeşil bir kelime seliyle korkularını anlattı. “Jon anlamıyor.” Sam kendini kusacak gibi hissediyordu. “Eğer bir zincir takarsam, lord ba-ba-ba-babam... o, o, o...”</p>

    <p>“Bir hizmetkâr hayatı seçtiğimde benim babam da aynı itirazlarda bulundu,” dedi yaşlı adam. “Beni Hisar’a gönderen babamın <em>babasıydı.</em> Kral Dareon’ın dört oğlu vardı ve o oğullardan üçünün kendi oğulları oldu. Beni Hisar’a gönderdiği gün, Majesteleri’nin lord babama, <em>çok fazla ejderha çok az ejderha kadar tehlikelidir,</em> dediğini duydum.” Aemon, ince boynundan gevşek bir şekilde sarkan çok metalli zincire dokundu. “Zincir ağır, Sam. Lakin büyükbabam haklıydı. Lord Kar da haklı.”</p>

    <p><em>“Kar,”</em> diye mırıldandı bir kuzgun. <em>“Kar,”</em> diye tekrar etti bir başkası. Sonra hepsi katıldı. <em>“Kar, kar, kar, kar, kar.”</em> Onlara bu kelimeyi Sam öğretmişti. Sam burada yardım bulamayacağını anladı. Üstat Aemon da onun kadar çaresizdi. <em>Denizde ölecek,</em> diye düşündü Sam ümitsizce. <em>Böyle bir yolculuktan sağ çıkamayacak kadar yaşlı. Şebboy’un küçük oğlu da ölebilir; Dalla’nın oğlu kadar gürbüz ve güçlü değil. Jon hepimizi öldürmeye mi niyetli?</em></p>

    <p>Ertesi sabah, Sam kendini Boynuz Tepe’den gelirken sürdüğü kısrağı eyerlerken ve doğu yolunun kenarındaki hayvan mezarlığına doğru yürütürken buldu. Kısrağın eyer heybeleri peynir, sosis, haşlanmış yumurta ve Üçparmak Hobb’un Sam’e isim gününde verdiği tuzlu domuz buduyla doluydu. “Sen yemek pişirme sanatını <em>takdir eden</em> bir adamsın Katil,” demişti aşçı. “Bize senin gibi daha fazla adam lazım.” Domuz budu işe yarayacaktı, buna şüphe yoktu. Doğugözcüsü’ne kadar uzun, soğuk bir yol vardı ve Sur’un gölgesinde kasabalar ya da hanlar yoktu.</p>

    <p>Şafaktan bir saat öncesi karanlık ve durgundu. Kara Kale tuhaf bir şekilde sessiz görünüyordu. Hayvan mezarlığında, Kara Jack Bulwer ve bir düzine tecrübeli korucunun yanı sıra, bir çift iki tekerlekli araba Sam’i bekliyordu. Kedge Akgöz, sağlam gözüyle Sam’i gördüğünde yüksek sesle küfretti. “Ona aldırma Katil,” dedi Kara Jack. “Bir bahis kaybetti; seni, çığlıklar atar halde bir yatağın altından çıkarıp sürüklemek zorunda kalacağımızı söylemişti.”</p>

    <p>Üstat Aemon at süremeyecek kadar güçsüzdü, bu yüzden onun için bir araba hazırlanmıştı; arabanın yatağına kürkler yığılmıştı, üstüne yağmurdan ve kardan korunmak için deri bir tente bağlanmıştı. Şebboy ve bebeği, üstatla birlikte yolculuk edecekti. İkinci araba, giysilerin ve eşyaların yanı sıra, Aemon’ın Hisar’da bulunmadığını düşündüğü nadide kitaplarla dolu bir sandık taşıyacaktı. Sam, gecenin yarısını kitapları arayarak geçirmişti ama ancak dörtte birini bulabilmişti. <em>İsabet oldu, yoksa bir arabaya daha ihtiyaç duyardık.</em></p>

    <p>Üstat, kendisinden üç kat büyük bir ayı derisine sarınmış halde ortaya çıktı. Clydas, üstadı arabaya doğru yürütürken sert bir rüzgâr esti ve yaşlı adam tökezledi. Sam adamın yanına koşup onu tuttu. <em>Bunun gibi bir rüzgâr daha onu Sur’a savurabilir.</em> “Koluma tutunun üstat. Az kaldı.”</p>

    <p>Rüzgâr, pelerininin başlığını geri çekerken kör adam başıyla onayladı. “Eski Şehir her zaman sıcaktır. Ballı Şarap’taki adada, genç bir çırakken gittiğim bir han var. Orada tekrar oturmak ve elma şarabı içmek hoş olacak.”</p>

    <p>Üstadı arabanın içine soktuklarında, Şebboy kucağında bebeğiyle ortaya çıktı. Kızın gözleri ağlamaktan kızarmıştı. Aynı anda Jon da Efkârlı Edd’le birlikte geldi. “Lord Kar,” diye seslendi Üstat Aemon, “Odana senin için bir kitap bıraktım. <em>Yeşim İcmali.</em> Doğuya giderek Yeşim Denizi’nin bütün topraklarını ziyaret etmiş Volantisli bir maceraperest olan Colloquo Votar tarafından yazılmış. Kitapta ilgini çekeceğini düşündüğüm bir paragraf var. Clydas’a senin için işaretlemesini söyledim.”</p>

    <p>“Mutlaka okuyacağım,” dedi Jon Kar.</p>

    <p>Üstat Aemon’ın burnundan ince ve beyaz bir çizgi halinde sümük aktı. Yaşlı adam eldivenin tersiyle burnunu sildi. “Bilgi silahtır Jon. Mücadeleye gitmeden önce kendini adamakıllı silahlandır.”</p>

    <p>“Yapacağım.” Hafif bir kar yağışı başladı; iri ve yumuşak kar taneleri gökyüzünden tembelce yere süzülüyordu. Jon, Kara Jack Bulwer’a döndü. “Mümkün olduğunca hızlı gidin fakat aptalca riskler almayın. Yanınızda yaşlı bir adam ve bir bebek var. Onları sıcak ve tok tutun.”</p>

    <p>“Siz de aynı şeyi yapın lordum,” dedi Şebboy. “Siz de diğerleri için aynı şeyi yapın. Dediğiniz gibi başka bir sütanne bulun. Bulacağınıza dair söz verdiniz. Bebek... Dalla’nın oğlu... küçük prens... ona iyi bir kadın bulun ki bebek büyüdüğünde iri ve güçlü olsun.”</p>

    <p>“Sana söz veriyorum,” dedi Jon ciddi bir şekilde.</p>

    <p>“Ona isim vermeyin. İki yaşını geçene kadar bunu yapmayın. Bebeklere, henüz sütten kesilmemişken isim vermek kötü şans getirir. Kargalarınız bunu bilmiyor olabilir ama doğrudur.”</p>

    <p>“Nasıl emredersen leydim.”</p>

    <p>Şebboy’un yüzü öfkeyle kasıldı. “Bana öyle demeyin. Ben bir anneyim, bir leydi değilim. Ben Craster’ın karısı, Craster’ın kızı ve bir <em>anneyim.</em>”</p>

    <p>Şebboy arabanın içine tırmanıp bacaklarını küflü pöstekilerle örterken, Efkârlı Edd bebeği tuttu. O sırada doğu seması siyahtan çok griydi. Solak Lew yola çıkmak için sabırsızlanıyordu. Edd, bebeği yukarı uzattı ve Şebboy göğsüne aldı. <em>Bu, Kara Kale’yi son görüşüm olabilir,</em> diye düşündü Sam kısrağına binerken. Bir zamanlar Kara Kale’den nefret ediyor olsa da, şimdi buradan ayrılmak içini parçalıyordu.</p>

    <p><em>“Hadi yapalım şunu,”</em> diye emretti Bulwer. Bir kamçı şakladı ve gökyüzünden karlar süzülürken arabalar çamurlu yolda ağır ağır ilerlemeye başladı. Sam; Clydas, Efkârlı Edd ve Jon Kar’ın yanında oyalandı. “Pekâlâ,” dedi, “elveda.”</p>

    <p>“Sana da Sam,” dedi Efkârlı Edd. “Gemin batmayacak. Gemiler, sadece içlerinde ben olduğumda batarlar.”</p>

    <p>Jon arabaları izliyordu. “Şebboy’u ilk gördüğümde,” dedi, “sırtını Craster Kalesi’nin duvarına yapıştırmıştı. O şişkin karınlı, siyah saçlı, sıska kız, Hayalet’in korkusuyla köşeye sinmişti. Hayalet onun tavşanlarının arasına dalmıştı. Ben de Şebboy’un, kurdun onu parçalayacağından ve bebeği yiyeceğinden korktuğunu düşünmüştüm... ama kızın korktuğu şey kurt değildi, değil mi?”</p>

    <p><em>Hayır,</em> diye düşündü Sam. <em>Asıl tehlike Craster’dı, kızın kendi babası.</em></p>

    <p>“Şebboy sandığından daha cesur.”</p>

    <p>“Sen de öylesin Sam. Yolculuğun hızlı ve güvenli olsun. Şebboy’a, Aemon’a ve bebeğe iyi bak.” Jon’un dudaklarında tuhaf ve hüzünlü bir gülümseme belirdi. “Başlığını da yukarı çek. Saçlarında karlar eriyor.”</p>
  </div>
</body>
</html>
