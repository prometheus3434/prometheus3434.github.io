<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kargaların Ziyafeti</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Samwell</h1>

    <p>Yolculuğun en tehlikeli bölümü, son kısımdı. Redwyne Boğazları dargemilerle doluydu; Samwell ve diğerleri, Tyrosh’ta bu konuda uyarılmışlardı. Arbor donanmasının ana kuvveti Batıdiyar’ın diğer ucundayken, demiradamlar Ryams Limanı Kasabası’nı yağmalamış ve Asma Kasabası’yla Denizyıldızı Limanı’nı ele geçirmişti. Bu yerleri, Eski Şehir’e giden gemileri avlamak için üs olarak kullanıyorlardı.</p>

    <p>Dargemiler gözcü direği tarafından görüldü, üç kez. İlk iki gemi kıçtaydı ve <em>Tarçın Rüzgâr</em> gemileri kısa süre içinde iyice geride bıraktı. Üçüncü gemi akşama doğru ortaya çıktı, amacı <em>Tarçın Rüzgâr</em>’ın Fısıltılı Ses’e girmesini engellemekti. Dargeminin yükselip alçalan ve bakır rengi suları kamçılayarak beyaza dönüştüren küreklerini gördüğünde, Kojja Mo altınyürek ağacından yapılmış büyükyaylar taşıyan okçuları kasaralara gönderdi; altınyürek yayları Dorne’un porsuk yaylarından daha geniş menzilli ve daha isabetliydi. Kojja Mo, okların salınması emrini vermek için dargeminin iki yüz metre yaklaşması bekledi. Sam de Mo’nun adamlarıyla birlikte ok saldı ve okunun bu defa gemiye ulaştığını düşündü. Bir ok sürüsü yeterli oldu. Dargemi daha uysal bir av bulmak üzere güneye dümen kırdı.</p>

    <p><em>Tarçın Rüzgâr,</em> Fısıltılı Ses’e girerken, havaya koyu mavi bir karanlık çöküyordu. Şebboy bebekle birlikte pruvadaydı, karşıdaki uçurumun üstüne inşa edilmiş kaleye bakıyordu. “Üç Kule,” dedi Sam, “Costayne Hanedanı’nın makamı.” Akşam yıldızlarının arasına işlenmiş kale, pencerelerinde titreyen meşale ışıklarıyla olağanüstü bir manzara oluşturuyordu ama Sam kaleyi gördüğü için üzgündü. Yolcuğun sonu gelmek üzereydi.</p>

    <p>“Çok yüksek,” dedi Şebboy.</p>

    <p>“Yüksek Kule’yi görene kadar bekle.”</p>

    <p>Dalla’nın bebeği ağlamaya başladı. Şebboy tuniğini açtı ve göğsünü bebeğin ağzına verdi. Çocuğu emzirirken gülümsedi, oğlanın kahverengi yumuşak saçlarını okşadı. <em>Bu bebeği de geride bıraktığı kadar seviyor,</em> diye düşündü Sam. Tanrıların iki çocuğa da nazik davranmasını umdu.</p>

    <p>Demiradamlar, Fısıltılı Ses’in korunaklı sularına bile girmişti. Ertesi sabah, <em>Tarçın Rüzgâr,</em> Eski Şehir’e doğru dümen kırarken, geminin gövdesi denizde sürüklenen cesetlere çarpmaya başladı. Bazı bedenlerin üstünde karga sürüleri vardı; grotesk bir biçimde şişmiş salları kuğu gemi tarafından rahatsız edildiğinde sitem dolu çığlıklarla havalanıyorlardı. Kıyılarda kararmış tarlalar ve yakılmış kasabalar belirdi. Sığlıklar ve kum adacıkları parçalanmış gemilerle doluydu. Tacir gemileri ve balıkçı tekneleri çoğunluktaydı fakat terk edilmiş dargemiler ve iki büyük dromondun enkazı da vardı. Dromondlardan biri yakılmıştı, diğerinin gövdesine bir gemi mahmuzu tarafından koca bir delik açılmıştı.</p>

    <p>“Burada savaş olmuş,” dedi Xhondo. “Yakın zamanda.”</p>

    <p>“Kim Eski Şehir’in bu kadar yakınına akın yapacak kadar deli olabilir?”</p>

    <p>Xhondo, sığlıktaki yarı batık dargemiyi gösterdi. Geminin kıç tarafından, bir sancaktan artakalanlar sarkıyordu; isli ve lime lime. Sancağın üstünde, Sam’in daha önce hiç görmediği bir arma vardı: İki karga tarafından taşınan demir bir tacın altında, siyah gözbebekli kırmızı bir göz. Sam, Xhondo’ya, “Bu kimin arması?” diye sordu. Xhondo sadece omuz silkti.</p>

    <p>Ertesi gün soğuk ve sisliydi. <em>Tarçın Rüzgâr</em> bir başka yağmalanmış balıkçı kasabasının önünden geçerken, sislerin arasından bir savaş kadırgası çıktı ve ağır ağır <em>Tarçın Rüzgâr</em>’a doğru yüzdü. Geminin gövdesinde yazan isim <em>Dişi Avcı</em>’ydı. Pruvadaki heykel ceylan gibi bir genç kızdı, yapraklara bürünmüştü ve elinde bir mızrak vardı. Bir an sonra, <em>Dişi Avcı</em>’nın iki yanında ondan daha küçük iki kadırga belirdi; sahiplerini takip eden ikiz tazılara benziyorlardı. Gemiler, Eski Şehir’in ateş taçlı beyaz kulesinin üzerinde, Kral Tommen’ın geyikli ve aslanlı sancağını dalgalandırıyordu. Bunu görmek Sam’i rahatlattı.</p>

    <p><em>Dişi Avcı</em>’nın kaptanı, kenarları kırmızı saten alevlerle süslenmiş duman grisi bir pelerin giyen uzun boylu bir adamdı. Kaptan, kadırgasını <em>Tarçın Rüzgâr</em>’a yaklaştırdı, küreklerini geri çekti ve bağırarak gemiye çıkacağını duyurdu. Kaptanın arbaletçileri ve Kojja Mo’nun yaycıları, aralarındaki dar suyun üzerinden birbirlerine bakarken, kaptan yarım düzineden fazla şövalyeyle birlikte <em>Tarçın Rüzgâr</em>’a çıktı, Quhuru Mo’yu başıyla selamladı ve ambarları görmek istediğini söyledi. Baba ve kız kısa bir görüşme yaptıktan sonra kaptanın isteğini onayladı.</p>

    <p>Teftiş bittikten sonra, “Özür dilerim,” dedi kaptan. “Dürüst adamların böyle bir saygısızlığa maruz kalması beni çok üzüyor ama bu kontrol, demiradamların Eski Şehir’e gelmesinden iyidir. Sadece on beş gün önce, o kahrolası piçlerden bazıları Tyroshlu bir ticaret gemisini ele geçirdi. Geminin mürettebatını öldürdüler, onların kıyafetlerini giydiler ve ambarlarda buldukları boyalarla sakallarını rengârenk boyadılar. Niyetleri duvarlarımızı geçmek ve limanı ateşe vermekti, biz yangınla uğraşırken, onlar da kapılarımızı içeriden açacaktı. Planları işe yarayabilirdi, fakat <em>Kulenin Leydisi</em>’yle karşılaştılar ve <em>Leydi</em>’nin kürekçi başı Tyroshlu bir kadınla evli. Kürekçi başı, adamların yeşil ve mor sakallarını görünce onları Tyrosh diliyle selamladı ama adamların hiçbiri, selamı alacak kelimeleri bilmiyordu.”</p>

    <p>Sam afallamıştı. “<em>Eski Şehir</em>’i yağmalamayı düşünmüş olamazlar.”</p>

    <p><em>Dişi Avcı</em>’nın kaptanı, Sam’e meraklı bir bakış attı. “Bunlar sıradan akıncılar değil. Demiradamlar mümkün olan her yeri her zaman yağmalar. Denizden ani bir saldırı düzenler, biraz altın ve birkaç kız çalar, sonra da kaçarlar, ama nadiren bir ya da iki gemiden fazlasıyla gelirler ve altı gemiden fazlasıyla geldikleri hiç görülmemiştir. Şu anda başımızda yüzlerce gemi var. Kalkan Adaları ve Arbor’ın etrafındaki kayalardan yelken açıyorlar. Taşyengeç Adası’nı, Domuz Adası’nı ve Deniz Kızı Sarayı’nı ele geçirdiler. Nal Kayası ve Piç Beşiği’nde de yuvaları var. Lord Redwyne’ın donanması burada değilken, akıncılarla baş edecek gemilerden yoksunuz.”</p>

    <p>“Lord Hightower ne yapıyor?” deyiverdi Sam. “Babam her zaman, Lord Hightower’ın Lannisterlar kadar zengin olduğunu ve Yüksek Bahçe’nin diğer sancak beylerinin hepsinden üç kat fazla kılıç komuta edebileceğini söylerdi.”</p>

    <p>“Daha da fazla, eğer kaldırım taşlarını süpürebilirse,” dedi kaptan. “Lakin kılıçlar demiradamlara karşı faydasız, kılıcı savuracak adam suda yürümeyi biliyorsa başka.”</p>

    <p>“Hightower <em>bir şeyler</em> yapmalı.”</p>

    <p>“Elbette. Lord Leyton, Çılgın Bakire’yle birlikte kulesinin tepesinde, büyü kitaplarına başvuruyor. Belki de derinlerden bir ordu çıkarır. Belki de çıkaramaz. Baelor kadırgalar inşa ediyor, limanın sorumluluğu Gunthor’da, Garth yeni askerler yetiştiriyor ve Humfrey kiralık yelkenler bulmak için Lys’e gitti. Eğer Humfrey, o fahişe kız kardeşinden adamakıllı bir donanma almayı başarırsa, demiradamlara olan borcumuzu onların sikkeleriyle ödemeye başlayabiliriz. O vakte kadar, yapabileceğimiz en iyi şey Ses’i korumak ve Kral Toprakları’ndaki kancık kraliçenin, Lord Paxter’ın tasmasını çözmesini beklemek.”</p>

    <p>Kaptanın son sözlerindeki acılık, Sam’i en az adamın söylediği şeyler kadar şaşırtmıştı. <em>Dişi Avcı</em> ve eşlikçi gemilerinin uzaklaşmasını seyrederken, <em>eğer Kral Toprakları, Eski Şehir’i ve Arbor’ı kaybederse bütün diyar parçalara ayrılır,</em> diye düşündü.</p>

    <p>Boynuz Tepe’nin gerçekten güvende olup olmadığını merak etti. Tarly arazileri denizden uzakta, sık ağaçlıklı dağ eteklerindeydi, Eski Şehir’in yüz fersah kuzeybatısında ve bütün sahil şeritlerinin epey uzağındaydı. Sam’in babası savaşmak için nehir topraklarına gitmiş ve kaleyi zayıf bir garnizonla bırakmış bile olsa, Boynuz Tepe demiradamların ve onların dargemilerinin menzilinin dışındaydı. Genç Kurt da Kışyarı için aynı şeyi düşünmüştü şüphesiz; Dönek Theon’ın kalenin duvarlarını aştığı geceye kadar. Sam, Şebboy’u ve bebeği zarar görmesinler diye onca yoldan getirmişken, onları savaşın ortasında bırakmak zorunda kalabileceği fikrine tahammül edemedi.</p>

    <p>Yolculuğun geri kalanında, ne yapması gerektiğini düşünerek kuşkularıyla cebelleşti. Şebboy’u Eski Şehir’de yanında tutabileceğini düşündü. Şehir Duvarları, Sam’in babasının kalesinin duvarlarından çok daha sağlamdı. Üstelik, Lord Randyll’in metbu lordunun çağrısına cevap vermek için Boynuz Tepe’den ayrılıp Yüksek Bahçe’ye giderken kalede bıraktığı bir avuç adamın aksine, Eski Şehir’de onları savunacak binlerce adam vardı. Bununla birlikte, Sam, Şebboy’u yanında tutmaya karar verirse, kızı bir şekilde saklaması gerekirdi; Hisar, çırakların evlenmesine ya da metres tutmasına izin vermezdi. <em>Ayrıca, Şebboy’la o kadar uzun zaman birlikte olursam, daha sonra ondan ayrılacak gücü nasıl bulacağım?</em> Sam onu terk etmek zorundaydı, diğer seçenek firardı. <em>Ben sözleri söyledim,</em> diye hatırlattı kendine, <em>firar edersem başımı kaybederim, peki bunun Şebboy’a ne faydası olur?</em></p>

    <p>Kojja Mo’ya ve kızın babasına, Şebboy’u onlarla birlikle Yaz Adaları’na götürmeleri için yalvarmayı düşündü. Fakat o yolun da kendi tehlikeleri vardı. <em>Tarçın Rüzgâr,</em> Eski Şehir’den ayrıldığında, tekrar Redwyne Boğazları’ndan geçmek zorundaydı ve bu sefer o kadar şanslı olmayabilirdi. Rüzgâr durur da Yaz Adalılar kendilerini denizde hareketsiz bulurlarsa ne olacaktı? Eğer Sam’in duyduğu hikâyeler doğruysa, Şebboy bir köle ya da tuz karısı olarak kaçırılırdı ve bebek bir sıkıntı olarak denize atılırdı.</p>

    <p>Boynuz Tepe olmak zorundaydı, Sam nihayet karar verişti. <em>Eski Şehir’e vardığımızda, bir arabayla birkaç at kiralayacağım ve onları kaleye bizzat götüreceğim.</em> Bu şekilde, kaleyi ve kale garnizonunu kendi gözleriyle görebilir, gördüğü ya da duyduğu şeyler onu tereddüde düşürürse Şebboy’u tekrar Eski Şehir’e geri getirebilirdi.</p>

    <p>Eski Şehir’e soğuk ve nemli bir sabahta vardılar. Sis o kadar yoğundu ki, Yüksek Kule’nin işaret ateşi, şehrin gözle görülebilen tek kısmıydı. Limanın ağzına, birbirlerine bağlanmış bir düzine hurda gemiden oluşan bir set çekilmişti. Setin hemen arkasında, üç büyük dromond ve Lord Hightower’ın dört güverteli muazzam amiral gemisi <em>Eski Şehir’in Onuru</em> tarafından muhafaza edilen bir savaş gemisi hattı vardı. <em>Tarçın Rüzgâr</em> bir kez daha teftiş edildi. Bu sefer gemiye çıkan kişi, Lord Leyton’ın oğlu Gunthor’du, gümüş dokuma kumaştan dikilmiş bir pelerin ve gri mineli pulları olan bir zırh giymişti. Sör Gunthor, Hisar’da yıllarca eğitim almıştı ve Yaz Dili’ni biliyordu; o ve Quhuru Mo, özel bir görüşme yapmak için kaptan kamarasına çekildiler.</p>

    <p>Sam bu zamanı, planlarını Şebboy’a anlatmak için kullandı. “Önce Hisar’a gideceğim, onlara Jon’un mektubunu vermek ve Üstat Aemon’ın ölümünü anlatmak için. Aliüstatların, Aemon’ın bedeni için bir araba göndereceğini düşünüyorum. Daha sonra, seni Boynuz Tepe’deki anneme götürmek için birkaç at ve bir araba ayarlayacağım. Mümkün olduğunca çabuk döneceğim ama yarından erken olacağını sanmıyorum.”</p>

    <p>Şebboy, “Yarın,” diye yineledi ve Sam’e bir şans öpücüğü verdi.</p>

    <p>O sırada Sör Gunthor tekrar güverteye geldi, zincirin açılması ve <em>Tarçın Rüzgâr</em>’ın setin arasından geçip rıhtıma gitmesi için bir işaret verdi. Kuğu gemi rıhtıma bağlanırken, Sam, iskele tahtasının yanında duran Kojja Mo ve üç okçuya katıldı, Yaz Adalılar, sadece karaya çıktıklarında giydikleri tüylü pelerinlerinin içinde muhteşem görünüyorlardı. Çuvala benzeyen siyahları, rengi solmuş pelerini ve tuz lekeleriyle kaplı çizmeleriyle, Sam kendini onların yanında çok hırpani hissetti. “Limanda ne kadar kalacaksınız?”</p>

    <p>“İki gün, on gün, kim bilebilir? Ambarlarımızı boşaltmak ve tekrar doldurmak ne kadar zaman alırsa o kadar.” Kojja sırıttı. “Babam gri üstatları da ziyaret etmek zorunda. Satacak kitapları var.”</p>

    <p>“Şebboy ben dönene kadar gemide kalabilir mi?”</p>

    <p>“Şebboy istediği kadar kalabilir,” dedi Kojja. Parmağıyla Sam’in karnını dürttü. “O bazıları kadar çok yemek yemiyor.”</p>

    <p>“Eskisi kadar şişman değilim,” dedi Sam kendini savunur bir tonla. Güneye yapılan yolculuk bu meseleye yaramıştı. Bütün o nöbetler ve meyveyle balıktan başka bir şey yiyememek. Yaz Adalılar meyveyi ve balığı seviyordu.</p>

    <p>Sam, okçularla birlikse iskele tahtasından indi ama karaya çıktıklarında ayrıldılar ve herkes kendi yoluna gitti. Sam, Hisar’a giden yolu hâlâ hatırlıyor olmayı umdu. Eski Şehir bir labirentti ve Sam’in kaybolmak için vakti yoktu.</p>

    <p>Nemli bir gündü, kaldırım taşları ıslak ve kaygandı, ara sokaklar sis ve gizemle doluydu. Sam bunlardan mümkün olduğunca uzak durdu ve Ballı Şarap’ın yanından akıp doğrudan eski şehrin kalbine giden nehir yolunda kaldı. Ayaklarının altında sallantılı bir güverte yerine sert bir zemin olması iyiydi ama yürüyüş kendisini kötü hissetmesine sebep oldu. Sam üstündeki gözleri hissedebiliyordu; balkonlardan ve pencerelerden aşağı bakan, karanlık kapı girişlerinden onu izleyen gözler. Sam, <em>Tarçın Rüzgâr</em>’daki bütün yüzleri tanıyordu. Burada, baktığı her yerde başka bir yabancı görüyordu. Daha beteri, onu tanıyan biri tarafından fark edilmek düşüncesiydi. Lord Randyll Tarly, Eski Şehir’de tanınırdı ama fazla sevilmezdi. Sam hangisinin daha kötü olacağını bilmiyordu: Lord babasının düşmanlarından biri tarafından fark edilmek ya da dostlarından biri tarafından fark edilmek. Sam başlığını yukarı çekti ve adımlarını hızlandırdı.</p>

    <p>Hisar’ın kapılarının iki yanında; aslan vücuduna, kartal kanatlarına ve yılan kuyruğuna sahip bir çift devasa sfenks duruyordu. Birininki bir kadın yüzüydü, diğerininki erkek. Sfenkslerin ilerisinde Kâtip Ocağı vardı; Eski Şehirliler, dilekçelerini yazdırmak ve mektuplarını okutmak için buradaki kalfalara gelirdi. Açık bölmelerde, önlerine bir iş gelmesini bekleyen, sıkılmış, yarım düzine kâtip oturuyordu. Diğer bölmelerde kitap alınıp satılıyordu. Sam, harita satan bir bölmenin önünde durdu ve Yargıç Meclisi’ne giden en kısa yolu bulmak için Hisar’ın elle çizilmiş bir haritasını inceledi.</p>

    <p>Kral Birinci Dareon’ı, uzun boylu bir atın sırtına oturmuş ve kılıcını Dorne’a doğru kaldırmış halde tasvir eden heykelim olduğu yerde, yol ikiye ayrıldı. Genç Ejderha’nın başına bir martı tünemişti, kılıcının üstünde iki martı daha vardı. Sam, nehrin yanında akan soldaki yola döndü. Ağlayan Rıhtım’da, yaşlı bir adamın Kanlı Ada’ya giden bir tekneye binmesine yardım eden iki kalfayı seyretti. Yaşlı adamı, kucağında Şebboy’un bebeğinden biraz daha büyük bir çocuk olan genç bir anne takip etti. Rıhtımın altında, sığ sularda bir aşçının oğlu dolaşıyor ve kurbağa topluyordu. Pembe yanaklı çıraklardan oluşan bir dere Sam’in yanından aceleyle geçip septe doğru ilerledi. <em>Buraya onların yaşındayken gelmeliydim,</em> diye düşündü Sam. <em>Diğer çırakların arasında kaybolurdum. Babam, Dickon’dan başka oğlu yokmuş gibi davranabilirdi. Beni arama zahmetine bile girmezdi, sürmek için bir katır almadığım takdirde tabii. O zaman peşime düşerdi ama sadece katırı bulmak için.</em></p>

    <p>Yargıç Meclisi’nin dışında, bölge papazları yaşça büyük bir çırağı bir teşhir boyunduruğuna bağlıyordu. Papazlardan biri, tutsağın yüzüne çürük sebzeler fırlatmak için bekleyen kalfalara, “Mutfaktan yiyecek çaldığı için cezalandırılıyor,” diye açıkladı. Sam, bir yelken gibi dalgalanan siyah peleriniyle yanlarından geçerken, adamlar meraklı gözlerle ona baktılar.</p>

    <p>Sam kapıların ardında, taş bir zemini ve kemerli pencereleri olan bir salon buldu. Salonun diğer ucundaki yüksek platformda zayıf yüzlü bir adam oturuyordu, elindeki tüy kalemle bir deftere bir şeyler karalıyordu. Bir üstat cübbesi girmesine rağmen, boynunda zincir yoktu. Sam boğazını temizledi. “İyi günler.”</p>

    <p>Adam gözlerini kaldırdı, gördüğü şeyden hoşlanmış gibi görünmüyordu. “Çırak kokuyorsun.”</p>

    <p>“Yakında olmayı umuyorum.” Sam, Jon Kar’ın verdiği mektupları çıkardı. “Üstat Aemon’la birlikle Sur’dan geldim, fakat üstat yolculuk sırasında vefat etti. Eğer Yargıç’la konuşabilirsem...”</p>

    <p>“Adın?”</p>

    <p>“Samwell. Samwell Tarly.”</p>

    <p>Adam, Sam’in adını deftere yazdı ve kalemiyle duvarın önündeki sırayı gösterdi. “Otur. Gerektiği zaman çağrılacaksın.”</p>

    <p>Sam sıraya oturdu.</p>

    <p>Diğerleri gelip gitti. Bazıları mesajlar getirdi ve ayrıldı. Bazıları platformdaki adamla konuştu ve adamın yanındaki kapıdan çıkarılıp, girişinde demir bir kafes bulunan sarmal merdivene götürüldü. Bazıları sırada oturan Sam’e katılarak isimlerinin okunmasını bekledi. İsmi okunanlardan bazıları, salona ondan sonra girmişti, Sam bundan hemen hemen emindi. Bu dördüncü ya da beşinci kez tekrarlandığında, ayağa kalktı ve tekrar salonun karşısına yürüdü. “Daha ne kadar bekleyeceğim?”</p>

    <p>“Yargıç önemli bir adam.”</p>

    <p>“Ben Sur’dan buraya onca yol geldim.”</p>

    <p>“Öyleyse biraz daha ileri gitmekte sıkıntı çekmezsin.” Kalemini salladı. “Şuradaki sıraya, pencerenin altındakine.”</p>

    <p>Sam sıraya döndü. Bir saat daha geçti. Başka insanlar içeri girdi, platformdaki adamla konuştu, biraz bekledi ve kapıya götürüldü. Eşik bekçisi Sam’in yüzüne bir kez bile bakmadı. Gün ilerledikçe dışarıdaki sis seyreldi, pencerelerden içeri solgun güneş ışığı süzüldü. Sam kendini ışıkta dans eden toz zerreciklerini izlerken buldu. Esnedi, sonra bir kez daha. Avucundaki patlak su kesesinin derisini çekiştirdi, sonra başını duvara dayadı ve gözlerini kapattı.</p>

    <p>Uyuyakalmış olmalıydı. Platformdaki adamın onun adını seslenmesiyle kendine geldi. Sam hantalca ayağa kalktı ve söylenen ismin ona ait olmadığını fark edince tekrar oturdu.</p>

    <p>“Lorcas’ın eline bir metelik sıkıştırmalısın, yoksa üç gün burada beklersin,” dedi Sam’in yanındaki bir ses. “Gece Nöbetçileri’ni Hisar’a getiren nedir?”</p>

    <p>Konuşan adam ince, narin, yakışıklı bir gençti. Maral derisinden yapılmış tozluklar ve demir çivili yeşil bir mintan giymişti. Buğday tenliydi, siyah gözlerinin üzerindeki sivri saç çizgisine tutunan siyah bukleleri vardı. “Lord Kumandan terk edilmiş kaleleri yeniliyor. Kuzgunlar için üstatlara ihtiyacımız var... bir metelik mi dedin?”</p>

    <p>“Bir metelik işe yarar. Bir gümüş geyik verirsen Lorcas seni sırtında taşıyarak Yargıç’a götürür. Elli yıldır kalfa. Çıraklardan nefret eder, bilhassa soylu çıraklardan.”</p>

    <p>“Soylu olduğumu nasıl anladın?”</p>

    <p>“Sen benim yarı Dornelu olduğumu nasıl anladıysan öyle.” Açıklama bir gülümseme eşliğinde, yumuşak bir Dorne aksanıyla yapılmıştı.</p>

    <p>Sam cebinde bir metelik aradı. “Sen de çırak mısın?”</p>

    <p>“Kalfayım. Adım Alleras, bazıları bana Sfenks der.”</p>

    <p>Bu isim Sam’i şaşkına çevirdi. “Sfenks bilmecedir, bilmececi değil,” deyiverdi. “Bunun ne anlama geldiğini biliyor musun?”</p>

    <p>“Hayır. Bir bilmece mi?”</p>

    <p>“Keşke bilseydim. Ben Samwell Tarly. Sam.”</p>

    <p>“Memnun oldum. Peki Samwell Tarly’nin aliüstat Theobald’la ne işi var?”</p>

    <p>“O Yargıç mı?” dedi Sam, kafası karışmıştı. “Üstat Aemon, Yargıç’ın adının Norren olduğunu söylemişti.”</p>

    <p>“Son iki dönemdir değil. Her yıl yeni bir Yargıç gelir. Yargıç, aliüstatların arasından kurayla seçilir. Aliüstatların çoğu bu vazifeyi, onları gerçek işlerinden alıkoyan faydasız bir görev olarak görür. Bu yıl siyah taşı Aliüstat Walgrave çekti ama Walgrave’in aklı gidip geliyor, bu yüzden Theobald öne çıktı ve Walgrave’in yerine hizmet edeceğini söyledi. Huysuzdur ama iyi bir adamdır. Üstat Aemon mı dedin?”</p>

    <p>“Evet.”</p>

    <p>“Aemon <em>Targaryen?</em>”</p>

    <p>“Bir zamanlar. Biz ona sadece Üstat Aemon deriz. Güneye yaptığımız yolculuk sırasında öldü. Sen onu nereden biliyorsun?”</p>

    <p>“Nasıl bilmem? O sadece yaşayan en yaşlı üstat değildi. O Batıdiyar’daki en yaşlı adamdı ve Aliüstat Perestan’ın kitaplardan öğrendiği tarihten fazlasını bizzat yaşadı. Bize babasının ve amcasının saltanatı hakkında pek çok şey anlatabilirdi. Kaç yaşındaydı, biliyor musun?”</p>

    <p>“Yüz iki.”</p>

    <p>“O yaşta denizde ne işi vardı?”</p>

    <p>Sam bu soruyu biraz düşündü, neyi ne kadar anlatması gerektiğini merak etti. <em>Sfenks bilmecedir, bilmececi değil.</em> Üstat Aemon’ın bahsettiği Sfenks <em>bu</em> olabilir miydi? Muhtemel görünmüyordu. Sam tereddüt ederek, “Lord Kumandan Kar onun hayatını kurtarmak için onu Sur’dan uzağa gönderdi,” diye başladı. Tuhaf bir şekilde Kral Stannis’ten ve Asshaili Melisandre’den bahsetti, orada durmaya niyetliydi ama laf lafı açtı ve Sam kendini Mance Ryder’dan ve yabanıllardan, kralın kanından ve ejderhalardan bahsederken buldu, daha ne olduğunu anlayamadan her şey ağzından dökülüverdi; İlk İnsanların Yumruğu’ndaki yaratıklar, ölü atın sırtındaki Öteki, Yaşlı Ayı’nın Craster Kalesi’nde öldürülüşü, Şebboy ve kaçış, Beyazağaç ve Minik Paul, Soğukel ve kuzgunlar, Jon’un lord kumandan oluşu, <em>Karakuş,</em> Dareon, Braavos, Xhondo’nun Qarth’ta gördüğü ejderhalar, <em>Tarçın Rüzgâr</em> ve Üstat Aemon’ın sonlara doğru fısıldadığı her şey. Sam sadece, saklayacağına dair yemin ettiği sırları anlatmadı; Bran Stark ile dostları ve Jon Kar’ın değiştirdiği bebekler. “Tek umut Daenerys,” diye bitirdi. “Aemon, Hisar’ın ona bir üstat göndermesi gerektiğini söyledi. Bir an önce. Onu çok geç olmadan evine, Batıdiyar’a getirmek için.”</p>

    <p>Alleras dikkatle dinledi. Zaman zaman gözlerini hayretle kırpıştırdı ama hiç gülmedi ve hiç araya girmedi. Sam konuşmasını bitirdiğinde, Alleras hafifçe onun koluna dokundu ve, “Meteliğini kendine sakla Sam,” dedi. “Theobald şu anlattıklarının yarısına bile inanmaz ama inanabilecek insanlar var. Benimle gelir misin?”</p>

    <p>“Nereye?”</p>

    <p>“Bir aliüstatla konuşmaya.”</p>

    <p><em>Onlara anlatmalısın Sam,</em> demişti Üstat Aemon. <em>Aliüstatlara anlatmalısın.</em> “Tamam.” Gerekirse yarın sabah, elinde bir metelikle Yargıç’a geri gelebilirdi. “Ne kadar uzağa gitmek zorundayız?”</p>

    <p>“Fazla değil. Kuzgun Adası’na kadar.”</p>

    <p>Kuzgun Adası’na gitmek için bir tekneye ihtiyaçları olmadı; ada, ahşap bir açılır kapanır köprüyle nehrin doğu kıyısına bağlanmıştı. Ballı Şarap’ın ağır akan sularının üzerinden karşıya geçerlerken, “Kuzgunluk, Hisar’daki en eski yapıdır,” dedi Alleras. “Söylendiğine göre, Kahramanlar Çağı’nda bir korsan lordun kalesiymiş, lord burada oturur ve nehirden geçen gemileri yağmalarmış.”</p>

    <p>Kuzgunluk’un duvarları yosun ve sarmaşıkiarla kaplıydı, siperlerinde okçular yerine kuzgunlar yürüyordu. Açılır kapanır köprü asırlardır yukarı kaldırılmamıştı.</p>

    <p>Kale duvarlarının iç tarafı soğuk ve loştu. Avluyu kadim bir büvet ağacı doldurmuştu. Ağacın gövdesindeki yüz, solgun dallardan aşağı sarkan aynı mor yosunlarla kaplıydı. Dalların yarısı ölü görünüyordu ama diğerlerinde hâlâ birkaç kırmızı yaprak hışırdıyordu ve kuzgunlar o dallara tünemekten hoşlanıyordu. Ağaç kuzgun kaynıyordu, yukarıdaki kemerli pencerelerde ve avlunun dört bir tarafında da kuzgunlar vardı. Zemin, kuşların pisliğiyle kaplıydı. Sam, Alleras’la birlikte avlunun karşı tarafına yürürken, başının üstünden geçen bir kuzgun gördü ve diğer kuşların birbirlerine <em>gak</em>ladığını duydu. “Aliüstat Walgrave’in dairesi batı kulesinde, beyaz kuşluğun altında,” dedi Alleras. “Beyaz kuzgunlarla siyah olanlar, Dornelu adamlarla Hudutlu adamlar gibi kavga ediyorlar, bu yüzden birbirlerinden ayrı tutuluyorlar.”</p>

    <p>“Aliüstat Walgrave söylediklerimi anlayacak mı?” diye sordu Sam. “Aklının gidip geldiğini söylemiştin.”</p>

    <p>“İyi ve kötü günleri var,” dedi Alleras, “ama senin konuşacağın adam Walgrave değil.” Kuzey kulesinin kapısını açtı ve basamakları tıkanmaya başladı, Sam onu takip etti. Yukarıdan kanat sesleri ve mırıltılar geliyordu, ara sıra öfkeli bir çığlık duyuluyordu; kuzgunlar uyandırılmaktan şikâyet ediyordu.</p>

    <p>Basamakların sonunda, meşe ve demirden yapılmış bir kapının dışında, Sam’in yaşlarında sarışın bir genç, sağ gözüyle dikkatli bir şekilde bir mum alevine bakıyordu, sol gözü bir tutam saman sarısı saçın altına gizlenmişti. “Ne arıyorsun?” diye sordu Alleras delikanlıya. “Kaderini mi? Ölümünü mü?”</p>

    <p>Sarışın genç, gözlerini kırpıştırarak döndü. “Çıplak bir kadın,” dedi. “Bu da kim?”</p>

    <p>“Samwell. Yeni bir çırak, Sihirbaz’ı görmeye geldi.”</p>

    <p>“Hisar eskisi gibi değil,” diye şikâyet etti sarışın. “Bugünlerde herkesi alıyorlar. Kara köpekler, Dornelular, domuz çobanları, sakatlar ve şimdi de siyahlara bürünmüş bir balina. Ben de burada durmuş deniz canavarlarının gri olduğunu düşünüyorum.” Delikanlının tek omzundan, yeşil ve altın renkli kısa bir pelerin sarkıyordu. Çok yakışıklı bir çocuktu ama gözleri sinsi ve ağzı zalimdi.</p>

    <p>Sam onu tanıyordu. “Leo Tyrell.” Bu ismi söylediğinde, kendisini hâlâ yedi yaşında, altını ıslatmak üzere olan bir çocukmuş gibi hissetti. “Ben Sam. Boynuz Tepe’den. Lord Randyll Tarly’nin oğlu.”</p>

    <p>“Gerçekten mi?” Leo, Sam’e tekrar baktı. “Öylesin galiba. Baban hepimize senin öldüğünü söylemişti. Yoksa ölmeni istediğini mi söylemişti?” Sırıttı. “Hâlâ ödlek misin?”</p>

    <p>“Hayır,” diye yalan söyledi Sam. “Sur’un ötesi ne gittim ve mücadelelere katıldım. Bana Katil Sam diyorlar.” Bunu neden söylediğini bilmiyordu. Kelimeler ağzından dökülüvermişti.</p>

    <p>Leo güldü ama o bir cevap veremeden önce çocuğun arkasındaki kapı açıldı. İçeri gir Katil,” diye kükredi kapıdaki adam. “Sen de Sfenks. Hemen.”</p>

    <p>“Sam,” dedi Alleras, “Bu, Aliüstat Marwyn.”</p>

    <p>Marwyn’in kalın boynunda çeşitli metallerden oluşmuş bir zincir vardı ama bunun dışında, adam bir üstattan çok bir rıhtım eşkıyasına benziyordu. Kafası bedenine göre çok büyüktü. Kafasının omuzlarının üstünde duruş şekli ve geniş çenesi, onu birinin kafasına parçalamak üzereymiş gibi gösteriyordu. Kısa boylu ve tıknaz olmasına karşın, göğsü ve omuzları genişti. Yuvarlak ve sert bira göbeği, adamın üstat cübbesi yerine giydiği deri yeleğin bağcıklarını zorluyordu. Kulaklarından ve burun deliklerinden beyaz kıllar fışkırıyordu. Alnı çıkıntılıydı, burnu bir kereden fazla kırılmıştı ve dişleri ekşi yaprak yüzünden kırmızı lekelerle kaplanmıştı. Adam, Sam’in o güne kadar gördüğü en büyük ellere sahipti.</p>

    <p>Sam tereddüt edince, o ellerden biri onu kolundan yakaladı ve içeri çekti. Kapının ardındaki oda geniş ve yuvarlaktı. Her yerde kitaplar ve parşömenler vardı; masaların üstüne yayılmış ve yerde bir metrelik yığınlar oluşturmuşlardı. Duvarlar, rengi solmuş goblenlerle ve yıpranmış haritalarla kaplıydı. Şöminede bir ateş yanıyordu, ateşin üstünde bakır bir kazan vardı. Kazanın içindeki her ne ise yanık kokuyordu. Bunun dışında, odadaki tek ışık, odanın merkezinde yanan uzun, siyah bir mumdan geliyordu.</p>

    <p>Mum nahoş bir şekilde parlaktı. Mumla ilgili tuhaf bir şey vardı. Alev titremiyordu, Aliüstat Marwyn kapıyı sertçe kapadığında, kapının yakınındaki masanın üstünde duran kâğıtlar uçuştu ama alev o zaman bile titremedi. Mumun ışığı tuhaf renkler de yaratıyordu. Beyazlar yeni yağmış kar kadar beyazdı, sarılar altın gibi ışıldıyordu, kırmızılar aleve dönüşüyordu ama gölgeler o kadar siyahtı ki dünyanın içindeki kara delikler gibi görünüyordu. “Bu?..”</p>

    <p>“...obsidiyen,” dedi odadaki başka biri; hamur yüzlü, şişmanca, soluk benizli genç bir delikanlıydı. Düşük omuzları, birbirine yakın gözleri ve yumuşak elleri vardı, cübbesi yemek lekeleriyle kaplıydı.</p>

    <p>“Ona ejderhacamı de.” Aliüstat Marwyn bir an için muma baktı. “Yanar ama tükenmez.”</p>

    <p>“Alev neyle beslenir?”</p>

    <p>“Bir ejderhanın alevi neyle beslenir?” Marwyn bir tabureye oturdu. “Bütün Valyria büyücülüğü ateşe ya da kana dayanırdı. Özgür Kale’nin büyücüleri, bu cam mumlardan biriyle dağların, denizlerin ve çöllerin ötesini görebilirdi. Bir adamın düşlerine girebilir ve ona imgeler gönderebilirdi. Mumlarının arkasında oturur ve dünyanın iki ucundan birbirleriyle konuşabilirlerdi. Sence bu faydalı bir şey olur muydu Katil?”</p>

    <p>“Artık kuzgunlara ihtiyacımız kalmazdı.”</p>

    <p>“Sadece mücadelelerden sonra.” Aliüstat bir balyanın içinden bir ekşi yaprak aldı, ağzına attı ve çiğnemeye başladı. “Bana, Dornelu Sfenks’e anlattığın her şeyi anlat. Çoğunu biliyorum ama dikkatimden kaçmış ayrıntılar olabilir.”</p>

    <p>Marwyn reddedilecek bir adam değildi. Sam bir an tereddüt etti, sonra hikâyesini bir kez daha anlattı, Alleras ve diğer çırak da dinledi. “Üstat Aemon, kehanetin tamamlayıcısının Daenerys Targaryen olduğuna inanıyordu... Stannis, Prens Rhaegar ya da kafası duvarda parçalanan küçük prens değil.”</p>

    <p>“Kanayan bir yıldızın altında, tuzun ve dumanın ortasında doğdu. Kehaneti biliyorum.” Marwyn kafasını çevirdi yere bir topak kırmızı balgam tükürdü. “Hemen güvenmem gerçi. Bir zamanlar, Eski Ghis’in Gorghan’ı, bir kehanetin tehlikeli bir kadına benzediğini yazmıştı. Kadın senin aletini ağzına alır. Sen zevkle inler ve ne kadar tatlı, ne kadar güzel olduğunu düşünürsün... sonra kadının dişleri kapanır ve senin inlemelerin çığlıklara dönüşür. Gorghan, kehanetin tabiatı budur, demişti. Kehanet her seferinde aletini koparır.” Yaprağı biraz daha çiğnedi. “Yine de...”</p>

    <p>Alleras, Sam’in yanına geldi. “Üstat Aemon yeterince güçlü olsaymış, Daenerys’in yanına bizzat gidecekmiş. Bizden ona bir üstat göndermemizi istemiş; ona tavsiye verecek, onu koruyacak ve güven içinde eve getirecek biri.”</p>

    <p>“Öyle mi?” Aliüstat Marwyn omuzlarını silkti. “Belki de Eski Şehir’e varamadan ölmesi iyi olmuş. Yoksa gri koyun onu öldürmek zorunda kalabilirdi, zavallı yaşlı azizler de buruşuk ellerini keyifle birbirine sürterdi.”</p>

    <p>“Öldürmek mi?” dedi Sam şaşkınlıkla. “Neden?”</p>

    <p>“Eğer söylersem, seni de öldürmeleri gerekir.” Marwyn ürkütücü bir şekilde gülümsedi, dişlerinin arasından ekşi yaprağın kırmızı suları akıyordu. “Sence son ejderhaları kim öldürdü? Kılıçlar kuşanmış cesur ejderha katilleri mi?” Tükürdü. “Ejderhalar şöyle dursun, Hisar’ın kurduğu dünyada büyücülüğe, kehanetlere ve cam mumlara bile yer yok. Kendine şunu sor; Aemon Targaryen’ı teamüllere göre aliüstatlığa yükseltmeleri gerekirken, neden hayatını Sur’da heba etmesine izin verdiler? Sebep Aemon’ın <em>kanıydı.</em> Aemon’a güvenilemezdi. Tıpkı bana güvenilemeyeceği gibi.”</p>

    <p>“Ne yapacaksınız?” diye sordu Sfenks Alleras.</p>

    <p>“Aemon’ın yerine Köle Körfezi’ne gideceğim. Katil’i buraya getiren kuğu gemi ihtiyacımı görür. Gri koyun, adamlarını bir kadırgayla gönderecek, bundan eminim. İyi bir rüzgârla, kıza onlardan önce ulaşırım.” Marwyn tekrar Sam’e baktı. “Sen... sen burada kalıp zincirini dövmelisin. Senin yerinde olsaydım bunu hızlıca yapardım. Sur’un sana ihtiyaç duyacağı bir vakit gelecek.” Soluk benizli çırağa döndü. “Katil’e kuru bir hücre bul. Burada uyuyacak ve senin kuzgunlarla ilgilenmene yardım edecek.”</p>

    <p>“A-a-ama,” diye kekeledi Sam, “diğer aliüstatlar, Yargıç... onlara ne söyleyeceğim?”</p>

    <p>“Onların ne kadar bilge ve iyi olduklarını söyle. Aemon’ın emriyle kendini onların ellerine teslim etmeye geldiğini söyle. Hayatın boyunca, bir gün bir zincir takacağını ve iyiliğe hizmet edeceğini düşlediğini söyle. Hizmetin en yüksek onur, itaatin en büyük erdem olduğunu söyle. Ama yulaf lapana zehir katılmasını istemiyorsan, kehanetlerden ya da ejderhalardan bahsetme.” Marwyn, kapının yanındaki kancada asılı duran lekeli deri pelerini aldı ve omuzlarına attı. “Sfenks, bu delikanlıyla göz kulak ol.”</p>

    <p>“Tamam,” dedi Alleras ama aliüstat çoktan gitmişti. Adamın basamaklarda çınlayan ayak seslerini duydular.</p>

    <p>Sam afallamış bir halde, “Nereye gitti?” diye sordu.</p>

    <p>“Rıhtımlara. Sihirbaz vakit kaybetmeye inanan bir adam değildir.” Alleras gülümsedi. “Bir itirafta bulunmam gerek. Seninle şans eseri karşılaşmadık Sam. Sihirbaz beni, seni Theobald’la konuşmadan önce yakalamam için gönderdi. Geleceğini biliyordu.”</p>

    <p>“Nasıl?”</p>

    <p>Alleras başıyla cam mumu gösterdi.</p>

    <p>Sam bir an için tuhaf aleve baktı ve sonra gözlerini kırpıştırıp başını başka tarafa çevirdi. Pencerelerin dışında, hava kararıyordu.</p>

    <p>“Batı kulesinde, benimkinin altında boş bir hücre var,” dedi hamur yüzlü çocuk. “Hücrenin basamakları doğrudan Walgrave’in dairesine çıkıyor. Kuzgunların <em>gak</em>lamasını dert etmezsen, pencerede güzel bir Ballı Şarap manzarası mevcut. İşine yarar mı?”</p>

    <p>“Sanırım,” dedi Sam. Bir yerlerde uyumak zorundaydı.</p>

    <p>“Sana birkaç tane yün battaniye getiririm. Taş duvarlar geceleri çok soğuk oluyor, burada bile.”</p>

    <p>“Teşekkür ederim.” Bu solgun ve yumuşak delikanlıda, Sam’in hiç hoşlanmadığı bir şeyler vardı ama Sam nezaketsiz görünmek istemiyordu, bu yüzden ekledi, “Adım gerçekten Katil değil. Ben Sam. Sam Tarly.”</p>

    <p>“Ben Pate,” dedi solgun delikanlı, “domuz çobanı gibi.”</p>
  </div>
</body>
</html>
