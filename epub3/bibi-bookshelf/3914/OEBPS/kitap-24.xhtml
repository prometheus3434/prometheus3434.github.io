<html xmlns="http://www.w3.org/1999/xhtml">
	<head>
		<title>kitap-24</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-3-20" xml:lang="tr-TR">Bir Tek Senin Başına Gelmedi</p>
			<p class="Basic-Paragraph para-style-override-8"><span class="char-style-override-1">Yaşadığımız şeyleri bizim için daha ağır hale getiren bir diğer yanılsama da bu yaşantı sadece benim başıma geldi, benden başka kimse böyle bir şey yaşamadı bakış açısıdır. Yaşadıkları olayları böyle yorumlayan kişiler koskoca evrende kendilerini tek başına ve hatalı hissedebilirler. Bu durumu içinde yaşadıkça, bu hatalı hissetme hali bir suçluluk duygusuna dönüşebilir. Kişi herhangi bir ruh sağlığı problemi yaşasa bile sanki bu kendisinin hatasıymış gibi algılamaya başlar, dışarıdan bakınca sanki herkesin hayatı mükemmel giderken bir tek kendi dertlerle uğraşıyormuş gibi hisseder.</span></p>
			<p class="Basic-Paragraph para-style-override-8"><span class="char-style-override-1">Düşünsene, öyle bir dünyada yaşıyorsun ki, diğer herkesten farklı hissediyorsun kendini, suçlu ve kusurlu. Yaşadığın şey her neyse, onun sana yaşattığından ziyade kendini suçlu ve lanetli hissedeceksindir böyle bir durumda. Bana gelen danışanlarımın bir kısmı, ilk seansta kendilerini çok gergin hissederler ve bu durumun sebebini şöyle tarif ederler: Size öyle şeyler anlatacağım ki, sonuçta şaşıracaksınız ve bana çok farklı gözlerle bakacaksınız. Bu cümleyi o kadar çok duydum ki. Bunun altında insanın kendisini çok uzun zamandır yaşadığı problem konusunda tek başına ve suçlu hissetmesi yatar. İlk seansta, gerçekçi olarak, bugüne kadar benzer ya da aynı problemden gelen başka danışanlarımın da olduğunu söylediğim zaman, danışanlarımın yüzündeki rahatlamayı izlemeyi severim. Aslında sadece çok basit bir bilgi veriyorum: Bu problemi bir tek sen yaşamıyorsun, yani yalnız değilsin, yanlış da değilsin.</span></p>
			<p class="Basic-Paragraph para-style-override-8"><span class="char-style-override-1">Ve sadece belirli bir zaman diliminde bana gelen kişilerde bile çok fazla benzerlikler olabiliyorken, insanlık tarihi boyunca kim bilir neler yaşandı, ne acılar çekildi, senin yaşadığına benzer, belki de aynıları. O insanlar bu dertleri yaşadılar, çözdüler, belki unuttular ve en sonunda da göçüp gittiler buradan. Şarkılar, şiirler, romanlar ve efsaneler, hepsi insanların yaşadıklarından yola çıkarak yazılmadı mı? Neden insanlar acılardan bahseden böyle eserleri hiç unutmadı ve çok sevdi? Çünkü bu eserlerde kendi dertlerini gördü, kendi dertlerini yaşayan diğer insanları gördükçe rahatladı. Ben bir konuda kendimi çok yalnız ve gereksiz yere suçlu hissettiğim zaman, geçmişi düşünürüm, bugüne kadar yaşamış o kadar insanı ve onların dertlerini ve sonra kendime hep aynı telkini veririm, yalnız değilsin, yanlış da değilsin, sen sadece insansın, diğerleri gibi sorunlar yaşarsın ve sonrasında çözersin, çözemezsen de alışırsın...</span></p>
		</div>
	</body>
</html>