<html xmlns="http://www.w3.org/1999/xhtml">
	<head>
		<title>kitap-25</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="anabaslik para-style-override-3" id="toc_marker-4" xml:lang="tr-TR">2. BÖLÜM İlişkiler</p>
			<p class="Basic-Paragraph para-style-override-8"><span class="char-style-override-1"> </span></p>
			<p class="altbaslik para-style-override-9" id="toc_marker-4-1" xml:lang="tr-TR">Melek Olsan Kanat Sesinden Rahatsız Olacaklar</p>
			<p class="Basic-Paragraph para-style-override-8"><span class="char-style-override-1">Her insanın içinde bir potansiyel vardır, kişi bu potansiyeli ortaya koydukça kendi varlığını ve hayattaki duruşunu anlamlandırır. Ancak kendimiz için bir şey yapmaya kalkıştığımız zaman, hepimizin tosladığı bir duvar var: El âlem ne der? Bu durum öyle bir hal almış durumdaki, neyi giyeceğimizi, hangi mesleği seçeceğimizi, nasıl konuşacağımızı ve nasıl davranacağımızı etkiliyor. Senin gerçekte ne istediğinden ziyade, diğer insanların sen istediğin gibi davrandığın zaman sana nasıl tepki vereceklerini umursamaya başlıyorsun. Özellikle bizim toplumsal yapımızda bireysel gelişim önündeki en büyük engellerden birisinin bu olduğunu düşünüyorum.</span></p>
			<p class="Basic-Paragraph para-style-override-8"><span class="char-style-override-1">Diğer insanların ne dediğini çok fazla umursayan insanlar, dışarıdan gelen her sesi çok ciddiye alırlar. Sanki her konuşan, uzun uzun düşünmüş, gerekli araştırmaları yapmış, bir şekilde senin içinde bulunduğun koşulları da göz önüne almış, senin ve yaptıkların hakkında yorum yapıyor. Halbuki diğer insanlar hakkında bolca konuşan insanların yaptıkları tek iyi şey sadece susmadan konuşmaktır. Konuşurlar konuşurlar, hiç düşünmeden öylesine konuşurlar. Ama eğer sen bunları çok umursayan biriysen, bu çok ve boş konuşan insanları da kendin gibi zannedersin, bir şey konuşuyorlarsa bir bildikleri var diye geçirirsin içinden, her konuşan insan seni etkiler. Burada dikkat etmen gereken önemli bir nokta var sevgili dostum, insanların büyük bir kısmı öylesine konuşur. Hatta şöyle diyebilirim sana, senin hakkında seni eleştiren yorumlar yapan birisine gitsen ve desen ki, ben senin dediğini yaptım ve başıma şöyle kötü işler geldi, o kişi muhtemelen sana, sen beni neden ciddiye aldın ki diyecektir. Buradaki problem, kendisini bile ciddiye almayan insanları senin ciddiye alıp ona göre hareket etmen veya etmemendir.</span></p>
			<p class="Basic-Paragraph para-style-override-8"><span class="char-style-override-1">Belki de sen her titreşimin farkındasın, dışarıda olan birçok şeyi kendinle ilgili zannediyorsun, ancak sen değil bir başkası da olsaydı ve senden başka şekilde davransaydı insanlar yine konuşacaktı, memnun olmayacaktı ve şikâyet edecekti. Yani aslında durum seninle ilgili değil, bu genel bir insanlık virüsü. Ama sen aslında seninle ilgili olmayan bir konuyu kişiselleştirdiğin için, kendi potansiyelini ve kişiliğini ortaya koymakta çekinceler yaşayacaksın, bu da seni olumsuz etkileyecek.</span></p>
			<p class="Basic-Paragraph para-style-override-8"><span class="char-style-override-1">Bu durum, konuşan herkesin boşa konuştuğu anlamına gelmemekte elbette. Bazı insanlar vardır ki, senin iyiliğini düşünür, senin hakkında yapıcı eleştirilerde bulunur. Bunu ayırt etmen, sağlıklı eleştirileri kabul etmen konusunda yardımcı olacaktır. Yani konuşanların bazıları boş konuşurken bazısı da gerçekten senin iyiliğini isteyip, kendi tecrübelerinden yola çıkarak sana yardımcı olmak isteyenlerdir. Ancak boş konuşan ve pek de iyi niyetli olmayan insanların da büyük bir kısmı kendilerini ikinci gruptaki iyi niyetli insanlar gibi tanımlayabilirler, bu konuda dikkatini sadece kişinin söylediklerine değil, davranışlarına, geçmişteki sana yaklaşımlarına bakarak anlamaya çalışabilirsin. İlk başlarda bu kolay olmayacaktır ama sen bir kere bazı insanların iyi niyetli olmadığını ve boş konuştukları fikrini kabul ettikten sonra eninde sonunda böyle insanları tanıyacaksın.</span></p>
			<p class="Basic-Paragraph para-style-override-8"><span class="char-style-override-1">Bu insanları ayırt etme konusunda yardımcı olacak bir diğer ipucu da, onların sana yaklaşım şeklidir. Boş konuşan insanlar genelde senin kararlarını ve yaptıklarını eleştirirler. Örneğin, bu arabayı mı aldın, bu okula mı gittin, bu kıyafeti mi aldın, bununla mı evlendin gibi. Sana bir alternatif ve çözüm sunmaz söylediklerinin içerisinde, sadece seni eleştirir. Ama sana destek olmak isteyen insanlar, seni kırmamaya özen gösterirler ve söylediklerinin içinde her zaman bir alternatif ve çözüm önerisi sunarlar. Ben kendi hayat yolumda ilerlerken, boş konuştuğunu düşündüğüm insanların söylediklerini artık hiç ciddiye almıyorum, onlar her zaman konuşur diyorum. Eğer ki onların her söylediğini ciddiye alsaydım, bir adım atmakta bile zorlanabilirdim. İyi niyetli olduğunu düşündüğüm insanların söylediklerini ise, değerlendirmeye alıyorum, mantıklı bulduğum yönlerini uygulamaya geçiriyorum.</span></p>
			<p class="Basic-Paragraph para-style-override-8"><span class="char-style-override-1">Diğer insanların senin hakkında konuştuklarından kurtulmak için izleyebileceğin en yanlış yol, onları susturmak için onların dediği gibi davranmak olurdu sanırım. Eğer bu insanları tribünden seni izleyen insanlar gibi düşünürsen, sen ne yaparsan yap her zaman eleştirecek olumsuz bir şeyler bulacaklardır senin yaptıklarında; sen saha içinde sağa gitsen neden sola gitmedin, sola gitsen neden sağa gitmedin diyeceklerdir. Ve eğer sen bunu alışkanlık haline getirirsen, hem başka insanların seni biçimlendirmesine izin vererek kendi benzersiz benliğinden uzaklaşarak bambaşka bir şeye dönüşeceksin hem de o insanları susturamayacaksın, yani iki kere mutsuz olacaksın. Başta söylediğim gibi, en temel yanılgın, her konuşan insanın mantıklı bir sebeple konuştuğuna yönelik inancın ve bundan dolayı onları ciddiye alman. Halbuki sen melek olsan, kanat sesinden rahatsız olacak insanlar olacaktır.</span></p>
		</div>
	</body>
</html>