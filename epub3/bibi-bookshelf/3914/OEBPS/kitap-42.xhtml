<html xmlns="http://www.w3.org/1999/xhtml">
	<head>
		<title>kitap-42</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-11" id="toc_marker-5-3" xml:lang="tr-TR">Mükemmel Değil Yeterince İyi Olabilmek</p>
			<p class="Basic-Paragraph para-style-override-8"><span class="char-style-override-1">Çok eski zamanlardan bu yana aklımda mesleğimle ilgili bir kitap yazmak düşüncesi vardı. Bugüne kadar binlerce insanla yolum kesişti, onların belirli bir süre için yol arkadaşı oldum, hayatlarını, düşüncelerini, dertlerini dinledim. Her karşılaştığım insandan bir şeyler öğrendim, yaptığım gözlemleri, edindiğim deneyimlerimi zihnimin heybesinde biriktirdim, bir yerlere notlar aldım. Şu anda bu satırları yazdığım zaman diliminde şunu söyleyebilirim sana, son üç yıldır bir kitap yazma düşüncesinin zihnimden geçmediği bir gün olmadı. Peki bu kadar çok düşündüğüm ve istediğim bir konuda neden harekete geçemedim? Uzun süre kendi kendime henüz zamanı gelmedi dedim. Ama zamanının gelmediğini anlamak için en azından bir şekilde başlamış olmam gerekirdi. Başlamak noktasına hep uzak hissettim ve bunu işin gerçeği olarak yorumladım. </span><span class="char-style-override-1">O kitaplarda ve filmlerde sık karşılaştığımız bir aydınlanma anı vardır ya</span><span class="char-style-override-1">, bir gün öyle anlamsızca otururken o farkındalık geldi. O ilk ışıktan sonra gerisi bir çorap söküğü gibi gelmeye başladı farkındalıkların.</span></p>
			<p class="Basic-Paragraph para-style-override-8"><span class="char-style-override-1">Ne zaman başlamaya niyetlensem, planların arasında boğuluyordum, nasıl yaparım düşünceleri içimi yiyordu. Yazarken istediğim gibi olmazsa düşüncesi beni çok tedirgin ediyordu. Yazdıktan sonra ortaya çıkan şey ya beğenilmezse diye düşünmekten geriliyordum. Mükemmel ve hatasız bir kitap yazma isteğim nedeniyle yıllar geçiyor ama ben bir türlü yazmaya koyulamıyordum. Bunu fark ettiğim anda bilgisayarımın karşısına geçip, yazmayı düşündüğüm şeylerin taslağını çıkarmaya başladım. Ve sonrasında her şey aktı gitti. Çok sevdiğim yazar Aldous Huxley’in bir sözü var: “Başlamak için en uygun zamanı beklersen hiç başlamayabilirsin; şimdi başla, şu anda bulunduğun yerden, elindekilerle başla.”</span></p>
			<p class="Basic-Paragraph para-style-override-8"><span class="char-style-override-1">Bu yaşadıklarımı seninle paylaşmamın sebebi, benim yazma sürecinde yaşadığım şeyi, birçok insanın ortaya bir şeyler koyma sürecinde yaşıyor olması ve bundan dolayı aslında başlasa çok güzel yapacağı şeyi, başlayamadığı için hiç yapamıyor oluşu. Tez yazmak, bir işe başlamak, belli bir yaştan sonra üniversite okumak, sevdiği bir konu ile ilgilenmek gibi birçok konuda insanlar mükemmeliyetçilikleri yüzünden hiç harekete geçemiyorlar. Burada fark etmen gereken şey, zihninin sana sunduğu şeyin gerçek değil sadece bir yanılsama olduğu. Zihninin sana dayattığı mükemmeliyetçilik, geçmişinden getirdiğin ve zihninde dolanan bir virüs gibidir. O mükemmeliyetçilik virüsü seni yine zorlayacak ama senin mantığınla ve iradenle ona karşı koyman gerekiyor.</span></p>
			<p class="Basic-Paragraph para-style-override-8"><span class="char-style-override-1">Benim yaşadığım sürece tekrar dönersek, yazmaya başladıktan sonraki süreç çok da kolay olmadı. İlk olarak her yazdığım sayfada geri dönüp daha önce yazdıklarıma baktığımda, normalde çabucak bitecek bir sayfanın günlerce beni uğraştırdığını fark ettim ve kendime planladığım şey bitene kadar geri dönme yasağı koydum. Sadece yazacaktım, ileriye doğru gidecektim ve hata yapıp yapmadığımı en sonunda kontrol edecektim. Bütün süreç bittikten sonra, işleri kontrol etmek daha kolay olacaktı. Sanki yanlış ve hatalı bir şey yaptığım hissi ara ara geldiği zaman kendi içimden mükemmeliyetçilik virüsü yine işbaşında diyordum.</span></p>
			<p class="Basic-Paragraph para-style-override-8"><span class="char-style-override-1">Yazarken aklıma sıklıkla acaba beğenilecek mi ya da çok fazla eleştiri alır mıyım düşüncesi geldiğinde, bu düşüncelerin beni yavaşlattığını, hatta yorduğunu fark ettim. Ve kendi kendimi, “Sadece kendim için yazıyorum, yazmanın verdiği tatmin hissine odaklan” diyerek telkin ettim. Bu durum başka konularda bir çaba ortaya koyarken birçok insanın yaşadığına çok benzer bir süreç: Diğer insanlar ne der? Çoğu zaman bunu düşünmekten dolayı yaptığımız işten keyif alamıyor ve ileriye gidemiyoruz. Halbuki her ne yapıyorsan kendin için yaptığını düşündüğün zaman işler bambaşka bir hal alıyor. Böylece uğraştığın şey senin için keyifli bir hal alıyor.</span></p>
			<p class="Basic-Paragraph para-style-override-8"><span class="char-style-override-1">Mükemmeliyetçilikle baş etme yolunda, bu durumun kökeninin nereden geldiğine bir bakmalısın. Benim karşılaştığım durumlarda, aileden öğrenme, yüksek beklentili ebeveynler mükemmeliyetçiliğin kaynağı konusunda önemli rol oynuyorlar. Böyle bir durumda aslında senin için uygun olmayan düşünme stilini çok erken yaşlarda ailenden öğrenmiş oluyorsun. Bunu ailenden öğrenince, bu durumun sanki başka bir alternatifi yokmuş gibi hissediyorsun.</span></p>
			<p class="Basic-Paragraph para-style-override-8"><span class="char-style-override-1">Mükemmeliyetçiliğe direndiğin zaman sanki kötü bir şey yapıyormuş gibi bir hisse kapılabilirsin, bu hisse direnebilmek bu problemi yenme noktasında çok önemli. Ortaya koyduğun performansla ilgili kendini değerlendirdiğin zaman genelde ilk aklına gelen düşünceler büyük ihtimalle mükemmeliyetçilik virüsünün sesi olacak. Bu nedenle o aklına ilk gelen düşüncelere alternatifler geliştirmelisin. Örneğin sen elinden geleni yapmışsındır, ancak ortaya çıkan sonuç seni pek memnun etmemiştir ve sen kendini başarısız olarak görmeye başlarsın. Bu tespitler mükemmeliyetçilik virüsüne ait ve sen bunları gerçek kabul etmeden önce bunlara alternatif düşünceler geliştirmelisin, elimden geleni yaptım ya da bu koşullar altında daha iyisi mümkün değildi gibi. Alternatif düşüncelerin seni rahatlatması kolay olmayacak ilk başlarda. Ama sen vazgeçmediğin müddetçe, faydasını göreceksin.</span></p>
			<p class="Basic-Paragraph para-style-override-8"><span class="char-style-override-1">Mükemmeliyetçilik sadece bir yanılsama, gerçek hayattaki reklam sloganlarından öte hiçbir gerçeklik payı yok maalesef. Mükemmel olmaya çalışma yolu, hep sonu hüsranla biten kişinin yaptığı ve başardığı şeylerin tadını çıkarmasını engelleyen bir yol. Ve şunu artık çok net bir şekilde fark edebiliyorum, mükemmeliyetçilik başarının düşmanı. Gerçekçi olan şey, mükemmel olmak değil yeterince iyi olmaktır. “Yeterince iyi” kavramı çok daha insani ve gerçekçi çünkü herkesin ortaya koyabileceği potansiyel farklıdır. Birbirinden farklı insanları kendinle rekabet unsuru içinde değerlendirmek yerine sen kendi çabana odaklanmalısın, yeterince çaba gösterdin mi, elinden geleni yaptın mı? Cevabın evetse, tamam o zaman, sen de yeterince iyisin.</span></p>
		</div>
	</body>
</html>