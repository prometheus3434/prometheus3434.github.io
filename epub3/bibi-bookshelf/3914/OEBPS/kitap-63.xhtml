<html xmlns="http://www.w3.org/1999/xhtml">
	<head>
		<title>kitap-63</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-11" id="toc_marker-7-6" xml:lang="tr-TR">Değişim İçin Bazen Uyumsuz Olmak Gerekir</p>
			<p class="Basic-Paragraph para-style-override-8"><span class="char-style-override-1">Hepimiz toplumsal bir sistem içinde yaşarız. Ailemiz, arkadaşlarımız, iş veya okul ortamımız. Bu toplumsal sistem içerisinde, bugüne kadar var olma şeklimiz neticesinde, insanlarla kurduğumuz ilişkiler belirli bir rutin içinde devam eder. Fedakâr bir insansan, çevrenle kurduğun ilişkiler de bu tema üzerinde şekillenir. Ve diğer insanlar seni bu yönünle tanırlar. Eğer çevrendeki insanları memnun etme gayretini hep ön planda tutan biriysen, sen kendini değiştirme yoluna girdiğinde, diğer insanlar bu durumdan memnun olmazlarsa, senin değişim çaban yarıda kalabilir. Çünkü insanların onayını ve sevgisini kaybetme riskine girmek istemezsin.</span></p>
			<p class="Basic-Paragraph para-style-override-8"><span class="char-style-override-1">Hepimiz diğer insanlarla uyum içinde olmak isteriz. Böylece gruba dahil olur, kendimizi daha güvende hissederiz. Ancak uyumlu olma halini abarttığın zaman, harekete geçme noktanı kendin değil başkaları oluşturur. Böyle durumlarda kendini değiştirme, kendin adına karar alma gibi konularda bile hep aklında o soru oluşur: Acaba diğerleri ne düşünür? Ama burada paradoksal bir durum vardır: Diğerlerinin ne dediğini çok umursadığın zaman, diğer insanlar için sıradanlaşırsın. Çünkü tahmin edilebilir ve ürkek kalırsın hayat içerisinde. Amacın kimseyi üzmemek ya da seni sevmeme gibi bir ihtimalin olmamasını sağlamak belki ama böyle yaparak kendin olmaktan uzaklaşırsın ve diğer insanlar sana daha az saygı duyar. Bence bu dünyanın en garip taraflarından biri bu. Kibar olmaya, ince bir insan olmaya, kimseyi kırmamaya çalışırsın ancak bu durumda da sen kırılırsın. Kimseyi üzmeden, kendine de zarar vermeden dengeyi bulabilmek zaman ve emek ister. Eğer bu dengeyi bulamazsan harekete geçme konusunda zorluklar yaşarsın.</span></p>
			<p class="Basic-Paragraph para-style-override-8"><span class="char-style-override-1">Kendi değerini kendin oluşturabilirsin ancak. Eğer diğerlerinden değer görmek için onların istediği gibi olursan, değer görmek için dışa bağımlı hale gelirsin ve her zaman olduğu gibi dışa bağımlı olmak seni kırılgan ve bağımlı yapar. Kendin için atacağın adımlarda, bugüne kadar çevrende oluşan sisteme aykırı davranacağın için eleştiriler alabilirsin. İnsanlar seni eskisi gibi olmamakla, bencil olmakla, diğer insanları umursamamakla suçlayabilir. Uyumsuz birisi olduğun bile söylenebilir. Ama kendin olmaya giderken, hak ettiğin değeri kendi içinde keşfetmeye çalışırken bu tür şeyleri duymaya hazır olmalısın. Çünkü böyle yaparak var olan sistemi bozarsın, diğer insanların çıkarına ters hareket edersin. Doğal olarak onlar kendi çıkarlarını korumak isteyeceklerdir. Onlardan aldığın bu tür geri dönüşleri attığın adımların olumsuz geri dönüşleri olarak değil değişimin doğal sancıları olarak yorumlarsan daha kolay atlatabilirsin.</span></p>
			<p class="Basic-Paragraph para-style-override-8"><span class="char-style-override-1">Sen kendi kendine yetme konusunda adımlar attıkça ilk başta seni uyumsuz olmakla suçlayanlar, sonrasında senin sınırlarına ve özgünlüğüne saygı duyacaklardır. Çevreni dikkatle incelersen, diğer insanlar tarafından gerçekten önemsenen insanların büyük bir kısmının özgün duruşları ve prensipleri olan insanlar olduğunu fark edeceksin.</span></p>
		</div>
	</body>
</html>