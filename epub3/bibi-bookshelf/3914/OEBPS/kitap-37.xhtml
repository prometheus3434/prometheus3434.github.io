<html xmlns="http://www.w3.org/1999/xhtml">
	<head>
		<title>kitap-37</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-12" id="toc_marker-4-13" xml:lang="tr-TR">İstemediklerine Hayır Diyemezsen İstediklerine Evet Diyecek Zamanın Kalmaz</p>
			<p class="Basic-Paragraph para-style-override-8"><span class="char-style-override-1">Bazen istemediğin şeyler konusunda isteklerle karşılaşınca bunlara hayır demekte zorlanıyor olabilirsin. Eğer hayır dersen </span><span class="char-style-override-1">karşı tarafın kırılacağını, sana karşı eskisi gibi davranmayacağını</span><span class="char-style-override-1"> ya da eskisi kadar sevmeyeceğini bile düşünüyor olabilirsin. Bazı durumlarda da kendini kandırıyor olabilirsin, aslında hiç istemeyerek yaptığın şeyleri, “Ne var sanki elime mi yapışacak?” diyerek yapıyor olabilirsin. Ama gerçekten istemediğin şeyleri yapmaya başladıktan sonra, bunlar minicik şeyler bile olsa bir süre sonra hayatında önemli bir yer ve zaman işgali yaptığını anlayacaksın. Eğer sıklıkla bu problemi yaşıyorsan kendin için bir şeyler yapmak istediğin zamanlarda, kendine ayıracak zaman ve enerji bulma konusunda sıkıntılar bile yaşayabilirsin. Hep başkalarının istediği gibi davranmak zorunda kalınca, kendi kişiliğinden ve olduğun insandan uzaklaşabilirsin. Ya da her şeye evet dediğin için aslında senin sorumluluğun olmayan birçok şey senin görevinmiş gibi olmaya başlar ve insanlar sana böyle yaklaşabilir. Bunun sonucunda da kendini mutsuz hissetmen kaçınılmaz olacaktır.</span></p>
			<p class="Basic-Paragraph para-style-override-8"><span class="char-style-override-1">Kendi kişiliğini ortaya koyabilmek ve istediklerine zaman ayırabilmek için diğer insanların senden istediklerine sınır koyman gerekir. Dünya için geçerli bir kural var, bir şey ne kadar kolay ulaşılabilirse o kadar değersiz oluyor. Elde edilmesi kolay olmayan ve emek gerektiren şeyler her zaman daha değerli olarak algılanıyor işin aslı öyle olmasa da. Ben bir insanın ortaya koyduğu desteğin ve yardımseverliğin emsali olmayan bir değer olduğuna inanıyorum. Senin bunu çok kolay bir şekilde ortaya koyuyor olman kesinlikle bunun değerini düşürmemeli diye umuyorum. Ancak gerçek hayatta maalesef ki durum bunun tam tersi oluyor. Sen insanları reddetmedikçe, kendi özel alanını korumadıkça istersen her şeyini ver, diğer insanlar bunu sen kolayca sunduğun için değersiz olarak algılayabiliyorlar. Halbuki sen ciddi zorluklar yaşayıp tavizler vermiş olabilirsin, karşı tarafa hayır demen gereken yerde evet diyerek.</span></p>
			<p class="Basic-Paragraph para-style-override-8"><span class="char-style-override-1">Hayır demeyi öğrenmen için ilk dikkat etmen gereken, hayatındaki evetlerin hangisi gerçekten sen istediğin için hangisi hayır demekten çekindiğin için evet. Bu problemi yaşayan kişilerin birçoğu bu konuda sağlıklı bir değerlendirme yapamıyor. Söyledikleri evetlerin büyük bir kısmını kendileri istedikleri için dediklerini zannediyorlar. Bu ayrımı yapabilmen için gerçekten çekinmeden kendin olabildiğin bir alanı düşünmeni istiyorum. Bir insan dış dünyaya karşı ne kadar evet canlısı olsa da kendisini rahat hissettiği ve kendi gibi davrandığı bir alanı olabilir. Bu ailenin ya da çok sevdiğin insanların yanı olabilir, yani seni olduğun gibi kabul eden ve nazının geçtiği insanlar. Bu insanların yanında neye evet dediğin neye hayır dediğin senin için iyi bir referans olabilir. Örneğin, sen evde oturup keyif yaparken annen senden bir şey istediği zaman canın istemiyorsa hayır diyebiliyorsundur. Ama bir arkadaşın senden bunu istemiş olsaydı muhtemelen evet diyecektin. İşte böyle bir durumda arkadaşına dediğin evet istemediğin bir evet olacaktı.</span></p>
			<p class="Basic-Paragraph para-style-override-8"><span class="char-style-override-1">Gerçek evetleri keşfetmek için kullanabileceğin bir diğer yöntem de şu:</span></p>
			<p class="Basic-Paragraph para-style-override-8"><span class="char-style-override-1">Diyelim ki, elimizde sihirli bir değnek var ve bu değneği sana değdirdiğimiz anda hayır diyememe sorunun tamamen ortadan kalktı. Böyle bir durumda bu problemden tamamen kurtulduğunu düşünürsek, hangi durumlarda ve hangi insanlara karşı hayır derdin? Bu sorunun cevabı da hayatımıza hayır deme alışkanlığını getirirken işimize yarayacak. Bir de hayır diyemeyen insanların yanında genelde onların bu özelliklerini istismar eden, çok fazla isteyen insanlar olabilir. Eğer ki senin çevrende de böyle insanlar varsa, hayır deme planına bu insanları eklemelisin.</span></p>
			<p class="Basic-Paragraph para-style-override-8"><span class="char-style-override-1">Ben her insanın hayatında prensipleri olması gerektiğini düşünüyorum. Yani koşullardan ve insanların sana yapacağı baskılardan bağımsız olarak kendi hayat kurallarını oluşturmalısın. Aslında birçok konuda buna benzer prensiplerin olabilir. Mesela dışarıdan ne kadar baskı gelirse gelsin hırsızlık yapmazsın ya da bir insana zarar vermezsin. Bunlar senin temel hayat kurallarındır. Ama bu kuralları küçük hayat olayları için de oluşturmalısın. Yaptığın işi biliyorsun, neye ne kadar zaman ayırman gerektiğini az çok anlamışsındır bugüne kadar. Neyin sana iyi geldiğini, neyin seni yorduğunu ve kötü hissettirdiğini yaşadığın deneyimler neticesinde öğrenmişsindir. Örneğin pazar günlerini evde geçirmek, hafta içi akşam saatlerinde kalabalık yerlere gitmemek, haftada iki akşam kendime zaman ayırmak, ertesi gün işe gideceksem geç vakte kadar süren etkinliklere katılmamak, bir iş üzerinde çalışırken başka bir işe geçmemek, kendi işimi öncelikle bitirmek gibi minik kurallar. Kendin için böyle </span><span class="char-style-override-1">kuralları belirleyip, not etmen önemli. Bu prensipler olmazsa, günlük hayat içerisinde insanlar senden bir şey istediği zaman, sadece o anlık duygusal reaksiyonlarla karar verirsin, yani istemediğin halde evet dersin. Birisi senden bir şey istediği zaman, duygusal reaksiyonlar ortaya çıkar, hayır demek dünyanın en zor şeyi gibi gelebilir. Ama prensiplerin belli olduğu zaman, bu prensipleri mantıklı zamanında kendin için en iyisi olduğunu düşünerek belirlediğini hatırlarsın ve kendini buna uymaya zorlarsın. Prensiplerini referans aldığın zaman hayır demek daha da kolaylaşacak.</span></p>
			<p class="Basic-Paragraph para-style-override-8"><span class="char-style-override-1">Ayrıca birisine hayır derken prensiplerini referans alman, karşı tarafın bu durumu kişiselleştirmesine de mâni olacaktır. Diyelim ki birisi senden arabanı ödünç istedi, senin bu duruma vereceğin “Kusura bakma ben kimseye arabamı ödünç vermiyorum” cevabı karşı tarafın tepkisini değiştirebilir. Ya da birisi “Senin kredi kartını kullanabilir miyim?” dediği zaman, “Ben kredi kartımı kardeşime bile vermiyorum seninle ilgili değil” şeklinde hayır demek karşı tarafın tepkisini yumuşatacaktır.</span></p>
			<p class="Basic-Paragraph para-style-override-8"><span class="char-style-override-1">Hayır deme yolunda dikkat etmen gereken şeylerden biri de süreci yavaşlatmaktır. Sen bir günde bu hale gelmedin, yıllardır alışılagelmiş bir şekilde istemediğin şeylere evet diyorsun. Bu durum uzun bir süredir devam ettiği için bu davranışın sende refleks haline gelmiş olması muhtemel. Birisi senden bir şey istediği zaman, bu hiç istemediğin bir şey bile olsa acele karar verirsen, kendini evet derken bulabilirsin. Çünkü insanlar hızlı davrandıkları zaman, otomatikleştikleri şekilde davranırlar. Senin otomatik davranışın da evet demek. Bu otomatik davranıştan uzaklaşmak ve araya muhakeme sürecini sokmak için hemen cevap vermek yerine biraz zaman kazanmalısın. Sana sonra cevap vereyim, bunu yarın konuşsak nasıl olur, ben seni birazdan arayacağım gibi ifadeler kullanarak kendine düşünme zamanı yaratırsan kendin için en doğru kararı vermen daha kolay olacaktır.</span></p>
			<p class="Basic-Paragraph para-style-override-8"><span class="char-style-override-1">Hayır deme yolunda zihinsel sürecini tamamladığını hissettiğin anda harekete geçme zamanı gelecek. Unutma hiçbir zaman tam anlamıyla harekete geçmek için hazır olduğunu hissetmeyeceksin, bu sebeple hemen başlaman gerekli. Hayatını bir günde tamamen değiştirmen mümkün değil, bunun için haftanın bir gününü kendine hayır deme günü olarak seçmen iyi bir başlangıç olabilir. İlk denemelerinde tedirgin hissedebilirsin, tepki almaktan korkabilirsin çok normal, daha önce benzer süreçlerden geçen herkes aynı tedirginliği yaşadı. Önemli olan senin bu duygulara aldanmayıp yoluna devam etmen. Bu konuda ilerledikçe kendini daha iyi hissedeceğinden emin olabilirsin.</span></p>
			<p class="Basic-Paragraph para-style-override-8"><span class="char-style-override-1">Son olarak hayır deme yolunda sana söylemek istediğim bir şey daha var. Sen kendini değiştirdikçe, kendi sınırlarını çizdikçe, çevrende senin değiştiğini, eskisi gibi olmadığını söyleyen insanlar olacaktır. Bu kişiler sen her şeye evet derken bunun imkânlarından yararlanan insanlar olacaktır muhtemelen. Bu insanların bu girişimlerine kulak asmadan yoluna devam etmelisin. Bu insanlar zaten sana değer veriyorlarsa bir süre sonra bu söylemlerinden vazgeçerek senin kararlarına saygı duyacaklardır. Eğer ısrarlı bir şekilde olumsuz tutumlarına devam ediyorlarsa, bu kişileri has dairenden uzaklaştırarak dış halkalara göndermen mantıklı olacaktır.</span></p>
		</div>
	</body>
</html>