<html xmlns="http://www.w3.org/1999/xhtml">
	<head>
		<title>kitap-59</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-9" id="toc_marker-7-2" xml:lang="tr-TR">Değişim İçin Geçmen Gereken Gerilim Köprüsü</p>
			<p class="Basic-Paragraph para-style-override-8"><span class="char-style-override-1">Sana zarar veren özelliklerinden kurtulmak ve kendini olumlu yönde geliştirmek için geçmen gereken bir köprü var. Bunu bir örnekle açıklamak istiyorum:</span></p>
			<p class="Basic-Paragraph para-style-override-8"><span class="char-style-override-1">Diyelim ki, küçük bir köyde yaşıyorsun. Bu köy bir mahrumiyet bölgesinde, su köye uzakta, elektrik yok, bazen de temel ihtiyaçlara bile ulaşmakta zorlanıyorsun. Uzun kış akşamlarında köyü vahşi hayvanlar ziyaret edebiliyor. Ve sen bu durumdan tedirginsin. İlk aşamada bu köyden başka yerlerde daha konforlu ve güvenilir bir hayatın olduğunu öğrenmen lazım. Sonraki aşamada ise, uzun yıllardır hep ne kadar tehlikeli olduğu anlatılan köprüden geçmen gerekiyor. Bu köprü öyle bir köprü ki, efsanelere göre, yıkılması mümkün değil ancak kim köprünün üstüne çıkarsa çıksın onun verdiği gerilim hissine dayanamıyor ve geri dönüyormuş. Bugüne kadar çok az insan köprünün üstünden geçebilmiş. Ancak bu köprüyü geçen insanların huzurlu hayatı da köyde efsane gibi anlatılıyormuş.</span></p>
			<p class="Basic-Paragraph para-style-override-8"><span class="char-style-override-1">Senin içinde bulunduğun köyden daha iyi yerlere gidebilmen için bu köprüden geçmen gerekiyor. Yola çıkmaya niyetlendiğin zaman, köprü uzaktan sislerin arasında ürkütücü bir şekilde kendini belli ediyor. Ama bir şekilde o köprüyü geçmen şart. Bu örnekteki, mahrumiyet bölgesindeki köy, sana zarar veren yaşantını temsil ediyor. Gerilimli köprü, kendini değiştirme yoluna çıktığın zaman kendini değiştirme sürecindeki gergin hissettiğin anları, köprünün ötesi ise kendini olumlu anlamda değiştirdiğin zaman ulaşacağın yeri temsil ediyor.</span></p>
			<p class="Basic-Paragraph para-style-override-8"><span class="char-style-override-1">Sahip olduğun sana zarar veren alışkanlıkları değiştirmeye çalıştığın zaman, kendini çok gergin ve güvensiz hissettiğin bir an yaşarsın. Bu gerilimli an, bir an önce alıştığın yerlere dönmeni ve hayatına eski şekliyle devam etmeni telkin eder sana. Ama bu gerilimli anla baş etmeyi öğrenemezsen, her zaman eski haline tekrar dönersin. Diyelim ki bir bağımlılığın var; bu herhangi bir madde ya da insan olabilir. Bu bağımlılığından kurtulmak için bağımlı olduğun şeyden uzak kalmaya çalışınca, çok yoğun bir şekilde yoksunluk çekersin. Yoksunluk çektiğin anda sana en mantıklı çözüm yolu bağımlı olduğun şeye tekrar başlamak ve o eski rahatına kavuşmak gibi gelir. Ama eğer bağımlılığından kurtulmak istiyorsan, yoksunluğun verdiği gerilime dayanmak zorundasındır. Yoksunluğun ortaya çıkardığı gerilim ilk başta çok yoğundur. Sen bu yoğunluğu yaşayınca, sanki hep aynı seviyede bu hislere maruz kalacakmış gibi hissedersin ama her geçen günle beraber gerilim hissi azalır ve çok daha kolay baş edersin bu gerilimle.</span></p>
			<p class="Basic-Paragraph para-style-override-8"><span class="char-style-override-1">Sana zarar veren hangi alışkanlığa, düşünce kalıbına ya da bağımlılığa karşı savaşırsan savaş her zaman gerilim köprüsünden geçmek zorunda kalacaksın. Gerilim köprüsünün bir özelliği vardı, unutmaman gereken: Oradayken çok gerilirsin ve hemen eski haline dönmek istersin ama yaşadığın şey sadece bir yanılsamadır. Eğer sabreder ve direnirsen gerilim azalacaktır ve sen rahatça karşı tarafa geçebileceksindir.</span></p>
		</div>
	</body>
</html>