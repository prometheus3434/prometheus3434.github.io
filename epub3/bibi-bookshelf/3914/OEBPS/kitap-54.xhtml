<html xmlns="http://www.w3.org/1999/xhtml">
	<head>
		<title>kitap-54</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-6-5" xml:lang="tr-TR">Mutsuzluk Virüsü: Kıyaslama</p>
			<p class="Basic-Paragraph para-style-override-8"><span class="char-style-override-1">Şu hayatta neye sahip olursan ol, eğer zihnine kıyaslama virüsü girerse sahip olduğun şeyler sana eskisi gibi değerli gelmemeye başlar. Ben bu kıyaslama virüsünü çorbadaki sinek gibi düşünüyorum. Önünde iştahını kabartan çok güzel bir çorba var. Tam büyük bir iştahla içmeye başlayacaksın ki, bir de bakıyorsun çorbanın yüzeyinde minik bir sinek duruyor. İşte o biraz önceki müthiş iştahın yerini bir isteksizlik ve hatta iğrenmeye bırakıyor. Bu çorba hayatın ve sahip oldukların, içine düşen o minik sinek de kıyaslama virüsüdür.</span></p>
			<p class="Basic-Paragraph para-style-override-8"><span class="char-style-override-1">Kenan çok iyi bir işi olan danışanımdı, işiyle alakalı olmayan bir sebepten dolayı bana geliyordu. Ancak bir seansımıza çok öfkeli bir şekilde geldi ve bu seansta sadece işimle ilgili konuşmak istiyorum dedi. Normalde işinden çok memnun olan, işiyle ilgili bir konu açıldığı zaman, böyle bir işte çalıştığı için kendini çok şanslı hissettiğini söyleyen birisiydi Kenan. İşinin kendisini hem maddi hem de manevi olarak çok fazla tatmin ettiğini söylüyordu. Ancak seansta, patronuyla tartıştığını ve işinden istifa etmek istediğini söyledi. Normalde hiç gündeminde olmayan bir şey olduğunu bildiğimden çok şaşırdığımı ifade ettim ve sebebini sordum. Öfkeli bir şekilde aynı işi yaptığı benzer pozisyondaki birisinin maaşının kendi maaşından çok ufak bir miktar fazla olduğunu öğrenmişti. Bu durum onu çok öfkelendirmişti, bu sebeple patronu ile tartışmıştı ve istifa etmeyi düşünüyordu. Aslında bu maaş farklılığını öğrenmeden önce, Kenan aldığı maaştan çok memnundu. Türkiye koşullarında benzer işyerlerine göre çok iyi bir maaş aldığını biliyordu. Diğer arkadaşının kendisinden fazla aldığı rakam kesinlikle önemli bir fark oluşturmuyordu. İşte tam burada, onu düne kadar mutlu eden şeyin artık önemini tamamen yitirmesine sebep olan şey kıyaslama virüsüydü.</span></p>
			<p class="Basic-Paragraph para-style-override-8"><span class="char-style-override-1">Çağımız gösteri çağı. Eskiden insanlar sahip olduğu şeyleri göstermekten, anlatmaktan çekinirlermiş, olur da başka birisinin canı çeker de gücü yetmediği için alamaz ve üzülür diye. Arada eskilere gönderme yapınca, düşünüyorum, ne kadar da naif insanlarımız varmış geçmişte. Yaşar Kemal’in Demirciler Çarşısı Cinayeti kitabının başında söylediği gibi, “O iyi insanlar, o güzel atlara bindiler çekip gittiler” sözünü yoğun bir şekilde hissediyor insan bazen. Günümüzde birçok insan yaptıklarını, yediklerini, giydiklerini, ilişkilerini yani neredeyse sahip olduğu her şeyi paylaşıyor. Bir insan, sahip olduğu ya da yaptığı şeyi sosyal medyada paylaşmayınca yapmamış gibi hissediyor artık. Bu sebeple sen paylaşmıyor olsan bile, çevrendeki insanların paylaşımlarına maruz kalıyorsun. Böyle olunca ister istemez hayatını, diğer insanların hayatlarıyla kıyaslamaya başlıyorsun. Diğerlerinin gösterişli bir şekilde sunduğu hayatının yanında sahip olduğun her şey sana sönük gelmeye başlıyor.</span></p>
			<p class="Basic-Paragraph para-style-override-8"><span class="char-style-override-1">Tatile gidiyorsun, doğal olarak her an eğlenceli geçmiyor. Bazen sıkılıyorsun bazen de bir şeye canın sıkılabiliyor. Ama sosyal medyada gördüğün insanlar, bütün yaz boyunca tatillerinin her anını, iyi ayarlanmış havalı pozlarla paylaşıyorlar. Sen onların tatillerini görünce, kendi tatilinin ne kadar da sıkıcı olduğunu düşünüyorsun. Onların gittiği lüks tatillere gidersen, onlar gibi giyinebilirsen onlar gibi eğlenebileceğini düşünüyorsun. Bazen insan tam olarak farkında olmayabilir, ama bu kadar çok gösterişe maruz kalmak yavaş yavaş, kendi etkinliklerini sönük bulmana neden olur.</span></p>
			<p class="Basic-Paragraph para-style-override-8"><span class="char-style-override-1">Filmlerde, dizilerde ve sosyal medyada birçok kadın çok güzel, erkekler çok yakışıklı. İdealize edilmiş ilişkiler yaşıyorlar, görünüşte her şey çok güzel gibi. Kendi ilişkine bakıyorsun, arada sırada tartışmalar yaşıyorsun, vücuduna bakıyorsun, kusurlar var, sosyal medyada gördüklerin gibi değilsin. Bu sefer kendinden memnun olmuyorsun, vücudunun her köşesi sana batmaya başlıyor. İlişkini kıyasladığın zaman, neden onlar gibi mutlu değiliz diyorsun, ilişkin değersiz ve sönük geliyor. Ancak burada gözden kaçırdığın bir nokta var. Özellikle sosyal medya iyi olanın sunulduğu ve paylaşılan her şeyin ince ince düşünülüp işlendiği bir mecra. İnsanların çok büyük bir kısmı, en güzel, en mutlu, en seksi, en yakışıklı, en zengin, hep “en” olduğu fotoğrafları paylaşıyor. Böyle olunca sen onun hayatının enlerini görüyorsun ama bir algı yanılsaması ile sanki o kişinin bütün hayatının öyle olduğunu zannediyorsun. İnsanların çok büyük bir kısmı benzer şekilde mutlu oluyor benzer şekilde sorunlar yaşıyor daha önce bahsettiğim Murat ve Aysel’in hikâyesinde olduğu gibi.</span></p>
			<p class="Basic-Paragraph para-style-override-8"><span class="char-style-override-1">Sosyal medyayı takip ederken şuna dikkat etmeni öneririm: Birisi durmadan çok mutlu olduğunu, çok sevdiğini, çok keyif aldığını söylüyorsa burada bir problem olması muhtemeldir. Şahsen ben o an çok mutlu ya da çok keyif alıyor olsam, bu durumu sosyal medyada paylaşmak aklıma gelmezdi. Bazen insanlar kendi sorunlarıyla tam aksi şekilde ifade ederek baş etme yöntemini seçebiliyorlar. Durmadan birbirine sevgilerini paylaşan aşırı mutlu pozları olan insanların aslında arka planda mutsuzluklarını tolere etme çabaları da ihtimal dahilinde olabilir. Hiç unutmaman gereken bir şey var bu konuda: Sosyal medyada hiçbir şey asla göründüğü gibi değildir.</span></p>
			<p class="Basic-Paragraph para-style-override-8"><span class="char-style-override-1">Bir de çevrende seni kıyaslama tuzağına düşüren insanlar olabilir. Durmadan senin sahip olduklarını sorgulayan, ne aldığını, ne giydiğini, ne yediğini, kaça aldığını soran ve kendi yaptıklarını anlatan insanlar, senin bu konuda kötü hissetmene neden olabilir. Böyle insanlar kendi dünyaları içerisinde, kendi içindeki değersizlik duygusunu tolere etmek için, sahip oldukları şeyin hep diğerlerinin sahip olduklarından daha iyi olmasını istiyor olabilir. Ama sen onların sorgularını ve yorumlarını kendinle ilgili zannedersen, kıyaslama tuzağına düşersin. Bu tarz yorumları, detaylıca cevaplamamak ve karşı tarafın anlatmak istediği şeyler konusunda biraz mesafeli davranmak iyi olabilir.</span></p>
			<p class="Basic-Paragraph para-style-override-8"><span class="char-style-override-1">Her zaman senin sahip olduğun şeylerden daha fazlasına ve daha azına sahip olan insanlar olacak. En dipte ya da en tepede olman bu durumu değiştirmez, her zaman eksik kaldığın şeyler olurken, başkasının hayalinde olan şeyleri yaşadığın durumlar olacak. Burada dikkat etmen gereken, dengede olabilmek. Eğer ki, dikkatini her daim senden yukarıda olanlara çevirirsen, neye sahip olursan ol, değersiz hissedeceksin ve mutsuz olacaksın. Dikkatini senden daha iyi olanlara elbette çevireceksin, bu bazen seni harekete geçirecek motivasyonu da sağlayacaktır. Ancak senden daha geride olan insanları da hatırlaman gerekir. Dengeli bir şekilde iki tarafı da gözlemlersen, olduğun yerin de tadını çıkartırsın, olmak istediğin yere ulaşma konusunda da yıpranmadan motive olursun.</span></p>
		</div>
	</body>
</html>