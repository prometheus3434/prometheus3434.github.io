<html xmlns="http://www.w3.org/1999/xhtml">
	<head>
		<title>kitap-29</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-4-5" xml:lang="tr-TR">Has Dairene Herkesi Almamalısın</p>
			<p class="Basic-Paragraph para-style-override-8"><span class="char-style-override-1">İnsan en temelinde hem hassas hem de âciz bir varlık. Bir insan ne kadar güçlü görünürse görünsün, onun da zayıf ve korunmasız yönleri vardır, sadece çok iyi kamufle etmeyi öğrenmiştir. Âciz olduğumuz gerçeği insan doğamızda barışmamız gereken bir tarafımız sadece. İnsan temelde âciz olduğunu anladığı zaman bazı şeyleri çok daha kolay kabullenebiliyor. Bundan dolayı çevremizde olan olaylardan, zehirli insanlardan, olumsuz hayat koşullarından, bazen havanın kapalı olmasından bile etkileniyoruz. İşte etkilendiğimiz şeylerin başında gelen şeylerden biri, kendimizi korumamız gereken insanlarla olan ilişkilerimiz hakkında anlatmak istediklerim var sana.</span></p>
			<p class="Basic-Paragraph para-style-override-8"><span class="char-style-override-1">Her insanın içinde bir yerlerde temsili olarak bir ana merkez olduğunu hayal etmeni istiyorum. Bu merkezde sana dair bütün önemli bilgiler, güçlü ve zayıf yanların, hayallerin, hayal kırıklıkların, yani seninle ilgili önemli olan her şey yer alıyor. Burası senin merkez noktan. Şimdi bu noktayı merkeze alarak küçük bir daire çiziyorum. Bu daire senin has dairen oluyor. Bu dairenin içinde olan kişiler seninle ilgili en önemli şeyleri bilen ve sana en yakın olan insanlar. Sonra ilk daireyi de kapsayacak şekilde bir çember daha çiziyoruz. Buradaki bölümün içinde sana yakın olan, ancak en özeline almak istemediğin insanlar var. Sonra bir çember daha ekleyerek her seferinde sana yakınlığı azaltarak insanları ekliyoruz.</span></p>
			<p class="resim para-style-override-3"><span><img alt="6.jpg" class="frame-11" src="image/6_fmt.png"/></span> </p>
			<p class="Basic-Paragraph para-style-override-8"><span class="char-style-override-1">Her çemberle beraber insanların sosyal mesafesi sana daha uzak oluyor gibi düşünelim.</span></p>
			<p class="Basic-Paragraph para-style-override-8"><span class="char-style-override-1">Dünyaya geldiğin noktadan itibaren senin kontrolünde olmadan has dairene annen, baban ve varsa kardeşlerin yerleşir. En yakınındaki insanlar belli bir aşamaya kadar onlar olacaktır. Kreşe ya da okula başlamanla beraber yavaş yavaş diğer daireler de dolmaya başlar. Eğer has dairende olan annen, baban, kardeşlerin ya da sana birinci dereceden bakım veren kişiler seni destekliyorsa, sana şefkat gösteriyorsa, bir problem yoktur. Ancak has dairedeki insanlar yapmaları gerekeni yapmıyorlarsa ya da sana kötü davranıyorlarsa sen bir süre sonra zarar görmeye başlarsın. Çünkü ana merkez hasar görmeye başlar.</span></p>
			<p class="Basic-Paragraph para-style-override-8"><span class="char-style-override-1">Bu daireler sistemini bir harita gibi düşünebilirsin, bir insan ana merkeze ne kadar yakınsa yani has dairede ise, sana iyi hissettirme ya da kötü hissettirme gücü o kadar yüksektir. Sonraki halkalarda insanların seni iyi ya da kötü anlamda etkileme gücü gitgide azalmaya başlar. Örneğin dışarıda seni hiç tanımayan bir insanın sana söylediği herhangi can sıkıcı bir söz geçici bir süre seni etkiler, çünkü bu kişi halkaların en dışındadır, seni etkileme gücü çok düşüktür. Ama has dairende olan birisi bir şey söylediği zaman bunu çok daha fazla ciddiye alırsın ve eğer söylenen şey olumsuzsa seni etkileme gücü çok daha fazladır. Çocukken halkalara yerleştireceğimiz insanlar konusunda seçim yapma şansımız çok fazla yoktur, doğal olarak aynı evde yaşadığımız insanlar en merkezde olur. Ama insan büyüdükçe halkalara kimi yerleştireceği konusunda güç sahibi olmaya başlar. Seni üzen, iyi niyetli bulmadığın insanları dış halkalara doğru uzaklaştırırsın ya da en sonunda tamamen hayatından çıkarırsın. Bazen sana zarar verecek insanları en merkeze alırsın ve bu durum seni ciddi anlamda üzebilir ve bazı durumlarda travmatize bile edebilir.</span></p>
			<p class="Basic-Paragraph para-style-override-8"><span class="char-style-override-1">Hayatındaki insanları konumlandırırken, bu halkaları kullanabilirsin. Bazı durumlarda çevremizdeki insanlar bize zarar vermesine rağmen onları hayatımızdan tamamen çıkartmamız mümkün olmayabilir, çünkü bu insanlar kardeşimiz, annemiz veya babamız olabilir. Ama zihinsel anlamda onları has dairede tutmaya devam edersen, çocukken seni nasıl etkiliyorlarsa şu anda da aynı şekilde etkilemeye devam ederler. Bunun için zararlı olduğunu düşündüğün insanları has dairene almamalı, olur da geçmişte bir yerlerde aldıysan onları dış halkalara doğru uzaklaştırmalısın. Bunu fiziksel olarak yapamasan da zihinsel olarak yapman için, o kişilerin tavırlarının kendileriyle ilgili olduğunu, onların anne ya da baba olmalarının her şeyi doğru yapabilecekleri ya da söyledikleri anlamına gelmeyeceğini kendine telkin edebilirsin. Ayrıca, onların sana yaklaşımlarına cevap vermek yerine uzak durarak tuzaklara düşmeyebilirsin. Kendini anlatma ve onlara ispat etme çabasına girmeyerek, onları değiştirmeye çalışmaktan uzaklaşarak zihinsel olarak onları merkezden uzaklaştırabilirsin.</span></p>
			<p class="Basic-Paragraph para-style-override-8"><span class="char-style-override-1">Has daire aslında çok korunaklı bir alan gibidir. Birisinin oraya girmesinin yolu, zihninin o kişiyi güvenilir ve iyi olarak kabul etmesinden geçer. Zaten sonrasında, bu kişi eğer sana zarar veren birine dönüşürse, senin bundan çok etkilenmenin sebebi zihninin o kişiyi güvenilir ve iyi kabul etmesinden dolayı, o kişinin yaptıklarına karşı savunmaya geçmemesi ve hatta bazı durumlarda kendisini suçlamasıdır.</span></p>
			<p class="Basic-Paragraph para-style-override-8"><span class="char-style-override-1">Ben hem zihinsel hem de fiziksel anlamda kendi hayatımda da bu halkaları sıklıkla kullanıyorum. Örneğin beraber çalışmak zorunda olduğum bir insan bana zarar verme eğilimindeyse ve bu tekrar tekrar oluyorsa onu zihinsel olarak merkezden olabildiğince uzaklaştırıyorum. Daha az görüşmeye çalışıyor, onun zehirli alanına girmemeye çalışıyorum. Ayrıca onun yaptığı kötü şeylerin benim hatalarımdan dolayı değil kendi sorunlarından kaynaklandığını düşününce her şey çok daha kolay ve katlanılabilir gelmeye başlıyor. Ya da zamanında samimi olduğum ancak bana zarar verdiğini düşündüğüm insanlarla eskiden haftada birkaç kere görüşüyorsam, bu sıklığı azaltıyorum. Azalttığım şekilde hâlâ zarar görüyorsam, aşama aşama azaltmaya devam ediyorum, ta ki zarar görmediğimi hissedene kadar, bu o kişiyi tamamen hayatımdan çıkartmak anlamına gelse bile.</span></p>
			<p class="Basic-Paragraph para-style-override-8"><span class="char-style-override-1">İnsanın kendisine değer vermesi gerektiğini düşünüyorum, uzun yıllar boyunca yanlış insanları has daireme yaklaştırıp, yaşadığım hayal kırıklıklarını düşününce, şu an bu yöntemi çok makul buluyorum. Eğer ki kişi kendisini psikolojik olarak korumayı beceremezse, uzun vadede zarar görüyor ve bu durum psikolojik problemlere neden olabiliyor.</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="italik">‘‘Kendinize depresyon ya da itibar kaybı teşhisi koymadan önce, çevrenizdeki insanların aşağılık  insanlar olmadığından emin olun.’’ <span class="char-style-override-2">William Gibson</span></p>
		</div>
	</body>
</html>