<html xmlns="http://www.w3.org/1999/xhtml">
	<head>
		<title>kitap-17</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-3-13" xml:lang="tr-TR">Aşırı Duygusallıktan Nasıl Kurtulabilirsin?</p>
			<p class="Basic-Paragraph para-style-override-8"><span class="char-style-override-1">Bazı insanların keşke bu kadar duygusal olmasaydım dediğine şahit olmuşsundur. Aslında duygusallıktan kastedilen şey, bazı durumlarda duygularını yoğun bir şekilde hissetmekse, bunu engellemenin henüz bir yolu yok. Çünkü insan olmanın en heyecanlı taraflarından birini duygular oluşturuyor. Düşünsene çok neşelenmediğini, hayranlıkla bir manzaraya bakmadığını, sana zarar verecek şeylerden korkmadığını, haksızlıklar karşısında öfke hissetmediğini, ilk defa gördüğün bir şey karşısında şaşkınlığa düşmediğini... Hayat çok garip olmaz mıydı sence? Hayatta birçok şey A ve B noktası arasındaki çizgiden oluşuyor; duygular bu iki nokta arasındaki çizgiyi çekilebilir hale getiren güzellikler aslında. Aşırı duygusal olmanın karşıtı, duyguları tamamen hayattan çıkarıp aşırı mantıklı olmak değildir. Çünkü duyguları hayatından çıkarman mümkün değildir, en fazla yok sayabilirsin. İnsan psikolojisi söz konusu olduğunda var olan hiçbir şey öylece ortadan kaybolmuyor, halının altında da olsa seni etkilemeye devam ediyor.</span></p>
			<p class="Basic-Paragraph para-style-override-8"><span class="char-style-override-1">Peki duyguları hayatımızdan çıkaramayacaksak, aşırı duygusallıktan nasıl kurtulabiliriz?</span></p>
			<p class="Basic-Paragraph para-style-override-8"><span class="char-style-override-1">Önemli olan duyguları kontrol edebilmek ve dengede kalabilmek. Bazen öfkelenmen gereken yerde öfkelenmemen, hüznünü çok yoğun yaşaman, hayattaki olumsuzluklardan çok fazla etkilenip hayatının akışını kontrol etmekte zorluk yaşaman duygularını tam anlamıyla kontrol edemediğin anlamına gelir. Önemli kararlar alırken, tamamen duygusal hareket ettiğin zaman, sonrasında içinde bulunmak istemeyeceğin durumlara düşebilir, bundan dolayı daha fazla kötü hissedebilirsin. Sana bir vaka örneği vermek istiyorum.</span></p>
			<p class="Basic-Paragraph para-style-override-8"><span class="char-style-override-1">Selin, çok sevdiği işinde canla başla çalışmaktadır. İşini çok seviyordur ve bundan dolayı yaptığı işten keyif de alıyordur. Ancak işe başlayalı beş yıl olmuştur ve Selin’e göre artık terfi alma zamanı gelmiştir. Terfi zamanı geldiğinde, Selin yönetici olmasına neredeyse kesin gözüyle bakmaktadır. Ve beklenen gün geldiğinde, yeni yöneticiler açıklanır ve bu listede Selin’in adı yoktur. Selin ilk başta yanlışlık mı oldu acaba diye kendi amirine gider, ancak amiri yanlışlık olmadığını söyleyip, çalışmalarından çok memnun olduklarını fakat bu yıl böyle bir karar almadıklarını söyler. İşte tam o an Selin’in başından aşağı kaynar sular dökülür ve ofiste biraz huzursuz şekilde dolaştıktan sonra istifa mektubunu yazar, amirinin odasına bir hışımla girer ve istifa ettiğini söyler. Karşı taraf vazgeçirmeye çalışsa da o an, Selin öfkeli tavrıyla vazgeçmediğini söyler ve bağırarak işyerini terk eder. Eve gittiğinde rahatlamış hisseder, “Günlerini gördüler, var mı öyle haksızlık yapmak!” diye içinden geçirir. Birkaç gün gösterdiği öfke tepkisinin verdiği rahatlama ile idare eder ancak sonrasında yavaş yavaş gerçekle yüzleşmeye başlar: İşten ayrılmıştır ancak bazı borçları vardır, piyasa çok da iyi değildir, dolayısıyla yeni iş bulmak konusunda sıkıntılar vardır, yönetici olmasa da eski işini hem çok sevdiğini hem de koşullarının iyi olduğunu hatırlar. Ancak artık çok geçtir...</span></p>
			<p class="Basic-Paragraph para-style-override-8"><span class="char-style-override-1">Bu örnekte tipik duygusal karar alma davranışını görebilirsin. Buradaki örnek iş üzerine ama sen örneği ilişkilere, arkadaşlıklara ya da ticari girişimlere kadar genelleyebilirsin. Birçok örnekte süreç şu şekilde işler: Kişinin haksızlığa uğradığını düşünmesi, hayal kırıklığına uğraması ve hemen ardından öfke hissetmesi. Bu süreç çok normaldir ancak duygularını kontrol edemeyen kişi, bu sürecin sonucunda hemen eyleme geçmek zorunda hisseder kendisini, ancak eyleme geçerse rahatlayabileceğini düşünür. Fakat böyle duygusal anlarda sadece siyah-beyaz şeklinde düşünürüz, griler yoktur, değerlendirme ve plan yapma becerilerimiz devreden çıkar, sadece tek amaç vardır o an: Hissettiğimiz duygudan kurtulmak. Bunun neticesinde duygularımızı “gerçekler” zannederiz ve hemen o an sonradan çok pişman olacağımız kararlar veririz. Aslında Selin’le istifa ettiği anın birkaç saat öncesinde ve sonrasında konuşsak muhtemelen işinin bütün kötü özelliklerini sayıp, çalışılacak başka bir yer olmadığını bize söyleyecektir. Ya da bir başka örnekteki Fatih’le, eşiyle tartıştıktan hemen sonraki gün boşanma davası açtığında konuşsak, eşinin ne kadar da kötü bir insan olduğunu bize saatlerce anlatabilir.</span></p>
			<p class="Basic-Paragraph para-style-override-8"><span class="char-style-override-1">Bu birçok insanın yaşadığı bir durumdur, sadece aşırı duygusal insanlar böyle zamanlarda hissettikleri ile harekete geçerler. Ben böyle davranan danışanlarıma, önemli kararlar öncesinde hep şunu sorarım: “Biz seninle bu olay olmadan önce görüşmüş olsaydık, yine bu şekilde düşünür müydün? Yani işim ya da eşim bu kadar kötü der miydin?” Bu sorular önemli bir içgörü kazandırabilir bize. Çünkü büyük kararlar vermemize neden olacak gerçekten kötü olaylar genellikle süregiden şeylerdir (şiddet ve istismar hariç) ve hemen o an karar vermemiz gerekmeyebilir. Böyle zamanlarda kişinin dikkat etmesi gereken bir diğer şey de, duygunun hissedildiği an ile karar verme anı arasına tampon bir zaman dilimi koymaktır. En ideali bir hafta ile bir ay arasında olabilirken, zor zamanlarda bazen bir saat bile anlamlı bir fark yaratabilir doğru kararlar verebilmek için.</span></p>
			<p class="Basic-Paragraph para-style-override-8"><span class="char-style-override-1">Duygular çok değişkendir ve gerçek dünyayı algılamamızı kolaylıkla değiştirebilir. Yaşadığı şehri hiç sevmeyen birisi, âşık olduktan sonra, yaşadığı şehre bambaşka gözlerle bakabilir, her şey ne kadar da güzel diyebilir. Ya da modun biraz düşük olduğu zaman aynaya bakarsın, aynada gördüğün kişi sana çok çirkin gelir. Başka bir gün, iyi hissettiğin bir zaman diliminde yine aynaya bakarsın ve bu sefer gördüğün kişiyi çok beğenirsin. Halbuki sen aynı sensindir ya da yaşadığın şehir aynı şehirdir. Peki böyle bir durumda değişen nedir ya da bize değişikmiş gibi hissettiren şey nedir? Bu değişimleri yaratan şey duygulardır. Yaşadığımız olayları değerlendirirken en sık yaptığımız hatalardan biri duygularımızla gerçekleri karıştırmaktır. O an kötü hissediyoruzdur ve kendimizi çok çirkin buluruz. Halbuki ben aynı benimdir, sadece kötü hissettiğim için böyle algılıyorumdur. Aşırı duygusal insanlar duygularını gerçekmiş gibi zannederler ve bununla yola çıkarlar. “Evet ben çirkinim” kısmını, “Kötü hissediyorum, bundan dolayı böyle algılıyorum” diye düşünmezler, “Gerçekten çirkin olduğum için böyle algılıyorum” diye düşünürler. Çok başarılı olduğu su götürmez olan ancak yetersiz ve mutsuz hissetmesi sebebi ile kendisini başarısız olarak gören ve bunu gerçek olarak kabul eden birçok danışanım oldu. Aslında duygular, yok saymamamız ancak aşırı ciddiye de almamız gereken şeylerdir. Hissettiklerin gerçeklerin olmayabilir.</span></p>
			<p class="Basic-Paragraph para-style-override-8"><span class="char-style-override-1">Aşırı duygusallık konusunda üzerinde durmamız gereken konulardan biri de kişiselleştirme tuzağıdır. Kişiselleştirme tuzağı kişinin aslında kendisi ile ilgisi olmayan bir yaşam olayını ya da başka birisinin davranışını kendisine bağlamasıdır. Herkes hayatında az ya da çok bu tuzağa düşer ve kendisiyle ilgisi olmayan herhangi bir olay için kendisini üzer. Ama gerçekte dışarıda yaşanan olayların çok az bir kısmı gerçekten bizimle ilgilidir. Herkes kendi gemisinin kaptanıdır ve kendi hikâyesinin başaktörüdür. Dünyayı algılarken hep kendimizle konuşuruz, kendi yaşantılarımız ve kişiliğimiz ekseninden değerlendiririz. Bu şekilde yaptığımız değerlendirmenin sonucu olarak bazen farkında olmadan evrenin merkezinde kendimiz varmış gibi hissederiz; sanki olan biten her şey bizimle ilgiliymiş gibidir. Bu o kadar da anormal bir durum değil esasında, çünkü her insan hayata böyle bakar, sanki dünyanın merkezinde o varmış gibi. Böyle olunca yaşadığımız olumsuz olayların bizi etkilemesi çok daha farklı olur. Çünkü birisi bize surat astığında, öfke gösterdiğinde, haksızlık yaptığında ya da kötü </span><span class="char-style-override-1">davrandığında hem olayın bize yaşattığı kötü hissi hem de olaya sanki biz sebep olmuşuz ya da bizden kaynaklanıyormuş gibi baktığımız için üzerimize aldığımız suçluluk hissini yaşarız.</span><span class="char-style-override-1"> Halbuki birisi sana kötü davranıyorsa, bu durum onun kendi içindeki süreçlerle, kendi kompleksleriyle ilgili olabilir. Orada sen değil de başka biri olsaydı ona da kötü davranırdı o kişi. Burada bir örnek vermek istiyorum.</span></p>
			<p class="Basic-Paragraph para-style-override-8"><span class="char-style-override-1">Orhan’ın çocukluğu küçük bir şehirde geçiyor. Orhan, evin iki çocuğundan birisi, bir de ablası var. Durumları çok iyi olmamakla birlikte, kimseye muhtaç olmadan yaşayıp gidiyorlar, ta ki babası başka bir kadın için evi terk edene kadar. Babası evi terk ettikten sonra, ablası ve annesiyle birlikte çok ciddi maddi zorluklar yaşamaya başlıyorlar. Bütün bu zorluğu birlikte yaşamalarına ve çok uyumlu bir çocuk olmasına rağmen, annesi kendilerini bırakan eşe olan öfkesini ondan ilgisini ve şefkatini esirgeyerek biraz da Orhan’dan çıkarıyor. Sanki abla ve anne bir takım, Orhan da diğer tarafta tek başına. Orhan öncesinde çok başarılı bir öğrenci olmasına rağmen, yaşadığı travmatik olayların da etkisiyle eskisi gibi başarılı olamıyor. İlerleyen zamanlarda, bir şekilde Orhan üniversiteyi bitiriyor ve işe giriyor. Ancak içinde hep haksızlığa uğradığı inancı bir an olsun ortadan kaybolmuyor. Ufacık olaylarda bile aşırı öfke tepkileri veriyor, her şeye karşı savunmacı bir taraf geliştiriyor ve bazen aşırı iğneleyici konuşabiliyor.</span></p>
			<p class="Basic-Paragraph para-style-override-8"><span class="char-style-override-1">Şimdi beraber düşünelim, Orhan senin eşin, arkadaşın ya da patronun olabilir. Orhan’ın sana verdiği her tepkide, sen kendi içinden “Yine ne hata yaptım acaba?” diye düşünüyorsun. Zaten kötü olayların üstüne bir de içinde suçluluk hissi oluşuyor. Halbuki Orhan geçmişinde halledemediği sorunları ve öfkesini dışarı aktarıyor sadece, babasına ve annesine olan öfkesini. Orada yaşanılan olayların ve sana yöneltilen olumsuzlukların çok çok az bir kısmı gerçekten seninle ilgili. Birçok insan kendi içinde yaşadığı sorunları </span><span class="char-style-override-1">dışarı aktarır. Duruma bir de böyle bakınca, seni üzen ve duygu kontrolünü kaybetmene neden olan olayların seni eskisi gibi etkilemediğini fark edeceksin.</span></p>
			<p class="Basic-Paragraph para-style-override-8"><span class="char-style-override-1">Diğer insanlarla ilişkilerimiz söz konusu olduğunda, duygusal insanlar, belirsiz kalan her durumu kendileri doldurma eğiliminde olabilir. Adı konmayan bir tavır, surat asıklığı, soğuk davranmak, eskiye göre daha farklı olmak gibi belirsiz mesajlar içeren ilişki sorunlarında, eğer zihin okuma hatasına düşüyorsan, belirsiz kalan kısımlar hakkında bolca olumsuz tahmin yürüteceksin ve bunları gerçek gibi kabul edeceksin. Örneğin:</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="resim para-style-override-3"><span><img alt="5.jpg" class="frame-10" src="image/5_fmt.png"/></span><span> </span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="Basic-Paragraph para-style-override-8"><span class="char-style-override-1">Gördüğün üzere burada fark etmen gereken şey, az veri ile kesin sonuca varılıyor oluşu. Aslında böyle kesin şeyler söylememize neden olacak kesin bir bilgi yok ama sen zihin okuyorsan her belirsizliği geçmişten getirdiğin olumsuz özelliklerle birleştirip en kötüsü ile dolduracaksın. Bir vaka örneği anlatmak istiyorum sana.</span></p>
			<p class="Basic-Paragraph para-style-override-8"><span class="char-style-override-1">Aslı, işinde çok başarılıydı ancak ne kadar başarılı olduğu ona söylenirse söylensin, hep başarısız olduğunu düşünen bir danışanımdı. Beraber çalıştığı insanlarla arası iyi, sevilen birisi olan Aslı’nın çalıştığı işyeri ekonomik olarak çok da büyütülmeyecek zor bir dönemden geçiyordu. Bir gün telefonum çaldı, arayan Aslı’ydı. Telefonu açar açmaz, amirinin bireysel olarak kendisini toplantıya çağırdığını, kesin onu işten çıkaracağını düşündüğünü söylüyordu ve bunları anlatırken o kadar çok ağlıyordu ki, ağlamaktan konuşamadığı oluyordu. Onu biraz sakinleştirdikten sonra, işyerinin durumunu da hatırladığım için, her türlü olasılığa hazır olmamız gerektiğini ancak en kötü senaryonun bile aslında o kadar korkutucu olmayabileceğini söyledim. Telefonu kapatmadan önce, süreçten beni haberdar etmesini istedim ondan. Birkaç saat sonra Aslı aradı beni, açık konuşmak gerekirse, kötü ihtimali duymaktan tedirgin olarak açtım telefonu. O an yaşadığım şoku şu an bile net bir şekilde hatırlıyorum; o an arayan Aslı ile birkaç saat önce konuştuğum Aslı sanki farklı kişilerdi. Şu an arayan Aslı’nın sesindeki coşku o kadar yüksekti ki anlatamam. O coşkulu sesle bana “Beyhan Bey müjdemi isterim, terfi aldım” dedi.</span></p>
			<p class="Basic-Paragraph para-style-override-8"><span class="char-style-override-1">Burada dikkat etmemiz gereken nokta, Aslı’nın ilk başta belirsiz olan durumu, kendi içinde hep var olan başarısızlık durumu ile ilişkilendirmesi ve bunun sonucunda ortaya çıkan duyguyu gerçek zannetmesi. Aslı’yla sonraki seanslarda bu durum üzerine çözümlemeler yaptık; geçmişten getirdiği başarısızlık hissini, her belirsiz durumu bununla doldurmasını, zihin okuma alışkanlığını ve duygularını gerçek zannetmesini konuştuk. Kişi bu durumlar konusunda farkındalık yaşadıkça değişebiliyor. Bu durum senin için de geçerli.</span></p>
			<p class="Basic-Paragraph para-style-override-8"><span class="char-style-override-1">Aşırı duygusallık konusunda son olarak söylemek istediğim şey, dengesiz duygu dağılımı. Dengesiz duygu dağılımı dediğimiz durumda, dışarı çıkması gereken duygular içeride kalır, bu duygular hiç çıkmaması gereken yerlerde ve umulmadık insanlara karşı ortaya çıkabilir. Başta da söylediğim gibi duyguların yok sayılması ya da ifade edilmemesi onları ortadan kaldırmaz, sadece geri plana atar. Geri planda duygular çalışmaya ve bizi etkilemeye devam eder. Ruh sağlığı için en önemli gerekliliklerden birisi kişinin duygularını ifade etmesidir. İfade edilmeyen duygular içeride birikmeye başlar, diğer davranışlarımızı da etkiler. Diyelim ki, bizi kızdıran bir davranışla karşı karşıyayız, böyle bir durumda kendimizi savunmayı ya da öfkemizi göstermeyi başaramıyorsak, bu durum karşı tarafın davranışının bizde yarattığı öfkeyi içimizde tutmamıza neden olacak. Bunun sonrasında bazı insanlar içinde tuttuğu öfkeyi kendisine yöneltir. Neden kendini savunmuyorsun, zaten hep böyle pasiftin, hiçbir şeyi başaramıyorsun, hep benim hatam gibi cümleler sıralar. Bazen aynı kişinin gerçekten öfke gösterilmesi gereken 10 davranışına hiç tepki göstermezsin fakat 11. sıradaki o kadar da önemli olmayan davranışa aşırı tepki gösterirsin. Bu durumda daha önce çok daha ağır şeylere hiç tepki göstermezken, önemsiz bir konuda patlama yaşadığın için karşı taraf da çok şaşırır. Ama kimse sana, “Sen daha önce susulmaması gereken yerde sustun o yüzden şimdi böyle patlıyorsun” demez, “Gereksiz tepki gösteriyorsun, haksızsın” der.</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="italik">Dengesiz duygu dağılımı konusunda dikkat etmen gereken her şey, içinde duygularını bekletmemen gerektiğidir. İçinde biriken güzel şeyleri de, kötü şeyleri de kocaman olmadan karşı tarafa ifade etmelisin.</p>
			<p class="Basic-Paragraph para-style-override-8"><span class="char-style-override-1">Belki içinden, karşı taraf beni anlamıyor diyeceksin, doğru belki de hiç anlamayacak seni. Ama burada önemli olan senin kendini ifade etmen, karşı taraf seni anlamasa da.</span></p>
		</div>
	</body>
</html>