<html xmlns="http://www.w3.org/1999/xhtml">
	<head>
		<title>kitap-52</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-6-3" xml:lang="tr-TR">Öğrenilmiş İyimserlik</p>
			<p class="Basic-Paragraph para-style-override-8"><span class="char-style-override-1">Öğrenilmiş çaresizlik kavramını eminim bugüne kadar birçok kez duymuşsundur. Bu durum, belli durumlar için ortaya konulan çabanın hep başarısızlıkla sonuçlanması durumunda kişinin bu konuda kendisini başarısız kabul etmesidir. Koşullar değişse ve başarının önündeki tüm engeller kalksa bile, eğer insan başarısız olduğunu kabullenmişse artık girişimlerde bulunmayı bırakır. Öğrenilmiş çaresizlik kavramı depresyon sürecini açıklarken sıklıkla kullanılır. Kişi hayatının belli bir döneminde zor zamanlar geçirmiştir. Ancak bu zor zamanlar geçtiğinde insan bir adım attığı anda bile hayatını değiştirecek olsa dahi, önceki zor zamanların etkisiyle kaybedilen kendine inanç sebebiyle girişimde bulunmaz ve depresyon devam eder. Öğrenilmiş çaresizlik kavramını ortaya atan Amerikalı psikolog Martin Seligman, köpeklerle yaptığı deneylerle de öğrenilmiş çaresizlik durumunu gözlemlemiştir. Ben bu bölümde öğrenilmiş çaresizlikten bahsetmeyeceğim. Bu konuda çok fazla yazı ve çalışma bulabilirsin. Benim dikkatimi çeken ve özellikle değersizlik hissedilen durumlarda çok işimize yarayacağını düşündüğüm şey, öğrenilmiş iyimserlik. Martin Seligman, öğrenilmiş çaresizlik çalışmalarından sonra, çaresizlik öğreniliyorsa, iyimserlik de öğrenilebilir mi sorusunun ardına düşerek öğrenilmiş iyimserlik kavramını ortaya koymuştur. Öğrenilmiş iyimserlik zorlu yaşam olayları ile nasıl baş ettiğimiz ve bunun sonucunda nasıl bir sonuç çıkardığımızla ilgili çok değerli şeyler söylüyor. Seligman’a göre, herkes az çok benzer hayatları yaşıyor ancak ondan çıkardığımız yorum, hayattan aldığımız lezzeti belirliyor. Öğrenilmiş iyimserliği hayatımıza üç alanda uygulayabiliriz.</span></p>
			<p class="Basic-Paragraph para-style-override-8"><span class="char-style-override-1">İyimser insanlar, hayatlarının belli bir döneminde yaşadıkları olayların etkilerinin kalıcı olmayacağının farkına varabiliyorlar. Yani hayatının bir döneminde, bir ayrılık acısı, maddi zorluk yaşarken bunun hayat boyu sürmeyeceğini düşünebiliyorlar ve kendilerini buna göre telkin ediyorlar. Ama eğer insan kendisini değersiz görüyorsa, genelde başına gelen olumsuz olaylar karşısında, sanki her zaman bu olayın yarattığı sıkıntıyı yaşayacakmış gibi düşünüp, gerçekten böyle hissediyor. Halbuki hayatın birçok aşamasında karşımıza çıkan sorunlar belirli bir zaman diliminde gündemimizde olurlar ve sonrasında gitgide önemsizleşirler.</span></p>
			<p class="Basic-Paragraph para-style-override-8"><span class="char-style-override-1">İyimser insanlar, yaşadıkları olumsuz olayı sadece yaşadıkları alanda değerlendirirler. Yani bir sınavdan kötü not aldığı zaman tamamen başarısız olduğunu, ilişkisinde zor zamanlar yaşadığı zaman hiç sevilmediğini düşünmezler. Hayatın bir alanında ortaya çıkan olumsuzluk, diğerlerinin de öyle olduğu anlamına gelmeyeceğini düşünebilmek anahtar kavramdır. Özellikle insan yoğun bir değersizlik duygusu içerisindeyse, sanki benzin dökülmüş gibi minicik bir kıvılcımdan alev alır. Hayatının herhangi bir alanında bir başarısızlık yaşadığında o an hissettiği olumsuz duyguları tıpkı yayılan o alev gibi hayatının geneline, geçmişine ve hatta geleceğine bağlar. İş hayatında kötü giden şeyler olduğu zaman, hemen ilişkisinde de kötü olduğunu, zaten geçmişinde de hiçbir şeyin iyi gitmediğini, böyle giderse gelecekte de işlerin pek parlak görünmediğini düşünmeye başlar. Yani aslında küçük bir olayı hayatın her tarafına genellemeye başlar.</span></p>
			<p class="Basic-Paragraph para-style-override-8"><span class="char-style-override-1">Son olarak, iyimser insanlar yaşadıkları olumsuz olayların oluş sebebini değerlendirirken dış faktörleri merkeze alma, olumlu şeyler olduğu zaman da bunun kaynağını kendisine bağlama eğiliminde olur öğrenilmiş iyimserliğe göre. Bu son madde ilk bakışta, biraz sorumluluğu kendi üzerinden atmak gibi görünse de aslında birçok insanın hayattaki olumsuzlukları dengelemesi konusunda çok işlevsel bir teknik olacaktır. Değersiz hisseden insanlarda sıklıkla karşılaştığım bir düşünce kalıbı var. İyi şeyler yaşadıkları zaman, bunu şansa ve dış faktörlere bağlarken, olumsuz şeyler yaşadıkları zaman sorumluluğun hepsini bütün benliğiyle üstlenebiliyorlar. Böyle olunca doğal olarak onları iyi hissettirmesi gereken olumlu deneyimler, benlik hesabına hiç kaydedilmiyorken, başka birinin ayağını taşa çarpmasından kendine sorumluluk çıkartabiliyorlar ki bu da daha fazla değersiz hissetmelerine neden oluyor.</span></p>
			<p class="Basic-Paragraph para-style-override-8"><span class="char-style-override-1">Sonuç olarak, değersizlik hissediyorsan, yaşadığın olumsuz deneyimler her zaman yaşanacak gibi düşünürsün, belli bir alandaki sorunu hayatının her alanına genellersin ve olumsuzlukları kendine, olumlu gelişmeleri şansa ve dış faktörlere bağlarsın. Ve böyle olunca zaten değersiz hissederken, benlik değerin hiç beslenmediği gibi her seferinde kısır bir döngüye takılıp daha fazla değersiz hissedersin.</span></p>
			<p class="Basic-Paragraph para-style-override-8"><span class="char-style-override-1">Hayat yolunda kötü şeyler yaşarken bu durumların her zaman geçici olduğunu ve bir ömür sürmeyeceğini, bir alanda başarısız olmanın her alanda başarısız olduğun anlamına gelmediğini ve olumsuz şeylerde çevresel faktörleri es geçmemen gerektiğini unutmamalısın. Kendine güzel giden şeylerde en önemli payın senin olduğunu hatırlatmalısın. Böylece benlik değeri hesabında bolca birikimin olacak.</span></p>
		</div>
	</body>
</html>