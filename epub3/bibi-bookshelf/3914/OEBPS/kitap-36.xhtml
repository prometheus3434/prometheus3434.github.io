<html xmlns="http://www.w3.org/1999/xhtml">
	<head>
		<title>kitap-36</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-4-12" xml:lang="tr-TR">Eleştirilerle Baş Etme Yöntemleri</p>
			<p class="Basic-Paragraph para-style-override-8"><span class="char-style-override-1">Günlük hayat içerisinde, eğer ıssız bir adada yaşamıyorsan sen de diğer insanlar gibi eleştiriye maruz kalıyorsundur. Maruz kaldığın eleştirilerin bir kısmını gerçekçi ve yapıcı bulurken bir kısmının da sana haksızlık olduğunu düşünüyor olabilirsin. Bazı insanlar kendilerine eleştiri yapıldığı zaman, bundan çok fazla etkilenir, kendini suçlayabilir ya da öfkesini içinde yaşayabilir. Eleştirilerden çok etkilenen birisiysen her eleştiri aldığında hayatını zindan edebilirsin kendine. Ben bu durumu havaya, suya veya güneşe alerjisi olmak gibi düşüyorum, çünkü eleştiri de hava gibi, su gibi hayatında muhakkak temas ettiğin bir şey.</span></p>
			<p class="Basic-Paragraph para-style-override-8"><span class="char-style-override-1">Sana bugüne kadar düşündüğünden daha farklı bir şey söylemek istiyorum, kimse sen buna izin vermediğin müddetçe seni üzemez ve öfkelendiremez. Eleştirilere yüklediğin anlamlar ve seni eleştiren insanlara karşı gösterdiğin tepkileri değiştirerek, hissettiğin olumsuz duygulardan kurtulman mümkün. Bir şekilde eleştirilerle baş etmeyi öğrenmek zorundasın, çünkü her zaman karşına çıkacak bu durum.</span></p>
			<p class="Basic-Paragraph para-style-override-8"><span class="char-style-override-1">İlk olarak dikkat etmen gereken şey, seni eleştirenin kim olduğu. Çoğu zaman eleştiri hassasiyeti olan insanlar, sadece duyduklarına odaklanırlar, kimin söylediğine değil. Aslında çoğu zaman söyleyenin kim olduğu eleştirinin içeriğinden daha önemlidir. Diyelim ki, seninle beraber bir gezintiye çıktık ve seni hiç tanımayan insanların olduğu yerlere gittik. Burada seni tanımayan insanlardan birisinin sana aptal dediğini varsayalım, belki böyle bir hakarete maruz kaldığın için sinirlenirsin, çünkü sana bir saygısızlık yapılmıştır. Ama oturup uzun uzun düşünmezsin acaba aptal mıyım diye. Çünkü içinde bir yerlerde sana aptal diyen insanın seni aptal olup olmadığını bilecek kadar tanımadığını bilirsin. Böyle bir örnekte her şey açık olduğu için taşlar çok daha kolay oturuyor yerine. Ancak günlük hayatta da işler daha karmaşık görünse de temelde aynı mantık düzeninde işler.</span></p>
			<p class="Basic-Paragraph para-style-override-8"><span class="char-style-override-1">Sana eleştirilerle gelen birisinin söylediklerini zihnine almadan önce söyleyenin kim olduğuna bakmanı öneririm. Çünkü kendi içinde huzursuzluk yaşayan pek çok insan, daha önceki bölümlerde de anlattığım gibi, kendi huzursuzluklarını diğer insanlara yansıtır. Eğer bu insanlara maruz kalanlardan birisi sensen, onların söylediğini kendinle ilgili zannedebilirsin, halbuki çoğu zaman söylenenlerin seninle ilgisi olmayabilir. Peki bunu nasıl ayırt edebilirsin?</span></p>
			<p class="Basic-Paragraph para-style-override-8"><span class="char-style-override-1">Amacı olumlu anlamda değişim olan hiçbir insan söylemlerinin içerisinde, karşı tarafı aşağılayıcı, hor görücü ve hakaret ederek konuşmaz. Karşındaki insan sana karşı bu şekilde bir konuşma içerisindeyse, eleştirilerin içeriğine bakmanı öneririm. Aşağılama var mı, küçümseniyor musun ya da kişilik haklarına saygısızca hakaret mi ediliyor? Bu soruların cevabı evetse, karşında iyi niyetli ve yapıcı bir eleştirmen olmadığı kuvvetle muhtemeldir. Böyle bir durumda söylenilenlerin kendinle ilgili olmadığını sık sık hatırlamalısın.</span></p>
			<p class="Basic-Paragraph para-style-override-8"><span class="char-style-override-1">Eleştiri sahibinin seni ne kadar tanıdığı da dikkat etmen gereken şeylerden biri. Çevrende bir sürü insan var ancak her insan senin başka bir yönünü biliyor. İş arkadaşların işinle ilgili tarafını, çocukların varsa ebeveynlik tarafını, eşin, sevgilin ya da ailen daha geniş taraflarını biliyordur. Hayatında olan birisi senin gerçekte bilmediği taraflarını eleştiriyorsa orada da bir sorun var demektir. </span><span class="char-style-override-1">Bilmediği bir konuda yorum yapan birisi çoğu zaman ya yanılıyordur ya da amacı üzüm yemekten ziyade bağcıyı dövmektir.</span><span class="char-style-override-1"/></p>
			<p class="Basic-Paragraph para-style-override-8"><span class="char-style-override-1">Sen seninle ilgili her söylenen şeyi kendinle ilgiliymiş gibi algılama eğilimindesin. Ancak bu her zaman seninle ilgili değil. İnsanlar yaptıkları şeyleri kendi içlerindeki süreçlerden geçirip yapmaktalar. Yani bir insan zaten çok öfkeliyse, kıskançlık özelliği baskınsa, benmerkezciyse dışarı aktardığı söylemleri ve diğer insanlara yaklaşımları da benzer şekilde olabilir. Çevrendeki insanları bu yönleriyle de tanıman ve onların söylediklerini kişiselleştirmemen çok önemli. Çünkü o kadar çok huzursuz ve kendini sevmeyen var ki şu dünyada, bu insanların büyük bir çoğunluğu kendilerine olan nefretlerinin hıncını diğer insanlardan çıkarıyor. Yani çevrende olup biten şeylerin büyük bir kısmı bunu yapanların kendisiyle ilgili. Ben, kendi çevremde olan bitenleri değerlendirirken, hep kendime şunu soruyorum: Bunu yapan kişi acaba neler yaşadı da böyle oldu, neler hissetti de böyle şeyler yapıyor? Bu soruyu sorduğum zaman, o zehirli sözlerin bana ulaşmasından önce onları filtreden geçirerek bana ciddi zarar vermelerini engelliyorum.</span></p>
			<p class="Basic-Paragraph para-style-override-8"><span class="char-style-override-1">Birisi seni eleştirdiği zaman iki ihtimal vardır: Eleştiri ya doğrudur ya da yanlıştır. Yanlışsa zaten problem yok. Doğruysa da şunu düşünmelisin, kimse mükemmel değildir, kimse bu dünyaya tam olarak gelmemiştir. Herkes hata yapar, öğrenir ve kendini geliştirir. Aldığın doğru eleştirilerin de bu yolda sana katkısı olduğunu unutma. Ama sen aldığın doğru eleştirileri bir yıkım gibi algılarsan, her eleştiri bir kurşun gibi saplanır vücuduna ve bir süre sonra sen hayat yolunda korkak ve bıkkın hale gelirsin. Dediğim gibi kimse senden mükemmel olmanı beklemiyor, sen elinden geleni yap yeterli.</span></p>
			<p class="Basic-Paragraph para-style-override-8"><span class="char-style-override-1">Her eleştiri elbette kötü niyetli değildir, yapıcı eleştiriler kişisel gelişimimize çok fazla katkıda bulunur. Aldığımız her eleştiri birazcık canımızı acıtabilir bunda hiçbir problem yok. Önemli olan eleştirilerin bize katkı sağlayıp sağlamadığıdır. Eleştirilerin içeriği ile ilgili dikkat etmen gereken bazı şeyler var. Bazı insanlar eleştiri yaparken çok genel ifadeler kullanabilir: Senden memnun değilim, bu işte kötüsün, iyi bir eş değilsin, hiç beğenmedim gibi. Böyle eleştiriler kötü niyetli olmasa bile kimseye hiçbir şekilde fayda sağlamaz. Çünkü bu tip eleştiriler nerede hata yaptığınla ilgili bilgi vermez ve çözüm önermez. Eğer ki böyle bir eleştiriye maruz kaldıysan, zihnin genel ifadelerin içini dolduracak ve sen çoğu zaman en kötü ihtimal üzerinden değerlendireceksin bu ifadeleri. İşyerinde aldığın “Bu işi beğenmedim” ifadesi sanki bugüne kadar yaptığın bütün işlerin beğenilmediğini, iyi bir eş değilsin ifadesi ise bugüne kadar yaptığın bütün emeklerin hiçbir anlamı olmadığını hissettirebilir sana. Ve bunları duyduktan sonra uykusuz geceler gelebilir, başını yastığa koyduğunda acaba ne demek istedi diye düşünmekten gece geç vakitlere kadar uykusuz kalabilirsin.</span></p>
			<p class="Basic-Paragraph para-style-override-8"><span class="char-style-override-1">Genel eleştiriler aldığın zaman yapman gereken şey, eleştiriyi netleştirmektir. Birisi sana beğenmedim, kötü gibi genel ifadeler kullandığında susmak yerine, neresi kötü, nereyi beğenmediniz, ne yapmamı önerirsiniz, çözüm öneriniz nedir gibi sorularla karşı tarafın kafasındaki şeyi öğrenebilirsin. Böylece en kötü ihtimal üzerinden endişelenmek yerine, gerçekten hatalı olduğun kısmı görür ve düzeltirsin. Bu arada eğer ki sana genel eleştiriler yapan birisine netleştirme soruları sorduğun zaman doğru düzgün cevaplar alamıyorsan ya da kötüsün dedim anlamıyor musun, beceriksizsin işte gibi öfkeli savunma cevapları alıyorsan, burada seni eleştiren kişinin amacı üzüm yemek olmayabilir, buna da dikkat etmeni öneririm.</span></p>
			<p class="Basic-Paragraph para-style-override-8"><span class="char-style-override-1">Haksız bir eleştiriye maruz kaldığın zaman öfkeleniyor olabilirsin. Karşı taraf sana haksız bir eleştiri yönelttiğinde sen de savunma moduna geçip, karşı tarafa tepkini öfkeli olarak gösterip bir tartışmanın içinde bulabilirsin kendini. Ben kendi adıma eskiden böyle bir olayı yaşadığım günün sonunda kendi kendime söylenir dururdum. “O kim oluyor da bana böyle konuşuyor” diye düşünmeye başlayıp sonrasında çocukluğuma kadar inip, çocukken de böyle şeyler oluyordu diye düşünürken bulurdum kendimi. Bir de bende bu tepkileri ortaya çıkaran kişi benim hayatım için çok da önemli olmayan birisiyse, en sonunda neden böyle birisini kafama taktım diye kızıyordum. Normalde hayatımın yüz binde birini bile etkilemeyen birisinin ortaya attığı bir şey için günümün mahvolmasına izin veriyordum. Düşününce buna sebep olanın karşı tarafın söyledikleri değil benim tutumum olduğuna karar verdim. Çünkü her zaman haksız da olsa beni eleştirecek insanlarla karşılaşacaktım, bu bugün birisi olmazsa yarın başka birisi olacaktı. Karşı tarafın söylediklerine itiraz edip, savunmaya geçtiğim zaman tuzağa düştüğümü fark ettim. O andan itibaren ben de öfke sarmalına giriyordum ve günümün kötü geçmesi bununla başlamış oluyordu. Bunu fark ettikten sonra, savunmaya geçmek yerine, karşı tarafın söylediklerini kabul etme fikrini denemek istedim. Birisi bana haklı ya da haksız bir eleştiri ile yaklaştığı zaman, “Teşekkür ederim geribildirimin için, peki ne yapmamı önerirsin?” dediğim zaman işin rengi tamamen değişti. İlk olarak savunmaya geçtiğim zaman karşı tarafla aramda oluşan öfke rüzgârları oluşmamaya başladı. Eğer karşı taraf gereksiz konuşan bir insansa, bu soru karşısında diyecek bir şey bulamıyordu ve kişinin söyledikleri etkisini tamamen kaybediyordu. Yani savunmaya geçmek yerine kabul etmek ve ne önerirsin demek çok ciddi bir fark yarattı benim için.</span></p>
		</div>
	</body>
</html>