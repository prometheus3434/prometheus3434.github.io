<html xmlns="http://www.w3.org/1999/xhtml">
	<head>
		<title>kitap-49</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-5-10" xml:lang="tr-TR">Olmadığın Biri Gibi Davranmak</p>
			<p class="Basic-Paragraph para-style-override-8"><span class="char-style-override-1">Hiçbirimiz içine doğduğumuz koşulları ve ailemizi seçmedik. Herkesin koşulları çok farklı; kimi çok daha rahat büyürken, kimisi zorluklar içinde mücadele veriyor. Kimisi zengin bir aileye, kimisi de maddi durumu pek de iyi olmayan bir aileye doğuyor. Kiminin dini farklı, kiminin mezhebi, kiminin de milleti farklı. Kiminin ailesi üniversite mezunu, kimisininki okuma yazma bilmiyor. Yani bu hayatta nerede doğduğumuz ve belli bir yaşa gelene kadar nasıl yetiştirildiğimiz kontrolümüzde değil. İlk başta nasıl bir koşulda ya da ailede büyüdüğümüz konusunda çok farkındalığımız olmuyor çünkü kıyaslama yapma imkânından yoksunuz. Sonra okul hayatına başlayınca toplumun ilk şubesine dahil olmuş oluyoruz. Hangi yaştan oluşursa oluşsun, toplumun her parçasının kendine ait içsel bir dinamiği vardır. Çocukların oluşturduğu bir toplumun çok saf ve masum olduğunu düşünmek yersiz olacaktır; büyükler dünyasının küçük yansımalarını ve hatta daha acımasız halini çocukların oluşturduğu topluluklarda da görebiliriz.</span></p>
			<p class="Basic-Paragraph para-style-override-8"><span class="char-style-override-1">Çocuksu dünyasının kıyaslamasından çıkıp, toplumsal sisteme dahil olan çocuk, giyim tarzı, konuşma şekli, şivesi, anne babası gibi konularda birçok açıdan diğerleriyle kendini kıyaslamaya başlar. Ve bu konularda kendini eksik ya da farklı hissedebilir. Bazen de dahil olduğu gruptaki çocuklar tarafından herhangi bir konuda dışlanır ya da dalga geçilir. Bunun sonucunda çocuk sahip olduğu bireysel ve toplumsal özellikler sebebiyle kendini eksik ya da aşağı seviyede görebilir. Birçok insan geçmişinde böyle bir yoldan geçmiştir. Çocukluk dünyamızda, buna benzer yaşantılar aşağılık kompleksi oluşmasına neden olur. Hepimizde az ya da çok aşağılık kompleksi vardır. Aşağılık kompleksi yaşamaktan daha önemli olan şey hissettiğin aşağılık kompleksi ile nasıl baş ettiğindir.</span></p>
			<p class="Basic-Paragraph para-style-override-8"><span class="char-style-override-1">Diğer insanlardan farklı ya da eksik olduğunu hissetmek insanın canını acıtır. İnsan çoğu zaman toplumun genel normlarına uyma eğilimindedir. Eğer toplumun çoğunluğundan farklı hissedersen ya da hissettirilirsen kendini dışlanmış ve değersiz bulabilirsin. Ve bu his katlanması çok kolay olan bir his değildir. Eğer bu his neticesinde kendini hatalı bulursan, doğal olarak “sen” olan asıl halini saklama ve değiştirmeye çalışmak zorunda hissedersin. Ve bu durumu içinde çözmezsen, ne kadar popüler ya da zengin olursan ol, hep arka planda seni zorlamaya devam eder. Birçok popüler ve başarılı ismin bize garip ve abartılı gelen davranışlarının arkasında aslında aşağılık kompleksi ile baş etme çabaları yatar.</span></p>
			<p class="Basic-Paragraph para-style-override-8"><span class="char-style-override-1">Günlük hayatın içerisinde de bu durum bizi etkilemeye devam eder. İçinde bulunduğumuz aileyi saklama eğilimi, olmadığın bir sosyokültürel grubun üyesi gibi davranma, maddi bütçeni çok fazla zorlayarak, ciddi borçların altına girerek giyim, kozmetik ürünleri ya da araba almak gibi çabalar çoğunlukla arka plandaki aşağılık kompleksini bastırma çabasıdır. Ancak ne yaparsan yap, var olduğun halini kabullenmediğin ve farklı birisiymiş gibi davrandığın zaman, çok fazla yorulursun. Çünkü var olduğun halin gibi olmak için çaba harcamazsın, davranışlarını ortaya koyarken düşünmezsin tekrar tekrar, çünkü olduğun gibisindir. Ama olduğundan daha farklı görünmek ve kendi gerçeğini saklamaya çalışmak, filmlerdeki o meşhur sahne gibidir; olmadığın birisi olduğunu iddia etmişsindir ve çevrendeki insanları inandırarak o işe ya da ortama alınmışsındır. Ama her daim yakalanmak ve gerçeğin ortaya çıkma ihtimalinden dolayı çok gerginsindir. Gerçek hayatta durum bu kadar belirgin olmasa da, olmadığı birisi gibi davranan insan, çoğu zaman kaynağını kendisinin fark edemediği bir ruhsal yorgunluk yaşar. Bu sefer kendi hayatımdan bir örnek vermek istiyorum sana.</span></p>
			<p class="Basic-Paragraph para-style-override-8"><span class="char-style-override-1">Üniversite döneminde çok sevdiğim bir arkadaşımla beraber, okul hayatımızdan geriye kalan zamanları verimli değerlendirebilmek adına birçok kuruma staj başvurusunda bulunmuştuk. Başvuruda bulunduğumuz çoğu yer geri dönüş yapmasa da, arada sırada mülakat için çağrıldığımız oluyordu. Bunlardan birisine bu arkadaşımla beraber gittik ve her zamanki durumun aksine, mülakatı yapan kişi, ikinizle birlikte görüşeceğim dedi. Bizi tanımaya çalışırken, kendimizle, ailemizle ve beklentilerimizle ilgili sorular sordu. Babamın ne iş yaptığını sorduğunda, ben çok rahat bir şekilde taksi şoförü dedim. Tam o sırada arkadaşımın kıpkırmızı olduğunu ve öfkeyle bana baktığını gördüm. Onun babası da boyacılık yapıyordu ama o aynı soruyu serbest meslek şeklinde cevapladı. Benim aklım arkadaşımın bana olan bakışına takıldı, çok merak etmiştim. Görüşme bitip odadan çıkar çıkmaz neden öyle baktığını sordum ona. Bana dediği şeyi hâlâ unutamam: “Sen salağın tekisin, senin yüzünden staja kabul edilmeyeceğiz.” Ben hâlâ anlam veremiyordum onun bu tavırlarına. Neden böyle olduğunu sorunca, ben babamın taksici olduğunu söylediğim için bizi aşağı göreceklerinden, bizi staja kabul etmeyeceklerinden emin olduğunu söyledi. Ben de böyle konularda neysem o olduğumu ve kendimi farklı ifade etmek istemediğimi söyledim. O da “Sen bu akılla çok ileriye gidemezsin” demişti, hiç unutamam. Aradan kısa bir süre geçince, ikimizin de staja kabul edildiğini öğrendik ama bu arkadaşımla da aramız eskisi gibi olamadı tekrar.</span></p>
			<p class="Basic-Paragraph para-style-override-8"><span class="char-style-override-1">Bana çok garip gelmişti o zaman arkadaşımın bu tavırları. Şu an yaşadığı tedirginliği çok iyi anlıyorum geriye dönüp bakınca. Kendi bulunduğu konumdan daha üst seviyede gördüğü bir topluluğa kabul edilme kaygısı, onun için çok rahatsız ediciydi. Ve kendi geçmişini, benliğini saklamak zorunda hissediyordu. İnsanları gözlemlediğim zaman, birçoğunun benzer şekilde tedirgin hissettiğini fark edebiliyorum.</span></p>
			<p class="Basic-Paragraph para-style-override-8"><span class="char-style-override-1">Çocukken yaşadığın dışlanma, yetişkinlikte daha azdır. Çünkü yetişkinlerin dünyasında kendi çevreni kendin oluşturursun ve sana daha uyumlu olan insanlarla birlikte olursun. Ama yine de buna rağmen, yetişkinlik dünyasında da şekilci bakan, dışlama eğiliminde olan insanlar vardır. Bu insanlar seni tedirgin edebilir. Ancak çoğu zaman, verdiğin emek ve aldığın fayda ekseninden baktığın zaman, kendini saklayarak elde ettiğin şey, kendini saklarken, farklı davranırken hissettiğin gerginlik ve sana verdiği zarar düşünüldüğü zaman kesinlikle değmeyecek bir şey.</span></p>
			<p class="Basic-Paragraph para-style-override-8"><span class="char-style-override-1">Doğruyu ifade etmek için ekstra çaba harcamaya gerek yoktur, doğru doğrudur. Bugünden yarına değişmez ve sen aynı konuyu tekrar tekrar düşünmek, planlamak ve ifade etmek zorunda değilsindir. Baban taksiciyse, köyde büyümüşsen, annen baban şiveli konuşuyorsa, evin çok güzel bir muhitte değilse bunlar senin gerçeğindir. Bunları kabul ettiğin zaman, bu konular senin için düşünülecek ve saklanılacak noktadan çıkar. Enerjini bu gerilime harcayacağına, kendini geliştirmeye harcayabilirsin. Sen kendin olduğun zaman güçlüsündür, kendini saklayıp farklı davrandığın zaman sadece güçlüymüş taklidi yaparsın.</span></p>
			<p class="Basic-Paragraph para-style-override-8"><span class="char-style-override-1">Günümüzde birçok insan temsili olarak kendini sunmakta. Olduğu kişi olarak değil de olmak istediği kişi gibi davranıyor. Bütün değerler, insanların kendini pazarlamak için kullandığı bir nesne haline dönüşüyor. Bu süreçte, bilgisayar oyunlarında karakter seçtiğimiz gibi gerçek dünyada kendimize karakterler seçip onları oynamaya başlıyoruz. İnsanların kendilerini böyle sunduğu bir dünyada, samimi olmak, iyilerinle kötülerinle ortada olmak en büyük güçlüklerden birisi. Başka insanlar bunun için enerji harcarken sen samimiyetin gücünü yaşarsın. Benim fark ettiğim bir durum var tam olarak bu konuyla ilgili. İnsanlar diğer insanların, gerçekte olmadığı gibi davrandığını açık bir şekilde algılayamayabiliyor ama bir şeylerin eksik olduğunu hissediyorlar. Dışarıdan çok etkileyici görünen insanlar, gerçekte öyle değillerse sadece belirli bir süre etkileyici olabiliyorlar. Sonrasında o parıltılı hal yavaş yavaş sönmeye başlıyor. Ama samimi olan insanların parıltısı hiç sönmüyor.</span></p>
		</div>
	</body>
</html>