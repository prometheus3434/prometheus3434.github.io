<html xmlns="http://www.w3.org/1999/xhtml">
	<head>
		<title>kitap-41</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-11" id="toc_marker-5-2" xml:lang="tr-TR">Kötü Biri Değilsin, Hatalar Yapmış İyi Bir İnsansın</p>
			<p class="Basic-Paragraph para-style-override-8"><span class="char-style-override-1">Bir gün bir danışanım kendisini tarif ederken, “Kim ne yapsın benim gibi defolu bir insanı?” demişti, geçmişindeki hatalarını konuştuğumuz bir seansta. Onun kendisini böyle tarif etmesi beni çok etkilemişti. Sonraki seanslarda, kötü biri olmadığını ve birçok insan gibi sadece geçmişinde hatalar yapmış normal bir insan olduğunu konuştuk bolca. Bu durum sadece bana bunları söyleyen danışanıma özel bir durum değildi. Birçok kişi benzer şekilde kendisini kusurlu, defolu ve istenilmeyen birisi gibi görüyor. Geçmişinde yaptığı ve bugün pişman olduğu konularda, kendisine bir başkasının yapamayacağı kadar acımasız davranıyor birçok insan.</span></p>
			<p class="Basic-Paragraph para-style-override-8"><span class="char-style-override-1">Bu acımasızlığın arkasında suçluluk duygusu yatıyor. Geçmişte yaptığın hatalardan ya da sen istemeden senin başına gelen şeylerden dolayı belki de kendini suçluyorsun. İlginç bir şekilde insanın tamamen kontrolü dışında gelişen, taciz ve tecavüz vakalarında bile kurban olanlar kendilerini suçlarlar. Halbuki kendisinin hiçbir hatası olmadığı bir durumda, insanın kendisini suçluyor olması yaşanılan travmanın çok daha ağır olmasına neden olur. Ve kendinin suçlu olduğunu her daim zihninden geçirince, bir süre sonra bu durum sana sorgulanamaz bir gerçekmiş gibi geliyor. Düşünsene bir ortamda iki kişisiniz ve diğer kişi durmadan sen şöylesin, hatalısın, aptalsın diyor, yıllar boyunca belki de, durmadan. İşte kendine yaptığın şey tam olarak bu.</span></p>
			<p class="Basic-Paragraph para-style-override-8"><span class="char-style-override-1">Kendine en son ne zaman şefkat gösterdin, hatırlıyor musun? Birçok insan şefkati sadece çevresindeki insanlara gösterilecek bir duygu zannediyor. Ama en temelde kişinin kendi kendisine şefkat göstermesi gerekir. Sen bugüne kadar kendine acımasızca davrandın, kötü hissettikçe daha da acımasızlaştın. Peki senin başına gelenler başka birisinin başına gelseydi ve o kişi senden yardım isteseydi, ona da kendine davrandığın gibi mi davranırdın? Bu soruyu danışanlarıma sorduğum zaman, neredeyse tamamı tam tersi şekilde şefkatle yaklaşacağını ifade ediyor. Peki kendine şefkatle yaklaşmak neden bu kadar zor?</span></p>
			<p class="Basic-Paragraph para-style-override-8"><span class="char-style-override-1">Kendine şefkat göstermek, kendine torpil geçmek değildir. Yaptığın hataları şımarıkça görmezden gelmek de değildir. Kendine şefkat göstermek, insan olduğunun, hatalar yapabileceğinin farkında olmak ve böyle durumlarda kendini onarmak için ortaya koyacağın çabadır. Özellikle bazı insanlar, kendilerini acımasızca eleştirmenin ve suçlamanın gerekli olduğunu düşünürler. Ancak zaten yaptığın hatalar konusunda kazandığın deneyim ve ilk yaşadığın pişmanlık yeterlidir. Ama sen bunu uzattıkça, yere düşen kendine sürekli tekme atıyorsun gibi oluyor.</span></p>
			<p class="Basic-Paragraph para-style-override-8"><span class="char-style-override-1">En başta söylediğim gibi sen de insansın, hata yapmış olabilirsin bu çok doğal. Kötü birisi değilsin, sadece geçmişte hatalar yapmış iyi bir insansın.</span></p>
		</div>
	</body>
</html>