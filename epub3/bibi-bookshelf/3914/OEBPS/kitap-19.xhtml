<html xmlns="http://www.w3.org/1999/xhtml">
	<head>
		<title>kitap-19</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-3-15" xml:lang="tr-TR">Sakın Beyaz Bir Ayı Düşünme!</p>
			<p class="Basic-Paragraph para-style-override-8"><span class="char-style-override-1">Evet sana söylüyorum, sakın ola ki şu anda beyaz bir ayı düşünme, gözünün önüne bile gelmemeli beyaz bir ayı. Düşünmüyorsun değil mi? Sanırım başaramadın, ama bunun için üzülme, sonuç doğal olarak başaramamandı zaten. Ünlü Rus yazar Tolstoy bir gün bir arkadaşına, “Şu köşede dur ve sakın beyaz bir ayı düşünme” demiş. Sonra bu arkadaş, ne kadar çabalarsa çabalasın bir türlü beyaz ayıyı aklından çıkaramadığını söylemiş. Sonrasında ise psikoloji alanında, özellikle kaçındığımız ve zihnimizden atmaya çalıştığımız düşüncelerin zihnimizi daha fazla işgal ettiğini anlatmak için Tolstoy’a ithafen “beyaz ayı” kavramı kullanılmaya başlanmış.</span></p>
			<p class="Basic-Paragraph para-style-override-8"><span class="char-style-override-1">Düşüncelerle savaşmak tam olarak böyle bir şey oluyor, sen onlarla ne kadar savaşırsan savaş, galip gelen düşünceler oluyor her zaman. Ben düşünceleri dumana benzetiyorum. Düşünsene evini duman kaplamış ve sen dumanla savaşmaya çalışıyorsun. Sen dumana vurdukça duman başka bir tarafa kaçıyor ama yine de senin etrafından ayrılmıyor. Bu savaş uzadıkça sen yoruluyorsun ve kazanan her zamanki gibi duman oluyor. Birçok insan, zihnindeki rahatsız edici düşüncelerden kurtulmak için onlarla savaşmaya başlıyor. Bu savaşma hali bazen alternatif cevaplar bulma, başka örnekler düşünme, en derinine kadar düşünme halinde olabiliyor. Bazen sadece “Düşünme!” diyerek kendini telkin etmek ya da güzel şeyler düşünmeye çalışmak da kullanılan yöntemlerden oluyor. Ancak burada gözden kaçan bir nokta var, mantıklı olmayan düşüncelere mantıklı cevaplar sunarak onlardan kurtulamazsın. Seni rahatsız eden düşünceyle savaş için harcadığın her çaba karşı tarafı daha da güçlü hale getirecektir.</span></p>
			<p class="Basic-Paragraph para-style-override-8"><span class="char-style-override-1">Peki ne yapmalıyım dediğini duyar gibiyim. Rahatsız edici düşünceler her zaman atak halinde değildir. Bazı zamanlar hayattaki bütün sesleri bastıracak kadar güçlü olabilirken bazen arka plandan bir mırıltı şeklinde sesi duyulur. Hayat olaylarının ortaya çıkardığı genel stres seviyesi, rahatsız edici düşüncelerin gücünü artırabilir. Böyle zamanlarda dikkat etmen gereken ilk şey, kafana takılan düşünce konusunda yeterince düşünüp düşünmediğine karar vermen olacaktır. Yeterince düşünüp düşünmediğini anlamak için, düşüncelerini gözden geçirebilirsin; yeni şeyler mi düşünüyorsun yoksa seni yoran düşünsel geviş getirme tuzağına mı düşmüşsün? Eğer yeni bir şey yoksa, yeterince düşünmüşsün demektir. Bundan sonraki aşamada, rahatsız edici düşünce atakları geldiği zaman, onlara kesinlikle cevap vermeyeceksin, zihninden atmaya çalışmayacaksın. Sadece dikkatini başka bir yere kaydırman yeterli olacaktır. Rahatsız edici düşünceleri beraber yaşamak zorunda olduğun hoşuna gitmeyen bir ev arkadaşı gibi düşün. Onu evden atmaya çalıştıkça, onun sesini ve yaptıklarını duymamaya çalıştıkça, hem bu problemli arkadaşın varlığından ve beraber yaşamak zorunda olduğundan dolayı üzülüyorsun hem de çabalarının boşa gitmesinden dolayı. Yani iki kere üzülüyorsun böyle olunca. Sen davranışsal olarak yapman gereken diğer şeylere vermelisin kendini; bitirmen gereken işler, fiziksel aktiviteler, sosyalleşmek gibi şeylere kendini kaydırdığın zaman rahatsız edici düşüncelerden tamamen kurtulamasan da en azından eskisi kadar rahatsız olmayacaksın.</span></p>
		</div>
	</body>
</html>