<html xmlns="http://www.w3.org/1999/xhtml">
	<head>
		<title>kitap-44</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-11" id="toc_marker-5-5" xml:lang="tr-TR">Kabullenmek Boyun Eğmek Demek mi?</p>
			<p class="Basic-Paragraph para-style-override-8"><span class="char-style-override-1">Bazı insanlar başlarına gelen kötü bir olay sonrasında, o olayın normal şartlar altında yaratacağı olumsuz etkiden çok daha fazla etkilenirler. Diyelim ki bir kaza geçirdin, bu kaza neticesinde vücudun belirli bir hasar aldı ve bacaklarından biri aksamaya başladı. Bu kazanın oluş sürecine baktığında bir sürü ihmalkârlık fark ediyorsun ve sende kalıcı hasar bırakan bu kaza sonrasında elinden gelen bütün mücadeleyi yapıyorsun. Ve aradan uzun zaman geçse de hâlâ savaşmaya devam ediyorsun, elinden gelen her türlü mücadeleyi vermiş ve yapılabilecek her şeyi yapmış olmana rağmen, hâlâ öfken geçmiyor; neden benim başıma geldi, nasıl böyle bir şey yaşarım diye. Bu olayın kendisine yönelik zihinsel bir savaş başlıyor ve sen bu savaşı sürdürdükçe olayın olduğu yerde hayatını dondurmuş oluyorsun. Böyle bir olay yaşadıktan sonra, aradan yıllar geçmesine rağmen hâlâ aynı zihinsel noktada ve öfkede takılı kalmış o kadar çok insanla karşılaştım ki...</span></p>
			<p class="Basic-Paragraph para-style-override-8"><span class="char-style-override-1">Bu örnek olayı kurgularken daha fazla rahatsız edici olması için özellikle kazanın oluş sürecinde ihmalkârlık olduğunu söyledim. Böyle bir şey yaşamışsan eğer, kendi içinden bunu hak etmediğini ve nasıl bu zihinsel savaşı bırakabileceğini düşünüyorsundur. Ama şöyle düşün bir de, bu zihinsel savaş öfkeni taze tutmaktan başka ne kazandırdı bugüne kadar sana? Hayat yolunda takılıp olduğun yerde debelenmekten başka ne kattı sana? Belki de o kaza olmasaydı zaten ben yoluma devam edecektim diyorsun, ama geçmişi değiştirme şansımız yok maalesef, o kaza oldu. Keşke olmasaydı ama oldu. İşte tam olarak kabullenmek dediğimiz şey burada devreye giriyor.</span></p>
			<p class="Basic-Paragraph para-style-override-8"><span class="char-style-override-1">Birçok insan için kabullenmek olumsuz bir anlam ifade ediyor, sanki savunma halini bırakmak ya da boyun eğmek gibi anlamlara çekiliyor. Daha da kötüsü sanki vazgeçmek gibi algılanıyor. Ama boyun eğmekle kabullenmek arasında hayati öneme sahip bir fark var: Boyun eğmek mücadele etmeden her şeye razı gelme haliyken, aktif kabullenme elinden geleni yaptıktan sonra artık yapacak bir şey yok deyip cesaretle kabullenmektir. İşte sen </span><span class="char-style-override-1">yeterince mücadele ettiğine inanıyorsan ve artık değişen bir şey olmayacağını anladıysan kabullenme zamanı gelmiştir. Kendinde kabullenemediğin bir olayı düşün ve bu konunun seni nasıl etkilediğini bir gözden geçir. Bu hayallerinle ya da başına gelen şeylerle ilgili olabilir. Muhtemelen zihnini çok meşgul ettiğini, seni yorduğunu ve öfkelendirdiğini fark edeceksin bu konunun. Ben böyle bir şey yaşadığım zaman, Beyhan artık olmayacak ya da değişmeyecek bırakmalısın diyorum kendi kendime. İlk başta yenilmiş gibi hissettirse de bu durumun şu anda ne kadar faydalı olduğunu çok iyi görebiliyorum. Çünkü kabullendiğim anda şimdi yeni ne yapabilirim hali ortaya çıkıyor. Daha önce gözünün önünde olan yeni kapıları görmeye başlıyorsun. Oysa daha öncesinde kabullenemediğin bu olay bütün dikkatini kendi üzerine çektiği için, hiç ilerleyememiştin.</span><span class="char-style-override-1"/></p>
			<p class="Basic-Paragraph para-style-override-8"><span class="char-style-override-1">Kabullenme fikrine yavaş yavaş ısındığını düşünüyorum. Bu aşamadan sonra aktif kabullenmeyi hayatının hangi alanlarında uygulayabilirsin ona bakacağız. Bu konuyla alakalı olarak benim danışanlarımda sıklıkla karşılaştığım üç alan var: Birincisi kendimiz; kapasitemiz, yapabileceklerimiz, yapamayacaklarımız. İkinci olarak çevremizdeki insanlar; değişmesini umduğumuz ama yıllardır bu konuda çırpınmamıza rağmen ilerleme kaydedemediğimiz insanlar. Sonuncu olarak başımıza gelen olaylar ve içinde bulunduğumuz durumlar. Bu üç alanda yaşadığımız savaşları iyice anlamalı ve yeterince savaştığımıza inanıyorsak aktif kabullenmeyi hayata geçirmeliyiz.</span></p>
			<p class="Basic-Paragraph para-style-override-8"><span class="char-style-override-1">İlk adım olarak kendi kapasiteni, yapabileceklerini ve yapamayacaklarını fark etmelisin. Uzun zamandır ABD menşeli kişisel gelişim ekolleri, bize istediğimiz her şeyi yapabileceğimizi, içimizde sınırsız bir güç olduğunu, istemenin ve çabalamanın yeterli olacağını söylediler her mecrada. Bu telkinlere o kadar fazla maruz kaldık ki, kendimiz için imkânsız bir şeyi isteyip de yapamadığımız zaman kendimizi suçlayacak kadar ileri bile gittik bazen. Ama günümüzde artık daha iyi biliyoruz ki istediğimiz her şeyi yapmamız mümkün değil. Yeteneklerimiz ve kapasitemiz her iş için uygun olmayabilir. Ama ben şunu net olarak söyleyebilirim, istediğin her işte iyi olamayabilirsin ama en az bir işte çok iyi olabilirsin. Çok iyi olacağın alanı keşfedebilmek için uzun zamandır uğraştığın ama olmayan şeyi bırakman gerekir.</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="italik">İnsanın huzurlu olmasını sağlayan en önemli şeylerden biri; her şeyi bilmediğini, her şeyi bilemeyeceğini ve bunun bir sorun olmadığını fark etmektir.</p>
			<p class="Basic-Paragraph para-style-override-8"><span class="char-style-override-1"> </span></p>
			<p class="Basic-Paragraph para-style-override-8"><span class="char-style-override-1">Küçüklüğümüzden itibaren, en başta ebeveynlerimiz olmak üzere çevremiz bizim aslında ne olacağımıza, nasıl bir potansiyelimiz olduğuna dair roller biçer. Bize biçilen rollerin gerçeklik payı olmakla birlikte bazen bu durum bize bunları dayatan kişilerin tamamlanmamış hayallerinin de yansıması olabilir. Uzun süre çevremizin bu telkinlerine maruz kalınca, kendi istediklerimizin, çevremizin bize söylediği şeyler olduğunu zannederiz. Senden çok iyi bir doktor olur, mükemmel bir avukat olacaksın gibi yönlendirmeler içimizde bir yerde mayalanır durur. Meslek hayatımda o kadar çok mesleklerinden dolayı mutsuz doktor, avukat, mühendis gördüm ki... Bir şekilde doktor olmuş, çok da başarılı ama ruhen yorgun hissediyor, bir türlü işini sevemiyor. Burada sağlıklı olan düşünce o işin kendisi için uygun olmadığını fark edebilmek gibi görünse de bazı insanlar bu düşüncelerini ve duygularını tembellik, başarısızlık olarak yorumlayabiliyorlar. İşte tam burada kendini ve kapasiteni, her şeyin senin için uygun olmayabileceğini ve sana uymayanların seni huzursuz edebileceğini kabullenmelisin. Eğer sen elinden geleni yapmana rağmen ortaya bu duygular çıkıyorsa, bunlar tembellik ya da başarısızlık değil yanlış yerde olmandan kaynaklı olabilir. Bu konuda bir örnek vermek istiyorum:</span></p>
			<p class="Basic-Paragraph para-style-override-8"><span class="char-style-override-1">Gizem otuzlu yaşlarına yaklaşmış, ailesiyle beraber yaşayan, bir işte çalışmayan ve bana geldiği yıl içerisinde sekizinci kez üniversite sınavına hazırlanan birisiydi. Ders çalışmak konusunda sorun yaşadığını, kendini çok mutsuz ve karamsar hissettiğini ifade etti ilk görüşmemizde. Gizem’i tanıdıkça en büyük hayalinin tıp okumak olduğunu, bundan başka bir şey düşünmediğini öğrendim. Ama bu kadar istemesine rağmen bir türlü tıbbı kazanacak puanları alamadığını ve bunun için tekrar tekrar sınava girdiğini, hayatının son sekiz yılında sınavdan başka hiçbir şey olmadığını söyledi bana. Gizem’e baktığım zaman ilk dikkatimi çeken şey gözlerindeki huzursuzluktu, sanki bir yere yetişmeye çalışıyormuş ama bir türlü yetişemiyormuş gibi bir şey gördüm bakışlarında. Aldığı puanları sorduğum zaman, hiç de fena sayılmayacak ve farklı iyi bölümleri kazanmasına yetecek puanlar aldığını öğrendim Gizem’in. Ancak Gizem ne olursa olsun tıp istediği için başka hiçbir şeyi gözü görmüyordu. Onu tanıdıkça, tıp isteğinin aslında kendi isteğinden çok annesinin isteği olduğu ortaya çıktı. Ama bu istek Gizem’e uymuyordu ve onu hayattan alıkoyuyordu. Sevebileceği başka bir meslek seçebilecekken, hayat yolunda bambaşka seçenekler karşısına çıkabilecekken o durmadan savaşıyordu. Ama artık savaşmak bir anlam ifade etmediği gibi, kendisine de zarar veriyordu. Biraz zaman geçtikten sonra artık hazır olduğunu düşündüğümde Gizem’i bu konuda yüzleştirmeye karar verdim; bu durum benim için çok sancılı oldu açıkçası. Çünkü birçok insan hayatını harcadığı şeyler hakkındaki gerçekçi yorumlara öfke ile yaklaşabiliyor, bu güvenilir </span><span class="char-style-override-1">bir insandan geldiği zamanlarda bile. Ama neyse ki Gizem’le bu süreci çok güzel bir şekilde aştık ve Gizem içinde bulunduğu durumu fark etti. Sonraki adımda tıp okumanın kendisi için uygun olmayabileceği alternatifini kabullenip, başka bir bölümü kazandı bana geldiği yılda. Şu anda durumdan hiç şikâyetçi gibi görünmüyor.</span><span class="char-style-override-1"/></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="italik"><span>Hayallerine âşık ol ama bunu saplantı haline getirme. Karşılık bulamadığın zaman yoluna devam etmelisin.</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="Basic-Paragraph para-style-override-8"><span class="char-style-override-1">Her şeyi yapamazsın, her şeyi başaramazsın. Başarman da gerekmiyor zaten. Hayatın sana sunduğu seçenekleri değerlendirip yoluna devam etmen lazım, yoksa yıllar boyu olduğun yerde takılı kalabilirsin. Diyelim ki sen hayattan 100 lira istiyorsun ama hayat sana diyor ki şu an sadece 10 lira verebilirim sana. Ve sen hayata küsüyorsun. Ben bu durumu şöyle ifade etmeyi seviyorum, tavşan hayata küsmüş hayatın haberi olmamış. Hayatın sana şu an verdiği 10 lirayı alıp yoluna devam etmezsen, ileride alabileceğin binlerce lirayı alma şansın hiç olmayacak.</span></p>
			<p class="Basic-Paragraph para-style-override-8"><span class="char-style-override-1">Aktif kabullenmeyi hayatımızda uygulamamız gereken bir diğer alan da, diğer insanlarla olan ilişkilerimiz ve onlardan beklentilerimiz olacak. Burada da durum bir önceki kadar emek istiyor. Özellikle ilişkilerde, beraber olduğumuz insanın bizi üzen, zarar veren ya da bize uygun olmayan davranışları ve kişilik özellikleri olabilir. Belki bu kişi en başından bu yana böyleydi ve o zaman bizi rahatsız etmeyen bu özellikler şimdi rahatsız edici olmaya başladı. Belki de bu rahatsız edici özellikler sonradan ortaya çıkmaya başladı. Sonuç olarak karşı taraftan memnun değilsin ve onun değişmesini istiyorsun, değiştirmeye çalışıyorsun. Her insan makul ölçüde değişebiliyor zaman içerisinde. Özellikle ikili ilişkilerde uyum sağlanabilen noktalar oluyor uzun zamanlı birlikteliklerde. Ama değişebilen şeylerin yanı sıra hiç değişmeyen kişilik özellikleri ve davranışlar da olabiliyor. Eğer senin değişim isteğin bu değişmeyenlere denk geldiyse bir duvara toslamış gibi oluyorsun. Aynen bir önceki konuda olduğu gibi iki kere üzülüyorsun.</span></p>
			<p class="Basic-Paragraph para-style-override-8"><span class="char-style-override-1">İçinde bulunduğun ilişkilerde karşı tarafı değiştirmeye çalışıyorsan, bugüne kadar neler yaptığını değerlendirmeni öneririm sana. Çabaların ne işe yarıyor bir bak bakalım. Benim karşılaştığım birçok örnekte çevresindeki insanı değiştirmeye çalışan insanlar, bu değiştirme çabasının sonuçsuz kalmasından dolayı ciddi bir ruhsal yorgunluk içerisinde oluyorlar. Düşünsene, eşin, sevgilin ya da arkadaşın; hepsinde değiştirmeye çalıştığın ve seni rahatsız eden davranışlar var. Bu davranışlardan dolayı zaten problem yaşıyorsun. Bir de değiştirme noktasındaki girişimlerin sonuçsuz kalınca için öfkeyle dolmaya başlıyor. Karşı tarafa öfkeleniyorsun neden değişmiyor neden beni umursamıyor diye, kendine kızıyorsun, neden hâlâ böyle bir insanın yanındayım diye. Böyle diye diye bir bakmışsın ki uzun yıllar bu öfke ve umutsuzluk sarmalının içinde geçmiş. Biraz önce de söylediğim gibi, elbette karşındakinin değişen özellikleri olacaktır. Ama uzun yıllardır uğraştığın ve değiştiremediğin şeyler varsa burada kabullenme kısmı devreye girmeli.</span></p>
			<p class="Basic-Paragraph para-style-override-8"><span class="char-style-override-1">Belki de şu anda bu satırları okurken, ama karşı tarafın çok kötü özellikleri var, bana zarar veriyor, nasıl kabulleneyim diyorsun. Evet tahmin edebiliyorum. Ama kendimizi kabul ederken yaptığımız gibi, eğer ki değiştiremeyeceğimiz şeyler varsa karşı tarafta, kabullenme yolunda karşımıza iki seçenek çıkıyor: Ya onu kabullenip sevebiliyorsak bu haliyle seveceğiz ya da fiziksel/zihinsel olarak ondan uzaklaşacağız. Bu durumu söylemesi kolay farkındayım. Ama insana dair şeylerin kolay olacağını kim söyledi ki? Bu durum da diğer her şey gibi ciddi bir emek istiyor.</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="italik">“Ben kendi işime bakarım sen de kendi işine bak. Ben bu dünyaya senin beklentilerini karşılamak için gelmedim. Sen de benim beklentilerimi karşılamak için gelmedin. Sen sensin ve ben benim. Eğer tesadüf eseri birbirimizi bulursak bu çok güzel olur. Ama bulamazsak yapacak hiçbir şey yok.” <span class="char-style-override-7">Fritz Perls</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="Basic-Paragraph para-style-override-8"><span class="char-style-override-1">Eşinin çok sessiz ve ketum olduğunu düşünüyorsun diyelim. Sen coşku dolu bir şekilde akşam eve geldikten sonra, olan biten her şeyi ayrıntılarıyla anlatırken karşı taraftan aldığın cevaplar çok kısa ve sanki üstünkörü oluyor. Böyle olunca içindeki coşku kayboluyor ve bu coşkunun yerini bir öfke alıyor. Neden böyle, neden benimle uzun uzun konuşmuyor diyorsun ve karşı tarafla bu konu için sık sık kavga ediyorsun. Sen arkadaş ziyaretleri yapalım, sosyal etkinliklere katılalım istiyorsun ama eşin evde oturmayı daha çok seviyor. Senin zorunla birkaç yere geldiği zaman da hiç keyif almadığı her halinden ve mimiklerinden belli oluyor. Sen bu duruma sinir oluyorsun ve bu durum sebebiyle sık sık tartışma yaşıyorsunuz. Böyle bir durumda uyumsuz olmanın çıkardığı sorundan daha ziyade bu konu için yapılan tartışmalar insanları daha çok yoruyor. Bu durumda kabullenmeyi hayatımıza dahil edersek durum şu şekilde olurdu:</span></p>
			<p class="Basic-Paragraph para-style-override-8"><span class="char-style-override-1">Uzun zamandır eşinin bu özelliklerini değiştirmeye çalışıp değiştiremediğini fark ederek hem kendini hem de onu yormayı bırakıp, eşinle yapabileceğin diğer paylaşımlara yönelirdin. Onunla birlikte olmana sebep olan, onu sevme nedenlerini hatırlayıp ruhsal tatmini orada arardın. Sosyal etkinliklere, eşini zorlayarak dahil etmek yerine, kendi başına katılabileceğin bir sosyal çevre oluştururdun. İlk seçenek karşı tarafı kabullenip, kendi hayatını onun değişmeyeceğini kabullenerek biçimlendirmen.</span></p>
			<p class="Basic-Paragraph para-style-override-8"><span class="char-style-override-1">İkinci seçenekte, değiştirmeye çalıştığın davranışların değişmemesi senin için kabul edilemez bir şey diyelim ki, böyle bir durumda, yine karşı tarafın değişemeyeceğini anlayıp yoluna belki de onsuz devam etmen gerekecek. Böyle olunca hem kendini hem de karşı tarafı yormamış olacaksın. Bazı durumlarda da fiziksel anlamda yolları ayırmak çok kolay olmayabilir. Böyle durumlarda da zihinsel olarak dikkatini karşı taraftan ayırmak, kendin için farklı bir dünya oluşturmak işe yarayabilir. Her iki durumda da içinde bulunduğun durumdan kurtulmak için önünde yeni kapılar açılacaktır.</span></p>
			<p class="Basic-Paragraph para-style-override-8"><span class="char-style-override-1">Gelelim aktif kabullenmeyi hayatımıza uygulayabileceğimiz son alana, yani başımıza gelen olaylara ve içinde bulunduğumuz durumlara. Psikolog Rollo May, “Sıkıntı, insan olmanın meslek hastalığıdır” der. Yani bir insan olarak sıkıntı çekmemenin olduğu bir senaryo mevcut değil maalesef. Ortalama bir insan hayatında, herkesin başına kendince çok önemli sıkıntılar gelecektir. Bu durum hoşuna gitse de gitmese de durum böyle maalesef. Her halükârda hayatının bir döneminde yağmurun altında ıslanacaksın yani. Sıkıntılı zamanların ilk anlarında kişi, doğal olarak şok evresine girecek ve neden, nasıl sorularını sıklıkla soracaktır. Çünkü sorunu çözebilmesi için ilk başta anlaması gereklidir. Duygusal tepkiler de vermemiz kuvvetle muhtemel. Çünkü başımıza gelen şeyler hayatın doğal akışını bozabilir ve bizi konfor alanımızdan çıkarabilir. Böyle bir durumda sıklıkla öfke, yetersizlik, hüzün, şaşkınlık gibi duygular ortaya çıkar, gayet doğal olarak. İlk başta böyle tepkiler vermen gayet doğalken, ilerleyen zamanla birlikte hâlâ bu noktada takılı kalırsan zihnin yaşadığın soruna ve yeni hayatına alışma sürecine bir türlü alışamaz ve kendi kendine söylenir durursun ben bu hallere düşecek insan mıydım diye...</span><span class="char-style-override-1"/></p>
			<p class="Basic-Paragraph para-style-override-8"><span class="char-style-override-1">Ahmet Bey, ellili yaşlarını bitirmek üzereydi bana geldiği zaman. Kendi işini yapıyordu, iki çocuğu vardı, çocuklarından büyük olanı yurtdışında yaşıyordu, diğeri de başka bir şehirde üniversite öğrencisiydi. Ahmet Bey, çok sevdiği eşini, on üç yıl önce, iki yıllık zorlu geçen hastalık süreci sonunda, meme kanserinden kaybetmişti. Kendisinin ifadesine göre, bu kayıptan sonra hayatında hiçbir şey eskisi gibi olmamıştı. İşine gücüne devam ediyordu ama gerekli olmadıkça pek konuşmuyordu, evden çıkmayı pek sevmiyordu. Çocuklarının da ısrarıyla, yaşadığı ilgi kaybı, karamsarlık ve mutsuzluk sebebiyle bana gelmişti. Ahmet Bey tam bir entelektüeldi, onunla olan seanslar onun engin bilgi ve deneyimleri sayesinde benim için çok keyifli ve öğretici geçiyordu. Onu tanıdıkça, hayatındaki sorunların kaynağında eşinin yasının olduğunu fark ettim. Ahmet Bey yasını bitirememiş, yası onun psikolojik rahatsızlığı haline dönmüştü. Hayatıyla ilgili detayları, günlük rutinlerini sorduğum zaman bir şey dikkatimi çekti, vefat eden eşinin her eşyası bir odada on üç yıl önceki haliyle duruyordu. Ahmet Bey bu odaya kimseyi sokmuyordu, temizliğini ve düzenini kendi sağlıyordu. Eşinin bütün eşyalarını olduğu şekliyle muhafaza ediyordu. Evde kurulmuş düzen, eşi vefat etmeden önceki gibiydi, on üç yıldır hiçbir şekilde değişmemişti. Hiçbir yeni eşya alınmadığı gibi, ne kadar eski ve kullanılamaz durumda olursa olsun evden bir minik eşya dahi atılmamıştı.</span></p>
			<p class="Basic-Paragraph para-style-override-8"><span class="char-style-override-1">Ahmet Bey’le aramızdaki terapotik ilişki daha çok geliştikçe, daha da çok anlatmaya başladı. Ve anlattıkça gün yüzüne çıktı; onun yaşadığı kaybı hiç kabullenemediği, neden sorusunu onlarca kez sormadığı bir gece dahi yaşamadığı, çok sevdiği eşine ölümün yakışmadığını düşünmediği bir gün bile geçirmediği... Ahmet Bey’in hayatı eşini kaybettiği gün durmuştu, durumu kabullenemediği için o anda takılı kalmıştı. Normalde insanların çok sevdikleri yakınlarını kaybettikleri zaman bile hissettikleri acının zamanla daha katlanılacak hale gelmesini ve kişinin hayata adapte olmasını bekleriz. Ama bazen kaybı yaşayan kişi yaşadığını kabullenme konusunda o kadar fazla direnç gösterir ki, yıllar geçse de acı geçmez, kişi hayata tekrar adapte olamaz. Yaşadığı durumu kabullenemeyen ve kaybettiği kişiyle vedalaşamayan insanlar için bu durum ciddi bir sorun oluşturur.</span></p>
			<p class="Basic-Paragraph para-style-override-8"><span class="char-style-override-1">Başımıza gelen can yakıcı bir olay neticesinde, durumu kabullenmeyişimiz, hayatımızın büyük bir kısmına zarar verebilir. Halbuki insanın fıtratı alışmak üzeredir. İyi ya da kötü başımıza her ne geldiyse bir süre sonra alışırız, başka türlüsü çok zor olurdu bu örnekte olduğu gibi. Kimse bize söz vermedi, hayatın sıkıntısız geçeceğini, sevdiklerimizi günün birinde kaybetmeyeceğimizi söylemedi. Üzülmek, özlemek, acı çekmek doğal ve insani duygulardır. Bu duyguları yaşamakta hiçbir sorun yok. Önemli olan, başına geleni kabullenmen. İyi ya da kötü ben bunu yaşadım, şimdi ne yapacağım, yoluma nasıl devam edeceğim sorusunu sorabilmek.</span></p>
			<p class="Basic-Paragraph para-style-override-8"><span class="char-style-override-1">Devam eden süreçte, yavaş yavaş da olsa Ahmet Bey, eşinin eşyalarından sadece birkaç parça hatıra aldıktan sonra, kalanları ihtiyaç sahiplerine dağıttı, evine birkaç parça yeni eşya aldı. Uzun zamandır görüşmediği eski dostlarıyla arada buluşmaya başladı. İşlerinin yoğun olmadığı bir aralıkta, yurtdışında yaşayan kızını ziyarete gitti. Hâlâ eşini çok özlüyor ama bir yandan da huzurlu ve umutlu hissediyor eskiye göre.</span></p>
			<p class="Basic-Paragraph para-style-override-8"><span class="char-style-override-1">Bazen hayatta işler çok ters gider, iflas edersin, maddi kayıplara uğrarsın. Kendine yediremezsin bu başarısızlığı; nasıl böyle bir şey yaşarım, bunu hak edecek ne yaptım diye. Belki de kendini hayata kapatırsın, o sorunlu alana takılır kalırsın yıllar boyunca, aynı Ahmet Bey gibi ama bu kez farklı bir sebepten. Sorunlarına kabullenici yaklaşırsan onlarla boş yere savaşmak yerine buna harcayacağın enerjiyi, sorunların çözümüne harcayabilirsin.</span></p>
			<p class="Basic-Paragraph para-style-override-8"><span class="char-style-override-1">Kabullenmek huzurun en büyük anahtarıdır, fark edebilenler için...</span></p>
		</div>
	</body>
</html>