<html xmlns="http://www.w3.org/1999/xhtml">
	<head>
		<title>kitap-22</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-3-18" xml:lang="tr-TR">Yanlış Yere Odaklanmak</p>
			<p class="Basic-Paragraph para-style-override-8"><span class="char-style-override-1">İnsanın çoğu zaman faydalı olan ancak bazı durumlarda ona zarar veren bir özelliği var: Zorlu zamanlarda, aynen bir kamera lensi gibi, problemle ilgili gözünden bir şey kaçmadığına emin olmak için problemin kaynağına zoom yaparsın. Ancak bazı problemler vardır ki sen ne yaparsan yap hemen çözülmez, zaman gerekir ilerleme kaydedebilmek için. Ve sen bu problemin kaynağına uzun süre odaklı halde kalınca dünyan da probleminden ibaret olmaya başlar. Çünkü o an için gözünün gördüğü tek alan problemli olan alandır ve dolayısıyla birçok şey kötü gidiyormuş gibi hissedersin. Aramana rağmen sana iyi hissettirecek bir şey bulamazsın. Bir süre zaman böyle geçtikten sonra, eskiden bu kadar üzülmediğin zamanlar sana eskimiş bir fotoğraftaki anılar kadar uzakmış gibi gelmeye başlar ve en sonunda sanki en başından bu yana üzülüyormuşsun ve bu durum hiç geçmeyecekmiş gibi gelmeye başlar.</span></p>
			<p class="Basic-Paragraph para-style-override-8"><span class="char-style-override-1">Bu durum birçok insanın başına sıklıkla gelen bir algı yanılsamasıdır. İnsanın yaşadığı probleme odaklanması, bir süre çevresindeki insanlarla sadece bu konuyu konuşması, yatmadan önce bu konuyu düşünmesi çok doğaldır. Ancak bu süreç uzadığı zaman insan, onu besleyen sağlıklı kaynakları görmemeye başlar ve bunlardan uzaklaşır. Ruhsal anlamda beslenme zayıfladığı için, kişi her geçen gün yaşadığı problemin ona hissettireceğinden çok daha kötüsünü hissetmeye başlar. Bu kısır bir döngüdür. Bu kısırdöngüye girmemen için durumun farkında olman lazım.</span></p>
			<p class="Basic-Paragraph para-style-override-8"><span class="char-style-override-1">Ayşegül, dört yıllık bir evlilikten sonra eşinin onu aldatması sonucunda çok zor bir süreç yaşayarak eşinden ayrılmıştı. Eşinden ayrılma süreci, hem maddi hem de manevi olarak çok zorlayıcı geçmişti Ayşegül için. Ayşegül eşinden boşandıktan yaklaşık bir yıl sonra neden hâlâ iyi hissedemiyorum, neden kendimi hâlâ toparlayamadım diyerek bana geldi. Görüşmelerimiz sonucunda Ayşegül’ün çok destekleyici bir ailesinin, uzun zamandır hayatında olan sevdiği yakın </span><span class="char-style-override-1">arkadaşlarının olduğunu öğrendim. İşindeki performansı boşanmanın sancılı zamanlarında, biraz düşüş gösterse de, genel anlamda işini ve çalışma ortamını seviyordu. Boşandıktan sonra hayatının nasıl gittiğini konuştuğumuz zaman, akşamları pek dışarı çıkmak istemediğini, odasına kapanıp, eski eşiyle yaşadığı problemleri, onun neden böyle bir şey yaptığını ve şu an neden dul kaldığını, neden başına böyle şeyler geldiğini düşünüyor ve kendince buna çözüm bulmaya çalışıyordu. Daha önce de bahsettiğim üzere, Ayşegül çoktan işlevsel olan düşünce kısmını geçmiş, çöp düşüncelerin içine yuvarlanmıştı. Gün içinde ya da nadiren </span><span class="char-style-override-1">akşamları arkadaşları ile buluştuğu zaman hep erkeklerden</span><span class="char-style-override-1">, aldatma hikâyelerinden konuşuyorlardı. Anne babasıyla kaldığı için, onlarla beraber oturduğu zaman konu bir şekilde yine eski evliliğine geliyordu.</span></p>
			<p class="Basic-Paragraph para-style-override-8"><span class="char-style-override-1">Gördüğün üzere Ayşegül’ün zihni tamamen yaşadığı probleme odaklanmış durumda. Ve aslında odak açısını biraz genişletse, ilgilenebileceği, zaman geçirebileceği bir sürü imkân ve çevresinde onu destekleyen insanlar var. Ama birçok insan gibi Ayşegül de probleme odaklanmış vaziyette takılı kalmıştı. Ayşegül yavaş yavaş bakış açısını genişletti ve hayatında ona iyi gelen şeylere de dikkat vermeye başladı. Ve eskiden ona zarar vermiş olan eski ilişkisini hem hayatında hem de zihninde geride bıraktı.</span></p>
			<p class="Basic-Paragraph para-style-override-8"><span class="char-style-override-1">Buradaki örnekte de göreceğin üzere, dikkatini sorunlu alandan çekip hayatının geri kalan kısmına odaklanman her zaman sana daha iyi hissettirecektir. Benim hayatımda böyle iyi şeyler hiç kalmadı deme kesinlikle; gözden kaçırdığın, eskiden sana iyi gelen şeyler her zaman vardır. Sadece birazcık çaba gösterip, kendi geçmişinde dedektiflik yapman gerekecek. Bu konuda son olarak söylemek istediğim şey şu, ilk başta dikkatini sorunlu alandan çekmen kolay olmayacak. Diğer iyi görünen alanlara odaklanmaya çalışırken, kendini bu konuda isteksiz hissetmen ve zorlanman çok normal. Bu isteksizliğe rağmen devam etmelisin. Devam ettikçe anlayacaksın faydasını.</span></p>
		</div>
	</body>
</html>