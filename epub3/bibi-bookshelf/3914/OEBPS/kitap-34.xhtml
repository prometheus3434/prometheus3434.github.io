<html xmlns="http://www.w3.org/1999/xhtml">
	<head>
		<title>kitap-34</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-11" id="toc_marker-4-10" xml:lang="tr-TR">Aşırı Fedakârlık ve Merhamet Yorgunluğu</p>
			<p class="Basic-Paragraph para-style-override-8"><span class="char-style-override-1">Bir kişi düşün, hayatını arkadaşlarına, dostlarına veya ailesine adamış. Kim ne isterse, kim ne dilerse gerçekleştirmek için koşturuyor. En büyük gayesi, çevresindeki insanları memnun etmek. Onları memnun ettikçe, kendinin de memnun olduğunu düşünüyor. Çevresindeki insanlar da bu durumdan memnunlar. Neden olmasınlar ki, etraflarında devamlı onların iyiliğini düşünen birisi var. Ama bu kişi bir süre sonra, gitgide mutsuzlaştığının farkına varıyor. Bazı akşamlar yalnız kaldığında, bu güzel ilişkilerin tek taraflı olduğunu ve ilişkileri sürdürmek için ortaya konulan çabaların ve fedakârlıkların büyük bir kısmını kendisinin yaptığını fark ediyor. Bu durum her geçen gün kendisini daha fazla mutsuz ediyor. Ama diğerlerinin sevgisini kaybetmekten korktuğu için davranışlarını da değiştiremiyor.</span></p>
			<p class="Basic-Paragraph para-style-override-8"><span class="char-style-override-1">Bu hikâye sana tanıdık geldi mi? Bu hikâyede belki kendini belki de yakından tanıdığın birisini gördün. Bu durum benim danışanlarımda sık karşılaştığım aşırı fedakârlık durumu. İlk bakışta, böyle bir yapı kültürel kodlarımızdan dolayı göze hoş gelse de, aşırı fedakâr kişiyi içten içe kurutan, depresyona sürükleyen bir yapıdır. Hiç kimse sınırsız enerjiye sahip değildir. Var olan enerjimizin, varlığımızın ve güzelliğimizin bir kısmını bile kendimize saklamayıp diğerlerine dağıtırsak bize bir şey kalmaz.</span></p>
			<p class="Basic-Paragraph para-style-override-8"><span class="char-style-override-1">Peki bir kişi kendine zararı olmasına rağmen neden böyle davranır? Benim gözlemlerim, kişinin kendini sevilmeye layık görmeyişidir. Eğer diğer insanlara yeteri kadar iyi davranmazsa, kendisini sevmeyeceklerini düşünmesidir. Aslında o kadar çabanın altında yatan kocaman ama tek bir sebep var. Sevgi isteği. Ama bu paradoksal bir duruma yol açıyor, senden istenmeden fedakârlıklar yapıyorsun, birçok insan için kendini arka plana atıp koşturuyorsun ama sen bunları istenmeden yaptığın için almayı umduğun sevgiyi alamıyorsun, çabaların değersiz görülüyor. Bu durumu düşündüğüm zaman zihnimin çağrışım yaptığı bir hikâyeyi paylaşmak istiyorum seninle.</span></p>
			<p class="Basic-Paragraph para-style-override-8"><span class="char-style-override-1">Çok eskiden okuduğum Cengiz Aytmatov’un bir kitabında geçen bir durum çok dikkatimi çekmişti. Bir sahil kasabasından ve bu kasabada yaşayan yaşlıca bir adamdan söz ediyordu hikâye. Bu yaşlı adam, çok yardımsever, herkesin işine koşan birisiydi. Ama bu kasabada kimse bu adama ve yaptıklarına değer vermiyor, kendisine saygı göstermiyordu. . Bu kadar iyi bir insanı neden kimse önemsemiyordu, ona saygı göstermiyordu? Sonra bir ayrıntı fark ettim, bu yaşlı adam kimse kendisinden yardım istemeden onlara yardım ediyordu. Belki de onun çabalarını değersiz kılan şey, istenmeden verişleriydi.</span></p>
			<p class="Basic-Paragraph para-style-override-8"><span class="char-style-override-1">Aşırı fedakâr bir kişide de, durum bu hikâyeye benziyor. Bazen o kadar çaba ve emek ya karşılığını hiç almıyor ya da çok azıyla mükâfatlandırılıyor. Bir süre sonra, kişi mutsuzluğunun farkına varıyor. Farkındalık arttıkça mutsuzluk da artıyor.</span></p>
			<p class="Basic-Paragraph para-style-override-8"><span class="char-style-override-1">Eğer böyle bir çıkmazın içindeysen ve bunu fark ediyorsan aslında çözüm için gerekli ilk şartı sağlamış oluyorsun. En önemli şart bu durumun farkında olabilmek. Bakış açımızı birden değiştirmek tabii ki mümkün değil ama adım adım, aşırıya kaçan davranışları, gereksiz fedakârlıkları azaltmamız gerekiyor. Yazının başında da bahsettiğim gibi fedakârlık çok önemli. Olmaması büyük bir sıkıntı iken çok fazla olması da kişisel olarak sıkıntılara sebep oluyor. Sen yaptığın fedakârlığın hangisinin gerçek, hangisinin aşırı olduğunu düşünürken çok doğru tespitler yapamayabilirsin, çünkü hep böyle olduğun için hepsi sana çok gerekli görünür. Normal fedakârlığı ve aşırı olanı ayırt edebilmek için daha önce bahsettiğim tercih mi zorunluluk mu yöntemini kullanabilirsin. Eğer ki kendini fedakârlık yapmak zorunda hissediyorsan ve bunu yapmama ihtimali sende psikolojik baskı oluşturuyorsa, muhtemelen aşırı fedakârlık yapıyorsundur. Ama yapmama ihtimali seni çok zorlamıyorsa, kendini çok rahat hissediyorsan, yapmamış olsam ne olurdu sorusuna cevabın yoksa tercihen fedakârlık yapıyorsundur. Bu elemeyi yaparken insanları en çok yanıltan düşünce “Elime mi yapışacak sanki!” düşüncesidir. Eline yapışıp yapışmaması değil burada önemli olan, sadece ortaya koyduğun fedakârlığın senin tercihin olması. Bu minicik bir şey bile olsa, eğer ki aşırı fedakârlık ise bunu yapmamayı denemen gerekir.</span></p>
			<p class="Basic-Paragraph para-style-override-8"><span class="char-style-override-1">Bu konuda sana son olarak bahsetmek istediğim bir kavram var, ismi: “Merhamet yorgunluğu.” </span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="italik">Merhamet yorgunluğu, uzun süre boyunca travmatik olay yaşayanlara, acı çekenlere ve hasta olanlara yardım etmenin sonucunda ortaya çıkan bir problemdir.</p>
			<p class="Basic-Paragraph para-style-override-8"><span class="char-style-override-1">Daha çok sağlık sektöründe çalışan kişilerde karşılaşılır. Bir şeye uzun süre bakım ve şefkat verince, ortaya çıkan bir tür tükenmişlik durumudur aslında bu durum. Merhamet yorgunluğu </span><span class="char-style-override-1">yaşayan bireyler eskisi gibi merhamet göstermekte zorlanmakla beraber bireysel anlamda da depresyon gibi psikolojik sorunlar yaşayabilirler.</span><span class="char-style-override-1"/></p>
			<p class="Basic-Paragraph para-style-override-8"><span class="char-style-override-1">Merhamet yorgunluğunu sadece mesleki anlamda tükenmişlikle değil bireysel ilişkilerimizde de gözlemliyorum ben. </span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="italik">Hepimizin bir merhamet kapasitesi var ve bu kapasiteyi aşarak çevremizdeki herkese merhamet gösterirsek, empatik davranırsak bir süre sonra bu durumdan yorulma ihtimalimiz çok fazla olur. </p>
			<p class="Basic-Paragraph para-style-override-8"><span class="char-style-override-1"> </span></p>
			<p class="Basic-Paragraph para-style-override-8"><span class="char-style-override-1">Normal seviyede merhamet ve empati insani olarak herkeste olması gereken erdemlerden ama sen kontrolü kaybedip çevrendeki herkes için bu erdemleri kullanırsan çok kısa bir süre içinde kendine ayıracak şefkatin bile kalmayabilir. Eğer merhamet yorgunluğu yaşıyorsan, kendini sürekli yorgun hissedebilirsin, eskiden keyif aldığın şeylere ilgini kaybedebilir ve insani ilişkilerden uzaklaşma isteği hissedebilirsin. Eğer belirli ölçüde merhamet ve şefkat vermeye devam etmek istiyorsan ilk olarak kendini koruman gerekir.</span></p>
		</div>
	</body>
</html>