<html xmlns="http://www.w3.org/1999/xhtml">
	<head>
		<title>kitap-31</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-13" id="toc_marker-4-7" xml:lang="tr-TR">Yeni İnsanları Hayatına Hangi Kapıdan Alıyorsun?</p>
			<p class="Basic-Paragraph para-style-override-8"><span class="char-style-override-1">Sosyal ilişkiler çok önemli. Ruhumuzu besleyen en önemli besin kaynağı bile diyebilirim sosyal ilişkiler için. Ama bunu yanlış anlamamak gerek, sosyal ilişkiler derken onlarca arkadaşının olmasına, her daim sosyal aktivite içinde olmana hiç mi hiç gerek yok. Sen öyleysen ve bundan keyif alıyorsan orası ayrı tabii, bunda da bir sorun yok, bu sadece temel bir gereklilik değil. Ruhunun beslenebilmesi için bir iki tane sağlam dostunun, sıcak aile ilişkilerinin olması bile yeterli. Ama bazen ister istemez bunlara bile sahip olamıyor insan. Dolayısıyla hayatımıza yeni insanların girmesi, bazen de var olanların değişmesi ihtimali her zaman mevcut. Bazen hayatına yeni insanları alırken çok fazla hayal kırıklığı yaşıyor olabilirsin. Her kapına gelene çok fazla ümit bağlayıp, sonrasında umduğunu bulamayınca ciddi üzüntüler yaşıyor olabilirsin.</span></p>
			<p class="Basic-Paragraph para-style-override-8"><span class="char-style-override-1">Birçok kez daha yeni tanıştığı insanı hemencecik göklere çıkaran, onu hayatına alırken çok yüksek olumlu puanlar veren insanla karşılaştım. Ben öyle birisi olmadığım için küçük yaşlarımda bile insanların yeni tanıştığı bir insanı göklere çıkartması hep garip gelmiştir bana. Ama yıllar geçtikçe, insanları daha iyi tanıdıkça, yeni insanları hayatına havai fişeklerle dahil eden kişilerin naif insanlar olduğunu, uzun süredir sevgi açlığı yaşadığını, sevilmeme endişesi taşıdıklarını fark ettim. Bu endişe sebebiyle kimseyi kaybetmemeliyim gibi bir düşünceyle hayatına yeni insanları aldığın zaman, bazen hiç hak etmeyen insanlara hak etmediği bir değeri vermiş oluyorsun. Aradan biraz zaman geçince, emeklerinin karşılığını bulamayınca, çok fazla yatırım yaptığın için çok fazla üzülüyorsun. Bunu sana bir örnekle açıklamak istiyorum.</span></p>
			<p class="Basic-Paragraph para-style-override-8"><span class="char-style-override-1">Diyelim ki senin hayatına birisinin girmesi için üç tane kapı var, bu kapılardan sadece birini aktif edebiliyorsun aynı anda. Bir kapıda hiç kilit yok ve bu kapıdan gelenleri kim olduğuna hiç bakmadan o kadar iyi niyetle ve hürmetle karşılıyorsun ki gelen kişi iyi niyetli mi, hırsız mı, kötü niyetli birisi mi bilmiyorsun. Eğer senin hayatında bu kapı her zaman aktifse, hayatına giren iyi insanlarla beraber çok sayıda seni üzen ve sana zarar veren insan da bu hürmet kapısından içeri sızar ve has dairene yerleşir.</span></p>
			<p class="Basic-Paragraph para-style-override-8"><span class="char-style-override-1">Bir diğer kapıysa öncekinin tam tersi şekilde, bankaların kasaları kadar sağlam ve üstünde bir sürü kilit var. Hayatında bu kapı aktifse, kapına gelen insanların birçoğu bu kapıyı aşamadığı için içeri giremiyor. Böyle kapıları olan insanlar diğer insanlara karşı fazlasıyla güvensiz ve olumsuz yaklaşabiliyorlar. Belki geçmişteki olumsuz deneyimlerinden, belki de öyle öğrendiği için, zarar görmemek adına kapıyı tamamen kapatmış oluyorlar. Böyle olunca bu kişinin hayatına yeni birisinin girmesi neredeyse imkânsız hale geliyor ve kişi yalnızlık yaşamaya başlıyor.</span></p>
			<p class="resim para-style-override-3"><span><img alt="7.jpg" class="frame-12" src="image/7_fmt.png"/></span> </p>
			<p class="Basic-Paragraph para-style-override-8"><span class="char-style-override-1">En son bahsetmek istediğim kapıysa, bir tane kilidi olan, üstünde gözetleme deliği olan bir kapı. Bu kapıya birisi geldiği zaman, sen delikten bakıyorsun, daha önceki deneyimlerini gözden geçirerek, gördüklerini değerlendirerek kapıdaki insana şans veriyorsun içeri girmesi için. Ama kişiye ne aşırı güveniyorsun ne de aşırı güvensizlik yaşıyorsun, sadece şans veriyorsun kendini de koruyarak. Daha önce bahsettiğim has daireyi hatırlıyorsun, oradaki halkaların en dışına buyur ediyorsun kapıdan gelen misafirini. Zaman geçtikçe, karşı tarafa güvendikçe bir halka daha yakınına alıyorsun. Belki kim bilir, kapıdan giren kişilerden biri has dairene girmeye hak kazanacak, sen de gerçek bir dost kazanmış olacaksın.</span></p>
			<p class="Basic-Paragraph para-style-override-8"><span class="char-style-override-1">Hayatına yeni insanlar alırken aşırılardan kaçınman çok önemli güzel insan, aşırı güvenirsen üzülürsün, aşırı güvensiz olursan yalnız kalırsın. Her şeyde olduğu gibi bu konuda en önemli şey dengedir.</span></p>
		</div>
	</body>
</html>