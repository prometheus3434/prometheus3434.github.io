<html xmlns="http://www.w3.org/1999/xhtml">
	<head>
		<title>kitap-60</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-11" id="toc_marker-7-3" xml:lang="tr-TR">Kullanmadığın Güçlerin Sana Zarar Verir</p>
			<p class="Basic-Paragraph para-style-override-8"><span class="char-style-override-1">Her insan kendisine değer verir. Değersizlik bölümünde her insanın içinde az ya da çok bir değersizlik duygusu olduğundan bahsetmiştim. Aynı zamanda, az ya da çok her insanın içinde kendisine verdiği değer, yetenekli ve güçlü olduğunu düşündüğü </span><span class="char-style-override-1">alanlar vardır. Eğer bir insan kendisine hiç değer vermiyor olsaydı ortaya ciddi ruh sağlığı problemleri çıkardı. Yani sen kendini ne kadar değersiz hissetsen de aynı zamanda güçlü olduğunu düşündüğün alanların da var. Ve bu yeteneklere ve güçlere dayanarak gerçekleştirmek istediğin hayallerin var.</span><span class="char-style-override-1"/></p>
			<p class="Basic-Paragraph para-style-override-8"><span class="char-style-override-1">Senin bireysel anlamda hissettiğin değerden başka, gerçekten objektif olarak yeteneklerin ve sahip olduğun bir zekâ vardır. Eğer ki sen bu sahip olduğun özelliklerin farkındaysan ve bunları kullanmıyorsan, bir süre sonra kullanmadığın bu değerli özellikler sana yük olmaya başlar. Bu durumu sana bir örnekle açıklamak istiyorum. Sen bu satırları okuduğun zaman diliminden tam bir ay önce, seni aramışım ve sana bir milyon lira ödül kazandığını, tam bir ay sonra, yani senin bu satırları okuduğun günün sabahı gelip ödülünü almanı söylemişim varsayalım. Ve sen bu ödül haberini alınca o kadar çok seviniyorsun ki o parayla neler yapabileceğine ilişkin bir sürü hayal kuruyorsun. Aradan zaman geçiyor ve sen bu satırları okurken, sabah alman gereken ödülü unuttuğunu fark ediyorsun ve beni arıyorsun. Ben de sana süre geçtiği için bu hakkını kaybettiğini söylüyorum.</span></p>
			<p class="Basic-Paragraph para-style-override-8"><span class="char-style-override-1">Aslında senden kaynaklanan çok basit bir sebepten dolayı bu parayı alamasaydın nasıl hissederdin? Muhtemelen, hakkın olduğu halde alamadığın bir şey olduğu için içinde inanılmaz bir pişmanlık, burukluk ve istesem yapabilirdim hissiyatı. Bu üç duygu da taşınması çok zor duygulardır. Çünkü hep o ses yankılanır içinde: İstesem yapabilirdim...</span></p>
			<p class="Basic-Paragraph para-style-override-8"><span class="char-style-override-1">Sahip olduğun yetenek ve güçler de kullanman için sana verilmiş birer hediye değil midir? Ve biraz önceki örnekte olduğu gibi sana verilen hediyeyi kullanmayı unutursan nasıl hissedeceksin? Her geçen günle beraber içinde farkında olduğun değerler sana ağır gelmeye başlayacak. Kendi içinden, bunları kullansaydım hayatım daha farklı olacaktı diye tekrarlayacaksın. Şu anda olduğum yerden, işten, imkânlardan çok daha iyisini hak ediyorum diyerek, içinde bulunduğun koşullardan dolayı hep rahatsızlık hissedeceksin.</span></p>
			<p class="Basic-Paragraph para-style-override-8"><span class="char-style-override-1">Yolun başında, içindeki gücün farkında olduğun zamanlarda bir rahatlık hissedersin. Nasıl olsa yaparım, kaçmıyor ya dersin. Kişisel konforunun içine gömülüp, harekete geçmeyeceksin. Sonra bir bakacaksın hayat akıp gitmiş, bir sürü güzel şeyi, sen içindeki gücü kullanmadığın için kaçırmışsın. Oysa uğraşmış olsaydın daha farklısını yapabileceğini de içten içe biliyorsun. Çevrendeki insanlar, kendi potansiyellerini kullanıyor ve bir yerlere geliyor. Sen onların kendi güçlerini kullandıklarını görünce, ilk başta kendine öfkeleniyorsun sonra da onlara. Ve içinde bir yerlerde çok rahatsız edici bir duygu beliriyor: Kıskançlık. Ruhuna bu virüsler bulaştıktan sonra, içinde bir yerlerde hep bir huzursuzluk dolanıyor. Aslında daha iyisini yapabilirdim ya da ben bundan daha iyisini hak ediyordum serzenişleri.</span></p>
			<p class="Basic-Paragraph para-style-override-8"><span class="char-style-override-1">Hiçbir zaman geç değil, ne zaman başlarsan, neresinden tutarsan ve ne kadar yapabilirsen hiç fark etmez. Sen yeter ki bir adım at. Kazandığın şey minicik bir şey bile olsa farkı hissedeceksin. Kitap sürecinde ben anlattıkça az çok benim hakkımda bir fikrin olmuştur diye düşünüyorum. Benim hayata bakışım süreç odaklıdır. Sen hakkını vererek yaşa, gerisi kendiliğinden gelir.</span></p>
			<p class="Basic-Paragraph para-style-override-8"><span class="char-style-override-1">Diyelim ki, mücadele ettin ama yine de olmadı. Hiç sorun değil. Her zaman asıl olan mücadeledir. O zaman kabullenme kapısı açılacaktır sana. Ben uğraştım ama olmadı, elimden gelmedi de diyebilirsin. Harekete geçmeden önce sana yük olan şey pişmanlık ve elinden gelebileceği halde yeterince uğraşmadığın için yapamadığın duygusuydu. Ama sen uğraşırsan ve olmazsa, üzülsen bile, bu seni bir ömür rahatsız etmeyecektir.</span></p>
			<p class="italik">Çok zeki ve çok yetenekli olabilirsin. Çok güzel f<span class="char-style-override-8">i</span>kirlerin de olabilir. Ancak bunlar için çalışmadığın zaman, bunlara sahip olmayanlarla hiçbir farkın olmayacak.</p>
		</div>
	</body>
</html>