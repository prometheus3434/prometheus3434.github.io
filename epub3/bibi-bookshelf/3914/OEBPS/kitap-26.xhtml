<html xmlns="http://www.w3.org/1999/xhtml">
	<head>
		<title>kitap-26</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-4-2" xml:lang="tr-TR">Ya Termometre Bozuksa?</p>
			<p class="Basic-Paragraph para-style-override-8"><span class="char-style-override-1">Diğer insanların söylediklerini kafaya takan, her şeyi doğru şekilde yapmaya çalışan insanları her zaman fazla naif ve kibar buluyorum. Böyle insanlar bazen hayatın çetin ortamında, iyi niyetleri ve hassas olmaları sebebiyle fazlaca üzülebiliyorlar. Ve böyle insanlar, bu özellikleri sebebiyle daha baskın ve manipülatif insanları üzerine çekebiliyorlar. Eğer böyle biriysen, çevrende seni fazlaca eleştiren, yönlendirmeye çalışan, hevesini kıran insanlar daha da fazla olabilir. Ama bu durum dünden bugüne oluşmamıştır, sen en başından bu yana bu şekilde kişilik özelliklerine sahip olduğun için, ilkokulda bile böyle arkadaşlıkların içinde bulunmuş olabilirsin. Doğal olarak bir şeye çok uzun süredir maruz kalıyorsan ve sağlıklı alternatifini hiç deneyimlememişsen, işin doğalının bu olduğunu ve başka bir ilişki biçiminin olmadığını düşünürsün ve hiç sorgulamazsın. Senin bu durumu doğal kabul ediyor olman, bu tür insanların ve ilişkilerin sana zarar vermesine engel değildir kesinlikle. Çevrendeki bu tarzda insanlar seni yönlendirmeye çalışırlar, kişiliğini ve davranışlarını eleştirebilirler. Ancak sen bunu çok uzun süredir yaşadığın için onların doğru söylediğini düşünürsün ve bir süre sonra kendini onların gözünden görmeye başlarsın. Bu duruma güzel bir örnek oluşturduğunu düşündüğüm bir danışanımın hikâyesini anlatacağım sana.</span></p>
			<p class="Basic-Paragraph para-style-override-8"><span class="char-style-override-1">Suat, bir okulda idari görevde bulunan bir öğretmendi. Kendisini işinde çok başarısız hissettiği bir dönemde istifa etmeyi düşünürken, psikolojik yardım almaya karar vermiş ve bu kararı psikoterapi sürecinin sonunda vereceğini düşünerek bana başvurmuştu. Suat’ın geçmişini konuştuğumuzda, bir türlü memnun edemediği ve devamlı onu başarısız gören bir baba ve babasının bu yaklaşımından Suat’ı koruyamayan pasif bir anne figürü dikkatimi çekmişti. Suat böyle bir aile ortamında yetişmesine rağmen, çoğu zaman sınıfının en başarılı öğrencileri arasında olmuştu hep. Üniversite sürecine geldiğinde, çok istekli bir şekilde öğretmenlik okumaya karar vermiş ve üniversiteyi dereceyle bitirmişti. İş hayatı süresinde birçok değerli projenin hazırlık aşamasında yer almış, çalıştığı üç işyerine çok ciddi katkıları olmuştu. Suat bana bunları anlatırken, ben şaşkınlık içerisindeydim, en başta bana işinde başarısız olduğunu hatta bundan dolayı işinden istifa etmeyi düşündüğünü söylemişti, şu anda acaba başka birini mi anlatıyor diye içime bir şüphe düştü. Dayanamayıp sordum “Suat, sanki iki farklı kişiden bahsediyor gibisin, birincisi başarısız olduğunu iddia ettiğin kişi, diğeri de yıldız gibi parlayan birisi hangisi gerçek?” diye. “Nasıl yani?” dedi Suat. “Ben bunları yaptım ama bunlar benim başarılı olduğum anlamına gelmiyor ki. Okuldaki birkaç meslektaşım durmadan benim başarısız olduğumu söylüyor, dikkat çekmek ve makam mevki için yapıyormuşum bütün bu projeleri. Babam hâlâ, neden daha üst bir mevkiye gelemedin diye eleştiriyor beni. Hatta en samimi arkadaşım bile geçen aldığım takım elbise konusunda, giyinmeyi bile bilmiyorsun Suat dedi bana.”</span></p>
			<p class="Basic-Paragraph para-style-override-8"><span class="char-style-override-1">Suat’ı dinledikçe, çevresindeki insanların ona bakış açısının Suat’ın kendisine bakış açısını belirlediğini fark ettim. Suat hiçbir şekilde, insanlar neden bana böyle diyor kısmını sorgulamıyordu, diğer insanlar ne söylüyorlarsa haklıydılar. İşte tam burada bir örnek vermek istiyorum, hayattaki olayları ölçtüğümüz bir termometre olduğunu varsayalım. Aynen suyun sıcaklığını ölçer gibi bu termometreyle kendimizi iyi ya da kötü noktasında değerlendiriyoruz. Eğer ki kendi termometremiz kendi içimizde değilse, çevremizdeki insanları termometre olarak değerlendiririz ve onların bizi ölçtüğü değerleri gerçek kabul ederiz. Termometrenin doğru çalıştığını varsayarız. Ama ya termometre bozuksa ya da taraflı ölçüm yapıyorsa? Seni olduğundan az ya da bazen fazla gösteriyorsa, işte böyle zamanlarda sorunlar ortaya çıkar.</span></p>
			<p class="Basic-Paragraph para-style-override-8"><span class="char-style-override-1">Suat küçüklüğünden bu yana çevresindeki insanları kendi termometresi olarak belirlemişti. Babasının devamlı yetersiz hissettirmesi, onun diğer insanları kendinden üstün ve daha doğru kabul etmesinde etkili olmuştu. Beraber çalıştığımız süreçte, çevresindeki insanları ve onların yaklaşımını değerlendirdiğimizde çok da şaşırtıcı olmayan şeyleri fark ettik. Suat’ın başarılarının emsal konumdaki meslektaşları tarafından kıskanılıyor olması, en yakın arkadaşının devamlı Suat’ı yönlendirmeye çalışması ve kıyafet konusunda bile hep kendi isteğinin yapılmasını istemesi ve Suat kendi istediği takım elbiseyi alınca onu zevksizlikle suçlamasını fark etmek benim için şaşırtıcı olmasa bile Suat bu durumlara çok şaşırmıştı. Suat bugüne kadar kendini ölçerken hep diğer insanları termometresi olarak görmüş ve onların söylediği her şeyi doğru kabul etmişti. Ama gördüğün üzere termometre bazen bozuk olabilir, bazen de kıskançlık, öfke vb. duygular sebebiyle yanlış ölçüm yapabilir. Bunu fark edebilmek bile kişinin kendisinde önemli değişimler yapacaktır.</span></p>
		</div>
	</body>
</html>