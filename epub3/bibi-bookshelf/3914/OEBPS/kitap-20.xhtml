<html xmlns="http://www.w3.org/1999/xhtml">
	<head>
		<title>kitap-20</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-3-16" xml:lang="tr-TR">Bütün Halıların Altı Doldu</p>
			<p class="Basic-Paragraph para-style-override-8"><span class="char-style-override-1">Kafana takılan düşünceler konusunda başvurulan yöntemlerden birisi de bastırma demiştim. Hep derler ya, sen problemleri çözmüyorsun aslında, halının altına süpürüyorsun ve onlar orada beklemeye devam ediyor. Bugüne kadar çok fazla danışanım oldu, çok fazla insanın hayatına tanıklık ettim ve birçok insanın hayatındaki bütün halıların altının çözülmeyen, yok sayılan ve bastırılan problemlerle dolup taştığına şahit oldum. O bastırılan düşünceler, halının altında sakin bir şekilde durmuyor maalesef, orada durdukça, gözünün önünde olmasa dahi seni ve hayatını etkilemeye devam ediyor.</span></p>
			<p class="Basic-Paragraph para-style-override-8"><span class="char-style-override-1">Daha önceki başlıklarda vurguladığım bir nokta vardı; işlevsel olan düşünce ve çöp olan düşünce. İşlevsel olan düşünce, bir problem karşısında çözüm yolları bulmamızı sağlayan düşünce biçimiydi ve önemliydi. Eğer ki sen kafana takılanlar konusunda, bastırma yöntemini kullanıyorsan, problemler karşısında işlevsel olan düşünce aşamasına bile gelemezsin, sanki hiç sorun yokmuş gibi davranırsın. Belki hayatın yangın yeridir, bir sürü önemli problemin vardır ama sen sanki her şey çok yolundaymış gibi kafanı kuma gömersin. Ancak bu problemler her tarafı sardığı için sen sadece kötü şeyler olacakmış gibi, göğsüne bir öküzün oturduğunu hissedersin ve sebepsiz iç sıkıntıları yaşarsın. Bir türlü anlam veremezsin olanlara, her şey de yolunda gibi ama neden oluyor bunlar? Bazen asıl problemleri bastırdığın için aslında hiç alakası olmayan şeyleri kafana takmaya başlarsın, kapıyı kilitledim mi, ocağı kapattım mı diye düşünmekten uykuların kaçar.</span></p>
			<p class="Basic-Paragraph para-style-override-8"><span class="char-style-override-1">Bazen sorunların farkındasındır ancak bu sorunları ifade etmekten kaçınırsın. Sanki sen söylersen, insanlar sana karşı tepki gösterecekmiş, onlarla ciddi sorunlar yaşayacakmışsın gibi gelir. Bazen de söylesem ne olacak, ne değişecek ki diye düşünürsün. Halbuki bazen sadece söylemek bile o kadar rahatlatıcıdır ki.</span></p>
			<p class="Basic-Paragraph para-style-override-8"><span class="char-style-override-1">Kendine dair endişelerin vardır derinlerde bir yerde. Sevilmeye layık biri olmadığını, başarısız olduğunu düşünür, yalnız kalmaktan korkmaya başlarsın. Bunlar kapıda bir yerlerde bekler, sen çok korkarsın kapıda bekleyenin o korktuğun şey olduğundan. Kapıdan arada sırada ses gelir, tık tık tık... Ve sen iyice tedirgin olursun kapıda bekleyenden. Tedirginliğini atmak için kapı yokmuş gibi davranırsın, televizyonun sesini sonuna kadar açarsın. Ama nafile, içeride bir yerlerde kapıda bekleyenden endişelenmeye devam edersin. İşte kapıda bekleyen ama yüzleşmekten korktuğun şey kendine dair endişelerin ve eksik gördüklerindir: Yalnızlığın, başarısızlıkların, yetersizliklerin ve sevgisizliğin. Sen onları dışarıda tutmaya çalıştıkça, onlar senin gözünde daha korkunç olmaya başlar. Ve evin içinde kapıda bekleyenin sesini duymamak için yaptıkların da, gerçek hayatta kendini hiç boş bırakmaman, yalnız kalmaktan çok korkman, kendini bir konuya aşırı vererek diğer her şeyi unutma çabandır. Ama sen bir kere korkularını aşsan ve kapıda bekleyeni içeri davet etsen, göreceksin o kadar da korkunç olmadığını ve onunla baş edebileceğini ve onun da senin bir parçan olduğunu...</span></p>
			<p class="Basic-Paragraph para-style-override-8"><span class="char-style-override-1">Kübra otuzlu yaşlarının ortasında, bekâr, iş hayatında çok başarılı bir danışanımdı. Üniversite hayatından bu yana hep tek başına yaşamıştı, ailesi küçük bir şehirde yaşıyordu. Bana başvurma sebebi, son zamanlarda hiç geçmeyen yorgunluk hissi ve dinlenememe haliydi. Bu zamana kadar iş hayatında hep çok hırslı olan Kübra, artık işe gitmek istemiyor, iş dışında yaptığı eskiden ona keyif veren şeylerden artık keyif alamıyordu ve bir türlü bu duruma anlam veremiyordu. Her şeyin mükemmel olması gerekiyordu ona göre. Çünkü işyerinde konumu çok iyiydi ve geleceği çok parlaktı, çok güzel kazanıyordu, çok güzel bir evde oturuyordu ve hiçbir fiziksel sağlık sorunu yoktu. Sorun neydi diye düşünürken bazen şımarıklık yapıyorsun diyerek kendisine öfkelendiği bile oluyordu. Biz psikoterapi sürecine başladıktan sonra, Kübra’yı daha fazla tanımaya başladım, neredeyse her gün mesaiye kaldığından, yorgunluktan bayılana kadar çalıştığından, eve geldiğinde de sızıp kaldığından bahsetti bana. Mesaiye kalmadığı zaman yakın arkadaşlarıyla buluştuğunu, yine eve geç gittiğini ve hemen yattığını anlattı. Sanki özellikle evde kalmaktan kaçıyor gibiydi. Bizim sürecimiz devam ederken, sanki bir şeyden özellikle kaçtığını hissetmeye başladım ve bir süre sonra beraber keşfettik neden kaçtığını; evde yalnız kalmaktan kaçıyordu. Bunun onun için ne anlama geldiğini sorguladıktan sonra, arka plandaki yalnız kalma korkusunu, hiç anne olamayacağım endişelerini keşfettik. Bugüne kadar zihninden hiç içeri almamıştı bu düşünceleri Kübra, hep kapıda bekletmişti. Seslerini duymamak için de, kendisini gerçekçi olmayacak kadar işkolik bir hale dönüştürmüş ve bu süreç de onu tükenmişlik sendromuna sürüklemişti. İşte bastırmak ve yüzleşme korkusu derken kastettiğim şey tam olarak bu.</span></p>
		</div>
	</body>
</html>