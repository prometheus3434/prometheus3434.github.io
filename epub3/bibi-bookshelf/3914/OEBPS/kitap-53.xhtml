<html xmlns="http://www.w3.org/1999/xhtml">
	<head>
		<title>kitap-53</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-6-4" xml:lang="tr-TR">Herkes Kendi Derdini Bilir</p>
			<p class="Basic-Paragraph para-style-override-8"><span class="char-style-override-1">Bana gelen danışanlarımın hayatı algılayışlarında sıklıkla gözlemlediğim ortak bir algı hatası var. Birçoğu başına gelen kötü olayların, yaşadığı olumsuz duyguların sadece kendi başına geldiğini düşünüyor. Başımıza gelenleri bu şekilde algılamaya başlayınca şöyle bir tablo çıkıyor ortaya: “Diğer herkes çok mutlu, bir tek ben mutsuzum.”</span></p>
			<p class="Basic-Paragraph para-style-override-8"><span class="char-style-override-1">Filmlerde eminim aynalı camın olduğu sorgu odalarına denk gelmişsindir. Aynalı camın mantığı ayna olan taraftan bakanın kendisini görüyor olmasıdır. Ama diğer taraf baktığı zaman içeriyi görebilir. Aslında insanların yüzleri de bir çeşit aynalı camdır. Biz ayna olmayan tarafından dünyaya bakıyoruz ama bize bakanlar içeriyi göremiyorlar. Biz zannediyoruz ki bizim gördüklerimizi, hissettiklerimizi herkes biliyor, hissediyor. Halbuki seni yakından tanıyan az sayıdaki insanın birçoğu seni problemsiz, sıkıntısız, belki de hayatı umursamayan birisi olarak görüyor.</span></p>
			<p class="Basic-Paragraph para-style-override-8"><span class="char-style-override-1">Hatta belki diğer insanlar senin hakkında, ne kadar da mutlu, keşke ben de onun gibi olabilsem diye düşünüyor. İçinde ne yaşadığını bilmiyor, belki de aklının ucundan dahi geçmiyor senin yaşadığın ya da hissettiğin şeyler, o sadece senin dışarı yansıttığını biliyor. İnsanlar birbirine benzer problemler yaşıyor aslında. Birçok insanın ruhunun içine bakma şansı yakalayan birisi olarak bunu söylüyorum sana. Bu konuda bir örnek vermek istiyorum sana:</span></p>
			<p class="Basic-Paragraph para-style-override-8"><span class="char-style-override-1">Murat ve Aysel iki yıllık evlilikleri olan genç bir çiftti. Yaşadıkları geçimsizlik ve iletişim sorunları sebebiyle bana başvurmuşlardı. Bir seansta bir ilişkinin ideal versiyonunun olup olmadığını, evlilikte mutluluğun nasıl olması gerektiğini konuşurken, bu güzel çifte şöyle bir soru sordum: Bana çevrenizde mutlu olduğunu düşündüğünüz bir çifti tarif edebilir misiniz? Aysel heyecanla, ailece sık sık görüştükleri bir çifti anlatmaya başladı. Bu çiftin isimleri Ömer ve Tuğba’ydı. Ömer, Murat’ın liseden bu yana görüştüğü çok samimi arkadaşıydı. İkisi de yakın zamanlarda evlenmiş, eşleri de anlaşınca birlikte sık sık görüşmeye, beraber zaman geçirmeye başlamışlardı. Aysel’in anlattığına göre, ideal bir evlilik diye bir şey varsa bu kesinlikle Ömer ve Tuğba’nın evliliğiydi. Her zaman birbirlerinin gözünün içine bakıyorlardı, neredeyse her an el ele tutuşuyorlardı, Ömer hiçbir özel günü unutmuyor, değerli hediyeler alıyordu. Ömer, Tuğba’yla çok fazla ilgileniyordu. Her konuda aynı fikirde olup hiçbir konuda tartışma yaşamıyorlardı. Ömer ve Tuğba’nın evlilikleri Aysel’e göre göz kamaştırıcıydı. İlişkilerdeki gerçekçi olmayan beklentileri konuştuğumuz bu seanstan sonra açıkçası sarsılmıştım. Görünüşte normal bir seans gibi görünse de, Murat ve Aysel’in bilmediği bir şey vardı, Ömer ve Tuğba da benden destek alıyordu, hem de neredeyse boşanmanın eşiğindeydiler.</span></p>
			<p class="Basic-Paragraph para-style-override-8"><span class="char-style-override-1">Diğer insanların daha mutlu olduğu konusunda, birçok insan yanılıyor. Farkında olmadan hepimizin günlük hayatta taktığı maskeleri var. Aynalı cam oda örneğinde olduğu gibi, biz içimizde hissettiğimizi diğer herkesin gördüğünü zannediyoruz bazen. Ve diğer insanların da dışarı yansıttıkları gibi bir hayatı olduğunu. Herkes kendi derdiyle meşgul ve diğerlerini dertsiz biliyor. Diğerlerinin de sorunları olduğunu bilmek, sadece senin sorun yaşamadığını, insan olan herkesin hayatında az çok sorunlar olduğunu bilmek sana iyi gelecektir. Böylece kendini değersiz ya da başarısız hissetmenin kısmen önüne geçebilirsin.</span></p>
		</div>
	</body>
</html>