<html xmlns="http://www.w3.org/1999/xhtml">
	<head>
		<title>kitap-40</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="anabaslik para-style-override-3" id="toc_marker-5" xml:lang="tr-TR">3. BÖLÜM Kabullenme<span class="char-style-override-4" xml:lang="en-GB"/></p>
			<p class="altbaslik" id="toc_marker-5-1" xml:lang="tr-TR">Geçmişinin Yükleri Hâlâ Omzunda mı?</p>
			<p class="Basic-Paragraph para-style-override-8"><span class="char-style-override-1">Hepimiz biraz yaralıyız, sanırım insan olmanın doğasında var yaralı olmak. Geçmişteki yaşadığımız şeyler ruhumuzda küçük ve büyük yaralar açtı. Bu yaraların izleri kalmış olsa da şu anki yaşantımızı çok fazla etkilememesi gerekir. Ama bazı insanların yaraları o kadar derindir ki, günümüzde bile üzerinden yıllar geçmiş olduğu halde hâlâ ilk günkü gibi acımaya devam eder. Bazen insan geçmişinde yaşadığı olumsuz olayların olduğu ana takılı kalır, yıllar geçse de o anın duygusal seviyesinden çıkamaz ve yıllar boyunca bir kısırdöngünün içine hapsolmuş gibi olur.</span></p>
			<p class="Basic-Paragraph para-style-override-8"><span class="char-style-override-1">İlk olarak söylemem gereken şey geçmişte ne yaşadıysan yaşadın, belki sana büyük acılar çektirdi birileri, belki alman gereken sevgiyi vermediler, belki seni yok saydılar, belki de çok daha kötü şeyler yaptılar. Geçmişin yükleriyle başı belada olan birçok kişi, sanki o yaranın oluştuğu anı tekrar tekrar yaşıyor gibidir. Ve zihninde durmadan bir mücadele vardır, sanki geçmişi değiştirebilecekmişsin gibi, öfkenle ve yaraya neden olan kişi ya da kişilerle savaşır durursun. Geçmişinden kurtulmak istiyorsan geçmişin geçmişte kaldığını ve bu konuyu değiştiremeyeceğini </span><span class="char-style-override-1">kabullenmelisin. Bunu ilk kez söylediğim insanlar genelde çok şaşırırlar. Çünkü kabullenmek demek çoğu insan için yenilgiyi kabul etmek anlamına geliyor. Eğer geçmişinde uğradığı haksızlıkları kabul ederse, sanki kendisine haksızlık yapan o insanları onaylayacakmış ya da onlara iyilik yapacakmış gibi düşünür. Ama işin aslı bu yanlış bir düşüncedir. Geçmişinde olan bir şeyi değiştiremezsin, keşke böyle bir imkânımız olsaydı. Eğer böyle bir gücüm olsa o kadar çok insanın geçmişine dokunmak isterdim ki. Ama geçmişte olan şeylerin bizi bugün bu kadar yoğunlukta etkilemesini engelleyebiliriz.</span><span class="char-style-override-1"/></p>
			<p class="Basic-Paragraph para-style-override-8"><span class="char-style-override-1">Fark etmen gereken şeylerden birisi şu: Artık geçmişteki olayların oyuncusu değil izleyicisisin. Kabullenmelisin, geçmişte böyle şeyler oldu, keşke olmasaydı ama oldu. Kabullenmen ve onu içeri alman, ona elveda demek için ilk adım. Kabullenmediğin bir şey kapıda bekleyecek, sen devamlı onunla zihinsel savaşa devam edeceksin. Biliyorum ilk bakışta zor geliyor bunu kabullenmek, “O kadar savaş boşa mıydı?” diye düşüneceksin. Ama şunu sormalısın kendine, bugüne kadar içsel anlamda verdiğin savaşın senin için bir kazanımı oldu mu? Daha iyi hissettin mi? Ya da geçmişinde ruhunu yaralayan insanlar senin içsel savaşın sonucunda pişman mı oldular? Sanırım bu sorulara cevabın hayır. Peki o zaman ne kazandın ya da kaybettin bu savaştan? İçsel savaşın tek kaybedeni maalesef sen oluyorsun. Bu savaştan sana kalan, içsel huzursuzluk, içinde biriken öfke ve belki bazen kendinden bile nefret etmen oldu. Ama yeterince savaştın, artık geçmişinde böyle bir şeyler olduğunu kabul edip neden diye sormamalısın.</span></p>
			<p class="Basic-Paragraph para-style-override-8"><span class="char-style-override-1">Neden sorusu, böyle durumlarda çok zarar verici olabilir. Özellikle cevabı olmayan neden soruları. Neden bu benim başıma geldi, neden böyle şeyler yaşadım, neden kendimi koruyamadım, neden ailem böyle, neden böyle bir insan hayatıma girdi? Bir sürü neden sorusu. Bu sorulara cevap bulamadıkça, yükü kendi omzuna alırsın ve kendini suçlayabilirsin. Bazen sadece olur ve bunun bir nedeni yoktur. Senin böyle şeyler yaşamış olman senin suçun değildi, dediğim gibi böyle olması gerekiyordu ve oldu.</span></p>
			<p class="Basic-Paragraph para-style-override-8"><span class="char-style-override-1">Keşkeler kaplar bazen ruhunu, keşke şöyle yapsaydım, keşke gitmeseydim, keşke hiç karşılaşmasaydım gibi. Ama bu keşkeler de işlevsellikten uzak çöp düşüncelerdir. Bilsen yapmazdın zaten, hayatın ilginç tarafı da bu değil midir? Bazen ne kadar emin de olsan kendinden, her seferinde şaşırtmayı başarıyor. Geçmişte yaşadığın şeyler söz konusu olduğunda zihnini neden ve keşke tuzaklarından korumalısın. Çünkü o an bunları düşünürken anlamlı gibi gelse de, kısmi rahatlama sağlasa da, senin o konunun içinden çıkmanı engeller ve her daim geçmişte yaşadığın şeyin içinde debelenir durursun.</span></p>
			<p class="Basic-Paragraph para-style-override-8"><span class="char-style-override-1">İçinde bir yerlerde geçmişindeki kişilerle hesaplaşma arzusu vardır. Ama bu hesaplaşma ve yüzleşme konusu çok hassas ve bazen tehlikeli olan bir konudur. Çoğu zaman sana bu acıyı yaşatan insanlarla yüzleştiğin zaman karşı taraftan alacağın tepki senin işine yaramayacaktır. Sen yüzleşmek için gittiğin zaman belki karşı taraf inkâr edecek, belki o zaman ben de iyi değildim diyecek ya da başka ne yapsaydım, ben senin iyiliğinden başka bir şey düşünmedim diyecektir. Belki de seni suçlayacaktır. Yüzleşme belki rahatlatabilir ama asla tamamen çözüm olmaz. Çünkü artık öfke senin içindedir. Karşındaki insan belki ölmüş olabilir ya da yüzleşme şansın olmayabilir. Ama zihnin o kişiyi ve olayı devamlı kendi kendine canlandırır ve sen durmadan acı çekersin. Artık acının kaynağı o kişi olmaktan çıkmıştır, artık acının kaynağı zihnindeki bu konunun hayaletidir. Gidip yüzleştiğin kişi ile zihninde geçmişte sana kötü şeyler yapan kişi arasında dağlar kadar fark bile olabilir. Hukuki hak arama konusu söz konusuysa elbette, elinden gelenleri yaparsın. Benim kastettiğim şey, zihnindeki hayaletle problemini çözmen.</span></p>
			<p class="Basic-Paragraph para-style-override-8"><span class="char-style-override-1">Duygusal boşalımı sağlamak açısından, bildiğin güvendiğin insanlarla konuşmak, geçmişin yüklerini ifade etmek önemlidir. Çünkü geçmişin travmalarına en çok eşlik eden şey, derinlerdeki suçluluk hissidir. Geçmişte yaşanan birçok olumsuz deneyim, çoğu zaman yaşayanın içinde kalır ve içeriden bir yerden kişinin hayatını etkilemeye devam eder. Uzun zamandır tanıdığım danışanlarım bile belirli bir süre geçtikten sonra geçmişteki travmalarından bahseder. Ve birçoğu ilk defa bana anlatır bu olumsuz yaşantılarını. Düşünsene çok uzun bir süre, tek başına yaşamışsın o biraz önce bahsettiğim hayaletle birlikte. Kendini suçlamışsın, kendine karşı acımasızca davranmışsın. İnsan en çok kendine acımasız olabiliyor böyle durumlarda. Ama bu duyguları güvendiğin insanlarla paylaşman ya da güvendiğin bir terapistin objektif yaklaşımı sana iyi gelecektir. İçindeki acımasız sese bir bir alternatif oluşturması açısından bu olmazsa olmaz bir konudur. İçinde kaldığı zaman seni bütün gücüyle etkileyen şey, dışarı çıkınca eski gücünü kaybeder ve yavaş yavaş sönmeye başlar. Daha önce bahsettiğim gibi, dışarı aktardığın zaman, referans noktanı tekrar kazanırsın ve kendini haksız yere suçladığını anlarsın.</span></p>
			<p class="Basic-Paragraph para-style-override-8"><span class="char-style-override-1">Sana, Japonların yaklaşık 600 yıldır, kırılan vazo, bardak veya tabak gibi eşyaları tamir etmek için kullandıkları özel bir teknikten bahsetmek istiyorum. Bu tekniğin ismi Kintsugi (Altınla birleştirme) ve Kintsukuroi (Altınla tamir etme). Bu tekniğe altınla onarım sanatı diyebiliriz. Japonlar kırılan bir bardağı ya da vazoyu, altınla birleştirip onarıyorlar. Ve kırılan bu eşya, yeni haliyle çok daha değerli ve özel bir hale geliyor. Halbuki o kırılan eşya atılabilirdi ya da bir köşede gözümüzden düşmüş şekilde unutulabilirdi. Ama kırık ve kusurlu olan bir eşya tamir edildiğinde eskisinden kat kat üstün olacak şekilde bambaşka bir hale dönüşüyor. Sence bu tekniğin bize verdiği mesajlar yok mu? Belki sen de kırılmış bir vazo gibi hissediyorsun kendini; kırık ve kusurlu. Ve bundan dolayı artık değersiz olduğunu, hiçbir öneminin olmadığını söylüyor zihnin sana. Ama aynen bu teknikteki gibi yaralarına farklı bir bakış açısıyla yaklaşsan, aynı değerlenen eşyalarda olduğu gibi senin yaraların da seni daha değerli hale getirir mi? Kırıklarından ve kusurlarından utanmak ve onları saklamak yerine onlarla birlikte bambaşka bir insan olduğunu, bu yaşantıların seni daha değerli hale getirdiğini fark edersen, geçmişte yaşadıklarına yüklediğin anlam yavaş yavaş değişecektir. Mükemmel değilsin ama değerlisin. Zaten ben de mükemmel değilim bir başkası da, herkes biraz kusurlu, herkes biraz yaralı.</span></p>
			<p class="resim para-style-override-3"><span><img alt="9.jpg" class="frame-14" src="image/9_fmt.png"/></span> </p>
			<p class="Basic-Paragraph para-style-override-8"><span class="char-style-override-1">Geçmişinin yüklerinden kurtulmaya çalışırken, bazı şeylerin seni tuttuğunu fark edeceksin. Benim en sık karşılaştığım engel, birinin kendini kurban rolüne sokması. Kendini kurban rolüne soktuğunda kendine bir konfor alanı yaratırsın. Kurban rolünde hissetmenin güçlü bir tarafı vardır, sana dolaylı yoldan haklı hissettirir. Sen haklısındır ve şikâyet etmeye hakkın vardır. Ama sen kurban rolünde kaldıkça, geçmişteki o insanın hâlâ sana kötü hissettirmesine izin verirsin. Kurban rolünde olduğun zaman, şu an yaşadığın problemlerin hepsini geçmişte yaşadıklarına bağlayabilirsin. İyi bir ailem yoktu, başıma bunlar geldi gibi sebepler bularak şu anın bütün sorumluluğunu o sebeplere bağlarsın. Ama bu durum maalesef ki gerçekçi değildir. Evet geçmişinin, bugününe önemli ölçüde etkisi vardır ama şu anının sorumluluğu senin elinde. Şu an kendinden kaynaklanan sorunları sadece geçmişe bağlarsan harekete geçemezsin, çünkü bu tutum elinden bir şey gelmiyor gibi hissetmene neden olur. Karar vermelisin, kurban rolünde olmak sana iyi hissettirmeyecek. Kendi mutluluğunun sorumluluğunu kendin almalısın. Bugün mutlu olmayışının sorumluluğu senin elinde. Bununla yüzleşmek ilk başta ağır gelecek sana, farkındayım. Ama yavaş yavaş bunu da kabullendiğin zaman, gücün kendinde olduğunu anlayacaksın.</span></p>
			<p class="Basic-Paragraph para-style-override-8"><span class="char-style-override-1">Öfke böyle bir süreçte, kontrol etmekte en çok zorlandığımız duygudur. Geçmişe ve o insanlara yönelik öfke sana çok zarar verir. Peki bu durumda senin öfkenin kaynağı nedir, kökeninde neler var? Haksızlığa uğramış olmak mı? Yoksa öfkenin amacı adalet arayışı mı? Bana bunu nasıl yaptılar sorusu mu motivasyonunun kaynağı? Peki öfken ne kadar işlevsel, bir intikam hayatını daha iyi mi yapacak? Bu öfkeden kurtulmak için, evet geçmişte bu oldu, olan oldu ve artık yapacak bir şey yok diyebilmek gerek. O zaman sen kendini koruyamıyordun, o zaman kendini mutlu etme şansın da yoktu ama şimdi var. Haksızlığa uğradım, keşke uğramasaydım ama geçmişte uğradığım bir haksızlık sebebiyle neden bugünümü mahvedeyim?</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="italik"><span xml:lang="tr-TR">“Beni sev ya da benden nefret et, ikisi de benim yararıma. Seversen hep kalbinde, nefret edersen hep aklında olurum.”</span><span class="char-style-override-5" xml:lang="tr-TR"> </span><span class="char-style-override-6" xml:lang="tr-TR">Louis Aragon</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="Basic-Paragraph para-style-override-8"><span class="char-style-override-1">Öfkeni kontrol edip sana zarar vermesini engellemek için yapabileceğin bir diğer şey de affetmek. Affetmek bırakmak demektir, karşındaki insana iyilik yapmak da değildir. Affettiğin zaman zihninde onunla verdiğin savaşı/savaşını bitirirsin bitirirsin, onu zihninden çıkarırsın. Ama affetmediğin insanla zihnin savaşmaya devam eder. Her daim o kişinin sana verdiği zararları düşünürsün ve bunun bir karşılığı olarak zihninde ondan intikam almaya çalışırsın. Eğer affetmediğin bu insanla hâlâ karşılaşıyorsan, onu her gördüğünde zihninde şimşekler çakar ve için öfkeyle dolar. Karşı taraf bu durumun farkında bile olmayabilir. Ya da karşılaşmadığın geçmişte kalmış bir insansa bu kişi, o insanı hiç unutmamak ve öfkeni her daim zihninde canlı tutmak, sadece sana zarar verir. Sen kendi kendini yerken, o hayatını yaşamaya devam ediyor olabilir.</span></p>
			<p class="Basic-Paragraph para-style-override-8"><span class="char-style-override-1">Affettiğin zaman elbette karşı tarafı tekrar hayatına almayacaksın, aynı şeyleri sana yapmasına izin vermeyeceksin. Affetmek için yaşadıklarını bir de şöyle değerlendir, herkes kendi üzerine düşen rolü oynuyor bu dünyada. Belki de karşı tarafın da travmaları vardı, belki o da böyle olmak istemezdi. Belki en derinlerinde o da iyi bir insandır. Yaşanılan şeyleri kişiselleştirmeden düşünebilirsen ve büyük resmin farkına varabilirsen affetmek konusunda aşama kaydedebilirsin. Affetmek aniden gerçekleşecek bir şey değil, belki de uzun bir süre alacak bu yolda ilerlemen. Önemli olan bugüne kadar düşündüğün şekilde değil de bahsettiğim alternatif yöntemlerle geçmişine yaklaşmak.</span></p>
		</div>
	</body>
</html>