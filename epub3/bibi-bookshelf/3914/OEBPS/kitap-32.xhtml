<html xmlns="http://www.w3.org/1999/xhtml">
	<head>
		<title>kitap-32</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-4-8" xml:lang="tr-TR">Yalnızlık Korkusu</p>
			<p class="Basic-Paragraph para-style-override-8"><span class="char-style-override-1">Bir önceki kısımda sosyal ilişkilerin öneminden bahsettim. Ama her zaman çevremizde bizi anlayan, kafa dengi insanlar olmayabilir. Hepimizin böyle bir durum yaşadığı zaman dilimleri olmuştur. Ben karşılaştığım durumlarda, yalnızlıktan çok yalnızlığa yüklediğimiz anlamların bize zararı olduğunu gördüm. İnsan bazen yalnızlığı kendi kafasında öyle bir yere konumlandırıyor ki, sanki âciz, kimsenin istemediği ve sevmediği bir insan gibi düşünmeye başlıyor kendisini. Ve bu düşünceleri uzun süre tekrar edince, sanki gerçek olan buymuş gibi hissetmeye başlıyor.</span></p>
			<p class="Basic-Paragraph para-style-override-8"><span class="char-style-override-1">Yalnızlık hepimiz için hayatın bir gerçeği ve hayatın bir döneminde karşımıza çıkabilir. Eğer sen bu durumu kendi yetersizliğine bağlarsan ve yalnızlığın uzun sürerse, durum senin ruh sağlığını bile olumsuz etkileyecek seviyeye gelebilir. İlk olarak yalnızlığı normalleştirmen gerekli. Hatırlarsan daha öncesinde yaşadığın problemleri içinde fazla tutunca ve kendine odaklandığın zaman bir tek senin başına gelmiş gibi hissediyorsun demiştim. Bu durum yalnızlık için de geçerli. Uzun zamandır yalnızlık yaşıyorsan, kendine çok fazla dönmüşsündür ve çevrendeki diğer insanlara çok fazla dikkat etmiyor olabilirsin. Sanki senden başka herkes çok samimi dostları ve ailesiyle birlikte inanılmaz güzel vakit geçiriyor gibi gelebilir. Halbuki gözlerini kendinden dışarı çevirsen, birçok insanın benzer yalnızlıklar yaşadığını fark edeceksin. Aynı zamanda çok sosyal görünen insanların bile hayatlarının belli bir döneminde yalnızlık yaşadığını görebilirsin. Yani için rahat olsun, anormal değilsin.</span></p>
			<p class="Basic-Paragraph para-style-override-8"><span class="char-style-override-1">Yalnızlığı normalize etmen çok önemli. Çünkü yalnızlığını bir hastalık gibi yaşadığın zaman kendini o kadar kötü hissedersin ki, ne olursa olsun, kiminle olursa olsun yalnızlıktan kurtulman gerekiyormuş gibi bir hisse kapılırsın. Bunun neticesinde de aslında sana hiç iyi gelmeyecek insanları, ilaç niyetine hayatına alırsın. Bu kadar yoğun bir şekilde diğer insanlara muhtaç hissettiğin için, acele ediyorsun ve sanki seçim yapma şansın yokmuş gibi davranıyorsun. Halbuki yalnızlığı normalize edebilsen, daha sakin ve sağlıklı seçimler yapman mümkün olacak. Böyle zamanlarda ilaç diye hayatına aldığın insanlar zehrin olabilir.</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="italik">Yalnız kalmaktan o kadar çok korkuyorsun ki, ihtiyacın olmayan insanlar biriktiriyorsun. İhtiyacın olmayan insanları da kaybetmemek için kendin olmaktan vazgeçiyorsun.</p>
			<p class="Basic-Paragraph para-style-override-8"><span class="char-style-override-1">Yalnızlık yaşayan birçok insan tek başına bir şey yapmaktan çekinir. Sanki bir cafeye gidip tek başına oturursa, sinemaya ya da tiyatroya giderse, bütün herkes dönüp kendisine bakacak, içlerinden “A, ne kadar da zavallı bir insan, tek başına cafeye/sinemaya/tiyatroya gelmiş” diye geçirecekler diye endişelenir. Burada farkında olmadan diğer insanların zihnini okuyorsun, sen öyle hissettiğin için insanların da benzer şekilde düşündüğünü zannediyorsun. Çoğu zaman insanlar diğer insanların farkında bile değiller. Kendini düşün örnek olarak, en son ne zaman böyle bir ortamda birisini tek başına oturduğu için zavallı ve acınası buldun? Eğer birileri seni fark edip de senin hakkında bir şeyler düşünecek olsaydı belki de ne kadar da güçlü ve bağımsız olduğunu düşüneceklerdir. Bilemezsin.</span></p>
			<p class="Basic-Paragraph para-style-override-8"><span class="char-style-override-1">Yalnızlığı anlamlandırırken zihninden geçen düşüncelere bir bakmalısın. Neden yalnız olduğunu düşününce kendini çok rahatsız ve mutsuz hissediyorsun? Bu sorunun cevabını bulabilmek için zihninde yalnızlığın anlamına bakman gerekecek. Düşünceler zihnimizden çok fazla ve hızlı geçerler, bundan dolayı hangi düşüncenin bizi etkilediğini anlayamayabiliriz. Yalnızlıkla ilgili sık karşılaştığım düşüncelere; hep yalnız kalacağım, yalnız kaldığım için hüzünlü ve mutsuz hissetmem gerek, ben zavallının biriyim çünkü yalnızım örneklerini verebilirim. İnsan bunları düşündükçe kötü hisseder ama bunlar o kadar hızlı bir şekilde zihninden geçer ki, sanki gerçekmiş gibi gelir. Senin zihninde yalnızlık neden rahatsız edici, bunu keşfetmek için sakin bir zamanda yalnızlığın senin için hangi anlamlara geldiğini yazıp, çıkan sonuçlara alternatif ve gerçekçi cevaplar verebilirsin.</span></p>
			<p class="Basic-Paragraph para-style-override-8"><span class="char-style-override-1">Kendini mutlu etmek ya da ödüllendirmek için illa yanında başka birisinin olmasına ihtiyacın yok. Eğer yalnızlık yaşadığını düşünüyorsan ve sosyal bir ortama tek başına gitmekten çekiniyorsan senden özellikle bu durumun üzerine gitmeni isteyeceğim. Sen yalnız olduğunu düşündüğün için evden çıkmıyorsun, evden çıkmadıkça da kendini daha fazla yalnız hissediyorsun. Bu kısırdöngüyü kırmak için, al eline kitabı git bir çay bahçesinde otur ya da bir cafeye gidip söyle kahveni oku kitabını. Sinemalara bak, sevdiğin bir filme bilet al, bulunduğun şehirde tiyatro varsa tiyatroya git, en kötü ihtimal git, bir parkta otur, gelen geçen insanları izle. İlk başta tedirgin hissetmen sebebiyle çok keyif alamayabilirsin ama lütfen vazgeçme. Hem kendi başına bir şeyler yaparak yalnızlığın sana hissettirdiği muhtaçlık hissinden kurtulacaksın hem de kendini daha güçlü ve bağımsız hissedeceksin.</span></p>
			<p class="Basic-Paragraph para-style-override-8"><span class="char-style-override-1">Çok fazla yalnızlık yaşayınca kendi içine ve kendi dertlerine daha fazla dalarsın. Bazen insanın kendi dertlerine çözüm bulmasının en iyi yolu başka insanlara, başka dertlere bakmak ve onlara yardımcı olmaktır. Bir yerde gönüllülük yaptığın zaman kuracağın ilişkiler ve hissedeceğin tatmin duygusu sana çok iyi gelebilir.</span></p>
		</div>
	</body>
</html>