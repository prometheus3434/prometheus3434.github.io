<html xmlns="http://www.w3.org/1999/xhtml">
	<head>
		<title>kitap-67</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-11" id="toc_marker-7-10" xml:lang="tr-TR">Baki Kalan Bu Kubbede Bir Hoş Sada İmiş</p>
			<p class="Basic-Paragraph para-style-override-8"><span class="char-style-override-1">Bu başlık, 1500’lü yılların İstanbul’unda yaşamış şair Baki’nin bir şiirinden bir dize. Bu cümleyi hayat felsefemin özeti olarak söyleyebilirim sana. Ne yaparsan yap, kendinle beraber başkalarına da faydan olsun. Kendini düşün ama diğerlerini de düşün. Ve sen bu dünyadan gittikten sonra bile, bu dünyada söylediklerinin hoş bir yankısı kalsın. Bu yazdıklarımı böyle olması ümidiyle yazdım. Hayatının çok küçük bir kısmına sözlerimle eşlik ettim. Sana aslında bilmediğin bir şey söylemedim, sadece bir zamanlar bildiğin ama ya unuttuğun ya da cesaret edemediğin için uygulayamadığın şeyleri sana hatırlatmak ve cesaret vermek istedim.</span></p>
			<p class="Basic-Paragraph para-style-override-8"><span class="char-style-override-1">Bir hayat yolcusu olarak, bu yolda diğer insanlara iyilik yapabilmek için önce kendin iyi olmalısın. Diğer insanlarla sağlıklı ilişkiler kurabilmek ruhsal iyiliğin için çok önemli ama ilişkilerini her zaman bir denge içinde sınırlarını koruyarak devam ettirmelisin. Sana uzun süredir zarar veren insanları, sana zarar veremeyecekleri mesafelere kadar kendinden uzaklaştırmalı, çevrende mümkün olduğunca iyi hissettiren insanlar biriktirmelisin. Diğer insanların sana yaklaşımının en temelinde belirleyici olan şeyin, senin kendinle ilişkin olduğunu aklından çıkarmamalısın. Sen kendine değer verirsen diğer insanlar da sana değer verir. Sen kendine değer vermedikten sonra, herkes seni sevse bile içindeki boşluk tam anlamıyla dolmayacaktır.</span></p>
			<p class="Basic-Paragraph para-style-override-8"><span class="char-style-override-1">Kendine şefkatle ve anlayışla yaklaşmak en önemli kurallardan biri. Kendini tanımlarken, içsesinle konuşurken, küçümseyici ve yetersiz gören ifadeler kullanırsan, kendine acımasız davranırsan, bir süre sonra kendini tanımladığın insana dönüşmeye başlarsın: Aşağıladığın, yetersiz gördüğün o insana. Bu nedenle, kendini tanımladığın sözcüklere dikkat etmelisin.</span></p>
			<p class="Basic-Paragraph para-style-override-8"><span class="char-style-override-1">Sana bugüne kadar anlatılan, her şeyi yapabilirsin iddialarının görünüşte iyi hissettirdiğini ama içinde bir yerlere zarar verdiğini unutmamalısın. Sen insansın; hem âciz hem güçlüsün. Nerede güçlü olabileceğini, nerede gücünün yetmeyeceğini bilmek en büyük erdemlerden birisi. Her şeyi yapamazsın, her şeye gücün yetmez. Bazen yorulursun, bazen seni aşan şeyler olabilir, bazen de zamanı gelmemiştir. Hayallerine âşık ol ama karşılık bulamayacağını anladığın zaman vazgeçebilmeyi de bil.</span></p>
			<p class="Basic-Paragraph para-style-override-8"><span class="char-style-override-1">Her zaman mutlu olman mümkün değil. Bazen mutlu olursun bazen mutsuz ama çoğu zaman aralarda bir yerdesindir. Ruhunun içinde kendini belli eden her duyguyu kabullen, hiçbirini bastırma ve duygularının sana anlatmak istediklerine kulak ver. Her birinin bir anlamı var. Bastırmaya çalıştığın duygular seni rahatsız edecek ve dengeni bozacaktır.</span></p>
			<p class="Basic-Paragraph para-style-override-8"><span class="char-style-override-1">Hayatın engebelerinde kabullenme konusunu iyi düşün. Yeterince çaba harcadım mı, elimden geleni yaptım mı? Eğer cevabın evetse, var olanı kabullenme zamanın gelmiş demektir. Böyle bir noktadan sonra direnç göstermek problemlerini çözmediği gibi, seni sorunlu alana hapsedecektir. Uyguladıkça fark edeceksin, kabullenmek demek özgürlük demektir.</span></p>
			<p class="Basic-Paragraph para-style-override-8"><span class="char-style-override-1">Değişim yolu uzun bir yol. Bugünden yarına değişmeyeceksin. Ne dedik daha önce, iki adım ileri bir adım geri. Sen istikrarlı ol yeter. Bu değişim yıllar alsa bile, her geçen gün bir öncekinden biraz daha farklı olacaktır. Kendini diğerleriyle değil kendinin önceki haliyle kıyaslarsan doğru bir sonuca ulaşabilirsin.</span></p>
			<p class="Basic-Paragraph para-style-override-8"><span class="char-style-override-1">Gerçekte inanmadığım, kendi zihin dünyamda uygulamaya çalışmadığım bir şeyi anlatmadım sana. Bugüne kadar yolumun kesiştiği binlerce insandan çok fazla şey öğrendim. Ama insan denen kitabı okumayı öğrenme konusunda hâlâ yolun başında olduğunu hissediyorum. Bu yolda bir süreliğine birbirimize eşlik ettik. Ben bu kitabı sadece bir kişiye anlatıyormuşum gibi yazdım. Sadece sen ve ben vardık sen bu kitabı okurken. Umarım ruhunda bir yerlere temas edebilmişimdir. Neydi o güzel cümle: Baki kalan bu kubbede bir hoş sada imiş...</span></p>
			<p class="Basic-Paragraph para-style-override-8"><span class="char-style-override-1">Kendine iyi davran güzel insan, görüşmek üzere...</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="Basic-Paragraph para-style-override-8"><span class="char-style-override-1"> </span></p>
		</div>
	</body>
</html>