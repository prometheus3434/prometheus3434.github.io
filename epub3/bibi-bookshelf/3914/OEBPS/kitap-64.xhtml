<html xmlns="http://www.w3.org/1999/xhtml">
	<head>
		<title>kitap-64</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-7-7" xml:lang="tr-TR">Dışarıdan İçeriye Doğru Değişim</p>
			<p class="Basic-Paragraph para-style-override-8"><span class="char-style-override-1">Değişimin nereden başlayacağı konusunda birçok insanın kafası karışık olabilir. Zihinsel anlamda dönüşüm olmadan davranışlarda değişim olmaz ancak sürecin tamamını da zihinsel olarak planlamak davranışsal anlamda değişim için yeterli gelmemektedir. Bu sürece en iyi örnek, psikoterapi sürecidir. Birisi kendisinde hatalı gördüğü düşünce ve davranış kalıplarını sadece konuştuğunda, bunu konuşmak iyi gelse de değişim için yeterli motivasyonu elde edemeyebiliyor. Ama zihinsel dönüşümle birlikte bu kişinin tam olarak hazır olmadığı ortamlara ve davranışlara aşamalı olarak ulaşması sağlanırsa değişim daha kolay ve sürekli oluyor.</span></p>
			<p class="Basic-Paragraph para-style-override-8"><span class="char-style-override-1">Birçok insan zihinsel anlamda her şeyi hallettikten sonra çabasını davranışlara dökme konusunu kendisi için daha kolay bulur. Çünkü teoride, zihinsel olarak hazırsan, her şeyi yapmak çok kolaydır gibi bir algı var. Ancak zihinsel olarak hazır hale gelmek çok uzun sürebiliyor ve eğer sadece zihinsel anlamda çaba gösteriliyorsa maalesef bazen hiç olmayabiliyor. İşte değişim yolunda, kişinin kendisinin farkına varması zihinsel anlamda ilk farkındalığı olacaktır. İnsan sorun olduğunu bilmediği bir şeyi değiştiremez. Ama bu durum sadece başlangıç için önemlidir. Sonraki sürecin sadece zihinde gerçekleşmesini beklemek, çok da işlevsel olmayabilir. Özellikle depresyon gibi problemlerde insan doğru olanın ne olduğunu bilir ancak harekete geçme noktasında tam olarak karar veremez. İçinde hissettiği isteksizliği doğru kabul eder ve harekete geçmez. Aslında mantıklı tarafı harekete geç dese de, i</span><span class="char-style-override-1">steksiz olduğu için harekete geçmez</span><span class="char-style-override-1">.</span></p>
			<p class="Basic-Paragraph para-style-override-8"><span class="char-style-override-1">Hazır olmasan da, isteksiz de olsan, değişim için bir şekilde harekete geçmelisin. Özellikle değişim konusunda, kervan biraz da yolda düzülür. Tam anlamıyla motive hissetmeyebilirsin harekete geçmek konusunda. Ama ben motivasyon konusunun abartıldığını düşünüyorum. Sanki herhangi bir adım atmak için her zaman motivasyona ihtiyaç varmış gibi bir algı oluştu son zamanlarda. Ancak motive hissetmesen de, harekete geçebilirsin. Hazır olmasan da harekete geçebilirsin. İçsel anlamda hazır olmasan bile davranışsal anlamda yaptığın değişiklikler, içini de değiştirecektir. Çünkü davranış konusunda yapılan her değişiklik, içimizde bir yerlerde yankısını her zaman bulur. Bir vaka örneği vermek istiyorum sana:</span></p>
			<p class="Basic-Paragraph para-style-override-8"><span class="char-style-override-1">Rabia, uzun süren bir kanser döneminden sonra bir yıl önce annesini kaybetmiş ve sonrasında çalıştığı işten ayrılmıştı. Aslında hemen vazgeçmemişti işe gitmekten. Ancak ilk zamanlar kendisini ne kadar zorlasa da, işe gittiği zaman dilimlerinde kendi ifadesine göre sanki mengeneye sıkışmış gibi hissediyordu. Bir süre daha dayanmaya çalıştıktan sonra, sonunda vazgeçmiş ve işini bırakmıştı. Sosyal çevresinin büyük bir kısmı, uzun yıllardır çalıştığı işyerindeydi. İşinden ayrılınca, doğal olarak sosyal çevresinden de uzaklaşmıştı. Annesinin yokluğu zaten yeterince dayanılmazken, işinden de ayrılınca tamamen kendi içine dönmüştü. Rabia evin tek çocuğuydu. Annesini kaybettikten sonra, babasıyla ikisi kalmıştı sadece. Ankara’da hiç akrabaları yoktu. Babası ve o burada tamamen yalnızdı diyebilirim. Rabia’nın bazen bir iki hafta evden çıkmadığı bile oluyordu. Sabahları kalkıyor babasıyla kahvaltı yapıyor, sonra bazen babasıyla TV izliyor ama vaktinin büyük bir kısmı, kendi odasında düşünmekle geçiyordu. Rabia iyi bir eğitime sahipti, işinde de çok başarılıydı. Ancak çalışmadığı süreçte kendine olan güvenini kaybettiğini hissediyordu, sanki o güzel günler geride bir yerde kalmış ve bir daha hiç gelmeyecek gibiydiler. Tam ümidini kaybetmeye yakın zamanlarda bana geldi. İş hayatında eskiden çok samimi olduğu bir arkadaşı seni hiç iyi görmüyorum demiş ve beni önermişti. Biz çalışmaya başladıktan sonra, Rabia içinde bulunduğu durumun depresyon olduğunun farkına vardı. Bir süredir geleceğe yönelik hiçbir beklentisi kalmamıştı, sanki her şey daha da kötüye gidecek gibiydi. Kendini artık hiç beğenmiyordu. Eskiden saat kurmadan erkenden kalkan Rabia, şimdi babası seslenmese gün boyu uyuyacak durumdaydı. Kilo almıştı ve kendi vücuduna baktıkça kendinden nefret ettiğini hissediyordu.</span></p>
			<p class="Basic-Paragraph para-style-override-8"><span class="char-style-override-1">Rabia ile ilk etapta içinde bulunduğu durumun farkına varması konusunda ilerledik. Bu ilk tohum gibiydi. Sonraki süreçte sadece düşüncelerden ve geçmişten konuşmak rahatlatıcı olsa da, birkaç seans sonra artık harekete geçme zamanı gelmişti. Eskiden ona keyif veren şeyleri belirledik. Neler Rabia’yı heyecanlandırıyordu, neler keyif veriyordu, neler mutlu ediyordu? Tek tek listeledik. Ama bir sorun vardı, Rabia eskiden keyif aldığı şeyler konusunda, şu an isteksiz olmasının depresyondan kaynaklandığını mantıken anlıyordu ama yine de isteksizdi. Bu isteksizliğin bir algı yanılsaması olduğu konusunda anlaştık ve acı çekse de zor gelse de, eskiden keyif aldığı şeyleri en kolayından başlayarak tekrar canlandırmaya ve hayatında uygulamaya başladık. İlk başta bu durum Rabia’yı çok zorladı. O zorlandıkça ben ona sanki keyif alıyor gibi rol yapmasını önerdim. Arkadaşlarıyla buluşması, günlük yürüyüşler yapması, bir iki kez sinemaya gitmesi konusunda biraz ısrarcı oldum. İlk başta sadece bunları yapma konusunda istekliymiş gibi rol yapıyor olmasına rağmen bir süre sonra rol yaptığını unuttu ve gerçekten bu etkinliklerden keyif almaya başladı. Evdeki karanlık atmosferden çıktıkça, kendini eskiye oranla daha iyi hissetmeye başladı. Rabia’nın değişiminin kıvılcımı düşüncelerde başlamıştı ancak alev alması davranış değişiklikleri ile olmuştu. Gerçekte öyle hissetmese de, istekliymiş gibi kendisini davranışsal olarak zorlaması bir süre sonra gerçeğe dönüştü.</span></p>
			<p class="Basic-Paragraph para-style-override-8"><span class="char-style-override-1">Senin için de geçerli bu durum. Hangi konuda değişim yoluna çıkacak olursan ol, bir süreliğine sanki çok istekliymiş gibi rol yaparsan ve kendini zorlarsan bir süre sonra yaptığın rolün gerçeğe dönüştüğünü görebilirsin. Değişimin tohumu zihinde atılır ama suyu davranışlarla verilir. Tohumu atıp öylece beklersen sonuca ulaşman hiçbir zaman mümkün olmayabilir. Zihinsel olarak hazır olmayı bekliyorum diyerek kendini kandırma, hazır olmadığın şeylerde kendini zorlayarak gelişebilirsin ancak.</span></p>
		</div>
	</body>
</html>