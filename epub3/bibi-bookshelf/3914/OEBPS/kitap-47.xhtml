<html xmlns="http://www.w3.org/1999/xhtml">
	<head>
		<title>kitap-47</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-11" id="toc_marker-5-8" xml:lang="tr-TR">Hiç Olmayacağını Öğrensen Ne Yapardın?</p>
			<p class="Basic-Paragraph para-style-override-8"><span class="char-style-override-1">Senin de herkes gibi hayattan beklentilerin var, güzel şeyler olmasını istiyorsun. Güzel bir ilişki, parlak bir kariyer, nur topu gibi çocuklar ya da istediklerini almana yetecek kadar maddi güç. Hayattan böyle şeyler beklemende garip olan hiçbir şey yok. Ancak beklentilerimiz bazen o kadar güçlü bir hale gelir ki, hayatın akışından koparır bizi. Kendimizi eksik hissettiğimiz bir zaman diliminde, o beklediğimiz şeyin bütün hayatımızı değiştireceğini düşünürüz ya da tam tersi şekilde hayatımızda kötü giden ne varsa, o eksik olan şey yüzünden kötü gidiyor diye düşünürüz. Böyle olunca gözümüz kulağımız, o olmasını istediğimiz şeye döner. Her an bir gelişme bekleriz, sabırsızlanırız.</span></p>
			<p class="Basic-Paragraph para-style-override-8"><span class="char-style-override-1">Bu durumla çok fazla karşılaşıyorum; diyelim ki birisi hayatına biri girsin, onu sevsin ve yalnızlıktan kurtarsın istiyor. Bu durumu öyle bir şekilde hayatının merkezine alıyor ki, tek gündemi yalnızlığı ve neden hayatında biri olmadığı oluyor. Çevresindeki herkesle bu konuyu konuşuyor, yalnız kaldığında bu konuyu düşünüyor ve hayıflanıyor durumu için. Bu arada hayat akıp gitmeye devam ediyor. O, hayatın ona keyif veren diğer kısımlarını fark etmiyor bile. Arkadaşlar, aile ya da işi onun gözünde pek bir anlam ifade etmiyor. Bu durum hayatında birisi olsun ihtiyacı, isteyip de çocuk sahibi olamamak ya da bir hastalığın tedavi sürecinde o hastalıktan kurtulma isteği şeklinde de olabilir, süreç hepsinde aynı şekilde işliyor. Burada asla beklenen şeyin önemsiz olduğunu kastetmiyorum, sadece o an için bir şey yapamadığın durumlarda, o konuyu hayatın merkezine almanın, hayatın sağlıklı alanlarına zarar verdiğini düşünüyorum. Diyelim ki bir kapıdan güzel bir haber gelmesini bekliyorsun. O kapı çalacak ve o beklediğin güzel haberi alacaksın, her şey çok güzel olacak. Kapının zili çaldığı zaman evin her yerinden duyabilirsin ama sen yine de kapının önüne diz çökmüş bir şekilde bütün dikkatinle kapıya bakıyorsun. Evde televizyon izleyebilir, kitap okuyabilir ya da ailenle sohbet edebilirsin. Ama sen kapıdan başka bir şey görmüyorsun, içeriden birisi seslenince, sana hadi kızım/oğlum gel çay içelim dediğinde, hiçbiriniz beni anlamıyor diye tepki gösteriyorsun. Ama kapı çalsa zaten duyarsın, kapıda beklemenin anlamı var mı?</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="italik"><span>Uzun zamandır, insanlarda fark ettiğim bir durum var. Diyelim ki biri bir şeyi çok istiyor ve bu istediği şey olmadığı için çok mutsuz hissettiğini söylüyor. Bu kişinin istediği şey, temel hayat ihtiyaçları değilse ve olmazsa da olur şeylerse, kişi o istediğini hayatına aldığı andan kısa bir süre sonra eski haline dönüyor. Yani böyle bir durumda mutsuzluğu ortaya çıkaran şey, arzu nesnesinin eksikliği değil kişinin içsel eksikliği oluyor.</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="Basic-Paragraph para-style-override-8"><span class="char-style-override-1">Böyle durumlarla karşılaştığım zaman danışanlarıma sorarım. Şu elimdeki kahve bardağı (genelde elimde hep bir kahve bardağı olur seanslarda) sihirli olsaydı ve içindeki kahveye baktığımda senin geleceğini görüyor olsaydım ve gelecekte istediğin şeyin hiçbir zaman olmayacağını gördüğümü söyleseydim ne yapardın? İlk başta birçok kişi sorunun ümitsiz yanından dolayı kötü hisseder ve mahvolurdum, hiç mutlu olamazdım gibi cevaplar verir. Ben de bardakta sadece istediğin o ana şeyin olmadığını görüyorum, diğer her şey yolunda görünüyor dediğim zaman cevaplar, bir süre sonra kabullenirim ve hayatın diğer keyif verici alanlarına odaklanırım şekline dönüşür genellikle. Peki şu an seni bunu yapmaktan alıkoyan şey nedir diye sorduğumda derin bir sessizlikle karşılaşırım. Eğer ki beklediğin şey konusunda şu an aktif olarak yapacak bir şeyin yoksa, kapının önünde bekleyerek hayatını heba etmenin de bir anlamı yok. Sen yapman gerekeni yaparsın ve hayatının geri kalan iyi kısmına odaklanırsın. Tamam, belki yüzde yüz iyi hissettirmeyecek ve zihninin arka tarafında bir yerlerde yine kendini sana hatırlatacak ama olsun. Eski halinden kat kat daha iyi olacak. Ve olur da bir gün o isteğin gerçekleşirse bu sürprizle hayatın renklenecek.</span></p>
		</div>
	</body>
</html>