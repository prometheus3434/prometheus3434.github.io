<html xmlns="http://www.w3.org/1999/xhtml">
	<head>
		<title>kitap-30</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-11" id="toc_marker-4-6" xml:lang="tr-TR">Zehirli İnsanlar ve Kullandıkları Yöntemler</p>
			<p class="Basic-Paragraph para-style-override-8"><span class="char-style-override-1">Çevrendeki insanları düşünmeni istiyorum, sevdiğin sevmediğin, belki bir şeyler hissetmediğin, hepsini düşün. Bu insanlar hayat yolunda sana bir şekilde temas eden insanlar. Bunlardan bazıları ile beraberken ve hiçbir şey hissetmezken sonrasında üzerine adını tam koyamadığın bir ağırlık çökebilir. İşte seni olumsuz etkileyen, sana psikolojik olarak zarar verme ihtimali olan insanlara zehirli insan diyorum ben. Zehirli insanlar her daim has dairemize girmeye çalışırlar ve başarılı olurlarsa bizi olumsuz etkileyebilirler. Zehirli insanları hayatımızdan tamamen çıkartmamıza gerek yoktur, bazen, sadece onun böyle bir yapıda olduğunu bilip, zihinsel olarak onu öyle etiketlediğimiz zaman kendimizi korumamız mümkündür.</span></p>
			<p class="Basic-Paragraph para-style-override-8"><span class="char-style-override-1">Bu insanlardan bazıları ile birkaç saat vakit geçirdikten sonra eve geldiğinde suratın asık, depresif ve enerjin bitik hissedebilirsin, sanki ruhundan bir şeyler çekilmiş gibidir. Onun problemleri senin derdin tasan olur, birileri hakkında yine çok fazla konuşmuşsundur, belki öfkelisindir ya da yorgun, çünkü onu bazı konularda ikna etmeye çalışmış</span><span class="char-style-override-1">, dertleri hakkında ona önerilerde bulunmuşsundur ancak sonuç çoğu zaman olduğu gibi yine hüsrandır, çünkü o bildiğini okumaya devam eder. Ona hayır diyemediğin için yapmak istemediğin bir şey yapabilir, girmek istemediğin bir ortama girebilir veya gitmek istemediğin bir yere gidebilir ya da onun hatırı için koca bir sorumluluğun altına girebilirsin.</span></p>
			<p class="Basic-Paragraph para-style-override-8"><span class="char-style-override-1">Bu örnekteki gibi herkesin hayatında, her zaman insanın kendisini geliştirme potansiyelini engelleyen, yavaşlatan veya sabote eden insanlar olabilir. Herhangi bir sebepten ötürü seni yavaşlatabilirler veya ilerlemene engel olabilirler. Bu insanlardan bazıları eğer sen fazla gelişirsen artık onların hayatında olmayacağını düşünebilir, bazıları senin olumlu anlamda değiştirdiğin şeylerin onlardaki eksikleri ortaya çıkaracağını düşünüyor olabilirler. Belki de değişim ve gelişim fikrini tehdit olarak algılıyorlardır. Her ne sebeple olursa olsun onlarla arana bir mesafe koyman gerekir ve bunun niçin öncelikle onları ve sende yarattıkları etkileri bilmen kendini korumana yardımcı olacaktır.</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="bolditalik" xml:lang="tr-TR">Duygusal Dengesizlik</p>
			<p class="Basic-Paragraph para-style-override-8"><span class="char-style-override-1">Zehirli insanlar duygusal açıdan dengesiz olabilirler. Aniden soğuk, üzgün, huysuz, alıngan veya katı davranabilirler. Bir şeylerin ters gittiğini anlarsın ama sorunun ne olduğunu sorduğunda cevap “Yok bir şey” olur. Ve sen bir hata yaptığını düşünür, ne olduğunu bulmaya çalışırsın, bunu yaparken de kendini onu mutlu etmeye çalışırken bulabilirsin. Küçük ya da büyük her problemde karşılaştığın bu tavır seni çok fazla yorabilir, çünkü net bir şekilde karşı taraf bir şeyden dolayı rahatsızdır ve görünürde ortada bir sebep yoktur. Sen elinden geldiği kadarıyla durumu öğrenmeye ve yardımcı olmaya çalışırsın ancak karşı taraf farklı davranmasına rağmen ısrarla bir şey olmadığını iddia eder. Eğer ki sen bu konuda korunmasızsan, farkında bile olmadan kendini suçlamaya başlayabilirsin. Halbuki senin fark etmediğin çok önemsiz bir ayrıntı bile problem olmuş olabilir ya da karşı taraf sadece ilgi görmek bile istiyor olabilir. Karşı tarafın üstüne düşerek onun bu davranışlarını pekiştirebilirsin. Ortada görünür anlamda bir sebep olmadığını düşünüyorsan ve karşı tarafa sormana rağmen bir yanıt alamıyorsan, karşı tarafın üstüne düşmeden geride durman yeterli olacaktır. Bazı durumlarda şaşırtıcı bir şekilde çok kısa sürede bile karşı tarafın bu tavrı değişebilir. Önemli olan, senin onun duygusal değişimlerine kapılmaman ve onu kendi haline bırakmandır.</span></p>
			<p class="bolditalik" xml:lang="tr-TR">Manipülasyon</p>
			<p class="Basic-Paragraph para-style-override-8"><span class="char-style-override-1">Zehirli insanların bir diğer özelliği ise manipülasyondur yani durumu kendi çıkarları doğrultusunda kullanmaları veya yaptıkları bir şeyi aslında başka bir amaç için yapıyor olmalarıdır. Daha </span><span class="char-style-override-1">basit bir şekilde söylemek gerekirse seni kendi istekleri için kandırmaları diyebiliriz bu duruma. Fiziksel anlamda manipülasyonlara karşı genelde daha korunaklıyızdır. Çünkü çevremizde birçok insanın başına somut kandırmalar gelmiştir veya dolandırılmıştır. Ancak psikolojik manipülasyonlar bu kadar belirgin ve gözlemlenebilir olmadığı için, daha az fark edilir ve dolayısıyla insanların hazırlıksız yakalanma ihtimali çok daha yüksektir.</span><span class="char-style-override-1"/></p>
			<p class="Basic-Paragraph para-style-override-8"><span class="char-style-override-1">Kişisel ilişkilerinde manipülasyonu kullanan insanlar aslında kendi çıkarlarını düşünmelerine ve buna yönelik hareket etmelerine rağmen, durumu bunun tam tersiymiş gibi yansıtırlar karşılarındaki insana. Örneğin, o senin istediğin yerde değil ama başka bir yerde yemek istemektedir fakat bunu senin istediğin yerin kötü olduğunu söyleyerek ifade edebilir. Senin sana göre sağlıklı bir kilon vardır ama karşı taraf durmadan senin kilolu olduğunu ve bu halinle çok çirkin göründüğünü söyler. Sen bu duruma itiraz edip rahatsız olduğunu söylediğinde aldığın cevap seni şaşırtabilir çünkü karşı taraf sadece senin iyiliğini düşündüğü için bunları söylediğini ifade edecektir. Senin arkadaşlık ve aile ilişkilerine karışabilir ve kısıtlayabilir ama bunun nedenini açıklarken onların çok da iyi niyetli olmadığını bu sebeple aslında seni koruduğunu ifade edebilir. Bu şeylerin senin iyiliğin için yapıldığının söylenmesine rağmen bu işte yönlendirilen sensen ve karşı taraf bunu çok sık yapıyorsa maniple ediliyor olabilirsin. İlişkilerde önemli olan kararların birlikte ve içe sinerek alınmasıdır. Eğer içine sinmeyen bir şeyler varsa bunu sorgulamanı öneririm. Böyle durumlarda oyunu açık etmek işe yarayabilir. Bazı durumlarda kişi kendi isteklerini direkt olarak ifade etmekten çekiniyor olabilir. Eğer sen bu durumdan rahatsız olduğunu ve asıl niyeti anladığını ifade edersen böyle insanlar yaklaşımlarını değiştirebilir. Ancak karşı taraf yeterince iyi niyetli değilse oyunu açık etmen ve neden böyle istediğini anladığını ifade etmen karşı tarafı uyarabilir ve daha dikkatli davranmasını sağlayabilir.</span></p>
			<p class="bolditalik" xml:lang="tr-TR">Kendini İspatlama</p>
			<p class="Basic-Paragraph para-style-override-8"><span class="char-style-override-1">Bazı durumlarda zehirli insanlar ortaya koyduğun davranışlar konusunda devamlı olarak seni açıklama ve ispatlama yapmak durumunda bırakabilirler. Diyelim ki sen, ailenle zaman geçirmek istersin, o farklı bir yere gitmek ister, ama sen kendini açıklamak zorunda kalırsın, “Uzun zamandır onları ziyaret etmediğimi ya da babamın hasta olduğunu biliyorsun” gibi cümleler kurarsın. Sadece basit bir ziyaret için belki saatlerce açıklama yapmak zorunda kalırsın. İşten bir arkadaşın akşam buluşalım der sana, sen de üniversiteden arkadaşlarınla görüşeceğini, onlara sözün olduğunu söylersin. İş arkadaşın seni gerçek dost olmamakla ve kendisini ihmal etmekle suçlar. Sen kendinin gerçek bir dost olduğunu ispatlamaya çalışırsın. Bu kişiler annen ya da baban bile olabilir. Evlisindir, eşinle tatile gitmek istersin ama annen, iyi bir evlat olmadığını, onu yeterince sevmediğini, eğer sevseydin bir haftalığına asla kendisini bırakmayacağını söyleyebilir. Eğer ki böyle davranan insanları memnun etmek adına kendini onların istediği insana çevirirsen, kendin için bir şeyler yapmak istediğin bir sonraki seferde daha dirençli bir şekilde yine aynı tepkiyle karşılaşabilirsin. Bu durumda dikkat etmen gereken şey şu, karşı taraf sana böyle yaklaşmasaydı, yaptığın şeyden kendi kendine vicdan azabı çeker miydin? Eğer cevabın hayırsa, yapmak istediğin şeyi yapmaktan geri durmamalısın.</span></p>
			<p class="bolditalik" xml:lang="tr-TR">Benmerkezcilik</p>
			<p class="Basic-Paragraph para-style-override-8"><span class="char-style-override-1">Zehirli insanlarda en sık karşılaştığım özelliklerden birisi benmerkezci olmak. Benmerkezci olmak, çevresindeki insanların zararına bile olsa insanın kendisini ve kendi isteklerini merkeze alarak davranmasıdır diyebilirim. Günümüz modern dünyasının dayattığı haliyle, insanlar çok daha ben odaklı hale geldiler ve bu durum gitgide daha da artarak devam edecek gibi görünüyor. Eğer çevrende benmerkezci bir insan varsa; onunla vakit geçirirken onun istediği yere gider, onun canının çektiğini yersiniz. Onun canı istemezse dışarı çıkmaz evde oturursunuz, sohbet ettiğinizde, sohbetin neredeyse tamamına yakını, onun dertleri, aşkları, hayalleri ve işi üzerine şekillenir. Sen birazcık kendinden bahsetmeye kalkıştığın zaman, çok kısa bir süre içerisinde konu tekrar onun sorunlarına gelir.</span></p>
			<p class="Basic-Paragraph para-style-override-8"><span class="char-style-override-1">Bir ilişki içerisinde iki tarafın birbirine ayırdığı zaman ve verdiği ilgi hiçbir zaman eşit olmaz ancak aralarında uçurum olmaması gerekir. Örneğin sen ortaya beş koyduğunda karşı taraf emek olarak üç ya da dört koyuyor olabilir ama bu bile telafi edilebilir. Ancak sen dokuz koyarken karşı taraf bir koyuyorsa o ilişki adil bir ilişki değildir. Çevrendeki insan benmerkezci bir insansa, ilişkinin emeğinin çok büyük bir kısmını sen veriyorsun demektir. Bu durum uzun süre devam ettiği zaman, doğal olarak sen yorulursun ve o ilişki içerisinde kendini mutsuz hissetmeye başlarsın. Çünkü çok veriyorsun ancak karşılığında çok az, belki de hiçbir şey alamıyorsundur. Böyle durumlarda ilk yapman gereken şey karşı tarafı bu durumla yüzleştirmek olmalıdır. İlişkinin adil olmadığı konusunda kırıcı ve suçlayıcı olmadan karşı tarafa geribildirim vermek işe yarayabilir. Ancak bazı durumlarda böyle masumane bir geribildirim bile karşı tarafın büyük tepkiler göstermesine ya da seni suçlamasına neden olabilir. İş böyle bir noktaya gittiğinde durumu ve aranızdaki ilişkiyi bir daha değerlendirmeni öneririm.</span></p>
			<p class="bolditalik" xml:lang="tr-TR">Drama Mıknatısı</p>
			<p class="Basic-Paragraph para-style-override-8"><span class="char-style-override-1">Bazı zehirli insanların hayatında, kendilerine göre her daim kötü giden ilişkiler, kötü iş şartları ve zor insanlar, bolca hüzün ve keder vardır. Onlarla ilk karşılaştığın zaman, anlattıklarını ilgiyle dinlersin, belki de bütün kalbinle üzülürsün, neler yaşamış diye. Şefkat göstermek istersin, dinlersin, yardımcı olmaya çalışırsın, öneriler verirsin. Hatta bu kadar basit görünen şeyleri nasıl oluyor da çözemiyor diye bazen şaşırırsın. Uzmanı olduğun ya da çok fazla deneyimli olduğun konuda öneriler verirsin karşı tarafa. Ama aradan zaman geçtikçe ve siz her buluştuğunuzda çok basit görünen problemlerin bile çözülmediğini ancak karşı tarafın ilk seferdeki gibi durmadan sana dert yandığını fark edersin. Ve her konuşmada durmadan dertlerden bahseden bir insanı dinlemek hem seni çaresiz hissettirir hem de ruhen yorar. Bir süre sonra sen, karşı tarafın amacının dertlerini çözmek olmadığını anlarsın. Amaç sadece anlatmak ve o anlık boşalım yapmaktır. Anlatan şahıs, kısmi bir rahatlama elde eder ve sonra yine aynı hayatı sürdürür. Bu konuyla ilgili bir vaka anlatmak istiyorum.</span></p>
			<p class="Basic-Paragraph para-style-override-8"><span class="char-style-override-1">Aslı, ailesinden uzakta üniversitede okuyan bir öğrenciydi bana geldiğinde. Aslı ile konuştuğumda okulunda başarılı, sorumluluk sahibi, sosyal ilişkileri iyi birisi olduğunu öğrendim. Aslı’nın bana başvurma sebebi ailesiyle yaşadığı problemlerdi. Aslı kendini bildiğinden bu yana, anne ve babası çok sık tartışıyorlardı. Hatta kendi ifadesine göre anne ve babasının tartışmalarından dolayı hiç mutlu bir çocukluk geçirmemişti. Baba, eviyle çok ilgilenmeyen, alkol problemi olan ve parayı yönetemeyen birisi, anne ise devamlı babanın arkasını toplayan ancak bu durumdan çok şikâyetçi olan bir kadındı. Annenin kendisi de çalışmasına rağmen, babanın borçları yüzünden hep maddi sıkıntı içinde olmuşlardı. Anne hep babadan şikâyetçi, baba ise yıllardır değişmemişti ve bundan dolayı çok sık kavga ediyorlardı. Anne her fırsatını bulduğunda, Aslı ile babasını konuşuyor, ondan şikâyet ediyordu, üstelik bu şikâyet hali Aslı için çok erken yaşta başlamıştı. Aslı ergenlik çağına geldiğinde anne babasının ilişkisine dair her şeyi biliyordu ve babasından nefret ediyordu. Hatta annesinin birkaç kez babasıyla olan cinsel hayatından bahsettiğini dahi hatırlıyordu. Aslı yetişkinliğe ilerledikçe annesine bu kadar sıkıntıda olduğu bir ilişkiyi devam ettirmeme önerisini sunmaya başlamıştı. Annesi birkaç kez girişimde bulunsa da en sonunda kendi kararıyla Aslı için vazgeçtiğini söylemişti. Bu da Aslı’ya kendisini daha kötü hissettirmişti. Beraber yaşarken annesinin şikâyetlerinden çok bunaldığını, bundan dolayı bazen okuldan eve gelmek istemediğini hatırlıyordu. Sırf bu sebeplerden dolayı bulunduğu şehirde de iyi bir üniversitede okuyabilecekken Ankara’da bir üniversite tercih etmişti. Ama annesi hâlâ her akşam arayıp telefonda yaklaşık bir saat boyunca babasından şikâyet etmeye devam etmişti. Aslı annesine boşanmasını söylemesine rağmen, annesi sadece anlatıyor, anlatıyor ve anlatıyordu, çözüme yönelik hiçbir adım atmıyordu. Aslı artık annesinin telefonlarını açmak istemediğini, bunun da kendisini kötü bir evlatmış gibi hissettirdiğini söylüyordu.</span></p>
			<p class="Basic-Paragraph para-style-override-8"><span class="char-style-override-1">Eminim senin hayatında da, bu kadar yakınında olmasa da Aslı’nın annesi gibi insanlar olmuştur. Aslı’nın annesi üzerinden baktığımız zaman, kendi ilişkisinin dinamikleri konusunda ciddi sıkıntılar yaşıyordu ama eyleme geçme noktasında maddi imkânları olmasına rağmen psikolojik olarak engelleri vardı. Belki de ilişkiden şikâyetçi olsa bile ilişkinin söylemediği ama iyi gelen taraflarından dolayı kalmak ona daha avantajlı geliyordu. Ama şikâyet ederek ve söylenerek karşı tarafa ne kadar zarar verdiğinin farkında olmuyor böyle insanlar. Eğer karşındaki insanın drama mıknatısı olduğunu düşünüyorsan, kendini onun çöpünü boşaltma alanı olmaktan kurtarmalısın. Sen çözüm için yardım ettiğini zannedersin ama her sefer aynı sorunla karşılaşınca yorulmaya başlarsın. Aslı, annesine artık babasıyla ilgili konuları konuşmak istemediğini ifade etti. İlk başta annesi çok tepkili karşılasa da eskiye oranla şu anda daha az bu konuyu konuşuyorlar. Aslı’nın annesi babasının konusunu açtığı zaman konuyu toparlayıp, konuşmaya son veriyor.</span></p>
			<p class="bolditalik" xml:lang="tr-TR">Heves Kırmak</p>
			<p class="Basic-Paragraph para-style-override-8"><span class="char-style-override-1">Heves en sevdiğim kelimelerden birisi. Bir şeyi var etme yolunda zihne düşen minik bir tohum gibi görüyorum hevesi. O minik tohumun ortaya koyduğu enerjiyle şekilleniyor hayatta kendimizi ortaya koymamız, hayallerimizi gerçekleştirmemiz. İnsanın hevesi olmadığı zaman, bir bardak kahve içme konusunda bile isteksiz olabiliyor. Heves bir nevi hayat enerjimiz, keyfimize, hayallerimize, yeniliklere doğru yol almamızı sağlayan güç. Ama bazen çevremizdeki zehirli insanlar o heves tohumunu daha büyümeden kırmaya yeltenebilirler. Eğer sen kendini korumayı öğrenmemişsen, heves kırıcıların söylediklerinden çok fazla etkilenirsen içinde büyüyen o minik tohumlar kendi potansiyelini görmeden solar.</span></p>
			<p class="Basic-Paragraph para-style-override-8"><span class="char-style-override-1">Sen kendine bir kıyafet alırsın, o der ki daha ucuzu ve daha kalitelisi var, sen bir yere tatile gidecek olursun, oranın denizi soğuk ve taşlıdır der, maaşına zam alırsın heyecanla ona anlatırsın, sen de maaş mı alıyorsun, bence çok ucuza çalışıyorsun der. Sen ne yaparsan yap, yaptıklarının hep olumsuz tarafını söyleyerek senin modunu düşürür, içinde olan hevesin kaybolmasına neden olur. Sen onlara böyle bir tavır içinde olduğunu söylediğin zaman, ben gerçekçiyim sadece gerçekleri söylüyorum bile diyebilir. Karşı taraf kötü niyetli olmasa bile bazen sadece desteklenmek isteriz, alıp da geri veremediğimiz elbiseye kötü demek ya da kazıklanmışsın demek işlevsel olmadığı gibi sadece can sıkar. Çevremde başarılı olan ve hayallerinin peşinde olan insanlara baktığım zaman onların çevresinde hep onları destekleyen insanlar olduğunu görüyorum. Hata yapsan bile arkanda durabilecek, heveslerine olumlu yaklaşan insanlar varsa çevrende, hevesin her daim canlı kalıyor ve hayata daha bir zevkle tutunuyorsun.</span></p>
			<p class="Basic-Paragraph para-style-override-8"><span class="char-style-override-1">Biraz önce söylediğim gibi heves kırıcıların hepsi kötü niyetli olmayabilir, bazı heves kırıcılar kendi yapıları gereği her şeye olumsuz bakabilirler. Niyeti ne olursa olsun ben hayallerimi, planlarımı böyle insanlarla çok paylaşmamayı tercih ediyorum genelde. Çünkü bir hayal yeşerirken, her şeye olumsuz bakan birisi risk almanı engelleyecek, işlerin iyiye gideceğine yönelik inancını sarsacaktır. Böyle zamanlarda gerçekçiliğiyle beraber olumlu bakmayı da becerebilen insanlardan geribildirim almayı tercih ediyorum.</span></p>
			<p class="bolditalik" xml:lang="tr-TR">Fesatlık</p>
			<p class="Basic-Paragraph para-style-override-8"><span class="char-style-override-1">Bazı insanların içinde bir yerlere kök salmış nefretleri olabilir. Genelde bu nefretleri kendi geçmiş olumsuz yaşantıları ve kendilerinden memnuniyetsizlikleri ile ilgili olabilir. Böyle duygularla bazı insanlar sağlıklı bir şekilde baş edebilirken bazı insanlar da diğer insanların kendilerinden daha kötü durumda olmalarından hoşnut olarak kendi içsel sorunlarını geçici olarak rahatlatabilirler. Ve eğer çevresinde kendisine yakın olan insanların kendisinden daha iyi duruma geldiğini görürse bu durum böyle insanları rahatsız edebilir. Çünkü kendisinden başka her insanın başına gelen iyi bir şey, fesat insana kendisinin olumsuz yönlerini hatırlatır. Temelde zaten kendisinden memnun olmadığı için, böyle bir şeyle birlikte bu memnuniyetsizlik hâd safhaya ulaşır ve kişi bundan kurtulmak için başka insanları eleştirir ve yargılar. O müdür oldu ama sen bir de bana sor arka planda onun ne işler çevirdiğini, sen bu arabayı almışsın ama bu araba iyi bir araba değil, seni kazıklamışlar, paran var ama ne alacağını bile bilmiyorsun gibi ifadeler sıklıkla kullanılabilir.</span></p>
			<p class="Basic-Paragraph para-style-override-8"><span class="char-style-override-1">Bu tipteki zehirli insanlar, en yakınındaki insanlar hakkında bile çok fazla dedikodu yapabilirler. Ve başkası hakkında seninle konuşurken, dedikodusunu yaptığı o kişiyle birlikteyken senin hakkında da dedikodu yapması çok muhtemeldir. Böyle insanlara göre birçok insan hatalıdır, eksiktir ve yetersizdir, sadece şansları yaver gitmiştir. Eğer kendisi onların yerinde olsa nasıl da mucizeler yaratır ama kendisinin şansı bir türlü yaver gitmez. Böyle insanları dikkatlice gözlemlediğin zaman bütün bu çabaların arkasındaki itici gücün kıskançlık olduğunu fark edebilirsin. Başka bir insanın iyiliği sağlıklı insanda çok büyük rahatsızlıklar ortaya çıkarmaz. Sağlıklı insan başka insanların başarılarını gördüğü zaman, ben de yeterince çaba gösterirsem onlar gibi başarılı olabilirim diye düşünür. Ama fesat insan, kendisinden başka bir başarılı insan gördüğü zaman kendisinin başarısız olduğunu düşünür, kendisinden nefret eder ve bu nefreti başkaları üzerine yansıtarak rahatlar.</span></p>
			<p class="Basic-Paragraph para-style-override-8"><span class="char-style-override-1">Fesat insanlarda ilk basamak dedikodu yapmak ve yargılamaktır ancak bunun da ötesinde zarar vermekten çekinmeyen fesat insanlar da vardır. Eğer ki bir şekilde sen daha çok ön plana çıkmaya başlarsan, senin bu yükselişini durdurmak için zarar vermek isteyebilir bu fesat insanlar. En tehlikeli zehirli insan türü zarar vermekten çekinmeyen bu tiptekilerdir. Özellikle iş hayatında bu tipte çok fazla insanla karşılaşabilirsin. Böyle insanları değiştirmek ve daha iyi bir hale getirmek konusunda ne yazık ki yapabileceğimiz çok fazla bir şey yok. Böyle insanları tanıdıktan sonra onlara karşı temkinli olmalı, kendinle ilgili özel bilgi vermemeli ve başka insanlar hakkında böyle insanların yanında kesinlikle konuşmamalısın. Eğer ki iş hayatında tehlikeli fesat tipinde insanlarla beraber çalışıyorsan, iyi niyetini muhafaza ederek her zaman en kötü ihtimali de göz önünde bulundurmanı öneririm. Bunun için karşı tarafı izlemeli ve sana karşı yapabileceği olumsuz şeyler için hazırlıklı olmalısın.</span></p>
			<p class="Basic-Paragraph para-style-override-8"><span class="char-style-override-1">Şimdi ben zehirli insanların bize zarar verme şekillerini anlatırken belki de sen kendi içinden “Ama ben de bu özelliklere sahibim” diyebilirsin ya da “Ya zehirli insan bensem ne yapabilirim?” diye sorabilirsin. Böyle bir düşünceye kapılman çok normal çünkü birçok insan burada saydığım özelliklerin bir kısmını belirli bir seviyede taşıyor. Eğer sen bu özellikleri zarar verici boyutta taşıyorsan ve bunun farkında değilsen yine sorun değil çünkü belki de yaptığının kötü bir şey olduğunun farkında değilsin. Bu durumdaysan okudukların sana farkındalık kazandıracak, davranışlarını değiştirmeye çabalayacaksın. Ama bunları farkında olarak yapıyorsan sadece bana kızacaksın ve aynı şekilde davranmaya devam edeceksin.</span></p>
		</div>
	</body>
</html>