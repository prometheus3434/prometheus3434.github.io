<html xmlns="http://www.w3.org/1999/xhtml">
	<head>
		<title>kitap-18</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-11" id="toc_marker-3-14" xml:lang="tr-TR">Kafaya Takmak ya da Takmamak İşte Bütün Mesele Bu!</p>
			<p class="Basic-Paragraph para-style-override-8"><span class="char-style-override-1">Yaşadığımız olayların tek başına bir anlamı yoktur, onlara anlam yükleyen bizlerizdir. Ve bu anlam yüklemelerimizin neticesinde ortaya ilk olarak düşünceler, sonrasında ise duygular çıkar. Şu an içinde bulunduğun durum, hayattan beklentilerin, diğer insanların sana davranışları, kendinden beklentilerin hepsi ilk başta kendi başına çok anlam ifade etmez ancak senin ona yüklediğin anlamla beraber işler değişir. Örneğin, bir kafede yalnız başına oturup kahve içmek dışarıdan bakınca bana çok normal gelebilir, ancak sen, kafede oturup yalnız başına bir şeyler içmeyi yalnızlık, ilişki kuramamak, âcizlik gibi yorumlarsan, ne kadar da yalnız olduğunu düşünürsün, sonrasında ise kendini başarısız, yetersiz ve sevilmeyen birisi gibi hissedersin. Halbuki sadece bir kahve içecektin...</span></p>
			<p class="Basic-Paragraph para-style-override-8"><span class="char-style-override-1">İşte buna benzer şekilde küçük ya da büyük birçok şeyi kafana takıyor olabilirsin. Bir konuyu kafaya taktığın zaman, o minicik düşünce ilk başta çok küçükmüş gibi görünürken, sonrasında senin hayattan aldığın tadı azaltabilir, uykularını kaçırabilir ve hayatın sana iyi gelecek tarafını kaçırmana neden olabilir. Ve maalesef ki, bir insan bir şeyi kafaya takma potansiyeline sahipse, bu genelde başka şeyler için de geçerli olabilir, bugün bunu takarsın yarın bambaşka bir şeyi. Tek ortak nokta kafaya taktığın şeylerin senin tadını kaçırıyor olmaları olur.</span></p>
			<p class="Basic-Paragraph para-style-override-8"><span class="char-style-override-1">Şimdiye dek en sık karşılaştığım durumlara göre insanlar en başta diğer insanların kendileri hakkındaki düşüncelerini ve davranışlarını, kendileriyle ilgili eksik gördüğü yerleri ya da başlarına gelmesi muhtemel ancak yüksek ihtimal dahilinde olmayan şeyleri takıyorlar. Örneğin, sen bir şey anlatırken, karşındaki insanın seni dikkatle dinlememesini, sana canını sıkan bir şey söyleyen birisine kendini ifade edememeni, sevdiğin insanları kaybetme korkusunu, yalnızlıktan kurtulamayacağını, evlenemeyeceğini, anne ya da baba olamayacağını düşünüp, sonrasında ortaya çıkan duygularla hayatını mahvediyor olabilirsin. Belki de bambaşka bir konuyu kafana takıyorsun. Ama burada anlatacaklarım, sen neyi kafana takıyor olursan ol, yaşadıklarına farklı bir gözle bakmanı sağlayacak.</span></p>
			<p class="Basic-Paragraph para-style-override-8"><span class="char-style-override-1">Kafaya taktığımız konularla ve rahatsız edici düşüncelerle baş etmek için genelde üç strateji izleriz. İlk olarak düşüncelerle savaşa gireriz, var gücümüzle düşünceleri zihnimizden atmaya çalışırız. İkinci olarak, düşüncelerin içine gömülürüz, sanki ne kadar fazla düşünürsek bu durumdan kurtulmamız o kadar mümkünmüş gibi gelir. Üçüncü yöntem olarak kafaya taktığımız konuları bastırma yoluna gideriz. Şimdi seninle birlikte bu üç stratejiyi ve onların üzerimizdeki etkilerini değerlendirelim.</span></p>
		</div>
	</body>
</html>