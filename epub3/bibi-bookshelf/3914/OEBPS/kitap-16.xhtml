<html xmlns="http://www.w3.org/1999/xhtml">
	<head>
		<title>kitap-16</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-3-12" xml:lang="tr-TR">Düşünceler Çöptür</p>
			<p class="Basic-Paragraph para-style-override-8"><span class="char-style-override-1">Düşüncelerin belki de çok önemli ve gerekli olduğunu düşünüyorsun. Çok haklısın düşünceler önemlidir, ancak zihninden hayal edemeyeceğin kadar çok düşünce geçer bir gün içinde. Bu düşüncelerin çok büyük bir kısmı çöptür, ancak sen bir ayrım yapmadığın zaman zihninden geçen her düşünceyi ciddiye alırsın. Ve çocukluğundan bu yana, bir konuyu yeterince düşünürsen sonuca ulaşabileceğin bilgisi belki sen farkında olmadan aklında bir köşelere yerleşmiş durumdadır. O zaman o an için çözemeyeceğin bir durumla karşı karşıya kaldığın anda, düşünceler her yanını sarar ve gerçek hayattan uzaklaştırarak seni içine çeker. Ama tek başına düşünceler ruhu doyurmaz, ne kadar çok düşersen düşüncelerin içine ruhun o kadar yorulur, yorgun düştükçe daha fazla gömülürsün düşüncelerin içine. Bu bir çeşit döngü halini alır ve seni asıl hayat yolundan uzaklaştırır.</span></p>
			<p class="Basic-Paragraph para-style-override-8"><span class="char-style-override-1">Zihnimizin bir özelliği vardır, eğer ki bir düşünce sonuca ulaşmamışsa ve yarım kalmışsa, zihin durmadan yarım kalanı tamamlamaya çalışır. Çünkü zihnimiz belirsizliği sevmez. Genelde kafaya taktığımız konularda durumun sonu açık kalmıştır; ifade edilmeyen bir duygu vardır ancak bu duygu ifade edilemez durumdadır, cevabı belli olmayan bir sorun vardır ya da içinde tamamlayamadığın bir boşluk, ne yaparsan yap bilemezsin sonucu. Böyle olunca zihin durmadan çalışır yarım kalan konuyu tamamlamak için. Ve sen de durmadan düşünerek zihninin bu şekilde çalışmasını teşvik edersin. Sanki günler ve haftalar boyunca düşünürsen yeni bir sonuç bulacakmışsın gibi, düşündükçe düşünmeye devam edersin, ta ki düşüncelerin karanlık çukuruna düşene dek.</span></p>
			<p class="Basic-Paragraph para-style-override-8"><span class="char-style-override-1">Bir konuyu bir süre düşündükten sonra yeni bir çözüm yolu elde edemiyorsan, şimdilik deneyebileceğin bütün yöntemleri denediğini varsayabiliriz.</span><span class="char-style-override-1"> Ancak işin sorunlu kısmı tam olarak burada başlıyor, birkaç gün düşündükten sonra, tekrar başa sararsın ve farkında olmadan asıl mevzuyla alakalı olmayan bambaşka şeyleri de düşünmeye başlarsın. Örneğin, güzel bir ilişkin olmasını istiyorsun ancak buna rağmen kafana uyan birisiyle karşılaşmadığın için belki de şu an için yalnızsın. Bu konuda yapılabilecek şeyleri çok da uzun olmayan bir zaman içinde düşünebilirsin. Sonrasında ise, yapacağın şey sadece hayatına devam etmektir. Ancak sen durmadan düşünmeye devam edersin. Neden yalnızım derken, arkadaşlarınla yaşadığın sorunlar aklına gelir, iş hayatındaki problemleri düşünürsün, geçmişteki ilişkilerde yaptığın hatalar gözünün önüne gelir. Aslında bunların hiçbiri belki de senin güncel probleminle ilgili değildir. Ama sen bir kere düşünmeye başlamışsındır ve bunları düşündükçe modun düşer, kendine olan güvenin zayıflar. İşlevsel olan düşünceyle çöp olan düşünce arasındaki ayrımı fark edebiliyor musun? </span><span class="char-style-override-1">İşlevsel olan düşünce, sorun ortaya çıktığında ya da sorunla ilgili yeni bir gelişme olduğunda ilk zamanlardaki çözüm odaklı düşüncelerdir. Çöp olan dü</span><span class="char-style-override-1">şünceler ise çözüme yönelik katkısı olmayan, olumsuzluklarıyla seni aşağıya çeken düşüncelerdir.</span></p>
			<p class="Basic-Paragraph para-style-override-8"><span class="char-style-override-1">Düşünmekte sıkıntı yok ancak düşündüğün her şeyi ciddiye aldığın zaman, bu sefer zihnin yorulmaya, seni rahatsız eden her bir düşünceye başka alternatif bir düşünce geliştirmeye başlıyorsun. Ne kadar çok derine dalarsan düşünce çukurunda, bulacağın şey sadece anlamsızlık, değersizlik ve kötü anılar oluyor.</span></p>
			<p class="Basic-Paragraph para-style-override-8"><span class="char-style-override-1">Düşüncelerin büyük bir kısmı, sadece olması gerektiği için orada olan şeyler gibidir. Sen, aklından her geçen düşünceye takılırsan, her biri üzerinden başka bir şeye bağlantı verirsen, zihinsel enerjinin büyük bir kısmını içinde tüketmiş olursun ve eyleme geçmeye yönelik enerjin kalmaz. Ayrıntılar senin en büyük engelin olmaya başlar. Harekete geçme noktasında düşünceler hem en büyük enerji kaynağı hem de en büyük engeli oluşturabilir. Düşünmeye başladın, planlamaları yaptın ve harekete hazırsın. Böyle bir noktada harekete geçersen, düşüncelerin eylemlerinin temelini oluşturur. Ancak sen düşünmeye başladın, planlamaları yaptın, bir daha düşünmeye başladın derken bu kısırdöngüye dönüşür ve her ayrıntı gözünde büyümeye başlar ve en sonunda planlamasını yaptığın şey senin için gerçekleştirilmesi neredeyse imkânsız olan, bir sürü zor ayrıntıdan ibaret bir iş haline gelir.</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="italik">Diyelim ki işin sonu her halükârda kötü bitecek. O zaman iki ihtimal var: Ya şu anın keyfini çıkarırsın ve problemle karşılaşınca üzülürsün ya da şu anını da mahveder ve olayla karşılaşınca yine üzülürsün.</p>
			<p class="Basic-Paragraph para-style-override-8"><span class="char-style-override-1"> </span></p>
			<p class="Basic-Paragraph para-style-override-8"><span class="char-style-override-1">Düşüncelerin zarar verdiği bir diğer alan da, zor şeyler yaşadığımızda ya da bizi belirsiz durumlar beklediğinde ortaya çıkar. Başımıza herhangi bir zor durum geldiği zaman, çözümler bulmak için düşünmeye başlarız ve herhangi bir zihinsel problemimiz yoksa belirli bir süre içerisinde, bulabileceğimiz çözümleri buluruz. Ancak bizi iki ay sonra bekleyen bir görev için iki ay boyunca düşünmek, bütün olumsuzlukların üzerinde defalarca düşünmüş olmak çözüm noktasında bir katkı sağlamayacağı gibi sadece kaygımızı artırır. Birçok insan bir konuyu çok fazla düşünerek çözebileceğine yönelik bir inanç taşır içinde. İlk başta bu inancın geçersiz olduğunu anlamalısın. Burada fark etmen gereken şey, yeterince düşündüğünü anladığın zaman, düşünme eylemini yavaş yavaş azaltmaya çalışmak olmalı. Bunun için düşüncelerle savaşmamalısın ama sadece dikkatini başka yere kaydırmak bile önemli bir katkı sağlayacaktır. Yani düşünce çukuruna düşeceğini hissettiğin zaman, düşündüğün konuyla ilgisiz bir şeyle uğraşmak, temizlik yapmak, arkadaşlarla sohbet etmek, eğlenceli videolar izlemek ya da yürüyüş yapmak bile çok faydalı olabilir.</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="italik">Çok fazla susuyorsan, bağırmaman gereken yerlerde bağırırsın</p>
		</div>
	</body>
</html>