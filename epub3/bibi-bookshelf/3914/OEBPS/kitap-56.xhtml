<html xmlns="http://www.w3.org/1999/xhtml">
	<head>
		<title>kitap-56</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-11" id="toc_marker-6-7" xml:lang="tr-TR">Kullandığın Kelimeler Dünyanı Şekillendirir</p>
			<p class="Basic-Paragraph para-style-override-8"><span class="char-style-override-1">Sen de herkes gibi hem kendi içinde hem de çevrendeki insanlarla durmadan konuşuyorsun. Peki bu konuşmaların içeriği nasıl? Neler konuştuğunu değil, konuşmanın temasını merak ediyorum. Konuşurken çok şikâyet mi ediyorsun, hep kendi dertlerinden mi bahsediyorsun, diğer insanları mı çekiştiriyorsun, eleştiri memuru musun ya da ne kadar şanssız olduğunu mu tekrarlayıp duruyorsun? Ya da güzel olaylardan, güzel insanlardan mı bahsediyorsun, güzel işler yapan insanları takdir mi ediyorsun? Aslında rasgele ve birbirinden bağımsız konular hakkında konuşuyormuş gibi hissetsen de, genelde birçok insan belirli bir temada konuşur. Olumsuzlukları gören ve vurgulayanları, devamlı şikâyet edenleri, çok fazla dedikodu yapanları, herkesi eleştirenleri benim sık karşılaştığım temalara örnek olarak gösterebilirim.</span></p>
			<p class="Basic-Paragraph para-style-override-8"><span class="char-style-override-1">Sıklıkla konuştuğumuz konuların temaları, bir çeşit gizli telkin etkisi yaptığı için çok önemli. Neyi konuşuyorsan, farkında olmadan durmadan kendine onu telkin ediyor olursun. Telkin çok sıklıkla yapıldığı zaman insanları önemli derecede etkiler. Ve telkine karşı en savunmasız olduğumuz an farkında olmadığımız anlardır. Eğer ki devamlı olarak hep olumsuz şeylerden bahsediyorsan, ruhunun her boşluğunu olumsuz şeyler doldurmaya başlar. Ağzından çıkanlar olumsuz olunca, kulağının duyduğu da olumsuz olur. Böyle olunca algıda seçicilik yaparak, hayattaki ve insanlardaki olumsuzlukları fark edersin hep. Ve dünyan yavaş yavaş dönüşür.</span></p>
			<p class="Basic-Paragraph para-style-override-8"><span class="char-style-override-1">Dünyayı tozpembe görmeyi önermiyorum kesinlikle. Dünyada hem iyi şeyler hem de kötü şeyler var. İnanılmaz iyi insanlarla birlikte akla hayale gelmeyecek kadar kötü şeyler yapma potansiyeline sahip olan insanlar da var. Her zaman iyi hissetmeyeceğini ve bunun doğal olduğunu daha önce de birkaç sefer söyledim. Dünyanın iyi ya da kötü olması, bazen iyi ya da kötü hissetmek senin elinde olmayabilir ancak ne konuştuğunu seçmek senin elindedir. Eğer ki, hep olumsuzlukları ifade ediyorsan, her şey öyleymiş gibi görünmeye başlar. Yani kullandığın kelimeler bir süre sonra dünyanı şekillendirmeye başlar.</span></p>
			<p class="Basic-Paragraph para-style-override-8"><span class="char-style-override-1">Ben kendi adıma bazen şikâyet orucu tutuyorum. Günlük hayatın karmaşası içinde, bir bakmışım ki, her şeyden şikâyet eder halde bulmuşum kendimi. İnsanların duyarsızlığından, trafikten, adaletsizlikten ve daha pek çok şeyden. Ama çoğu zaman şikâyet işlevsel değildir ve sadece insana daha kötü hissettirir. Bunu çok uzun zamandır deneyimlediğim için, şikâyet moduna kaptırmışsam, 15 günlük şikâyet oruçları yapıyorum. Dilimin ucuna bile gelse söyleyeceklerimi, söylesem bir işe yarar mı diye filtreleyip, eğer işe yaramayacağına ve kuru şikâyet olduğuna kanaat getirirsem dile getirmemeye gayret ediyorum. Sen de bunu kendi hayatında hem şikâyet için, hem de dedikodu, eleştirel olma gibi konularda uygulayabilirsin.</span></p>
			<p class="Basic-Paragraph para-style-override-8"><span class="char-style-override-1">Dilinde azalan kötü şeylerin gönlünde de daha az yer kapladığını fark edeceksin.</span></p>
		</div>
	</body>
</html>