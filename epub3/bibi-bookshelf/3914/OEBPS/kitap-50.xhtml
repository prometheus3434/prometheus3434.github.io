<html xmlns="http://www.w3.org/1999/xhtml">
	<head>
		<title>kitap-50</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="anabaslik para-style-override-14" id="toc_marker-6" xml:lang="tr-TR">4. BÖLÜM Değersizliği Yenmek, Kendi Değerini Yeniden Keşfetmek</p>
			<p class="Basic-Paragraph para-style-override-8"><span class="char-style-override-1"> </span></p>
			<p class="altbaslik para-style-override-11" id="toc_marker-6-1" xml:lang="tr-TR">Hissettiğin Değersizlik Nereden Geliyor?</p>
			<p class="Basic-Paragraph para-style-override-8"><span class="char-style-override-1">Şu koskoca evrende, insan kalabalıklar içinde yaşasa da içinde bir yerlerde hep yalnız olduğunu hisseder. Çünkü evren ve zaman sonsuzdur ama insan küçük ve ölümlüdür. Bu gerçekle yüzleşiyor olmak insanların hiçbir zaman hoşuna gitmemiştir. Bu gerçeği görmezden gelmek adına tarih boyunca birçok şey denemiştir insanlık. Kalabalık şehirler halinde yaşamanın, her yerin ışıl ışıl aydınlıklar içinde olmasının bir sebebi de bu evrendeki yalnızlığımızı bir nebze unutturabilmesidir. Koca evrenin hissettirdiği değersizlik hissi, neredeyse her insanın içinde standart olarak var olan bir histir. Kimi bunun farkındadır, kimisi de bunu fark etmese de dolaylı yoldan başka konularda bu değersizliği hisseder.</span></p>
			<p class="Basic-Paragraph para-style-override-8"><span class="char-style-override-1">Bir de içine doğduğumuz küçük evrenimiz vardır. Bu küçük evreni modern dünyada çekirdek ailemiz ya da bize bakım veren, büyüten insanlar oluşturur. Bir çocuk içinde bulunduğu evrenin, sadece bu küçük evrenden ibaret olduğunu zanneder. Onun için sadece ebeveynleri vardır. Bu o kadar önemli bir şeydir ki her şeyinin, ebeveynleri olduğunu zanneden küçük bebeğin zihninde kendi varlığının kanıtı, anne babasının kendisine bakışları, sözleri ve yaklaşımlarıdır. Bir insanın kendine ilişkin ilk değerlerinin oluşması ailesinin ona yaklaşım şekli ile şekillenir. İçine doğduğumuz aileyi biz seçmiyoruz, onların bize yaklaşımları aslında kendi kişilikleri ve deneyimleri ile ilgilidir ancak çocuk aklı bunun kendisiyle ilgili olduğunu zanneder. Yetersiz sevgi alan, evde değer görmeyen bir çocuk, anne babasının sevgi kapasitesinin olmadığını fark etmez, kendisinin sevilmeye layık olmadığını düşünür. Anne babasının mükemmeliyetçi yaklaşımından dolayı belki sevilmesi için her zaman mükemmel olması gerektiğini düşünür, bunun için hiç hata yapmaması gerektiğine şartlanır. Anne ya da babanın uzak kalması ya da evi terk etmesi ile içinde bir yerlerde gerçek anlamda hiç sevilmeyeceği ve her an terk edilebileceği korkusu yerleşir. Anne babasının ilgisiz ve soğuk yaklaşımı sebebiyle, hep kendini sevdirmeye çalışır ama başarısız olunca da dikkat çekmek için türlü türlü taşkınlıklar yapmaya başlar. Boşanmaya çalışan bir kadın ya da erkek, çocuk olunca boşanamaz ve bunun sorumluluğunu çocuğa yansıtır ve o çocuk her daim sorumlusu olmadığı bir suçun günahını yaşamak zorunda kalır. Çocuk aklı işte, bütün bunların benimle ilgisi yok diyemez. Onlar anne ve babam ne yapıyorlarsa doğru yapıyor diye düşünür ve onların kendisine yaklaşımını kendi benliğini inşa etmek için kullanır. Bir örnek vermek istiyorum:</span></p>
			<p class="Basic-Paragraph para-style-override-8"><span class="char-style-override-1">Ahmet bana geldiğinde on dört yaşındaydı ve okuluna devam ediyordu. Ailesi onu, sosyal kaygıları ile baş etmesi konusunda destek alması için bana getirmişti. Ahmet’le görüşmeden önce ailesinden Ahmet hakkında bilgi almak istedim ve odama aileyi davet ettim. Anne ve baba, kendilerinden çok fazla emin bir şekilde odama girdiler. Şık giyimleri dikkat çekiciydi. Ahmet hakkında konuşmaya başlayınca, bazen annenin bazen de babanın Ahmet’i anlatış şekilleri karşısında donup kaldığımı hatırlıyorum. Şu an bu satırları yazarken, hâlâ içimi garip bir duygu kaplıyor. Baba çok rahat bir şekilde, “Beyhan Hocam, bizim çocuk en başından bu yana böyle, tam bir kuş beyinli” dedi. Anne sözü aldı, “Biz ne yaparsak yapalım anlamamak için elinden geleni yapıyor ve evde bizim yanımızda oturmak istemiyor. Varsa yoksa bütün dünyası oynadığı bilgisayar oyunu oldu son bir iki yıldır. Biz elimizden geldiğince onu düzeltmeye çalışıyoruz ama sanırım o hep böyle vasat kalacak” dedi. Ben daha öncesinde bir anne babanın çocuklarını böyle tanımladığına hiç şahit olmamıştım. Buna benzer hor gören ve aşağılayıcı birkaç tanımlama daha yaptılar. Sonrasında ben Ahmet’le görüşmek istediğimi söyledim. Aileye sormuştum Ahmet’in tıbbi geçmişini ve anne babası hiçbir şey olmadığını söylemişti. Ancak Ahmet’in odaya girerken kambur duruşu benim için fazlasıyla dikkat çekiciydi.</span></p>
			<p class="Basic-Paragraph para-style-override-8"><span class="char-style-override-1">Ahmet ilk seansta çok açılmadı. Sonraki seanslarda aramızdaki güven geliştikçe yavaş yavaş kendi dünyasını ve yaşadıklarını anlatmaya başladı. Bir seansta bana, bacağındaki morlukları göstermişti. İlk olarak benim aklıma ailesi gelmişti ama Ahmet bunu okuldaki diğer çocukların yaptığını söylemişti. Okuldaki diğer çocuklar, Ahmet’le sıklıkla alay ediyorlar, bazen sebepsiz yere ona vurabiliyorlardı. Bu morluklar bu sebeple oluşmuştu. Bu durumu ailesine ifade ettiğinde, ailesi ona tepki göstermiş ve babası tam bir ezik gibi davrandığını söylemişti. O da çözümü, her zaman yaptığı gibi kendini bilgisayar oyununa vererek rahatlamakta bulmuştu yani sanal dünyasına kapanmıştı. Hem Ahmet’le hem de aileyle görüşmeye devam ettim. Ahmet’in yaşadığı sorunların kaynağı ailenin sorunlu yaklaşımıydı. Aşağılama, yetersiz görme ve bazen dalga geçme hali Ahmet’in kendinden şüphe duymasına ve büyük sosyal sorunlar yaşamasına sebep olmuştu. Aile kullandığı tanımlamaların ve disiplin yöntemlerinin yararlı olabileceğini düşünüyordu. Aileye bu konuda farkındalık kazandırmak uzun zamanımı aldı. Ailede tam anlamıyla büyük bir değişiklik olmasa da birazcık ilerleme kaydedebilmek bile benim için çok önemliydi. Ahmet her seansı iple çektiğini, benim yanımda kendisini çok rahat ifade ettiğini söylüyordu. Bir gün Ahmet’e sordum: Kambur değilsin ama sanki büzüşmüş gibi neden kambur duruyorsun?” Ahmet’in cevabı tokat gibiydi: “Beyhan Ağabey, eğer dik durursam diğer insanları rahatsız edecekmiş gibi hissediyorum, böyle büzüşmüş durarak, diğer insanların beni fark etmemesini umuyorum.”</span></p>
			<p class="Basic-Paragraph para-style-override-8"><span class="char-style-override-1">Uzun bir psikoterapi süreci neticesinde, Ahmet dik durmaya, kendisini daha iyi ifade etmeye ve sağlıklı arkadaşlıklar kurmaya başladı. Hâlâ sıklıkla kendisini çok değersiz hissettiğini söylese de, eskiye oranla hayattan çok daha fazla keyif aldığını ifade ediyor.</span></p>
			<p class="Basic-Paragraph para-style-override-8"><span class="char-style-override-1">İşte içine düştüğümüz aile ortamı bizi bu kadar net etkiliyor. Büyük bir evrende yalnız olmanın hepimize hissettirdiği değersizliğin yanı sıra küçük evrenlerimizde yani aile ortamında bazı insanlar değersizliği çeşitli şekillerde deneyimlerler, kendi değerlerini oluştururken bu durumdan etkilenirler. Ahmet’in durumu buna büyük bir örnek. Bütün değersizlikler bu kadar belirgin şekilde ortaya çıkmaz. Çoğu zaman yapılan olumsuz yaklaşımlar sevgi adına yapılır. Sevdiğim için, seni düşündüğüm için ya da seni korumak istediğim için yapıyorum der ebeveyn. Ama sevgi adına yapılan bu davranışlar, kişinin kendisini değersiz hissetmesinin kaynağını oluşturur.</span></p>
			<p class="Basic-Paragraph para-style-override-8"><span class="char-style-override-1">İnsanın kendisine eğer onlar olmasaydı ben kendimi çok değerli hissederim dediği “değersizlik mazeretleri” dediğimiz şeyler vardır. Genelde bu mazeretler, maddi şeyler olur. Şu kadar param olsa, istediğim fiziksel özelliklere sahip olsam, şurada yaşasam gibi. Bu maddi mazeretlerin insana değerli hissettiren tarafları olmakla birlikte, insan yaşadığı içsel değersizliği bunlarla kapatamaz. Bugüne kadar yolumun kesiştiği yüzlerce örnekte, bütün bu maddi değerlere ve hatta çok daha fazlasına sahip olan insanların yaşadığı değersizlik hissi dikkat çekiciydi. Bir de bunun tam tersi olarak, yeterli maddi güce sahip olmayan ve toplumun standartlarından daha farklı bir standarda sahip olan insanların kendilerini çok değerli hissettiğine tanık oldum.</span></p>
			<p class="Basic-Paragraph para-style-override-8"><span class="char-style-override-1">Çocukluk çağında oluşan bu tanımlamalarla, insan kendisine ilişkin değerini tarif ederken, standart bir gerçeklik gibi kabul eder farkında olmadan. Su ıslatır, ateş yakar ve ben değersizim gibi. Bazı insanlar çocukluk çağında içselleştirdiği bu değersizliği, tamamen gerçek olarak kendi içinde bir yerlere koyar ve bir daha sorgulamaz. Yetişkin olduğun zaman sen sadece değersiz ve önemsiz hissedersin, değersizliğin kaynağını gerçek kabul ettiğin için sorgulamazsın. İşte gerçek olarak kabul ettiğin o şeyleri sorgulama zamanı geldi.</span></p>
			<p class="Basic-Paragraph para-style-override-8"><span class="char-style-override-1">Değersizliğin kaynağını sorgulamak için, özellikle hangi zamanlarda, kimlerle beraberken ve hangi ortamlarda değersiz hissettiğine bir bak bakalım. Değersizlik hissinin çıkışı ilk başta tesadüfi gibi görünse de, her zaman bir tetikleyici vardır. Bu bazen bir insan bazen de içinde bulunduğun ortamdır. Sıklıkla kendini bu konuda gözlemleyip notlar aldığın zaman değersizlik tetikleyicilerini bulabilirsin. Ayrıca değersizlik mazeretleri hissettiğin değersizliği açıklama konusunda bugüne kadar sana çok mantıklı gelmiştir. Bu konuda, bunların mazeret olabileceğini düşünüp aksi durumun nasıl olabileceğini hayal edebilirsin. Ve en önemli şey, değersiz hissediyor olman değersiz olduğun anlamına gelmez kesinlikle.</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="Basic-Paragraph para-style-override-8"><span class="char-style-override-1">Daha önceki bölümlerde duygularla düşüncelerin karışabileceğini, hissettiğin şeyleri gerçek zannedebileceğini konuşmuştuk. Değersizlik konusunda da bu durum geçerli. Geçmişten getirdiğin değersizlik hislerin sana bugünün olaylarını yorumlarken hata yaptırabilir.</span></p>
		</div>
	</body>
</html>