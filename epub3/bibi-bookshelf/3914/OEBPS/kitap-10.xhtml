<html xmlns="http://www.w3.org/1999/xhtml">
	<head>
		<title>kitap-10</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-3-6" xml:lang="tr-TR">Boş Bardak</p>
			<p class="Basic-Paragraph para-style-override-8"><span class="char-style-override-1">İçinde temsili bir bardak olduğunu hayal edelim. Bu bardak, senin hayatta yaşadığın olumsuz olaylar neticesinde ortaya çıktığını hayal ettiğimiz zehirli bir sıvıyı içinde tutuyor ve bir şekilde vücudundan atılmasını sağlıyor. Vücudunda bir nevi merkez gibi çalışıyor. Ancak bu temsili bardağın kapasitesi herkeste aynı değil, doğuştan getirdiğimiz mizaç özelliklerimiz bardağın kapasitesini etkiliyor. Mizacımız nedeniyle kiminin bardağı büyük, kiminin bardağı ise daha küçük. Bardağın doğuştan gelen özelliklerini ve kapasitesini değiştiremiyoruz. Eminim çevrende, dünya başına yıkıldığı zaman dahi hiç umurunda olmayan insanlarla ya da çok önemli olmayan konular için bile çok fazla üzülen insanlarla karşılaşmışsındır. İşte bu kısım biraz doğuştan getirdiğimiz özelliklerle ilgili. Ancak bardağın bütün farklılıklarına rağmen, herkeste aynı olan ortak bir özellik var: Tahliye kanalları. Bu tahliye kanallarını, bardak taşma noktasına gelmeden önce, bardağın taşmasını engellemek için zehirli sıvıyı bardağın dışına aktaran kanallar olarak hayal edebiliriz. Hangi mizaca sahip olursa olsun kişi, onun bardağında da tahliye kanalları vardır. Bu kanallar, yaşadığımız olumsuz olaylar neticesinde duyguları dışarı aktarmamızı sağlayan yöntemleri temsil eder. Yani diyelim ki, sana yapılan haksızlıklar neticesinde hissettiğin adaletsizlik duygusunu ifade etmen, bazen öfkeni göstermen, duygularını boşaltman kullanacağın bazı yöntemler arasındadır.</span></p>
			<p class="Basic-Paragraph para-style-override-8"><span class="char-style-override-1">Fakat içinde büyüdüğün aile, okul ortamı ve yaşadıkların neticesinde bardağın tahliye kanalları tıkanmış olabilir. Kendini ifade etmeye kalkıştığın zaman susturulmuş, sorunları yok sayman öğütlenmiş, itirazların ciddiye alınmamış olabilir. Bazen de su gibi muhtaç olduğun sevgi ebeveynlerin tarafından, bazı koşullar neticesinde sunulmuştur; olduğun gibi değil de benim istediğim gibi olursan seni severim gibi. Bu ve buna benzer sebeplerden dolayı, olumsuz bir şey yaşasan da, itiraz edemezsin, yapılan maddi manevi haksızlıklar karşısında susarsın. Susman bunu kabullendiğin anlamına gelmez, sadece o kadar uzun zamandır sesin çıkmamıştır ki, böyle bir becerin olduğunu bile hatırlamıyorsundur. Sana karşı yapılan haksızlıklar, sınırlarına girilmesi veya kötü davranılması konusunda kötü bir şey hissetmiyor gibisindir, her şey yolunda gibi gelir. Hatta bu tür durumları kendin istiyormuşsun da o sebeple öyle davranıyormuşsun gibi gelir. Seni kullanan insanları geri çeviremiyorsundur ama bu sana göre yardımseverliktir, birisi senden sana zarar verecek bir şey istediğinde yaparsın, ‘‘Ne olur yapsam elime mi yapışacak?’’ diye düşünürsün. Ama bu olumsuz deneyimlerin her biri birer damla şeklinde içindeki bardakta birikmeye devam eder. Ve günün birinde, bardak taşma noktasına gelir, ama sen kendini ifade edemediğinden hatta bu becerini kullanmayalı yıllar olduğundan tahliye kanalların tıkanmıştır. Ve o an olan olur, bardak taşar ve içindeki o zehirli sıvı etrafa akmaya başlar. Bu durumda, vücudun ve zihnin kendini bu zehirli sıvıdan korumak için alarmları çalıştırır. Bu alarmlar sana direkt olarak bir şey söylemez, “Bak böyle bir sorundan dolayı böyle şeyler yaşıyorsun” demez, dolaylı yoldan sinyaller gönderir.</span></p>
			<p class="Basic-Paragraph para-style-override-8"><span class="char-style-override-1">İki türlü alarm vardır: Bedensel ve psikolojik alarmlar. Bedensel alarmlar, psikosomatik dediğimiz psikolojik kaynaklı rahatsızlıklardır. Bunlar geçmeyen baş ve vücut ağrıları, mide ve cilt sorunları ya da saç dökülmesi gibi problemler olabilir. Psikolojik alarm olarak panik bozukluk, kaygı bozukluğu, maskeli depresyon ve obsesif kompulsif bozukluk gibi psikolojik problemler sayılabilir. Bu problemlerin ortak özelliği, bir alarm niteliği taşıyor olmalarıdır. Hepsinin ortak mesajı şudur: “Hayatında düzeltilmesi gereken bir problem var, bunu çözmelisin!” Ama çok az insan bu alarmların taşıdığı mesajı anlayabilir. Birçok insan sadece işin yüzeysel kısmıyla ilgilenir, doktor doktor gezer, bir sürü ilaç kullanır bu rahatsızlıkları bastırmak için. Ancak alarm kesintisiz olarak çalmaya devam eder. Sana bir örnek vermek istiyorum bu konuyla ilgili.</span></p>
			<p class="Basic-Paragraph para-style-override-8"><span class="char-style-override-1">Uzun zaman önce, panik atak sebebiyle bir danışanımla psikoterapiye başladık. Ben rutin olarak danışanımın hayatıyla ilgili detayları öğrenmeye çalışıyordum. Bu kişi, yaklaşık beş yıl önce bir kalp krizi sebebiyle aniden babasını kaybetmişti. Genelde ani ölümler daha travmatik olduğu için sorma ihtiyacı hissettim danışanıma:</span></p>
			<p class="Basic-Paragraph para-style-override-8"><span class="char-style-override-1">“Babanızın ölümü nasıl hissettirdi size?”</span></p>
			<p class="Basic-Paragraph para-style-override-8"><span class="char-style-override-1">Böyle bir soruya şaşırdığını gösteren bir yüz ifadesi ile konuşmaya başlamıştı.</span></p>
			<p class="Basic-Paragraph para-style-override-8"><span class="char-style-override-1">“Ben çok güçlü bir adamım Beyhan Bey, babam öldüğünde bile ağlamadım. Hatta kendim bile şaşırmıştım bu duruma. Ama nasıl hissettiğimi hatırlamaya çalışınca, nedense aklıma hiçbir şey gelmiyor.”</span></p>
			<p class="Basic-Paragraph para-style-override-8"><span class="char-style-override-1">“Sizce de garip değil mi bu durum? Ben kalemimi kaybetsem üzülürüm, siz babanızı kaybetmişsiniz ve üzülmemişsiniz.”</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="Basic-Paragraph para-style-override-8"><span class="char-style-override-1">Sonraki süreçte, bu danışanımın babası ile ilgili duygularını bastırdığını, yasını hiç tutmadığını ve bu bastırılan duyguların sonrasında panik atak için bir zemin oluşturduğunu keşfettik. Bu danışanım, yaşadığı panik atak probleminin bir alarm olduğunu anladı ve içindeki bardakta biriken zehirli sıvıyı tahliye kanallarını açarak boşalttı.</span></p>
			<p class="Basic-Paragraph para-style-override-8"><span class="char-style-override-1">İçinde temsili bir bardak olduğunu bilmelisin ve bu bardağın ne durumda olduğunu ara ara kontrol etmelisin. Eğer ki, biraz önce bahsettiğim alarm örneklerine benzer alarmlar varsa hayatında belki de bardağın çoktan dolup taşmıştır. Ve bu durumu yaşayan insanların birçoğu yıllar boyunca o bardağın taştığından habersiz yaşayıp gitmektedir.</span></p>
		</div>
	</body>
</html>