<html xmlns="http://www.w3.org/1999/xhtml">
	<head>
		<title>kitap-51</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-9" id="toc_marker-6-2" xml:lang="tr-TR">Geçmişinde İşine Yarayan Çözüm Yöntemleri Bugün Başına Bela Olabilir</p>
			<p class="Basic-Paragraph para-style-override-8"><span class="char-style-override-1">Hayat akıp gidiyor, günler birbirine benzese de zamanla beraber o günlerin içeriği de bizim yaşadıklarımıza verdiğimiz tepkiler de dönüşüyor. Sabit kalan taraflarımız olmakla birlikte, hayatı yorumlamamız değişkenlik gösteriyor. İnsan çoğu zaman hayatındaki zorluklara karşı savaşan bir varlık. Bugün kurduğumuz dünya medeniyeti de aslında bu mücadeleci tarafımız sayesinde oluştu. Sorunları çözdük, yeni şeyler icat ettik ve daha ileriye gittik hep. Bu insanlık tarihinde böyleyken, kişisel tarihimizde de benzer süreçler ortaya çıkıyor. Çocukluğumuzdan itibaren karşılaştığımız sorunlara yönelik, bazen işlevsel bazen işlevsiz çözüm yöntemleri geliştiriyoruz. Bir şekilde yerimizde durmuyoruz yani, iyi ya da kötü yol alıyoruz.</span></p>
			<p class="Basic-Paragraph para-style-override-8"><span class="char-style-override-1">Özellikle geçmişte yaşadığımız uzun soluklu problemlere karşı geliştirdiğimiz çözüm yöntemleri, eğer onları çok fazla kullanmışsak hayatın her alanına yayılabiliyor ve bizim gerçeğimiz olabiliyor. Geçmişte bir noktada işe yarayan bu yöntemler, ilerleyen zamanlarda problemlerimizin asıl sebebi haline gelebiliyor. Bu durumu netleştirmek için bir örnek vermek istiyorum:</span></p>
			<p class="Basic-Paragraph para-style-override-8"><span class="char-style-override-1"> </span></p>
			<p class="Basic-Paragraph para-style-override-8"><span class="char-style-override-1">Nesrin yirmi dokuz yaşındaydı, iş hayatında yaşadığı öfke problemleri sebebiyle bana başvurmuştu. Nesrin, lise yıllarında uzun süre obezite problemi yaşamış ve bu süreçte uzun bir süre yüz kilonun üstünde olduğu bir dönem olmuştu. Özellikle okulda, birçok insan kilosuyla dalga geçerken o bu duruma çok üzülüyormuş. Ve bir süre sonra, bu üzüntü öfkeye ve saldırganlığa dönüşmüş. Ne zaman birisi kilosuyla dalga geçse hemen öfke patlaması yaşamaya ve işi bazen fiziksel anlamda saldırganlığa dönüştürmeye başlamış. Onun öfkesi ve saldırganlığı sağlıksız da olsa bir süre sonra okuldaki insanlar eskisi gibi onun kilosuyla dalga geçememeye başlamışlar. Ama Nesrin, insanlar kendisine fazlaca baktığında bile tepki vermeye başlamış. Lise yılları bu şekilde zor geçmiş. Üniversite yıllarına geldiği zaman, fazla kilolarını azimli bir şekilde veren Nesrin fit bir vücuda kavuşmuş. Bu kilo verme sürecinden sonra bir daha kilo problemi yaşamamış.</span></p>
			<p class="Basic-Paragraph para-style-override-8"><span class="char-style-override-1">Şimdiyse tam karşımda oturan Nesrin, iş hayatının rutin akışında çok küçük eleştirilerde bile aşırı tepkiler veriyor, bazen sevdiği arkadaşlarını bile kırabiliyordu. Bazı durumlarda alınganlığı hâd safhaya çıkabiliyor, çok anlamsız şeylere bile tepki gösterebiliyordu. Nesrin’le terapi sürecinde, eleştirilere karşı gösterdiği bu sağlıksız baş etme yönteminin kökenlerini ararken, lise yıllarındaki zorlu yaşantıları bulduk. O zamanlar, kendisine yöneltilen aşağılamaları öfke ile savuşturan Nesrin, yıllar içinde bu durumu her eleştiriye genellemiş ve çözüm yöntemi olarak öfkeyi kullanmaya devam etmişti. Zamanında işe yarayan bu yöntem şu an onun sorununun ana kaynağı haline gelmişti.</span></p>
			<p class="Basic-Paragraph para-style-override-8"><span class="char-style-override-1">Birçok insan gibi Nesrin de, şu anki duruma verdiği tepkilerin tek sebebinin şu an yaşadığı olaylar olduğunu düşünüyordu. Ancak şu an verdiği öfkenin aşırı olmasının sebebi, geçmişinde yaşadığı olumsuz deneyimlerdi. Geçmişte kullandığı savunma mekanizması, bir şekilde işe yaramıştı. Ama bu yöntem, yetişkinlik dünyasında ve iş hayatında onun hayatını olumsuz etkiliyordu. Nesrin şu an verdiği tepkilerin kaynağının geçmişinde yaşadığı olumsuz deneyimlerle ilgili olduğunu anlayınca, kendi öfkesi konusunda çok daha fazla farkındalık sahibi oldu. Öfkesini tanıyan Nesrin, bizim çalışma sürecimizle birlikte öfkesini kontrol etmeye ve sağlıklı bir şekilde ifade etmeye başladı.</span></p>
			<p class="Basic-Paragraph para-style-override-8"><span class="char-style-override-1">Özellikle tekrarlayan işlevsiz çözüm yöntemleriyle karşılaştığım zaman, hep geçmişte bu işlevsiz davranışın işe yaradığı bir dönem olup olmadığını kontrol ederim danışanlarımda. Ve ilginç bir şekilde, birçok işlevsiz çözüm yönteminin, geçmişte işe yaradığı bir dönemle karşılaşırım.</span></p>
			<p class="Basic-Paragraph para-style-override-8"><span class="char-style-override-1">Eğer sen de sıklıkla hayatın sorunları karşısında yanlış çözüm yöntemleri kullandığını fark ediyorsan ya da kullandığın yöntemler işe yaramak bir tarafa sana zarar veriyorsa, geçmişine dönüp bakabilirsin. Geçmişindeki dünyan ile şu andaki dünyan arasında ciddi farklar var. Çocukluk dünyasında birçok şey daha ilkel yöntemlerle çözülürken yetişkinlik dünyasında işler daha farklı olabilir. Ve geçmişinde hissettiğin o alarm durumu, şu an geçerli olmayabilir.</span></p>
			<p class="Basic-Paragraph para-style-override-8"><span class="char-style-override-1">Bu tarz konularda değişim kolay değildir. İlk adım olan farkındalık çok önemlidir. Birçok insan bu ve buna benzer durumlarda gösterdiği tepkilerin doğru, diğer insanların tepkilerinin garip ve anlamsız olduğunu düşünür. Kişi eğer kendinde de hata olabileceğini, yanlış yöntemler kullandığını fark ederse, bu bile çok önemli bir değişimdir. Bundan sonraki aşamada, sorunlu durum her ortaya çıktığında kişinin çözüm olarak aklına her zaman eskiden kullandığı yöntem gelecektir. Çünkü yıllardır aynı çözüm yönteminin kullanılması bir refleks haline gelmiş olabilir. Refleks haline gelen yöntemi uygulamadan önce araya bir zaman koyabilmek ve sonrasında alternatif düşünceyi devreye sokarak, sağlıklı olan yöntemi uygulamaya çalışmak gerekir. Bu durumu Nesrin örneğinde şu şekilde uyguladık:</span></p>
			<p class="Basic-Paragraph para-style-override-8"><span class="char-style-override-1">Nesrin için ilk olarak tetikleyici durumu keşfettik. Birisi ne zaman eleştirel, üstten bakan, bazen de ilgisiz tarzda konuşursa, Nesrin gerilmeye başlıyordu. Eskiden bu gerginliğe dayanamıyor ve hemen bir yerde taşıyordu yani öfke patlaması oluyordu. Bizim sürecimizde, ilk amacımız gösterdiği öfke gerçekten çıkması gereken öfke mi yoksa geçmişten getirdiği yanlış çözüm yöntemi olan öfke mi bunu anlamaktı. Bunun için de o ilk gergin anda bunu ayırt etmek mümkün olmadı ve hak etmediği halde kimseyi kırmamak için, araya bir filtre koymaya karar verdik. Bu filtre zaman olacaktı. Fiziksel anlamda çok öfkeli de hissetse, öfkesini ortaya koymayacak, biraz zaman geçtiği zaman hâlâ aynı şekilde hissediyorsa ve düşünüyorsa karşı tarafa durumu ifade edecekti. İşyerinde sağduyusuna güvendiği bir arkadaşından geribildirim alacaktı bu olaylar sonrasında.</span></p>
			<p class="Basic-Paragraph para-style-override-8"><span class="char-style-override-1">Sen de Nesrin gibi bu filtrelemeyi uzun süre yapabilirsen ve araya zaman koyarsan sorunlu çözüm yöntemini refleks halden çıkararak daha mantıklı ve işlevsel tepkiler gösterebilirsin.</span></p>
		</div>
	</body>
</html>