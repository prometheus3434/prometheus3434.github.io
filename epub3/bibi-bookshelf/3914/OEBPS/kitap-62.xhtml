<html xmlns="http://www.w3.org/1999/xhtml">
	<head>
		<title>kitap-62</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-7-5" xml:lang="tr-TR">Yavaşlayabilmek</p>
			<p class="Basic-Paragraph para-style-override-8"><span class="char-style-override-1">Hız çağında yaşıyoruz. Birçok ürün ve hizmet kendi reklamını yaparken hep hız özelliğini vurguluyor. Günümüz dünyası hızlı ve dolu dolu olmak zorunda gibi. Her an dolu dolu geçmeli, hayatın her saniyesini dibine kadar kullanmalı ve bir komando modu şeklinde yaşamalı gibi hissediyoruz. Bu hız tutkusu ve sonuç odaklılık herkesi bir teyakkuz halinde tutuyor; ya hayat geçip gidiyorsa ve onu tam anlamıyla yaşayamıyorsam, hayatı kaçırıyorsam korkusu sarıyor ruhumuzu.</span></p>
			<p class="Basic-Paragraph para-style-override-8"><span class="char-style-override-1">Ben bu durumu bir araba içerisinde, uzun bir yolda, bir hedefe ulaşmaya çalışırken tüm gücümüzle gaza basmamıza benzetiyorum. Aslında çok güzel yerlerden geçiyoruz, görülecek çok güzel manzaralar, tanışılacak güzel insanlar var. Bu hız içerisinde hiçbirini fark etmiyoruz. Tek gaye, hedefe ulaşmak. Ama hedefe ulaşınca bir de bakıyorsun ki, hayat gitmek istediğin, varmak istediğin sonuçların toplamı değil, yolun kendisiymiş. Sen hedefe ulaşmaya çalışırken, yolu kaçırıyorsun.</span></p>
			<p class="Basic-Paragraph para-style-override-8"><span class="char-style-override-1">Hafta sonlarını, tatillerini, öğle aralarını bile maksimum verimlilikte yaşamak zorunda hissediyorsun. Gezilmedik şehir, görülmedik ülke, yenilmedik yemek, yapılmadık aktivite kalmamalı diyorsun. Bunların bir kısmı gerçekten ihtiyacımız olmayan şeyler de olabiliyor. Ve bütün bu aktivitelerin amacı onun tadını çıkartmaktan ziyade bir skor kazanma çabasına dönüşüyor. Bunu da yapmamış olmayalım diye düşünmek hoşuna gidiyor insanın. Eğer her şeyi yaparsak gerçekten yaşıyoruz gibi hissetmeye başladık. Bu sonuç ve skor odaklılık, depresyon ve kaygı bozukluğu gibi psikolojik problemlerin sebepleri arasında olabiliyor.</span></p>
			<p class="Basic-Paragraph para-style-override-8"><span class="char-style-override-1">Hayatın her anını dolduramazsın, her an çok eğlenceli geçmez. Bazen sıkılırsın, hiçbir şey yapmak istemediğin anlar da olabilir. Bazen tembellik yapmak istersin. Sıkılmaktan korkma. Hayatının her dakikasını bir şeyle doldurmak zorunda değilsin. Her zaman bir şey yapmak zorunda hissediyor olman, çoğu zaman gerçekten öyle gerektiği için değil hayatı kaçırıyormuşsun yanılsamasına kapıldığın için.</span></p>
			<p class="Basic-Paragraph para-style-override-8"><span class="char-style-override-1">Çok sevdiğim bir kitap olan Simyacı’da geçen bir hikâyeyi seninle paylaşmak istiyorum.</span></p>
			<p class="Basic-Paragraph para-style-override-8"><span class="char-style-override-1">Bir tüccar mutluluğun gizini öğrenmesi için oğlunu insanların en bilgesinin yanına yollamış.</span></p>
			<p class="Basic-Paragraph para-style-override-8"><span class="char-style-override-1">Delikanlı bir çölde kırk gün yürüdükten sonra, sonunda bir tepenin üzerinde bulunan güzel şatoya varmış. Söz konusu bilge burada yaşıyormuş. Bir ermişle karşılaşmayı bekleyen bizim kahraman, girdiği salonda hummalı bir manzarayla karşılaşmış. Tüccarlar girip çıkıyor, insanlar bir köşede sohbet ediyor, bir orkestra tatlı ezgiler çalıyormuş. Dünyanın dört bir yanından gelmiş lezzetli yiyeceklerle dolu bir masa da varmış.</span></p>
			<p class="Basic-Paragraph para-style-override-8"><span class="char-style-override-1">Bilge sırayla bu insanlarla konuşuyormuş ve bizim delikanlı kendi sırasının gelmesi için iki saat beklemek zorunda kalmış. Delikanlının ziyaret nedenini açıklamasını dikkatle dinlemiş bilge, ama mutluluğun gizini açıklayacak zamanı olmadığını söylemiş ona. Gidip sarayda dolaşmasını, kendisini iki saat sonra görmeye gelmesini salık vermiş.</span></p>
			<p class="Basic-Paragraph para-style-override-8"><span class="char-style-override-1">“Ama, sizden bir ricada bulunacağım” diye eklemiş, delikanlının eline bir kaşık verip, sonra bu kaşığa iki damla yağ koymuş. “Sarayı dolaşırken bu kaşığı elinizde tutacak ve yağı dökmeyeceksiniz.” Delikanlı sarayın merdivenlerini inip çıkmaya başlamış, gözünü kaşıktan ayırmıyormuş. İki saat sonra bilgenin huzuruna çıkmış.</span></p>
			<p class="Basic-Paragraph para-style-override-8"><span class="char-style-override-1">“Güzel...” demiş bilge. “Peki, yemek salonumdaki Acem halılarını gördünüz mü? Bahçıvanbaşının yaratmak için on yıl çalıştığı bahçeyi gördünüz mü? Kütüphanemdeki güzel parşömenleri fark ettiniz mi?”</span></p>
			<p class="Basic-Paragraph para-style-override-8"><span class="char-style-override-1">Utanan delikanlı hiçbir şey göremediğini itiraf etmek zorunda kalmış. Çünkü bilgenin kendisine verdiği iki damla yağı dökmemeye çabalarken başka bir şeye dikkat edememiş.</span></p>
			<p class="Basic-Paragraph para-style-override-8"><span class="char-style-override-1">“Öyleyse git, evrenin harikalarını tanı” demiş ona bilge. “Oturduğu evi tanımadan bir insana güvenemezsin.”</span></p>
			<p class="Basic-Paragraph para-style-override-8"><span class="char-style-override-1">İçi rahatlayan delikanlı kaşığı alıp sarayı gezmeye çıkmış. Bu kez, duvarlara asılmış, tavanları süsleyen sanat yapıtlarına dikkat ediyormuş. Bahçeleri, çevredeki dağları, çiçeklerin güzelliğini, bulundukları yerlere yakışan sanat yapıtlarının zarafetini görmüş.</span></p>
			<p class="Basic-Paragraph para-style-override-8"><span class="char-style-override-1">Bilgenin yanına dönünce, gördüklerini tüm ayrıntılarıyla anlatmış. “Peki sana emanet ettiğim iki damla yağ nerede?” diye sormuş bilge. Kaşığa bakan delikanlı, iki damla yağın dökülmüş olduğunu görmüş.</span></p>
			<p class="Basic-Paragraph para-style-override-8"><span class="char-style-override-1">“Peki...” demiş bunun üzerine bilgeler bilgesi. “Sana verebileceğim tek öğüt var. Mutluluğun gizi dünyanın tüm harikalarını görmektir, ama kaşıktaki iki damla yağı unutmadan.”</span></p>
			<p class="Basic-Paragraph para-style-override-8"><span class="char-style-override-1">Hikâyenin de bize anlatmak istediği gibi, dengeyi muhafaza edebilmek önemli. Eğer sadece sonuca odaklanırsan, ruhunu besleyecek güzellikleri kaçırırsın, sadece güzelliklere odaklanırsan, gerekli mücadeleyi yapmazsın.</span></p>
		</div>
	</body>
</html>