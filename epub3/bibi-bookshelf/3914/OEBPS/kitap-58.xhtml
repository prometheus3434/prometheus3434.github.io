<html xmlns="http://www.w3.org/1999/xhtml">
	<head>
		<title>kitap-58</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="anabaslik para-style-override-3" id="toc_marker-7" xml:lang="tr-TR">5. BÖLÜM Tünelin Ucundaki Işık: Değişim Anahtarı</p>
			<p class="Basic-Paragraph para-style-override-8"><span class="char-style-override-1"> </span></p>
			<p class="altbaslik" id="toc_marker-7-1" xml:lang="tr-TR">Neden Kendimi Değiştiremiyorum?</p>
			<p class="Basic-Paragraph para-style-override-8"><span class="char-style-override-1">Neredeyse her insanın kendisinde değiştirmek istediği en az bir özelliği vardır. Bu değişim çabalarının bir kısmı başarıya ulaşabilirken bazı çabalar da sonuçsuz kalır. Art arda sonuçsuz kalan değişim çabaları kişinin kendisine yönelik inançsızlık ve umutsuzluk durumlarını ortaya çıkarabilir. Belki bugüne kadar sen de birçok konuda kendini değiştirmeye çalıştın ama başarısız oldun ve en sonunda kendi kendine, ben değişemiyorum, ben hiçbir şeyi başaramıyorum gibi umutsuzluk cümleleri kurdun. Peki neden başarısız oldun? Kendini suçlamak yerine, nerede hata yapmış olabileceğini konuşalım istersen.</span></p>
			<p class="Basic-Paragraph para-style-override-8"><span class="char-style-override-1">Değişim konusunda yapılan en büyük hatalar genelde değişimin boyutuyla ilgili oluyor. Eski Amerikan usulü kişisel gelişim kitaplarında ve videolarında, değişim konusunda isteğin yeterli olduğu, yeterince isteyen herkesin istediği her değişimi başarabileceği söylenir. Bu tarz içerikleri takip etmek, insana o an için çok iyi hissettirir. Çünkü istediğin şeyi başarabileceğini düşünürsün, gücünün sınırlarının olmadığını hayal edersin. Ve bambaşka bir insan olmaya niyetlenirsin. Ancak bu tür içeriklere maruz kaldıktan kısa bir süre sonra, yine her şey eski haline döner. İlk başta gaza gelen sen, sonrasında hızlıca hayal kırıklığı noktasına gelirsin.</span></p>
			<p class="Basic-Paragraph para-style-override-8"><span class="char-style-override-1">Bu “istersen yapabileceğine yönelik inanç” bazen zararlı olabiliyor. Böyle bir içeriği gördüğün zaman mutlu oluyorsun: İstersem yapabilirim, ama şu an yeterince istemiyorum. Sonra isteyince yaparım. Ne oluyor böylece? Kişi sanki yapmış gibi bir duygusal haz yaşıyor ve gerçekten değişim işine kalkışma konusunda isteksizlik ortaya çıkıyor. Makul ölçülerde değişim vaat eden içeriklerle karşılaştığın zaman birkaç gün içinde harekete geçmezsen her şey aynı şekilde devam edecek. Ve böyle motive eden içeriklerin her seferinde senin üzerindeki etkisi gitgide azalacak.</span></p>
			<p class="Basic-Paragraph para-style-override-8"><span class="char-style-override-1">Her şeyi başaramazsın, her istediğini yapamazsın. İnsani özelliklerin maalesef buna müsait değil. Eğer ki her istediğini yapacağını düşünüyorsan seni kocaman bir hayal kırıklığı bekliyor. Geçmişten getirdiklerin, genetik özelliklerin, fiziksel yapın, mizacın, zihinsel kapasiten; hepsi senin potansiyelini belirler. Daha önce de söylediğim gibi, her şeyi çok iyi yapamazsın ancak emin ol, çok iyi yapabileceğin en az bir tane şey vardır. Eğer amacın kısa süreli gaza gelip, coşkun halde hissetmekse buna bir şey diyemem. Ama gerçekten bir şeyleri değiştirmek istiyorsan, değiştirebileceğin noktalarla başlamak her zaman çok daha işlevseldir.</span></p>
			<p class="Basic-Paragraph para-style-override-8"><span class="char-style-override-1">Değişim konusunda sık yapılan hatalardan biri de, değişimin gerçekleşeceği süre ile ilgili beklentidir. Her şeyin çok hızla gerçekleştiği günümüzde, sabır unutulan erdemlerden biri. Ama insanın kendisini değiştirmesi ile ilgili dikkat edilmesi gereken şeyler var bu konuyla ilgili. Bugün olduğun kişiyi oluşturan şey alışkanlıklarındır. Küçük ve büyük her konuda binlerce alışkanlık parçası seni ve kişiliğini oluşturur. Ve bu alışkanlıklar yıllar içinde oluşmuştur. Bugün diyelim ki 29 yaşındasın. Alışkanlıklarının oluşum süreci de 29 yıllıktır. Ve sen 29 yılda oluşmuş bazı şeyleri çok kısa sürede değiştirebileceğini düşünüyorsan yanılıyorsun. Bir şeylere hızlı ve çok yüksek tempoda başlıyor olmak coşkunluğu sanki her şeyi çok kısa sürede değiştirebilecekmişsin gibi bir yanılgı oluşturur. Ama 29 yılın oluşturduğu sistem, kendi içinde bir denge oluşturmuştur. Sen bu dengeye ne kadar hızlı yüklenirsen o kadar çok dirençle karşılaşırsın. Alışkanlıkların değişimi, yavaş yavaş olabilir. Küçük şeylerle başlarsın ve sürekli yaparsın. Eski alışkanlıkların seni arada bir geri çeker, eski haline tekrar yaklaşmaya başlarsın.</span></p>
			<p class="Basic-Paragraph para-style-override-8"><span class="char-style-override-1">Değişim süreci neredeyse her zaman iki adım ileri bir adım geridir. Değiştirmek istediğin şey konusunda kendini zorladığın zaman, iki adım ileriye gidersin ama yılların birikmiş alışkanlıkları seni arada bir geri çeker. Sen kendini, kendi içinden kontrol ettiğin için sanki hep eski haline dönüyormuşsun ve hiç değişmiyormuşsun gibi gelir. Değişim çabalarına istikrarlı bir şekilde devam ediyorsan, arada gerilemeler olsa da, toplamda hep ilerlemiş olursun. Bu kısa noktalı gerilemelerde, çabalarını hiç bırakmamalısın.</span></p>
			<p class="Basic-Paragraph para-style-override-8"><span class="char-style-override-1">İnsanın kendine zarar veren duygusal alışkanlıklarını değiştirme çabası tam olarak buna benziyor. Ben bu süreci kas geliştirmeye benzetiyorum. Kendine iyi davranma noktasında yıllardır oluşturduğun yanlış düşünceler, davranışlar ve alışkanlıklar var. Sen kendini değiştirme yoluna çıktığında ilk başta zorlanacaksın ve bazen ümitsizliğe kapılacaksın, kapılma. Herkes benzer bir yoldan geçiyor. Bazen sadece fark etmek bile inanılmaz değişimlere vesile oluyor. İlk başta bebek adımları ile başlayacaksın sonra biraz biraz hızlanacaksın. Burada anahtar şey daima sürdürülen istikrardır. Ne olursa olsun, değişim çabana devam etmelisin.</span></p>
			<p class="Basic-Paragraph para-style-override-8"><span class="char-style-override-1">Değişimin anahtarı küçük adımlarla yola çıkmaktır. Büyük hedeflere ancak küçük adımlarla ulaşabilirsin. Bir hedefe ulaşma yolunda, gaza gelmek en büyük düşmanındır. Çok büyük adımlarla çıktığın yolda çok çabuk yorulursun ve çabuk vazgeçersin. Gaza gelmek sürdürülebilir değildir. Çünkü ilk başta ortaya koyduğun mücadele ruhu, yavaş yavaş azalacaktır. İnsan mizacı, hızlı değişimlere karşı çok fazla direnç gösterir. Değişim için küçük ama istikrarlı adımlar çok işlevseldir.</span></p>
			<p class="Basic-Paragraph para-style-override-8"><span class="char-style-override-1">Bu kitapta ilk amacım en başta da söylediğim gibi, senin bir zamanlar bildiğin ama unuttuğun şeyleri hatırlatmak. Sana zarar veren şeylerin farkına varmanı sağlamak. Bütün kitaplar, konuşmalar sadece sana farkındalık sağlar ve yolu gösterir. Bak orada güzel bir köy var, gidersen buradakinden daha rahat edebilirsin. Ama bu köye gidiş yolu birazcık zahmet istiyor. Denemek istersen yol burada, köy orada. Yola çıkmazsan her şey lafta kalır. Sorumluluğu alacak ve yola çıkacak olan başka birisi değil, sensin.</span></p>
			<p class="Basic-Paragraph para-style-override-8"><span class="char-style-override-1">Bir insan tamamen değişebilir mi? Bence hayır. Ama zarar veren kritik şeyleri kontrol edebilir ve böylece daha az zarar görebilirsin. Tamamen zarar görmediğin, duygusal olarak bile olsa pamuklar içinde geçen bir ömür yok maalesef. Ve kendime sıklıkla hatırlattığım bir şey var: Değişim ömür boyudur, sen hayata elveda deyince son bulur. Hayat yolunda sen çabalarsın, bir şeyler değişir ya da değişmez. Mücadeleden başka çare yoktur, çünkü hayat çaba ve mücadele üzerinedir.</span></p>
		</div>
	</body>
</html>