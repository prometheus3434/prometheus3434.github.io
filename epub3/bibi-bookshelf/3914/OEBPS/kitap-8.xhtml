<html xmlns="http://www.w3.org/1999/xhtml">
	<head>
		<title>kitap-8</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik para-style-override-9" id="toc_marker-3-4" xml:lang="tr-TR">Yola Çıkmaya ve Keşfetmeye Cesaretin Var mı?</p>
			<p class="Basic-Paragraph para-style-override-8"><span class="char-style-override-1">Hayatını oluşturan bütün şeyleri bir oda gibi düşünmeni istiyorum. Bu oda öyle bir oda ki, hayatının düzenini temsil ediyor. Bu ortamdaki gereksiz eşyalar, burayı  kalabalıklaştırıyor ve senin buradaki hareket kabiliyetini kısıtlıyor. Odanın içinde durduğun yerden bunalıyorsun, ileri geri hareket etmek istiyorsun ama hareket edecek yer kalmamış hiç, bir şansımı deneyeyim diye sağa sola bakınıyorsun ama her yer eşya dolu. Kendi kendine söyleniyorsun, ne ara aldım bu kadar eşyayı diye. İşte bu eşyalar, senin hayatından çıkarman gereken, sana zarar veren alışkanlıklarını, düşüncelerini, davranışlarını ve hatta ilişkilerini temsil ediyor. Yıllar içinde o kadar çok biriktirmişsin ki bu tür şeyleri, bugün hayatını temsil eden oda çöp eve dönüşmüş durumda ve sana hareket imkânı vermiyor.</span></p>
			<p class="Basic-Paragraph para-style-override-8"><span class="char-style-override-1">İçinde bulunduğun ruh halinden kurtulmak, daha iyi ve canlı hissetmek istiyorsun biliyorum. Ama hayatın aynen biraz önce bahsettiğim gibi karmakarışık ve fazlalıklarla dolu. Bunları ortadan kaldırmadan, sence ortaya çıkan iyilik hali ne kadar kalıcı olabilir ki? Bu odayı düzenlemeden kendini zorlayarak belki de birazcık gaza gelerek sadece geçici bir süre iyi hissedebilirsin. İşte bu kitabın amacı tam olarak bu odayı düzeltme konusunda sana bazı farkındalıklar kazandırmak. Sana mucizelerden bahsetmeyeceğim, sadece bildiğin ama hayat yolunda bir yerlerde unuttuğun şeyleri sana hatırlatacağım. İlk adım bu fazlalıklarla dolu odada, bize zarar veren şeyleri keşfetmek. Seni engelleyen ve dibe çeken şeyleri keşfettikçe, bugüne kadar neden tam anlamıyla huzurlu olamadığını, gerçek potansiyelini ortaya koyamadığını fark edeceksin. Bazen ilaç niyetine hayatına aldığın şeylerin seni nasıl zehirlediğini göreceksin. Hayatındaki fazlalıkları fark ettikten sonra diğer aşamada seni daha iyi noktalara getirecek yeni becerilerden bahsedeceğim. Ve bütün bunlardan sonra sıra sana gelecek, yani senin bunları hayatına uygulamana. İşte o zaman değişimi hissedeceksin.</span></p>
			<p class="Basic-Paragraph para-style-override-8"><span class="char-style-override-1">Bu kitabı okurken senden birkaç ricam olacak. Ben özellikle bu kitabı yazarken, sadece bir kişi için yazıyormuşum gibi düşündüm; sadece sen ve ben sohbet ediyormuşuz gibi. Kitabı okuma sürecinde dikkatinin sadece bu sohbet üzerinde olmasını temenni ederim, akışın bozulmaması için. Bundan dolayı kitabı okuduğun anlarda, cep telefonunu uzanamayacağın bir yere koymanı ve telefonunun sosyal medya bildirimlerini kapatmanı istiyorum. Günümüz insanı, neredeyse her sayfada birkaç kez sosyal medya hesaplarını kontrol ediyor. Bu da senin bu kitaptan alacağın verimi ciddi anlamda düşürecektir. Bir defter edinmeni istiyorum. Kitapta bazen ödevler vereceğim sana, bunları not etmek için deftere ihtiyacın olacak. İstediğim bir diğer şey de, lütfen bu kitaba kibar davranma. Eline kalemi al, sana çağrıştırdıklarını kenarlara not al, önemli gördüğün satırların altını çiz bolca, hiç acıma:) Ve kitap bittikten sonra bu notlara, altını çizdiğin yerlere bir göz gezdir, bu sana farklı bir okuma deneyimi yaşatacak.</span></p>
			<p class="Basic-Paragraph para-style-override-8"><span class="char-style-override-1">Eğer hazırsan içinde yaşadığın odayı/hayatı keşfetmek için yola çıkalım mı?</span></p>
		</div>
	</body>
</html>