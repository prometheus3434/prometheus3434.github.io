<html xmlns="http://www.w3.org/1999/xhtml">
	<head>
		<title>kitap-46</title>
		<link href="css/Book.css" rel="stylesheet" type="text/css"/>
<meta content="urn:uuid:422cae1e-70d3-4e63-8735-6425990ea291" name="Adept.expected.resource"/>
	</head>
	<body id="kitap" xml:lang="en-GB">
		<div>
			<p class="split" xml:lang="tr-TR"> </p>
			<p class="altbaslik" id="toc_marker-5-7" xml:lang="tr-TR">Duygusal Mükemmeliyetçilik</p>
			<p class="Basic-Paragraph para-style-override-8"><span class="char-style-override-1">İnsan mutlu olur, üzülür, öfkelenir, bazen yetersiz hisseder, bazen bir günbatımını izlerken dünyanın geçiciliğini düşünür, içini bir hüzün kaplar. Bütün duygular insanlar içindir ve yaşanmalıdır. Ancak bazı insanlar vardır ki, olumsuz duyguları kendi ruhuna yakıştıramaz, hüzün, öfke ya da özlem gibi duyguların olmaması gerekir bir insanda derler. Kendilerine o kadar acımasız davranırlar ki bu konuda, doğal olarak ne zaman böyle olumsuz bir duygu ortaya çıksa bastırma eğiliminde olurlar. İçlerinde azıcık hüzün ya da bir ağlama isteği olduğunda kendilerini başarısız zannedebilirler. Sanki bu hayat maratonunda, herkes tam gaz koşarken, onlar tökezlemiştir, kendilerini acınası ve zavallı hissederler. Daha önce babası öldüğü halde hiç ağlamayan danışanımdan söz etmiştim hatırlarsan. Çok sevdiği babasını kaybettikten sonra ortaya çıkan yas duygusunu bile yaşamasına izin vermemişti ve bastırmıştı kendi içerisinde. Çünkü olumsuz duygular olmamalıydı hayatta ve insan her daim güçlü olmalıydı.</span></p>
			<p class="Basic-Paragraph para-style-override-8"><span class="char-style-override-1">Günümüzde, bütün medya ortamlarında mutluluk hakkında yazılar, tespitler, araştırmalar paylaşılıyor. Sanırım son yıllarımızın en önemli gündem maddesi mutlu olmak. İşler öyle bir noktaya gelmiş durumdaki, hayatın tek amacı mutlu olmakmış gibi lanse ediliyor. Aslında tam olarak burada, işin temelinde bir yanlışlık var; mutlu olmak bir amaç gibi lanse edilse de aslında mutluluk bir sonuçtur. Sen şu hayatta yaşarken mücadele edersin, ilişkiler kurarsın, yaşarsın yani ve bunların sonucunda ortaya mutluluk çıkar. Mutluluğu bir amaç gibi düşündüğün zaman, yaptığın şeyleri mutlu olmak için yaptığın zaman, çabalarının doğallığı ortadan kalkar ve sen sonuç odaklı düşünmeye başlarsın. Bana söylenen şu kadar şeyi yaptım ancak hâlâ mutlu olamadım gibi bir beklenti ortaya çıkar.</span></p>
			<p class="Basic-Paragraph para-style-override-8"><span class="char-style-override-1">Hayatın varış noktası hiçbir zaman mutluluk olmamıştır. Mutluluğun daim olması gibi bir durum da söz konusu değildir, arada sırada mutlu oluruz, arada sırada kendimizi kötü hissederiz ama hayatın büyük bir kısmında ortalama gider hayat, ne mutlusundur ne de mutsuzsundur. Seni mutlu eden şeyleri artırdığın zaman mutluluğunda kısmi bir artış olabilir, ancak bunların sayısını çoğaltırsan buna da alışırsın ve bu yapılan eylemler seni eskisi gibi mutlu etmemeye başlar. Seni mutlu edeceğini düşündüğün her neyi hayatına alırsan al, bir süre sonra ona alışacaksın ve o seni eskisi gibi mutlu etmemeye başlayacak. Mutluluğun yerini doğru konumlandırdığın zaman, o geldiği zaman kabul edersin hayatına.</span></p>
			<p class="Basic-Paragraph para-style-override-8"><span class="char-style-override-1">Diğer bütün duygular da mutluluk kadar gerçektir. Hüzün, öfke, endişe, hepsi hayata dahildir ve dönem dönem ruhumuzu ziyaret edebilir. Hüzünlenmen, hasta ya da başarısız olduğunu göstermez, sadece sağlıklı şekilde hüznünü de yaşayabildiğini gösterir. Senin kendince olumsuz gördüğün duyguları hayatından dışlaman onları yok etmez, sadece onları sakladığın yerde sana zarar veren bir basınç oluşturur. Bir gün sosyal medya hesabımda camdaki yağmur damlalarının olduğu bir fotoğrafla beraber ne kadar hüzünlü hissettim anlamında bir şey paylaşmıştım. O kadar çok mesaj almıştım ki o paylaşımın üzerine. Birçok insan şu an şokta olduğunu, bir psikoloğun nasıl olur da hüzünlü hissedebileceğini soruyorlardı. Ben de bu sorular karşısında şoka girmiştim. Kendime ne ara bu hale geldiğimizi, çok insani olan hüzün duygusunu neden hayatımızdan dışladığımızı sordum. Sonrasında başka bir paylaşımla, olumsuz gibi görünen duyguların da insani olduğunu, bunları hissetmenin insanı olgunlaştırdığını ve ruhu zenginleştirdiğini anlattım. Aslında uzun zamandır zihnimizi sterilize etmeye çalışırken kendi doğamızdan kaçar olduk. Eski zaman mezarlıkları hep şehrin içinde, insanların yollarının üzerinde olurmuş. Gün içinde dışarı çıkan her insan, yol üzerinde gördüğü mezarlıklarla beraber ölümü hayatın dışında düşünmezmiş. Ölümün sebep olduğu ayrılıklar o zaman da can yakarmış ama hayatın içinde ölüm her daim konuşulur haldeymiş. Bugün mezarlıklar çoğu zaman şehir merkezlerinin dışında yer alıyor. Bir sohbet esnasında ölümden bahsettiğiniz zaman insanlar tedirgin oluyorlar. Böyle olunca ölüm kavramı içimizde oturmuyor ve kaçtığımız karanlık bir tarafı temsil ediyor bir yanıyla. İşte olumsuz duygular da biraz bu hale gelmeye başlıyor zihinlerimiz için. Eğer ki öfke hissediyorsan öfken sana bir uyarı veriyordur, bir sorun var bunu çöz diyordur, endişe hissediyorsan kendini koruman ve önlem alman gereken bir durum var mı diye soruyordur. Elin ateşe değerse canın yanacaktır. Çünkü canın yanmasaydı ateşten korunman gerektiğini öğrenemezdin. Duyguların da yaşadıklarının reaksiyonudur. Duygularını yargılamak yerine onların ne demek istediğini dikkate alman senin kılavuzun olacaktır.</span></p>
		</div>
	</body>
</html>