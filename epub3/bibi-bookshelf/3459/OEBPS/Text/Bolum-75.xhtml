<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-75</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger Ju 390’ın gövdesinde sıralanmış kasaları bir eliyle işaret etti.</p>

    <p>“O zaman bunlar daha da inanılmaz bir hâl alıyor. Bu uçak... Şimdiye kadar toplanmış en büyük Nazi savaş sırları koleksiyonu olmalı. Yani buradan kaldırmamız daha da önem kazandı, kaldırıp...”</p>

    <p>“Kaldırıp ne yapacağız?” diye sözünü kesti Narov, soğuk bakışlarını üzerine dikmişti. “Dünyaya mı anlatacağız? Bu teknolojilerin çoğunda uzmanlaştık zaten. <i>Röntgen Kanone</i>’ye bakalım, ölüm ışını. Amerikalılar çok kısa süre önce buna benzer bir şey geliştirdi. Manyetik İvmeli Halka ile Aşırı Yüksek Yönlendirilmiş Enerji ve Radyasyona Erişme; kod adı MARAUDER. Esasında manyetik olarak yapıştırılmış halka şeklinde küreler ateşliyor. Şimşek topları olarak düşünebilirsin. Çok gizli ve inkâr edilebilir bir erişim programı,” diye devam etti Narov. “Yani başka deyişle sırların kutsal kâsesi... Aynı MARAUDER’in atası Nazi <i>Röntgen Kanone</i> gibi... Bu yüzden cevap hayır Bay William Edward Michael Jaeger, bu keşfimizi kısa vadede dünyaya sunmayacağız. Ama bu, kurtarmak için elimizden gelen her şeyi en doğru sebepler uğruna yapmamamız gerektiği anlamına gelmiyor.”</p>

    <p>Jaeger uzun uzun Narov’a baktı. <i>William Edward Michael Jaeger.</i> Tam adını neden kullanmıştı ki?</p>

    <p>“Sana soracak milyonlarca sorum var.” Jaeger’ın sesi gaz maskesinden çıkan emme sesleriyle yükseldi. “Çoğu da direkt <i>seni</i> ilgilendiriyor gibi... Bana bu kadar fazla şeyi nereden bildiğini söyler misin? Bildiğin her şeyi anlat. Hatta kim olduğunu söyle! Nereden geldin? Kime çalışıyorsun? Ha bir de o komando bıçağı...”</p>

    <p>Narov cevap vermeye başladığında bakışları ölü ormandan bir an olsun ayrılmamıştı.</p>

    <p>“Sana bunların bazılarını anlatabilirim ama önce güvenle buradan gitmemiz lazım. Gerçekten güvende olmamız... Şu an...”</p>

    <p>“Bir de o belge çantası var,” diye sözünü kesti Jaeger. “Kokpitten alıp çantana koyduğun... İçinde ne olduğunu söyler misin? Uçuş manifestosu mu? Seyir hedef planları mı? Bunun ve diğer uçakların planlanan iniş yeri mi?”</p>

    <p>Narov soruyu duymazdan gelip, “Şu an, William Edward Michael Jaeger, sanıyorum bilmen gereken tek bir şey var; Ben Edward Michael Jaeger’ı tanıyordum. Yani dedeni, hepimizin söylediği gibi Ted Dede’yi tanıyordum. Herkes için büyük bir ilham kaynağı ve önderdi. Dedenle birlikte ya da daha doğrusu onun anısıyla, onun mirasıyla çalıştım.” Narov bıçağını çıkardı. “Bu da bana dedenin vasiyeti... Onun yaşayan mirasıyla, <i>seninle</i> tanışmayı çok istiyordum. Merakım da sürüyor. Bunun umduğum gibi çıkıp çıkmayacağını hâlâ bilmiyorum.”</p>

    <p>Jaeger söyleyecek tek bir kelime bulamıyordu. Daha uygun bir cevap veremeden Narov tekrar konuştu.</p>

    <p>“O benim hiç sahip olmadığım dedemdi. <i>Hiç sahip olamayacağım</i>...” Jaeger kadınla tanıştığından bu yana ilk kez hiç kesilmeyen, doğrudan kendisine bakan ve delip geçen bakışlara maruz kalmıştı. “Başka bir şey daha söyleyeyim mi? Aranızdaki ilişkiyi hep kıskandım. Senin hayallerinin peşinden koşabilecek kadar özgür kalmanı hep kıskandım.”</p>

    <p>Jaeger ellerini kaldırıp, “Bu nereden çıktı şimdi?” diye sordu.</p>

    <p>Narov yüzünü çevirip, “Uzun hikâye... Hazır mıyım bilmiyorum, hazır mısın bilmiyorum. Zaten şimdi de...” dedi.</p>

    <p>Sözleri, NBC kıyafetinin telsizinden yükselen korku dolu bir çığlıkla kesilmişti.</p>

    <p>“Aaaaaah! Alın bunu üzerimden! Kurtarın beni!”</p>

    <p>Jaeger hızla arkasına döndü. Dale örümcek ağlarının en sıkı olduğu yerde takılıp düşmüştü. Gözlerini kamerasının lensine o kadar odaklamıştı ki nereye adım attığına dikkat etmemişti. Sert, yapış yapış ipler adamı sarmıştı. Bir taraftan kamerasını tutmaya, diğer taraftan da etrafını saran ipeksi ağlarla örümcek sürülerini üzerinden atmaya çalışıyordu. Jaeger hemen yardımına koştu.</p>

    <p><i>Phoneutria</i> dişlerinin, Dale’in eldiveni ya da maskesini aşabilecek kadar güçlü olmadığını biliyordu ve NBC kıyafeti de bu ısırıklara karşı dayanıklıydı. Fakat Dale’in bunu bilme ihtimali düşüktü ve sesindeki dehşet sonuna kadar gerçekti.</p>

    <p>Jaeger kalın kauçuktan eldivenini kullanarak kameramanın üzerine hücum eden örümcekleri silkeledi; yumuşak, tüylü küçük bedenlerini karanlığa attı. Narov’un da yardımıyla hâlâ çaresizce kamerasına tutunmaya çalışan Dale’i kurtardı. Adamı örümcek ağlarından çekip çıkardıktan sonra Jaeger, Dale’i asıl korkutan şeyi gördü; paramparça olmuş ipeksi ağların arasında, et kalmamış yüzünde korku ve dehşetin okunduğu bir iskelet duruyordu. Kemikleri hâlen yarı çürümüş SS subay üniformasının altındaydı. Jaeger Ju 390’ın mürettebatından olduğunu düşündüğü ölü adama bakarken kıyafetin telsizinden bir ses duydu.</p>

    <p>“Örümcekler yüzünden bağırmadım herhâlde!” dedi Dale nefes nefese. “Ölmüş Nazi generalin biriyle sıkışıp kaldığım için korktum!”</p>

    <p>“Gördüm,” dedi Jaeger. “Şimdi adama bakınca senin yakışıklı olduğunu bile söyleyebilirim. Haydi gidelim buradan!”</p>

    <p>Jaeger uçağın boğucu hudutlarının içinde artık bir saate yaklaştıklarının farkındaydı. Geri dönme zamanı gelmişti. Dale ve Narov’u arkasına alıp kokpite doğru ilerlerken çarpıcı bir şey fark etti; karısı ve çocuğunun kaderini öğrenmesini sağlayacağını sandığı uçağın bunu nasıl yapacağını hiç düşünmemişti. Luke ve Ruth’un ortadan kayboluşu, burada keşfettikleriyle anlaması mümkün olmayan bir şekilde bağlıydı. Şeytanın damgası, <i>Reichsadler,</i> hem bu uçağın hem de Jaeger’ın kaçırılan ailesinin her yerine basılmıştı. Nasıl yapacağını bilmiyordu ama bir şekilde artık cevapları aramaya başlamak zorundaydı.</p>
  </div>
</body>
</html>