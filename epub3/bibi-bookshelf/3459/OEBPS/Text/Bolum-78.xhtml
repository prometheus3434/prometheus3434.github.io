<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-78</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Birkaç saniye boyunca metalden kuş, kemiksi odunlarla kurduğu yuvasında asılı kaldı. Hemen üzerinde, Jaeger zeplinin motorlarından çıkan uğultunun değiştiğini, aşağı doğru gürleyen fırtınanın sönük bir melteme döndüğünü duydu. Bir anlığına pilotun vazgeçtiğini, ölü ormana yenildiğini kabullendiğini düşünerek korkuya kapıldı. Bu durumda Jaeger, Narov ve Dale en az altmış kişilik düşmanın kucağına düşmüş olurdu.</p>

    <p>Riski göze alıp Thuraya telefonunu açtı ve ânında Raff’tan gelen mesajı gördü.</p>

    <p><i>Pilot ileri gitmek için dönüş yapacak, zeplinin gücüyle sizi kurtaracak. BEKLEMEDE KALIN.</i></p>

    <p>Jaeger uydu telefonunu geri kapattı.</p>

    <p>Airlander’ın gövdesi kalkışın neredeyse yarısını sağlıyordu, dönüp motoru yeniden çalıştırarak çekiş gücünü ikiye katlayabilirdi. Jaeger, Narov ve Dale’e bağırarak sıkı tutunmalarını söyledi. Bunu söylemesinden kısa bir süre sonra, Ju 390’a uygulanan kuvvetin yönünde ani bir değişim meydana geldi ve uçak tam güçle ileri doğru ivme almaya başladı.</p>

    <p>Savaş uçağının keskin kanatları ölü ağaç dallarına giriyor, sivri burnu bitki örtüsünde yeni bir yol açıyordu. Tropikal güneşin altında beyaza boyanmış dalların ördüğü duvara doğru mızrak gibi ilerleyen kokpitte, Jaeger ve Dale uçuş panelinin altına eğildi.</p>

    <p>Saniyeler sonra bitki örtüsü hissedilir biçimde inceldi ve güneş ışığı kokpit camlarından içeri hücum etti. Muazzam boyutlarıyla savaş uçağı önündeki ormanı yarıp geçmiş ve gökyüzüne fırlamıştı. Uçağın iki yanında da çürümüş ağaç parçaları kanatlarından ve üst yüzeyinden dökülüyor, artık aşağıda kalan ormanla buluşuyordu.</p>

    <p>Üst bitki örtüsünden bir anda kurtulmasıyla birlikte savaş uçağı ağır bir şekilde öne atıldı ve Airlander’ın tam altındaki konumundan ileri süzüldü. Ardından ikinci bir salınımla geri geldi ve nihayet zeplinin uçuş güvertesinin tam altındaki yerinde durdu. Salınınım kontrol edilebilir bir hıza düşmesiyle birlikte Airlander da dev savaş uçağını kendine çekmeye başladı.</p>

    <p>Güçlü hidrolik vinçler uçağı yukarı kaldırdı, artık Airlander’ın gölgesi altında kaybolmuştu. Kanatları, zeplinin hoverkraft’a benzeyen ızgaralarının olduğu yerdeki hava yastıklı inme sisteminin altında durdu. Ju 390 artık başarılı bir şekilde Airlander’ın altına bağlanmıştı.</p>

    <p>Savaş uçağının yerine sabitlenmesiyle Airlander’ın pilotu motorları tam sürat ileri gidecek şekilde ayarladı ve zeplini seyahat edeceği irtifaya ulaştıracak tırmanışa başlamak için doğru konuma getirdi. Önlerinde en az yedi saatlik bir uçuşla Cachimbo’ya doğru süzüleceklerdi.</p>

    <p>Jaeger, bir zafer edasıyla yardımcı pilotun, koltuğun kenarına sıkıştırılmış yetmiş yıllık matarasını alıp Dale ve Narov’a doğru salladı.</p>

    <p>“Kahve isteyen?”</p>

    <p>Narov bile gülümsemesini tutamadı.</p>

    <p class="Yildiz">***</p>

    <p>“Efendim uçak yerinde değil,” diye tekrarladı Gri Kurt Altı ismindeki asker.</p>

    <p>Düşmüş rotor kanatlarıyla görev bekleyen helikopterlerin sıralandığı o uzaktaki ormanın ortasına kurulmuş pistteki telsiz setine konuşuyordu. Askerin İngilizcesi gayet akıcı olsa da aksanı belli oluyordu ve Doğu Avrupalılarda eksik olmayan o sert ve gırtlaktan gelen sesi arada sırada kendini gösteriyordu.</p>

    <p>“Nasıl yerinde olmaz?” diye gürledi hattın diğer ucundaki ses.</p>

    <p>“Efendim takımımız belirtilen şebekedeki yerini aldı. Ölü ormandaki o yamacın üzerindeler... Ağır bir şeyin izlerini buldular. Parçalanmış ölü dallar buldular. Efendim görünüşe göre uçak ormandan kaldırılmış.”</p>

    <p>“Kim kaldırmış?” diye üsteledi Gri Kurt büyük bir kuşkuyla.</p>

    <p>“Efendim hiçbir fikrimiz yok.”</p>

    <p>“Bölgede Predator’ınız var. Yukarıdan izliyorsunuz. Boeing 727 boyunca bir uçağın ormandan kaldırılıp götürülmesini nasıl kaçırırsınız?”</p>

    <p>“Efendim Predator buranın kuzeyinde bir yörüngede ilerliyor ve takip cihazının konumuna dair net bir görüntü almaya çalışıyor. Üç bin metreye kadar uzanan bulutlar var. Onun altını görebilecek kadar güçlü hiçbir araç yok. Kalkışı kim yaptıysa tüm iletişimi kapatıp bulutların altına saklanarak gerçekleştirmiş.” Duraksadı. “Aklınıza yatmıyor, biliyorum ama inanın bana, uçak gitmiş.”</p>

    <p>“Tamam, o zaman şöyle yapacağız.” Gri Kurt’un sesinde buz gibi bir sükûnet vardı şimdi. “Elinde Kara Şahin helikopterler var. Hemen havalandır ve gökyüzünü taramaya başla. O savaş uçağını bulacaksın. Tekrar ediyorum, <i>bulacaksın</i>! Alınması gereken şeyi alacaksın. Sonra da uçağı yok edeceksin. Anlaşıldı mı?”</p>

    <p>“Anlaşıldı efendim!”</p>

    <p>“Sanıyorum bu iş Jaeger ile takımının başının altından çıkmış, doğru mu?”</p>

    <p>“Ancak öyle varsayabilirim efendim. Nehirdeki konumlarına Hellfire ateşledik, takip cihazıyla cep telefonunu izledik. Ama...”</p>

    <p>“Jaeger işte!” diye kesti karşıdaki ses. “O olmalı. Hepsini öldür. Bu işe tanık olan hiç kimse ormandan canlı çıkmayacak. Anladın mı? O uçağa da o kadar fazla patlayıcı yerleştir ki tek bir parçası bile bir daha bulunamasın. Yok olmasını istiyorum. Sonsuza kadar... Bu sefer sakın batırma <i>Kamerad.</i> Temizle. Her şeyi, herkesi öldür.”</p>

    <p>“Anlaşıldı efendim.”</p>

    <p>“Tamam, Kara Şahinleri havalandır. Bu arada ben de bizzat yanınıza geliyorum. Bu iş amatörlere bırakılmayacak kadar önemli... Teşkilatın jetlerinden birini alacağım. Beş saate kadar yanınızda olurum.”</p>

    <p>Gri Kurt Altı ismiyle bilinen asker dudaklarını büktü. <i>Amatörler.</i> Amerikalı işvereninden o kadar tiksiniyordu ki... Yine de para gayet iyiydi ve kanlı bir katliam ihtimali de çok yüksekti.</p>

    <p>İlerleyen saatlerde Vladimir Ustanov, Gri Kurt’a kendisinin ve sözde amatör adamlarının neler yapabileceğini gösterecekti.</p>
  </div>
</body>
</html>