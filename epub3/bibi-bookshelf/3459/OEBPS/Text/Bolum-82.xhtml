<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-82</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>“Tebrik ederim Bay Raffara,” dedi Kara Şahin Komutanı. “Dört arkadaşının ölüme uçuşunu seyretmek hoşuna gitti herhalde. Ölüm uçuşunun son yolcusuna geldi sıra; Bayan Leticia Santos! Aynen öyle! Bu Brezilyalı hatunların uçmayı ne kadar sevdiğini hepimiz biliyoruz. Rotanızı değiştirin Bay Raffara. Emrime itaat edin. Yoksa güzeller güzeli Bayan Santos’un hayaleti ölene kadar peşini bırakmayacak.”</p>

    <p>Uydu telefonu bir kez öttü; <i>Yanıt?</i></p>

    <p>Jaeger ekrana bakakaldı, başı akıl almaz bir hızla dönüyordu. Ne yana bakarsa baksın hiçbir seçeneği kalmamıştı. Ama ölümler durmak zorundaydı. Leticia’nın da kurtlara yem edilmesine izin vermeyecekti. Ama başka çaresi var mıydı?</p>

    <p>İstemsizce bir eli boynuna sarılı olan <i>carnivale</i> şalına uzandı. Gözlerinin önünde ani bir fikir yanıp sönmüştü; düşündükçe bu fikrine biraz daha sıkıca sarıldı. Çok çılgın, inanılmaz bir fikirdi ama şu an ellerinden başka bir şey gelmezdi.</p>

    <p>Thuraya uydu telefonunun tuş takımına uzanarak mesajını yazdı; <i>İtaat ediyormuş gibi davranın. Rotayı değiştirin. Beklemede kalın.</i></p>

    <p>Raff’ın sesi duyuldu.</p>

    <p>“Olumlu, emirlerinize uyuyoruz. Rotamızı 08.45 derece döndürüyoruz. Şebekenize tahminî varış süresi on beş dakika, tekrar ediyorum, on beş dakika.”</p>

    <p>“Çok güzel Bay Raffara. Adamlarınızı canlı tutmayı sonunda öğrenmenize sevindim...”</p>

    <p>Jaeger, adamın söyleyeceklerini beklemedi. Narov’u tuttu, Ju 390’ın ambarına açılan kapının kilidini çözdü ve uçağın gölgeler arasında saklanmış en arka tarafında duran bir kasaya doğru koşmaya başladı.</p>

    <p><i>Fliegerfaust</i> omuzdan atmalı füzelerin depolandığı uzun kasanın önünde eğildi. Bir anlığına bıçağına uzandı ama sonra Puruwehua’ya bir veda hediyesi olarak verdiğini hatırladı. Hemen ardından Narov yanında belirdi ve on beş santimlik Fairbairn-Sykes bıçağını çıkararak kasayı açtı. Güçlü halatlarla bağlanan kilit düştü ve kapağı tutturan çivileri bıçakla birer birer yerinden çıkardıktan sonra Narov ile Jaeger, tahta kapağı kaldırdı.</p>

    <p>Uzanıp içeride duran iki roketatardan birini aldılar. Şaşırtıcı derecede hafifti ama şu an omzuna alacağı yük Jaeger’ın hiç umurunda değildi. Silahın mekanizmasıyla ilgileniyordu. Omuzdan fırlatılan modern füzelerin büyük çoğunluğu pille çalışan elektronik ateşleme sistemlerini kullanıyordu. <i>Fliegerfaust</i>'ta da benzer bir sistem varsa pilleri çok uzun zaman önce miadını doldurmuş olurdu.</p>

    <p>Jaeger roketatarın basit bir mekanik sisteme dayanarak çalışacağına inanıyordu, bu durumda hâlâ ateşleyebilirdi. Ön taraftaki tutacakla silahın arkasındaki tetik mekanizmasına baktı. Roketatarı omzuna yerleştirdi ve bir gözünü soğuk çeliğe dayadı; üzerinden bakmak ve hedef almak için arka yüzeyi boyunca uzanan temel metalden bir raya sahipti.</p>

    <p>Tam da istediği gibi, <i>Fliegerfaust</i>’un ateşleme teçhizatı her şeyiyle mekanik görünüyordu. Bununla birlikte roket iyi yağlanmış bir şekilde bırakılmıştı ve üzerinde bir tutam dahi toz yoktu. Birden fazla namlusu bile pürüzsüz ve tertemiz duruyordu. Bir kutuda geçen yetmiş yılın ardından sorunsuz çalışmamaları için hiçbir sebep yoktu.</p>

    <p>Narov kasaya uzandı ve her biri yirmi santim uzunluğunda, yirmi milimetrelik dokuz roketten oluşan seti çıkardı. Jaeger silahı sabit tutarken Narov da füzeleri birer birer roketatarın tüplerine yerleştirdi. Mermiler kayıp yuvalarına oturdukları anda tok bir ses çıkarıyordu.</p>

    <p>“Tetiği çektiğinde iki salvo ateşler,” diye açıkladı Narov, sesi telaşlı çıkıyordu. “İlkinde dört füze, İkincide de beş füze ateşler; ilkiyle ikinci arasında da bir saliselik fark olur.”</p>

    <p>Jaeger anladığını gösterir şekilde başını sallayıp, “İki roketatarı da doldurup hazır etmemiz lazım. İkinciyi sen ateşleyebilir misin?” diye sordu.</p>

    <p>Narov’un gözleri katil bir gülümsemeyle parlamıştı.</p>

    <p>“Zevkle! Sana ‘Avcı’ demekte haklılarmış.”</p>

    <p>İkinci roketatarı hazırladılar ve Ju 390’ın arka tarafındaki kargo kapısına ilerlediler. Daha birkaç saat önce, Jaeger ormandan kalkış hazırlıkları sırasında bu kapıyı bizzat kapatmıştı. Yakın zaman içerisinde, hem de şu an kafasındaki çılgın fikri uygulamak için açması gerekeceğiniyse aklının ucundan bile geçilmemişti.</p>

    <p>Thuraya telefonunu aldı ve bir mesaj yazdı; <i>Ju 390’ın arkasından Kara Şahinlere ateş açacağız. Santos’un helikopterini vurmayacağız. Beklemede kalın.</i></p>

    <p>Telefonu bir kez öttü; <i>Anlaşıldı.</i></p>

    <p>Jaeger, Narov’a bakıp, “Hazır mısın?” diye sordu.</p>

    <p>“Hazırım,” diye doğruladı Narov.</p>

    <p>“Dokuz yönündekini ben alacağım, üç yönündeki senin... Santos’un helikopterini vurma.”</p>

    <p>Narov ters bir bakışla birlikte başını sallayarak onayladı.</p>

    <p>“Kapıları açar açmaz,” diye ekledi Jaeger, “ateşle gitsin!”</p>

    <p>Uzandı ve kargo kapısının kolunu çevirdi, ardından uçağın zeminine oturup botlarını yan tarafa dayadı. Narov da aynısını yaptı. Jaeger, Kara Şahin Komutanının bir an olsun dahi Ju 390’ın içinde adamlar olduğunu düşünmediğine emindi. Birazdan öğrenecekti ama.</p>

    <p>“ŞİMDİ!”</p>

    <p>Jaeger önündeki kapıya serçe tekmesini savurdu, Narov da aynısını yaptı. Kapılar hışımla açıldı ve Jaeger omzunda <i>Fliegerfaust</i> ile bir dizinin üzerinde kalktı. En yakındaki helikopter en fazla iki yüz metre uzaklıktaydı. Demirden yapılmış basit nişangâhı kokpitin hizasına getirdi, roketin çalışması için kısa bir dua edip tetiği çekti.</p>

    <p>Dört füze namlularından rüzgâr gibi uçarken, Ju 390’ın ambarında boğucu dumandan kızgın bir bulut bıraktı. Jaeger duruşunu bozmadı ve bir salise sonra kalan beş mermi de hedefine yol almaya başladı. Hemen yanında, Narov da omzuna attığı silahını ateşledi ve mavilikleri delen dokuz roket ikinci Kara Şahin helikoptere doğru gitmeye başladı.</p>

    <p>Kuvvetli patlayıcı sınıfına giren zırh delici roketler, borusu boyunca açılmış küçük delikler sayesinde stabilize olabiliyordu. Roketin arkasında bıraktığı egzoz dumanının ufak bir kısmı o deliklerden sızarak füzenin kendi ekseninde dönmesini mümkün kılıyordu. Aynı bir silahın namlusundaki yivlerin ateşlenen mermiyi döndürmesi gibi roketlerin hedeflerini bulmasını sağlayan da bu dönüştü.</p>

    <p>Jaeger ateşlediği füzelerden beşinin hedefi kaçırdığını ama dördünün yerini bulduğunu gördü. 20 mm roketlerin zırh delici baş kısımları helikopterin metalini delip geçerken Kara Şahin’in kanadından da gri dumanlar yükselmeye başlamıştı. Bundan hemen sonra kuvvetli patlayıcılar infilak etti ve helikopterin içinde alev alev yanan sivri şarapnellerin oluşturduğu bir fırtına patlak verdi.</p>

    <p>Patlamayla kokpitin ön penceresiyle kenardaki camlar tuzla buz olurken şarapnel parçaları içindekileri birer birer parçalamaya başladı. Saniyeler içerisinde helikopter izlediği yoldan ayrıldı ve peşinde gri dumanların yarattığı öfkeli bir bulutla dünyaya doğru dik bir inişe geçti.</p>

    <p>Onun arkasında, ikinci hedef çok daha zor durumdaydı. En çok ihtiyaç duydukları anda Narov’un içindeki nişancı -<i>suikastçı?</i>- kendini göstermişti. Roketlerinden sekizi yerini bulmuş ve sadece biri hedeften ayrı uçmuştu.</p>

    <p>Görünüşe göre 20 mm füzelerinden en az biri Kara Şahin'in yakıt tankına isabet etmişti. Altı yüz kilometrelik sortisini tamamlamak adına ağzına kadar doldurulan yakıt tankı şimdi alevlerle mücadele ediyordu. Helikopterin içinden turuncu alevler püskürdü ve hemen ardından dönüştüğü kör edici, devasa alev topuyla Kara Şahin’i parçalara ayırdı.</p>

    <p>Jaeger patlamadan yayılan ısının bütün bedenini sardığını hissetti. Yanan şarapnel parçaları, patlamanın merkezinden neredeyse Ju 390'ın kargo kapısına kadar uzanmıştı. Jaeger, bir anlığına gökyüzünün ortasında çıkan yangının, yukarıdaki Airlander’ı tehdit edebileceğini düşündü ama enkazın alevli parçaları çok aşağılardaki bulut örtüsüne doğru yolculuğa çıkmıştı bile.</p>

    <p>İkinci helikopterin harap olmuş iskeleti bir kaya misali dünyaya çakılırken iki Kara Şahin'den da geriye sıcak tropik havada süzülen karanlık birer duman bulutu kalmıştı.</p>

    <p>Artık açık semalarda gürleyen bir Kara Şahin ile bir Airlander/Ju 390 çifti kalmıştı. Son kalan Kara Şahin keskin bir dönüşle rotasından çıktı ve ikinci bir roket salvosuna karşı araya güvenli bir mesafe koydu. Ancak Jaeger ile Narov yeni bir saldırı yapamazdı, <i>Fliegerfaust</i>’ları bitmişti. Hem zaten o helikopterde Leticia Santos vardı ve Jaeger onun hayatının da feda edildiğini izlemeyecekti.</p>

    <p>“Bay Raffara keşke bunu yapmasaydım diyeceksiniz!" diye bağırdı öfkeli bir ses. “Şimdi motorlarınızı vurmaya başlıyorum.”</p>

    <p>“Öyle bir şey yaparsan düşeriz,” diye karşı çıktı Raff, “o değerli uçağınız da bizimle birlikte düşer. Ormana çarpıp parampa...”</p>

    <p>Kalan Kara Şahin’in GAU-19'undan tam isabetle açılan ateş Raff'in sözlerini yutmuştu. Mermiler Airlander'in sancak tarafının önündeki motorlardan birine ulaştı. Zeplini uçuran dört dev motordan birinin parçalarına ayrılmasıyla birlikte Jaeger da Ju 390'in sertçe sağa kaydığını hissetti.</p>

    <p>Airlander’ın içindeki mürettebat şimdi zeplini üç motorla havada tutma mücadelesi veriyor olmalıydı. Hasar almış zeplinin yükünü dengelemeye çalışmak adına itme yönünü ve gücü ayarlıyor, üç dev balonu arasında helyum geçiriyorlardı.</p>

    <p>“Airlander’dan Kara Şahin’e...” Raff’ın sesi duyuldu. “Bir motoru daha vurursanız altımızdaki yükle havada kalmamız mümkün olmaz ve Ju 390’ı atmak zorunda kalırız. 10.000 feet’ten dimdik ormana... Geri çekilin!”</p>

    <p>“Hiç sanmıyorum,” diye karşılık verdi Kara Şahin Komutanı. “Uçağın içinde takımınızdan adamlar varmış, düşmelerine müsaade edeceğini hiç sanmıyorum. Talimatlarıma uyun, yoksa ikinci motoru da vuracağım.”</p>

    <p>Jaeger’ın Thuraya uydu telefonu bir kez öttü; <i>Yanıt?</i></p>

    <p>Jaeger ne yanıt vereceğini bilmiyordu. Bu sefer gerçekten hiçbir seçenekleri kalmamıştı.</p>

    <p>Köşeye sıkışmıştı.</p>
  </div>
</body>
</html>