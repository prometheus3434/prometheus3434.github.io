<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-55</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>İlk ışıkla birlikte Amahuaca köyünden ayrılmaya hazırdılar. Jaeger ile takımına; Şef’in en genç oğlu Puruwehua ile en yaşlısı, savaşçı liderin de aralarında bulunduğu yirmi dört Kızılderili eşlik ediyordu. Liderin adı, Amahuaca dilinde “yaban domuzu sürüsündeki en büyük domuz” anlamına gelen Gwaihutiga’ydı.</p>

    <p>Yaban domuzları ormanın en değerli ve korkulan hayvanlarından biri olduğu için bu isim tercihi Jaeger’a gayet uygun gelmişti. Nitekim bir yaban domuzunun peşine düşüp onu öldürmeyen hiçbir Amahuaca tam anlamıyla savaşçı olamazdı.</p>

    <p>Gwaihutiga artık babasının, Jaeger ile takımının mızraklara hedef olarak öldürülmesini istemediğini anlamıştı; hatta babası hızla uçak enkazına gitmelerini ve yol boyunca karşılarına çıkacak tüm tehlikelerden korunmalarını istiyordu.</p>

    <p>Yine de Jaeger, Şef’in en yaşlı oğlunun savaşa hazır hâlinden hiçbir şey kaybetmediğini görebiliyordu; neyse ki bu sefer doğru düşmana bilenmişti. Bir mızrak, ok ve yay, ağız tüfeği ve bir de sopa taşıyor; boynuna da kısa tüylerden yapılma bir yaka takıyordu. Bunun <i>gwyrag’waja</i> olduğunu açıklamıştı Puruwehua; her bir tüy, öldürülen bir düşmanı temsil ediyordu. Dış dünyaya çıktığı zaman izlediği filmleri hatırlayarak bunu silahına çentik atan beyaz adamların geleneğine benzetmişti.</p>

    <p>On birinci saate girildiğinde Jaeger’ın gönüllülerden oluşan takımında beklenmeyen bir değişiklik yaşandı. Leticia Santos bir anda kararını değiştirerek gelmek istemişti. Tez canlılığı, pek düşünmeden hareket etmesi ve sıcakkanlılığıyla sonuna kadar Latin özelliklerini taşıyan kadın, diğerlerini yolculuk hazırlığı yaparken izlemeye katlanamamıştı.</p>

    <p>O sabahın erken saatlerinde Jaeger, Dale ve Kral’a kısa bir röportaj verip geçen yirmi dört saatte yaşananları tam olarak kavramalarını sağladı. Aynı zamanda bu röportaj, Stefan Kral’ın çekim ekibinde olduğu son sahneydi. Kamerayı topladıktan sonra Slovak adam kısa bir sohbet için Jaeger’dan bir dakikasını istedi.</p>

    <p>Kral, bu konuşmada, keşiften ayrılma sebeplerini detaylandırdı; mevcut sözleşmeyi aslında kabul etmemesi gerektiğinden bahsetti. Dale’den kıdem olarak çok üstündü ve uzak bölge çekimlerinde de çok daha tecrübeliydi. Sırf paraya ihtiyacı olduğu için işi kabul etmişti.</p>

    <p>“Düşünsene,” dedi. “Dale gibi bir adamın altında çalışıyorsun ama çok daha iyi, daha profesyonel olduğunu biliyorsun. Sen dayanabilir miydin?”</p>

    <p>“Orduda da böyle şeyler sürekli oluyor zaten,” dedi Jaeger. “Yeteneğinin ötesinde yükselen rütbeler çok... Bazen bunlara göğüs germek gerekiyor.”</p>

    <p>Kral’ı sevmediği söylenemezdi ama aslında ondan ayrılacakları için rahatlamıştı. Slovak kameraman en ufak bir şeyde sorun çıkarmaya hazır duruyordu ve Jaeger onsuz daha rahat olacaklarını düşünüyordu. Bu durumda Dale’in tek başına tüm çekim yükünü üstlenmesi kesinlikle çok ağır olacaktı ama sürekli birbirini yiyen iki adamdansa tek kişi daha iyiydi. İkisinden birinin gitmesi gerekiyordu ve film düşünüldüğünde onun gitmesi daha iyiydi.</p>

    <p>“Keşifte bundan sonra her ne olursa,” dedi Kral, “sanırım gerekçelerimi anladın. <i>Her ne olursa</i>... Zaten olabileceklerin çoğunu biliyorsun.”</p>

    <p>“Bana demek istediğin bir şey mi var?” diye üsteledi Jaeger. “Burada ayrılacağız, ne istersen söyleyebilirsin.”</p>

    <p>Kral başını iki yana sallayıp, “Benden bu kadar... Girdiğiniz yolda size bol şans! Neden sizinle gelmediğimi biliyorsun artık,” dedi.</p>

    <p>İki adam yeterince dostane bir vedayla ayrılırken, Jaeger her şey bittiğinde Kral ile Londra’da birer içki içmek için buluşacağına söz verdi.</p>

    <p>Yeni keşif ekibini uğurlamak için bir sürü Amahuaca gelmişti, neredeyse bütün köy orada gibiydi. Ancak Jaeger, takımını karanlık ormanın derinlerine sürmeye hazırlanırken, gözüne takılan bir şeyle sertçe vuruldu. Kral’ın yüzünde rahatlıkla belli olan sıkıntılı bir ifade vardı. Slovak kameramanın yüzündeki çarpık yarım gülüşe alışmıştı şimdiye kadar. Ancak yola çıkış sırasında Dale’e yönelttiği bakışları kanı bile dondurabilecek kadar soğuktu; o solgun, mavi gözleri galip gelmiş bir edayla parlıyordu.</p>

    <p>Yine de Jaeger’ın o bakış veya ne anlama gelebileceği üzerine kafa yoracak zamanı yoktu. Önlerinde, oradan geçen sıradan birinin rahatlıkla kaçıracağı bir patika açılmış ve bir anda orman tüm takımı yutmuştu. Buna rağmen Jaeger’ın aklından silinmeyen bir düşünce vardı.</p>

    <p>Geride kalan birkaç önemli anda, özellikle nehir kenarındayken Kral’ın gelip de gizli çekim konusunda Dale’i şikâyet etmesinde, Jaeger’ın tam olarak kafasında oturtamadığı şeyler vardı. Ama şimdi her şey toparlanmış gibiydi. Kral etrafına tepeden bakan bir mizaca sahipti; en basit ifadeyle üç maymunu oynuyordu. Bu doğrucu hâlleri abartıya kaçmış, sanki bir şeyleri saklamış gibiydi. Ama neyi gizliyordu, Jaeger orasını bilemiyordu. Bu düşünceyi, bu rahatsız edici endişeyi aklının uzak köşelerine kovaladı.</p>

    <p>Ormana girdikleri anda Amahuaca savaşçılarının ne kadar ölümcül bir hız belirlediğini anladı. Başta ağır bir koşuyla yola çıkmış; derinden, ritmik ve boğuk naralarını yol boyunca kesmemişlerdi. Böyle bir hıza ayak uydurmak için Jaeger’ın tüm konsantrasyonunu yolculuğa vermesi gerekmişti. Hemen yanında koşusuna devam eden Puruwehua’ya baktı.</p>

    <p>“Peki senin adın bir şey ifade ediyor mu?”</p>

    <p>Puruwehua sırıttı.</p>

    <p>“Puruwehua; alt tarafı siyah beyaz beneklerle dolu, kırmızı ve kahverengiye çalan, büyük bir kurbağadır. Doğumdan hemen önce çok iri bir tanesi gelip annemin göbeğine oturmuş.” Omuzlarını silkti. “Çocuklarımıza böyle olayların ardından isim veririz.”</p>

    <p>Jaeger gülümseyip, “Yani ağabeyin Gwaihutiga’nın doğumundan önce de bir yaban domuzu mu gelmiş?” diye sordu.</p>

    <p>Puruwehua da güldü.</p>

    <p>“Annem gençliğinde çok iyi bir savaşçıymış. Bir yaban domuzuyla vahşi bir dövüşe girmiş. En sonunda mızrağını saplayıp onu öldürmüş. Bunun ardından ilk çocuğunda o domuzun ruhunun olmasını istemiş.” Kuyruğun başındaki ağabeyine baktı. “Gwaihutiga... Domuzun ruhunu aldığı kesin...”</p>

    <p>“Peki kurbağa? Sana adını veren... Ona ne olmuş?”</p>

    <p>Puruwehua karanlık ve boş bir bakışla Jaeger’a dönüp, “Annem açmış, öldürüp yemiş,” dedi.</p>

    <p>Birkaç dakika sessizce ilerledikten sonra Puruwehua ağaçların üzerinde bir şeyi gösterdi.</p>

    <p>“O meyveden beslenen yeşil papağana <i>tuitiguhu’ia</i> deriz. İnsanlar onları evcil hayvan olarak alıyor. Kuş konuşmayı öğrenebiliyor ve bir jaguar köye saldırmadan önce haber verebiliyor.”</p>

    <p>“Çok kullanışlıymış,” dedi Jaeger. “Peki nasıl evcilleştiriyorsunuz?”</p>

    <p>“Önce bir tane <i>kary’ripohaga</i> çalısı bulman lazım. Biraz yapraklarını kesip papağanın yüzüne birkaç kez vuruyorsun. Sonra evcilleşmiş oluyor.”</p>

    <p>Jaeger bir kaşını kaldırıp, “O kadar kolay mı?” diye sordu.</p>

    <p>Puruwehua gülüp, “Tabii ki! Ormanın yolunu bildiğin zaman kolaylaşan bir sürü şey var,” dedi.</p>

    <p>İlerlemeye devam edip çürümüş bir kütüğü geçtiler. Puruwehua, ellerini, siyaha çalan kırmızıya dönmüş bir mantara sürüp sonra parmaklarını burnuna götürdü.</p>

    <p><i>“Gwaipeva.</i> Kokusu çok barizdir.” Karnına birkaç kez vurdu. “Her türlü yenir.”</p>

    <p>Mantarı tutup kökünden çıkardı ve omzunda taşıdığı örme çantaya attı. Birkaç adım daha ilerledikten sonra, yakınlardaki bir ağacın gövdesine yapışmış büyük, siyah bir böceği gösterdi.</p>

    <p><i>“Tukuruvapa’ara.</i> Çekirgelerin kralıdır. Düşürene kadar ağacı yer.”</p>

    <p>Ağacın ardından, hemen ayaklarının altındaki kıvrımlı sarmaşığa dikkat etmesi için Jaeger’ı uyardı Puruwehua.</p>

    <p><i>“Gwakagwa’yva.</i> Dikenli su sarmaşığı. Hamaklarımızı bağladığımız ipler için bunun kabuğunu kullanırız. Tohum kozaları muza benzer ve açıldığı zaman içindeki tohumlar rüzgârda uçar.”</p>

    <p>Jaeger büyülenmişti. Ormanı her daim tamamen tarafsız bir yer olarak görmüştü ama şimdi sırlarını daha yakından öğrendikçe müttefiki yapması da kolaylaşıyordu.</p>

    <p>Kısa bir süre sonra Puruwehua bir elini kulağına götürüp, “Duyuyor musun? O <i>prik-prik-prik-prik</i> sesi var ya... <i>Gware’ia</i>’dan geliyor. Büyük, kahverengi bir sinekkuşu; ön tarafı beyaz ve uzunca bir kuyruğu var. Sadece vahşi bir domuz gördüğü zaman öter,” dedikten sonra okuna uzandı. “Yani köy için yemek...”</p>

    <p>Jaeger’ın eli pompalısına giderken Puruwehua’nın da bir tercümandan avcıya dönüşünü izlemişti, neredeyse boyu kadar olan yayına ölümcül okunu sürüyordu. Puruwehua savaşçı ağabeyinden belki birkaç santim kısaydı ama omuzları en az onun kadar geniş ve güçlüydü.</p>

    <p>Jaeger savaş zamanı geldiğinde Puruwehua’nın öyle kolayca yem olmayacak bir kurbağa olduğunu düşündü.</p>
  </div>
</body>
</html>