<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-12</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger geceyi evinde tek başına geçirdi. Yine aynı rüyayı, Ruth ile Luke ortadan kaybolduktan sonra uzun bir süre kendini rahat bırakmayan rüyayı görmüştü. Her zamanki gibi rüya tam da karısı ve oğlunun ellerinden alınıp götürüldüğü anda bitmişti, gördükleri sanki her şey dün yaşanmışçasına canlıydı. Ancak dehşet yaşandığı an, her seferinde terden sırılsıklam olmuş çarşafların üzerinde uyanıyor ve acıyla inliyordu. Rüyalarındaki nispeten güvenli ortama rağmen bile oraya gidip de olanları hatırlayamamak acısını ikiye katlıyordu.</p>

    <p>Erken kalktı. Dolaptan bir koşu ayakkabısı alıp çiğle kaplanmış düzlükte koşuya çıktı. Güneye doğru ilerlemeye başladı, bölgenin uzak tarafındaki küçük koruyla taçlandırılmış sığ vadiye uzanan hafif yokuşu izledi. Ağaçlara doğru geniş bir dönemeci alıp hızını artırdı ve tanıdık bir zeminde, alıştığı ritmini yakaladı.</p>

    <p>Koşu güzergâhının en sevdiği kısmı hep burası olmuştu. Meraklı gözlerden sakınmasını sağlayan kalın odunlar, iki yanında uzanan ve geçişine dair izleri silen dev çam ağaçları... Aklını koşunun akışına bıraktı; her bir ayak sesiyle toprakta atan nabzı sızlayan vicdanını susturuyordu.</p>

    <p>Gün ışığını bir kez daha yüzünde hissettiği zaman, Pheasant’s Copse’un kuzey ucuna gelmişti ve ne yapacağını harfiyen biliyordu. Wardour Kalesi’nde hızlı bir duş aldıktan sonra bilgisayarını açtı. E-posta adresinin değişmediğini umarak Yüzbaşı -artık Albay- Evandro’ya hızla bir mesaj gönderdi. Hâl hatır sorduktan sonra aklındaki soruyu yöneltti; Amazon’daki keşfi üstlenmek için Wild Dog Media’ya rakip olan başka kim vardı? Jaeger, Andy Smith’i öldürtecek kadar istekli insanlar varsa, onların ilk olarak rakip şirketlerden biri olabileceğini düşünmüştü.</p>

    <p>Bunu hallettikten sonra karısı ve çocuğunun kıymetli fotoğrafını aldı, gizli belgeleri Ted Dedesinin savaş sandığındaki saklı bölmeye koyup çıktı, evin kapısını kilitledi ve Triumph’ı çalıştırdı. Hazeledon Lane üzerinden sakin bir yol tercih etti, öldürecek zamanı vardı.</p>

    <p>Tisbury’deki Beckett Caddesi’nde bulunan restoranın önüne park ettiğinde saat daha dokuzdu ve dükkân yeni açılıyordu. Sirkeli suda haşlanmış yumurta, füme pastırma ve sade kahve istedi. Yemeğini beklerken gözü yakındaki gazeteliğe takılmıştı. En yakındaki gazetenin manşetinde şöyle yazıyordu; <i>Orta Afrika Darbesi: Ekvator Ginesi Başkanı Chambara yakalandı.</i></p>

    <p>Jaeger hızla gazeteyi alıp hikâyeyi okumaya başladı ve mükemmel kahvaltısının tadını çıkarırken haberin keyfini sürdü.</p>

    <p>Pieter Boerke her dediğinde haklı çıkmıştı. <i>Yakaladım</i> darbesi vadettiği her şeyi yerine getirmişti. Boerke bir şekilde adamlarını sert bir tropik fırtınanın ortasında Gine Körfezinden geçirmeyi başarmıştı. İçeriden aldığı -muhtemelen Binbaşı Mojo’dan- bilgiler, Chambara’nın kuvvetlerinin dehşete düşüren hava koşulları sebebiyle gardını indireceğini öngördüğü için özellikle bu yolculuğu seçmişti. Boerke’nin adamları yağmurun dövdüğü kasvetli bir gecede hızla saldırıya geçmişti. Chambara’nın muhafızları gafil avlanmış, dirençleri çabucak kırılmıştı. Başkan da Bioko Havalimanından özel jetiyle kaçmaya çalıştığı sırada yakalanmıştı. Jaeger gülümsedi. Artık çok önemli olmasa da belki o Düşes’in manifestosundaki yedinci sayfayı alabilirdi.</p>

    <p class="Yildiz">***</p>

    <p>On beş dakika sonra parmağıyla bir kapı zilini çalıyordu. Triumph’ı köyde bırakmış, tepeye yürüyerek gitmeye karar vermişti. Öncesinde ise Dulce’yi arayarak geldiğini söylemişti.</p>

    <p>Dulce. <i>Çok tatlı.</i> Smith’in karısı kesinlikle isminin hakkını veriyordu. Smith onunla Brezilya’daki ikinci eğitim görevleri sırasında tanışmıştı. Dulce, Binbaşı Evandro’nun uzaktan bir kuzeniydi. Akıllara zarar bir aşkın ardından evlilik gelmiş, Jaeger da bu kızla evlendiği için Smithy’ye edecek bir laf bulamamıştı.</p>

    <p>1.75 boyunda, için için yanan siyah gözleri ve pırıl pırıl parlayan cildiyle Dulce kesinlikle su gibi bir kızdı. Aynı zamanda, Jaeger’ın sağdıç konuşmasında Dulce’ye Smithy’nin kötü alışkanlıklarına rağmen bitmek bilmeyen bir bağlılığı olduğunu hatırlattıktan sonra üzerinde dura dura söylediği gibi tam evlenilecek kızdı.</p>

    <p>Millside’ın kapısı açıldı. Dulce her zamankinden daha göz alıcı bir şekilde gölgeli yüzünde cesur bir gülümsemeyle karşısındaydı. Fakat yüzeyin hemen altındaki hâlâ taze keder de apaçık ortadaydı. Jaeger marketten aldığı sepeti uzattıktan sonra bir de apar topar bulduğu kartı verdi.</p>

    <p>Dulce kahve yaptı, Jaeger geçen üç yılda yaşadıklarına dair kısa bir bilgi verdi. Kocasıyla iletişimi sürdürmüştü tabii ama bu iletişim genellikle tek taraflı kalmıştı. Smithy e-posta göndererek Jaeger’ın kayıp eşi ve çocuğundan hâlâ haber olmadığını bildiriyordu.</p>

    <p>Jaeger’ın en yakın arkadaşıyla yaptığı anlaşma, bulunduğu yerin de kendisi aksini istemediği sürece gizli kalmasını gerektiriyordu. Ancak tek bir şart vardı; Smithy ölürse veya başka bir şekilde yetkinliğini yitirirse avukatı Jaeger’ın yerine dair bilgileri paylaşabilecekti.</p>

    <p>Jaeger, Raff ile Feaney’nin de kendisini bu şekilde bulduğunu anlamıştı ama sorma zahmetine girmedi. Smithy’nin ölmesinin ardından bir önemi de yoktu zaten.</p>

    <p>“Bir işaret var mıydı?” diye sordu Jaeger, Dulce’nin yaptığı Brezilya mutfağına özgü <i>pasteis de nata</i>’yı mutfak masasında paylaşırken. “Mutsuz olduğunu gösteren, kendi canını almasına sebep olabilecek bir şey var mıydı?”</p>

    <p>“Tabii ki yoktu!” Dulce’nin gözleri o Latin öfkesiyle parladı. Sert bir tarafı olmuştu hep. “Nasıl sorabilirsin bunu? Mutluyduk. Mutluydu. Hayır! Andy asla söyledikleri şeyi yapmazdı. Mümkün değil!”</p>

    <p>“Para sıkıntısı da mı yoktu?” diye sordu Jaeger bu sefer. “Çocukların okulda olmasını mı dert ediyordu? Ne olur yardım et bana. Bir şey bulmak için çırpınıyorum.”</p>

    <p>Güzel kadın omuz silkip, “Hiçbir şey yoktu,” dedi.</p>

    <p>“İçiyor muydu? Kendini alkole mi vermişti yoksa?”</p>

    <p>“Jaeger, Andy öldü. Emin ol <i>amigo</i>, içmiyordu.”</p>

    <p>Gözleri buluştu. Acılı... Öfkeli... Dolu dolu...</p>

    <p>“Bir işaret varmış,” diye araya girdi Jaeger. “Dövme benzeri bir şey... Sol omzunda...”</p>

    <p>“Ne işareti?” Dulce boş boş bakıyordu. “Hiçbir şey yoktu, olsa bilirdim.”</p>

    <p>Jaeger polisin Dulce’ye kocasının omzuna kazınmış karanlık kartalın fotoğrafını göstermediğini o an fark etti. Ama onları suçlayamazdı. Yaşananlar zaten başlı başına sarsıcıydı; kan dondurucu detayları öğrenmesine gerek yoktu. Hızla devam etti.</p>

    <p>“Amazon’daki bu keşif konusunda nasıldı? Takımla bir sorunu var mıydı? Ya da Carson’la? Film şirketiyle? Herhangi bir şeyle?”</p>

    <p>“Orman konusunda nasıl olduğunu sen de bilirsin, duyduğu gibi aklını kaçırdı. O kadar heyecanlıydı ki...” Duraksadı. “Belki bir şey olabilir. Gerçi daha çok beni rahatsız ediyordu. Aramızda şakasını yapıyorduk. Takımıyla ben de tanıştım. Rus bir kadın vardı; Irina. Irina Narov. Sarışın... Kendini dünyanın en güzel kadını sanıyor. Pek anlaşamadık.”</p>

    <p>“Devam et,” dedi Jaeger.</p>

    <p>Dulce bir an düşünüp, “Kadın sanki doğuştan bir lider olduğunu sanıyor, Andy’den iyi olduğunu düşünüyordu. Sanki keşfi onun elinden almak istiyormuş gibiydi,” dedi.</p>

    <p>Jaeger, Irina Narov hakkında kapsamlı bir geçmiş araştırması yapmak için ismi aklına not etti. Böylesine zayıf bir sebepten ötürü kimsenin kimseyi öldürdüğünü duymamıştı. Ama olay büyüktü; tüm dünyada televizyona çıkma, uluslararası bir şöhret ve sonrasında gelebilecek olası bir servet.</p>

    <p>Belki de gerçekten bir sebebi vardı.</p>

    <p class="Yildiz">***</p>

    <p>Jaeger kuzeye döndü, Triumph yollarının tozunu atıyordu.</p>

    <p>Nasıl olduysa Dulce ile görüşmesi onu sakinleştirmişti. Kalbinin en derininde bildiklerini, Andy Smith’in hayatında her şeyin yolunda gittiğini doğrulamıştı. İntihar etmemiş, öldürülmüştü. Şimdi katillerin izini sürme zamanıydı.</p>

    <p>Dulce’nin yanından, çocukları veya kendisi bir şeye ihtiyaç duyarsa <i>-ne olursa</i>- onu arayabileceklerini söyleyerek ayrıldı.</p>

    <p>Tisbury’den İskoç sınırına uzun bir yolculuk yapacaktı.</p>

    <p>Jaeger, büyük amcası Joe’nun neden ailesi ve arkadaşlarından bu kadar uzağa taşınmayı seçtiğini hiç anlamamıştı. Yaşlı adamın bir şeylerden saklandığını hissetmişti ama tam olarak neden olduğunu bilmiyordu.</p>

    <p>Buccleuch Tepesi, Langholm’un doğusunda, Hellmoor Gölü’nün hemen altındaydı. Dünya üzerinde bu kadar gizli saklı ve uzak bir yer bulmak imkânsıza yakındı.</p>

    <p>Triumph, hem arazide hem de ana yollarda gidebilen hibrid bir motordu. Jaeger herkesin bildiği ismiyle Joe Amca’nın Kulübesi’ne uzanan yola döndüğünde motor da nihayet memnun kalmıştı. Lastikler ilk kez bu yolda kara basarken, tepe yükseldikçe şartlar da kötüleşti.</p>

    <p>İkisi de beş yüz metre yükselen Mossbrae ve Law Kneis tepelerinin arasında yatan kulübe, engin ormanların arasında üç yüz metreye yakın yükseklikteki ender açıklığın ortasında konuşlanmıştı. Jaeger, önünde uzanan kalın kar tabakasına bakarak, çok çok uzunca bir süredir kimsenin o tarafa gelmediğini anlayabiliyordu.</p>

    <p>Motorunun bagajına bir kutu bakkaliye doldurmuştu; süt, yumurta, pastırma, sosis, yulaf, ekmek... M6’ya dönmeden önce Westmorland’de kısa bir mola vermişti.</p>

    <p>Büyük amcası Joe’nun arazisine girdiği sırada, otuz santimi aşan karın üzerinde savrulan motorunu dengelemek için iki ayağını birden kullanıyordu. Yaz aylarında buralar cennetten kopmuş bir parça gibiydi. Jaeger, Ruth ve Luke her yaz dayanamayıp yine buraya gelirdi. Ancak uzun kış aylarında...</p>

    <p>Otuz yıl önce büyük amca Joe bu araziyi Orman Bakanlığı’ndan almıştı. Bu isme indirgenemeyecek kadar gösterişli olsa da kulübesini neredeyse tek başına inşa etmişti. Tepelerden akan bir dereyi kendi arazisine yönlendirirken birkaç küçük göl için çukurlar açmış, hepsini birbirine bağlamıştı. Gölgelendirdiği köşelerinde sebze yetiştirdiği bu kartpostalvari arazisi bir cennet hâlini almıştı.</p>

    <p>Güneş panellerinin yanında bir odun sobası, üzerinde bir de rüzgâr jeneratörüyle sağladığı enerji hesaba katıldığında kulübe aşağı yukarı kendi kendine yetebiliyordu. Telefon hattı veya mobil sinyal olmadığı için Jaeger önceden haber verememişti. Kulübenin bir kenarından yükselen çelikten baca dolu dolu beyaz dumanı üflerken yakacak odunları orman bahşediyor ve kulübe her daim sıcacık kalıyordu. Artık doksan beş yaşına gelen Joe Amca’nın, özellikle de hava bu kadar kötü olduğu zamanlarda o sıcaklığa ihtiyacı vardı.</p>

    <p>Jaeger motorunu park etti, kar yığınlarını aşıp kapıyı yumruklamaya başladı. İçeriden bir ses gelene kadar kapıyı zorlamaya devam etti.</p>

    <p>“Tamam be, tamam!”</p>

    <p>Kapıdaki sürgünün çekildiğini haber veren sesin ardından ahşap kapı aralandı. Karmaşık, kar beyaz saçların altında kalan bir çift göz, aralıktan misafirine baktı. Yaşam dolu, parlak ve boncuk gibi gözler, araya giren o kadar yılın ardından keskinliğini kaybetmemiş gibiydi.</p>

    <p>Jaeger elindeki kutuyu uzatıp, “Bunlara ihtiyacınız olabilir diye düşündüm,” dedi.</p>

    <p>Joe Amca kalın kaşlarının altından bakakaldı. Ted Dede’nin vefatından sonra, Jaeger’ın Joe Amcası fahri dedelik rolünü üstlenmiş ve bunda da çok başarılı olduğunu ispatlamıştı. İkisi oldukça yakındı.</p>

    <p>Kapısında hiç beklemediği misafirini gören Joe Amca’nın gözleri parladı.</p>

    <p>“Will, oğlum! Hiç beklemiyorduk açıkçası. Buyur, gel. Gir içeri. Islak kıyafetlerinden kurtul, ben de çay koyayım. Ethel dışarıda... Karda dolaşmaya çıktı. Seksen yaşına geldi ama hâlâ on altı yaşındaymış gibi takılıyor.”</p>

    <p>Her zamanki Joe Amca’ydı işte. Jaeger geçen dört yılda onu hiç görmemişti. Bioko’dan acayip bir kartpostal göndermişti ama pek bir şey anlatmamış, sadece hayatta olduğunu haber vermek istemişti. Şimdiyse hiç haber vermeden kapılarının önüne dikilmişti ve Joe da gayet normal karşılamış gibi görünüyordu.</p>

    <p>Buccleuch Moor’da başka bir gündü işte.</p>

    <p>Bir süre için o eksik olmayacak sohbete girip kendi hayatlarını anlattılar. Jaeger, Bioko’daki üç yılın hikâyesini anlattı ama kısa tuttu. Joe Amca ise Buccleuch’taki son dört yıldan bahsetti, pek bir şey değişmemişti. Sonra Joe, Ruth ve Luke’u sordu. Kalbinin en derinlerinde, Jaeger’ın bir şey öğrenmesi hâlinde haberi ilk alacaklardan biri olduğunu bilmesine rağmen sormadan edememişti. Nitekim Jaeger ortadan kayboluşlarının ilk günkü gizemini koruduğunu yineledi.</p>

    <p>Arayı kapatmışlardı artık ve Joe biraz sert bir sorgulama, biraz da dalga geçer tarzıyla Jaeger’a o artık ünlenmiş bakışını attı.</p>

    <p>“Şimdi bana o kadar yolu kışın ortasında ihtiyarın tekine birkaç ıvır zıvır getirmek için teptiğini söyleme. Ha çok iyi oldu, teşekkür ederiz ama gelmenin asıl sebebi ne?”</p>

    <p>Cevap olarak Belstaff ceketinin derinlerine uzandı Jaeger ve telefonunu çıkardı. Kurtadam Operasyonu’nun belgelerinde görünen kartal simgesinin fotoğrafını açmıştı. Telefonu mutfak masasının üzerinden Joe’ya uzattı.</p>

    <p>“Yeni teknolojiyi mazur gör ama bu fotoğraf sana bir şey ifade ediyor mu?”</p>

    <p>Joe Amca örgü hırkasının cebini karıştırmaya başlayıp, “Gözlüğümü alayım,” dedi.</p>

    <p>Telefonu kolunun yettiği en uzak noktada tutup bir sağa, bir sola çevirdi. Teknolojiyi anlamadığı ortadaydı ama gözleri fotoğrafla buluştuğunda tüm bedenini sarsan değişim beklenmediği kadar vurucu olmuştu.</p>

    <p>Birkaç saniye içinde yüzünün rengi tamamen soldu. Bembeyaz olmuştu. Elleri titremeye başlarken telefonu yavaşça masaya bıraktı. Başını kaldırdığında gözlerinde Jaeger’ın daha önce hiç görmediği, şimdi de görmeyi hiç beklemediği bir şey vardı.</p>

    <p><i>Korku</i>...</p>
  </div>
</body>
</html>