<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-01</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Gözleri ağır ağır açıldı.</p>

    <p>Koyu kan pıhtısıyla birbirine yapışmış her bir kirpiği yavaşça ayrılıyor, kan çanağına dönmüş göz bebeklerinin üzerinden cam kırıklarını andıran parçalar birer birer dökülüyordu. Aydınlık, sanki göz bebeklerine bir lazer tutuluyormuş gibi, retinasını yakıyordu. Kimin yüzünden buradaydı? Düşman kimdi; işkencecileri mi? Peki şimdi neredeydiler?</p>

    <p>En ufak bir şey bile hatırlamıyordu. Hangi gündü? Hatta hangi yıl? Buraya nasıl gelmişti? Dahası neredeydi?</p>

    <p>Gün ışığı gözlerini ateş gibi yakmaya devam etse de neyse ki azar azar görmeye başlamıştı.</p>

    <p>Ve Will Jaeger’ın gördüğü ilk katı nesne bir hamamböceği oldu. Odağından uzaklaşmış, bulanıklaşmış tüm görüşünü kaplarken böcek adeta bir canavar gibi görünüyordu.</p>

    <p>Anladığı kadarıyla başı yana düşmüş vaziyette yerde yatıyordu. Betonun üzerinde... Ne olduğunu bilmediği kahverengimsi kalın bir pislik tabakasıyla kaplanmıştı. Bu açıdan baktığında, sanki hamamböceği sol göz çukurunun içine doğru sürünüyormuş gibiydi.</p>

    <p>Gözden kaybolmadan hemen önce böceğin antenleri ona döndü ve seri ayakları burnunun ucuna değdi. Ardından Jaeger, hayvanın, başına tırmanışını hissetti. Bir süre sonra tavana bakan sağ şakağının yakınlarında durdu.</p>

    <p>Ön ayakları ve çenesiyle bulunduğu yeri hissetmeye başlamıştı. Sanki bir şey arıyor gibiydi. Bir şey <i>tadıyor</i> gibi... Jaeger böceğin bir şeyler çiğnemeye başladığını anlamıştı; etinden ısırıyor, ardından çenesiyle yolunu açıyordu. Çürük et parçalarını koparırken böceğin dişli çenesinin coşkuyla açılıp kapandığım hissedebiliyordu. Daha sonra dudaklarından sessiz bir çığlık koptu. Evet, onlarca hamamböceği vücudunda geziniyordu. Sanki çoktan ölmüştü.</p>

    <p>Baş dönmelerini bertaraf eden Jaeger’ın aklında şimdi tek bir soru vardı; <i>Neden kendi çığlığını duyamamıştı?</i></p>

    <p>İnsanüstü bir çabayla sağ kolunu hareket ettirmeye çalıştığında sadece birazcık kımıldatabilmişti ama sanki tüm dünyayı kaldırmaya çalışıyormuş gibi hissediyordu. Kolunu kaldırmayı başardığı her santimde omzu ve dirseklerine hücum eden acıdan kıvranıyor, zorladığı kasları bu cılız çabaya boyun eğerek kasılıyordu.</p>

    <p>Kendini adeta sakat biri gibi hissediyordu.</p>

    <p><i>Ona ne olmuştu böyle?</i></p>

    <p><i>Ne yapmışlardı?</i></p>

    <p>Dişlerini gıcırdattı, tüm gücünü toplayıp kolunu başının üzerine getirdi ve ellerini kulağına yaklaştırdı.</p>

    <p>Çaresizce kendini yoklamaya başladı. Sonrasında parmakları... Bacaklara değdi. Hamamböceğini kulak deliğinde daha da içerilere iterken pullu, çatallı, vahşi böcek bacakları kıpır kıpır titreşiyordu.</p>

    <p><i>Çıkarın bunları buradan! Çıkarın! ÇIKARIIIIN!</i></p>

    <p>Midesi ağzına geldi ama kusacağı bir şey yoktu. Ölümün kuru kokusu her yanını sarmıştı; mide zarı, boğazı, ağzı, burun delikleri bile ölüm kokuyordu.</p>

    <p><i>Olamaz! Burun delikleri... Oraya da girmeye çalışıyorlardı!</i></p>

    <p>Jaeger yine haykırdı. Daha uzun, daha ümitsiz...</p>

    <p><i>Böyle ölünmez. Yalvarırım Tanrım</i>, <i>sonum böyle olmasın!</i></p>

    <p>Parmakları tekrar ve tekrar yüzündeki deliklerle savaşa girdi. Böcekler tırmandıkları yerden atıldıkları için o böcek nefretiyle tekmeler savuruyor, tıslıyorlardı.</p>

    <p>En sonunda sesler yine tüm hücrelerinden sızmaya başladı. İlk önce kendi çaresiz çığlıklarının kanlı kulaklarında yankılandığını duydu. Sonra bu seslere bir şeyin karıştığını anladı, beynini yemek için yola koyulmuş böceklerden bile daha tüyler ürpertici bir ses vardı; bir insan sesi.</p>

    <p>Boğuk... Acımasız... Acıdan keyif alan bir ses...</p>

    <p><i>Gardiyanı!</i></p>

    <p>Söz konusu sesle birlikte hatırlamaya başladı. Kara Sahil Cezaevindeydi. Dünyanın sonundaki bir hapishaneydi burası. İnsanların akıl almaz şekillerde işkenceye uğrayıp ölmesi için gönderildiği bir yer... Gözü dönmüş, katil bir diktatörün emirleri üzerine, hiç işlemediği bir suç için buraya gönderilmiş ve her şey o zaman baş göstermişti.</p>

    <p>Gözünü bu cehennemde açmak yerine, bilinçsiz kalmanın karanlık huzurunu tercih ederdi. Buraya atıldıktan sonra geçirdiği haftalardan daha kötüsü olamazdı. Buradaki hücresi, mezarı olacaktı.</p>

    <p>Tam aklının kontrolünü eline alarak geçmişte onu koruyup kollayan o yumuşak, şekilsiz, gri belirsizliğe sürüklenecekken bir şey, -Neydi ki o?- kendisini yeniden tarifi mümkün olmayan gerçekliğe döndürdü.</p>

    <p>Sağ kolunun hareketleri gittikçe yavaşladı.</p>

    <p>Bir süre sonra da yeniden yere düştü.</p>

    <p>Hamamböcekleri beyniyle ziyafet çekse de olurdu artık.</p>

    <p>O bile daha iyiydi.</p>

    <p>Sonra onu uyandıran şey yeniden dürttü. Denizde bir dalganın bedene attığı tokat gibi, yüzüne soğuk bir sıvı akın etti. Tek farkı kokusuydu. Okyanusun o buz gibi, saf, huzurlu ferahlığı yoktu bunda. Berbat kokuyordu; sanki yıllardır tek bir fırça darbesi görmeyen bir pisuarın tuzlu tadını almıştı.</p>

    <p>İşkencecisi yine güldü. Bu, şüphesiz onun için büyük bir eğlenceydi. Tuvalet kovasını bir mahkûmun yüzüne boşaltmaktan daha iyi ne olabilirdi ki?</p>

    <p>Jaeger pis sıvıyı tükürüp yanan gözlerini diğer tarafa çevirdi. En azından çürüyüp kokuşmuş sıvı tüm böcekleri kaçırmıştı. Doğru kelimeyi arıyor, gardiyanının gözlerine baka baka edebileceği en okkalı küfrü düşünüyordu.</p>

    <p>Bir yaşam belirtisi, bir direnç göstergesi...</p>

    <p>“Senin...”</p>

    <p>Jaeger, korkmayı iyi öğrendiği o aynı hortumla yiyeceği yeni bir dayağı garanti altına alırken, hakaretlerini zar zor çıkan sesiyle sıralamaya başladı. Direnmese, yenilgiyi de kabullenmiş olurdu. Tek bildiği direnmekti.</p>

    <p>Ama sözlerini bitiremedi, boğazında düğümlenip kaldılar.</p>

    <p>Bir anda başka bir ses duyuldu. Çok tanıdıktı, hatta o kadar <i>kardeşçeydi</i> ki Jaeger rüya gördüğünden emindi. Büyülü sözler başta oldukça hafif duyuluyordu ama gitgide şiddeti arttı; nasıl olduysa tek bir şarkı tüm hücrelerini imkânsız bir vaatle dolduruyordu.</p>

    <p>“Ka <i>mate, ka mate</i>. <i>Ka ora</i>, <i>ka ora. Ka mate</i>, <i>ka mate! Ka ora</i>, <i>ka ora!</i>”</p>

    <p>Jaeger bu sesi nerede duysa tanırdı; <i>Takavesi Raffara. Ama buraya nasıl gelmişti?</i></p>

    <p>İngiliz ordusunda birlikte rugby oynadıkları zamanlarda, Maori geleneksel maç öncesi savaş dansı olan <i>haka</i>yı götüren hep Raff olurdu. Hep... Formasını yırtar, ellerini yumruk yapar ve rakip takımla göz göze gelmek için ilerlemeye başlardı. Ellerini dev göğsüne vururken bacakları dümdüz birer ağaç gövdesi gibi yeri inletir, kolları koçbaşı gibi gidip gelirdi ve Jaeger ile birlikte takımının kalanı onu izlerdi. Korkusuzlardı. Durdurulamazlardı.</p>

    <p>Gözleri fal taşı gibi açılmıştı, şaşkınlıktan dilini yutacak gibi oldu. Donmuş yüzünde belli belirsiz bir gülümseme belirdi. Savaş şarkısının sözleri koridoru inletiyordu artık.</p>

    <p><i>“KA MATE! KA MATE! KA ORA! KA ORA!</i>”</p>

    <p><i>Ölecek miyim? Ölecek miyim? Yaşayacak mıyım? Yaşayacak mıyım?</i></p>

    <p>Raff gerçek savaşta omuz omuza mücadele verirken de aynı derecede insafsız olduğunu göstermişti. Kusursuz bir savaş dostuydu. Doğuştan Maori olan Raff’ı, kaderi Kraliyet Deniz Piyadeleri’nin komutanlığına kadar getirmişti. Jaeger ile birlikte dünyanın dört bir yanında savaşmış ve en yakın kardeşlerinden biri olmuştu.</p>

    <p>Jaeger gözlerini yavaşça sağa, sesin geldiği tarafa kaydırdı. Gördüğü kadarlık bölümün hemen kenarında, hücresinin parmaklıklarının en uzağında bir figür seçebilmişti. Dev gibiydi. Gardiyan bile adamın yanında ufacık kalmıştı. Hiç bitmeyecekmiş gibi görünen karanlık bir fırtına sonrası, bulutların arasından süzülen saf güneş ışığını görmüş gibi gülümsedi.</p>

    <p>“Raff?”</p>

    <p>Ağzından çıkan tek kelimenin duvarlardaki yankısında bile inanç yoktu.</p>

    <p>“Evet, benim.” O gülüş... “Daha kötü hallerini görmüştüm dostum. Hani o Amsterdam’daki bardan çıkışımız vardı ya? Yine de biraz temizlenmen lazım. Seni götürmeye geldim dostum. Buradan çıkarıyorum. British Airways ile Londra’ya uçuyoruz, hem de birinci sınıf...”</p>

    <p>Jaeger cevap vermedi. Ne diyebilirdi ki? Raff nasıl burada, bu kahrolası yerde, hatta kapısının önünde olabilirdi?</p>

    <p>“O zaman gidelim,” diye devam etti Raff. “Yoksa buradaki kankan Binbaşı Mojo fikrini değiştirecek.”</p>

    <p>“Evet Bob Marley!” Jaeger’in işkencecisi gözlerindeki kötülüğün arkasından sahte bir kahkaha patlattı. “Bob Marley çok komik adammışsın gerçekten!”</p>

    <p>Raff ağzı kulaklarına varana kadar güldü.</p>

    <p>Bakışlarıyla bile kanı dondurabilecek bir adama gülen birini ilk kez görüyordu Jaeger. Bob Marley esprisi, Raff’ın geleneksel Maori tarzındaki uzun ve örgülü saçlarına yönelikti. Rugby sahasında bir sürü adamın öğrendiği gibi, Raff saçıyla ilgili tercihlerine saygısızlık yapanları pek hoş karşılamazdı.</p>

    <p>“Hücrenin kapısını aç!” dedi. “Arkadaşım Bay Jaeger ile buradan gidiyoruz.”</p>
  </div>
</body>
</html>