<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-41</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>“Çekebilir miyim?”</p>

    <p>Dale, Jaeger’a kamerayı gösterdi. Jaeger, nehrin kenarına eğilmiş, her sabahki temizlik safhasıyla meşguldü. Bir tarafından eksik etmediği pompalısı, olası tehlikelere karşı hazırdı.</p>

    <p>Suya tükürüp, “İnatçısın, hakkını vereyim. Keşif lideri dişlerini fırçalıyor. Etkileyici bir sahne...” dedi.</p>

    <p>“Yok, cidden. Böyle şeyleri de çekmem lazım. Arka plan için gerekiyor. Hayatın...” Bir elini nehre uzatıp etraflarını saran ormanı göstererek gezdirdi. “Hayatın burada nasıl geçtiğini göstermek gerekiyor.”</p>

    <p>Jaeger omuzlarını silkip, “Keyfine bak. En iyi kısmı geliyor şimdi, iğrenç yüzümü yıkayacağım,” dedi.</p>

    <p>Dale, Jaeger’ın Rio de los Dios’u banyo olarak kullanma çabasını kayda almaya devam etti. Bir noktada kameraman suya girdi ve sırtını nehre verdi. Kamerasını neredeyse Jaeger’ın ağzına sokarak alçak açılı çekim yapıyordu. Jaeger o beş metrelik timsahlardan birinin gelip Dale’i parçalara ayırmasını istese de aradığını bulamadı.</p>

    <p>Direkt kötü adamların peşine düşüp hepsini tek tek avlamak isteyen Alonzo haricinde, oylama sonucu aynı çıktı. Üçüncü seçenek, keşfe planlandığı gibi devam etmek, herkesin istediği şeydi. Jaeger’ın onay için Carson ile görüşmesi gerekti ama Thuraya uydu telefonuyla yaptığı kısa bir konuşmanın ardından her şey çözüldü.</p>

    <p>Carson önceliklerini gayet açık bir şekilde belli etmişti; keşfin ilerlemesini hiçbir şey durdurmayacaktı. En başından beri herkes söz konusu tehlikelerin farkındaydı. Bütün takım üyeleri böylesi bir yolculuğa çıktıklarının bilincinde olduklarını gösteren hukuken bağlayıcı feragatnameler imzalamıştı. Kaybolan beş kişi de buna dâhildi; <i>aksi ispatlanana kadar kayıplardı</i>.</p>

    <p>Carson’ın devam etmesi gereken on iki milyon dolarlık küresel bir TV gösterisi vardı ve Wild Dog Media’nın geleceği -tabii Enduro Adventures’ın da- bu keşfin başarısına bağlıydı. Karşılarına ne çıkarsa çıksın; Jaeger’ın takımını o enkaz sahasına götürmesi, ardındaki sır perdesini kaldırması ve mümkünse gizemli savaş uçağını oradan çıkarması gerekiyordu.</p>

    <p>Yolculuk süresince olur da biri yaralanır veya ölürse, başlarına gelen talihsizlik bu inanılmaz keşfin gölgesinde kalacaktı ya da en azından Carson böyle iddia ediyordu. Sonuçta bu, İkinci Dünya Savaşı’nın Son Büyük Gizemi’ydi. Jaeger’a yeniden hatırlatmıştı; <i>hiç var olmamış bir uçak bu, bir hayalet uçak</i>. Carson’un arşivci Simon Jenkinson’ın ağzından çıkan sözleri bu kadar hızlı bir şekilde sahiplenmesi komik kaçıyordu.</p>

    <p>Carson bununla da yetinmeyip Jaeger’ı çekimlere engel olduğu için azarladı. Jaeger da bundan, Dale’in patronunu arayıp şikâyet ettiğini çıkardı. Jaeger, Carson’ın söylediklerini neredeyse yok sayarak, zemindeki keşif liderinin kendisi olduğunu ve ormanda ağzından çıkan her şeyin de kural teşkil ettiğini söyledi. Carson’ın hoşuna gitmiyorsa Serra de los Dios’a uçup yerini alabilirdi.</p>

    <p>Carson ile görüşmesi sona erdiğinde Jaeger, ikinci bir arama yapıp Airlander’a ulaştı. Dev zeplinin İngiltere’den havalanması biraz zaman almıştı ama artık tam üzerlerinde belirlenen yörüngeye doğru ilerliyordu. Jaeger, Pilot Steve McBride’ı ordudaki zamanlarından tanıyordu. Airlander’ın komutasını hak eden, güvenilir ve iyi bir adamdı. Jaeger’ın Airlander mürettebatına güvenmesinin arkasında bir sebep daha vardı; Londra’dan ayrılmadan önce Carson ile son bir anlaşma yapmış, Raff’ı ormanda yanına alamıyorsa gökyüzünden sırtını kollamasını istemişti. Carson da ayak diretmeden kabul etmişti ve iri Maori, Airlander’da Mcbride’ın harekât subayı olarak yerini almıştı.</p>

    <p>Jaeger zeplini arayıp keşfe dair daha kapsamlı bilgiler almak ve genel olarak son gelişmeleri öğrenmek için Raff ile konuşmuştu. Andy Smith’in ölümüne dair yeni bir gelişme yoktu, buna şaşırmamıştı. Ama Simon Jenkinson ile ilgili bir haber donup kalmasına sebep oldu.</p>

    <p>Arşivcinin Londra’daki evine hırsız girmişti. Çalınan sadece üç şey vardı; Ju 390 hayalet uçağa dair dosyası, Hans Kammler dosyasının gizlice fotoğrafını çektiği telefonu ve dizüstü bilgisayarı. Jenkinson bu soygun neticesinde epey korkmuş, Ulusal Arşivler’e ulaştıktan sonra iyice paniklemişti.</p>

    <p>Hans Kammler dosyasının referans numarası AVIA 54/1403’tü. Ulusal Arşivler bu numarada bir dosyanın hiçbir zaman var olmadığını söylemişti. Ama Jenkinson kendi gözleriyle görmüş, hatta telefonuyla gizlice bir fotoğrafını bile çekmişti. Ancak evine giren hırsızın ve arşivlerde ortadan kaldırılan dosyanın ardından sanki AVIA 54/1403 hiç var olmamıştı. Hayalet uçağın artık bir de hayalet dosyası vardı.</p>
  </div>
</body>
</html>