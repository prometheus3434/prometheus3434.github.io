<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-67</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Ormandaki onuncu günlerinin öğle vakti yaklaşırken, Jaeger da üzerindeki keyifsizliği atmaya başlamıştı. Uçağa ulaşmaları artık an meselesi olduğu için karanlık ve sıkıntılı geçmişini şimdilik ardında bırakmıştı.</p>

    <p>Yine de sabahki gergin sürece rağmen Jaeger bir cebinden diğerine çakıl taşımaya ve pusulasını el altında tutmaya özen gösteriyordu. Ormanın ölmeye başlayacağı, hatta takribi üç bin metre uzakta olduklarını hesap etmişti. Oradan sonra artık zehirle ölmüş ağaçların bembeyaz iskeletleri enkaza açılacaktı.</p>

    <p>Ormanın çok daha ıslak bir bölgesine girdiler.</p>

    <p>“<i>Yaporuamuhuâ</i>,” dedi Puruwehua sessizce ormanın derinlerine ilerlerken. “Su basmış orman... Sular bu kadar yükseldiğinde piranalar da nehirden ormana yüzüp bulabildikleri her şeyle beslenirler.”</p>

    <p>Bu sırada karanlık sular, Jaeger’ın beline kadar çıkmıştı.</p>

    <p>“Uyardığın için sağ ol,” diye mırıldandı.</p>

    <p>“O balıklar yalnızca aç hareket ettiklerinde saldırgan olur,” diye telkin etmeye çalıştı Puruwehua. “Böyle bir yağmurdan sonra yemek sıkıntısı çekmemişlerdir.”</p>

    <p>“Peki <i>aç</i> hissediyorlarsa ne olacak?” diye sordu Jaeger.</p>

    <p>Puruwehua en yakınlarındaki ağaca bakıp, “Sudan çıkman gerekecek. Hem de çok hızlı bir şekilde...” dedi.</p>

    <p>Jaeger arkalarında kalan sığ tarafta parlak ve gümüşi bir şeyin hareket ettiğini gördü. Sonra bir tane daha ve bir tane daha... Bacaklarına sürtündüklerini hissediyordu. Yukarıdan görünen arka tarafları yağlı yeşil rengindeydi; kocaman sarı gözleri su yüzeyine bakıyor ve iğne gibi iki sıra dişleri korku salıyordu.</p>

    <p>“Her tarafımızdalar,” diye tısladı Jaeger.</p>

    <p>“Merak etme, bunlar iyi... Hatta çok iyi<i>... Andyrapeoptiguhuâ.</i> Vampir balığı. Piranaları yer. Uzun dişleriyle bir bir avlar.”</p>

    <p>“Güzel... O zaman yanımızdan ayırmayalım. En azından uçağa varana kadar...”</p>

    <p>Su iyice derinleşmişti. Artık neredeyse göğüs hizasına geliyordu.</p>

    <p>“Yakında <i>pirau’ndia</i> gibi yüzme zamanı gelecek,” dedi Puruwehua. “Başını sudan çıkarıp dik bir şekilde yüzer.”</p>

    <p>Jaeger cevap vermedi. Hayatı boyunca yetecek kadar iğrenç suya, sivrisineklere, sülüklere, kaymanlara ve katil balıklara maruz kalmıştı. Artık o uçağa bağlanmak, takımıyla birlikte buradan havalanıp gitmek ve kayıp ailesini aramaya başlamak istiyordu. Keşfi tamamlayıp yeni bir sayfa açma zamanı gelmişti. Bu çılgın yolun sonunda öyle ya da böyle karısı ve oğlunun kaderini öğreneceğinden emindi. Olmazsa da bunu öğrenme yolunda ölecekti. Bu belli belirsiz hayatta zaten yaşadığını hissedemiyordu. Amahuaca savaşçısının verdiği içecekten sonra yaşadığı aydınlanma ona bunu göstermişti.</p>

    <p>Jaeger sessizlik içinde yürürken Puruwehua’nın bakışlarını kendisine diktiğini hissedebiliyordu.</p>

    <p>“Artık zihnin netleşti mi dostum?”</p>

    <p>Jaeger başını sallayıp, “Dünyanı ve dünyamı yok etmek isteyenlerden gücü almanın zamanı geldi Puruwehua,” dedi.</p>

    <p><i>“‘Hama’</i> deriz biz buna,” dedi anlayışlı bir şekilde. “Yazı ya da kader...”</p>

    <p>Bir süre daha sıcakkanlı bir sessizlikte yürümeye devam ettiler.</p>

    <p>Jaeger hemen arkasındaki suda bir hareketlilik hissetti; Irina Narov gelmişti. Takımın geri kalanı gibi o da asıl silahı olan Dragunov sniper tüfeğini kuru ve temiz tutmak amacıyla suyun üzerinde taşıyordu. Oldukça yıpratıcı bir işti ama artık uçağa bu kadar yaklaştıkları için kadın sonu gelmez gibi görünen bir enerjiyle ilerliyordu.</p>

    <p>Olası bir çatışmanın yakın mesafede yaşanacağı orman düşünüldüğünde, Dragunov kesinlikle enteresan bir silah tercihiydi. Ancak Narov ısrarla bu silahı istemişti. Yine de en mantıklı seçenek olarak silahın daha kısa ve hafif versiyonu olan SVDS’de karar kılmıştı.</p>

    <p>Tabii kadının seçtiği iki silah, bıçak ve sniper tüfeği Jaeger’ın gözünden kaçmamıştı. Genellikle suikastçıların tercih ettiği araçlardı bunlar. Suikastçı yalnız olurdu. Narov’u da kalanlardan ayıran bir şey olduğu kesindi ama Jaeger’in bir yanı da kadının bu özelliklerini garip bir şekilde tanıdık buluyordu.</p>

    <p>Oğlunun okuldan en yakın arkadaşı, Daniel adında bir çocuk, Narov’un kişilik özelliklerini barındırıyordu; konuşması tuhaf bir şekilde duygusuz ve netti, hatta bazı zamanlarda kabalık sınırlarını zorluyordu. O yaştaki çocukların genellikle içgüdüsel olarak algıladığı sosyal ipuçlarını sürekli kaçırıyordu. Bununla birlikte birini iyice tanıyıp güvenene kadar göz teması kurma ve sürdürme konusunda çektiği zorlukla kıvranıyordu.</p>

    <p>Daniel’ın Luke’a güvenmeyi öğrenmesi biraz zaman alsa da o güven kurulduktan sonra en sadık ve hakiki dostlardan biri olduğunu göstermişti. İki çocuk neredeyse her konuda yarışırdı; rugby, masa hokeyi, hatta paintball savaşlarında bile. Ama iki kanka arasındaki sağlıklı rekabetten öteye geçmemişti bu, dışarıdaki faktörlere karşı ikisi de birbirini sonuna kadar savunuyordu.</p>

    <p>Luke kaybolduğunda Daniel da mahvolmuştu. Tek gerçek dostunu, savaş kardeşini kaybetmişti. Aynı Jaeger gibi...</p>

    <p>Zaman ilerledikçe Jaeger ile Ruth, Daniel’ın ailesiyle arkadaş olmuştu. Ebeveynleri, Daniel’a Asperger ya da yüksek işlevli otizm teşhisi konduğunu ama uzmanların ikisinden birinde net bir karar kılamadığını söylemişti. Aynı rahatsızlıktan muzdarip diğer çocuklar gibi Daniel da bir konuda takıntılı ve inanılmaz başarılıydı; matematik. Onun yanında bir de hayvanlarla kurduğu büyülü ilişki vardı.</p>

    <p>Jaeger, <i>Phoneutria</i> ile yaşadıkları yakın ve gergin karşılaşmayı hatırladı. O zaman gördüğü bir şeye çok şaşırmış ama tam olarak ne olduğunu anlayamamıştı. Narov sanki zehirli örümceklerle bir ilişkisi varmış, sanki onları anlıyormuş gibi hareket ediyordu. Birini bile öldürmek istememişti. Başka çaresi kalmayana kadar... Narov’un takıntılı olmasının yanında inanılmaz başarı gösterdiği bir şey varsa da Jaeger bunun avlayıp öldürmek olduğunu düşünüyordu.</p>

    <p>“Ne kadar kaldı?” diye sordu talepkâr bir biçimde. Sesi Jaeger’ın düşüncelerini kesmişti.</p>

    <p>“Neye ne kadar?”</p>

    <p>“Uçak enkazına... Başka ne olabilir?”</p>

    <p>Jaeger ileriyi gösterip, “Sekiz yüz metre kadar... Işığın bitki örtüsünü kestiği yeri görüyor musun, orman orada ölmeye başlıyor işte,” dedi.</p>

    <p>“Çok yakın,” diye fısıldadı Narov.</p>

    <p>“<i>Wir sind die Zukunft</i>.” Jaeger, <i>nyakwana</i> etkili rüya sırasında kulağına çalınan sözleri tekrarlamıştı. “Sen Almanca biliyorsun. <i>Wir sind die Zukunft</i>. Ne demek bu?”</p>

    <p>Narov olduğu yerde durdu. Uzunca bir süre boyunca donmuş gözlerle Jaeger’a bakıp, “Nereden duydun onu?” diye sordu.</p>

    <p>“Geçmişimden kalan bir yankı...” Bu kadın neden her soruya bir soruyla cevap vermek zorundaydı? “Ne demek peki?”</p>

    <p>“<i>Wir sind die Zukunft</i>,” dedi Narov sessizce ve özenle. “Gelecek biziz. <i>Herrenrasse</i>’nin, yani üstün Nazi ırkının düsturuydu. Hitler, <i>Denn heute gehort uns Deutschland, und morgen die ganze Welt</i>’en sıkıldığı zamanlarda, araya <i>Wir sind die Zukunft</i> sıkıştırır; insanlar da devamını getirdi.”</p>

    <p>“Nasıl bu kadar çok şey biliyorsun?” diye sordu Jaeger.</p>

    <p>“Düşmanını tanıyacaksın,” diye yanıtladı Narov gizemli bir şekilde. “Öğrenmeyi işim belledim.” Ardından Jaeger’a neredeyse suçlayan bir bakış attı. “Asıl soru sen nasıl bu kadar az şey biliyorsun?” Duraksadı. “Hem de kendi geçmişin hakkında...”</p>
  </div>
</body>
</html>