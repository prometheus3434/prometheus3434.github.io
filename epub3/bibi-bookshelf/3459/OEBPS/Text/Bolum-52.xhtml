<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-52</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Yemeğin üzerine gelen güvende olma hissiyle uyuyakaldığını fark etti. Kalktığında ortada yanan ateşin donuk bir kırmızıya döndüğünü ve ziyafetin çoktan bittiğini görmüştü. Yukarıda yıldızlar parlıyor ve barakada gizliden gizliye bir beklentiyle karışmış ılık bir sükûnet havası seziliyordu.</p>

    <p>Jaeger ilk geldiklerinde gözlerini delip geçerek zihnine bakan iki büklüm yaşlı adamın bu sefer ilgiyi üzerinde topladığını gördü. Elleriyle bir şeyler yaparken arkasına yaslanmıştı. Elindeki, Amahuaca’nın kullandığı ağız tüfeklerinin daha kısa, daha ince bir hâline benziyordu ve Jaeger bir ucuna bir şeyler tıktığını görebiliyordu. Meraklı gözlerle Puruwehua’ya döndü.</p>

    <p>“Şamanımız,” diye açıkladı Puruwehua. “Şu an <i>nyakwana</i> hazırlıyor. Sanırım siz ‘enfiye’ diyorsunuz. Tam ne demek olduğunu unuttum. Bir şeyler görmeni sağlıyor.”</p>

    <p>“Halüsinasyon,” dedi Jaeger.</p>

    <p>“Halüsinasyon,” diye doğruladı Puruwehua. “<i>Cebil</i> ağacının tohumlarından yapılır, kavrulur ve iyice toz hâline getirilir. Sonra da dev orman salyangozunun kurumuş kabuğuyla karıştırılır. Kullanan kişiyi bir transa geçirir, böylece ruhlar dünyasını ziyaret etmesi sağlanır. Çekersen, <i>topena</i> kadar, köyden bir tavuk çalacak kadar büyük beyaz şahin gibi yüksekten uçabilirsin. Seni çok uzak yerlere götürebilir, belki bu dünyadan bile çıkarabilir. Biz her seferinde yarım gram kadar çekeriz.” Puruwehua güldü. “Sen, sen onun çok daha azıyla denemelisin.”</p>

    <p>“Ben mi?”</p>

    <p>“Evet, tabii ki. Buraya ulaşıldığında takımınızdan birinin pipoyu kabul etmesi gerekir. Aksi takdirde bu akşam yaptığınız tüm iyilikler silinir.”</p>

    <p>“Ben ve uyuşturucu...” Jaeger gülmeye çalıştı. “Şu an kafam başka bir yere uçamayacak kadar dolu zaten... Ben almayayım.”</p>

    <p>“Grubun lideri sensin,” diye sessizce üsteledi Puruwehua. “Bu şerefi başka birine bırakabilirsin ama... Alışılmadık olur.”</p>

    <p>Jaeger omuzlarını silkip, “Alışılmadık bana uyar. Alışılmadık iyidir,” dedi.</p>

    <p>Piponun ruh evinde sırayla döndüğünü izledi. Her durağında bir kişi piponun bir ucunu burnuna dayıyor, diğer taraftaki şaman da enfiyeyi içine üflüyordu. Alan kişi dakikalar içerisinde ayağa kalkıyor, şarkılar söyleyip dans ediyordu. Zihninin bambaşka dünyalarda olduğu her hâlinden anlaşılıyordu.</p>

    <p><i>“Nyakwana</i> aracılığıyla atalarımız ve ruhlarımızla iletişime geçeriz,” diye açıkladı Puruwehua. “Ormanın dünyasına bağlananlarla, hayvanlarla, kuşlarla, ağaçlarla, nehirlerle, balıklarla ve dağlarla...” Kendinden geçmiş bir kişiyi gösterdi. “Bu adam eskilerden bir ruh hikâyesini yaşıyor. ‘Zamanında aya dönüşen bir Amahuaca kadını varmış. Bir ağaca tırmanmış ama sevdiği kendine rakip bir aşk bulduğu için gökyüzünde kalmaya karar vermiş, böylece aya dönüşmüş...’”</p>

    <p>Puruwehua anlattıkça pipo da iyice yaklaştı. Jaeger kendisine ulaştığı zaman olacakları merak eden Şef’in, bakışlarını üzerinden ayırmadığını hissediyordu. Şaman durdu. Öne eğildi; uzun, özenle ve süslü bir şekilde oyulmuş piposunun bir ucuna enfiyeyi doldurdu. Enfiye hazırlanırken, Jaeger kendini başka bir pipoyu, ona çok uzun yıllar önce bambaşka bir dünyada uzatılanı hatırlarken buldu. O an dedesinin Wiltshire’daki çalışma odasına geri dönmüş, Lazikiye yaprakları ve çamla desteklenmiş tütün kokusu burnuna dolmuştu.</p>

    <p>Dedesi, on altı yaşında bir çocuğun eline o pipoyu verdiyse, belki de Jaeger bu sefer farklı bir elin, farklı bir yaşlının hazırladığı farklı bir pipoyu kabul edebilirdi.</p>

    <p>Bir an tereddüt etti. Şaman sorgulayan gözlerle onu izliyordu. Daha pipoyu kaldırmadan Joe James önüne çıkan herkesi yıkıp geçerek ilk olmak için geldi.</p>

    <p>“Oğlum hiç sormayacaksın sandım ya!”</p>

    <p>Şamanın hemen önüne bağdaş kurarak oturdu, sakalları yere kadar uzanıyordu. Piponun ucunu yakalayıp burnuna koydu ve içine çekti. Hemen ardından iri Avustralyalının aklı bambaşka bir yere gitmişti.</p>

    <p><i>İyi yaptın James</i>, dedi Jaeger kendi kendine. Beyaz atlı süvari tam zamanında yetişmişti. Ama şaman hareket etmedi. Onun yerine ikinci bir tutam hazırlayıp pipoya yerleştirdi.</p>

    <p>“İki grupsunuz,” diye açıkladı Puruwehua. “Bir ilk gelenler var, onlar <i>nyakwana</i> ile zihinlerini zaten açtı. James’in pipoyla ilk seferi değil. Bir de yeni gelenler var. İkinci pipo senin için...”</p>

    <p>Şaman başını kaldırdı. Jaeger’ın başını delip geçen bakışlarıyla gözlerini bir kez daha kenetledi. Sınıyordu. Jaeger öne çıkmaya zorlanmış gibi hissetti, uzatılan pipoya doğru çekiliyordu. Az önce James’in oturduğu gibi kendini bir anda Amahuaca şamanının önünde buldu. Bir kez daha aklı, dedesinin çalışma odasına gitmişti. Ama artık o on altı yaşındaki çocuk değildi. Bir zamanlar dedesinin olduğu gibi, Jaeger de şimdi bir liderdi. Bambaşka bir yerde ve zamanda da olsa bir şekilde aynı düşmana karşı savaşan bir komutandı.</p>

    <p>Komutasındaki erkek ve kadınların da güçlü, kararlı ve zinde olmasına ihtiyacı vardı. Kızılderililerin gelenekleri ve misafirperverliği bir tarafa, Jaeger buraya bir görev için gelmişti ve onu yerine getirmeye kararlıydı. Ellerini kendi önünde kaldırıp <i>dur</i> işareti yapıyordu.</p>

    <p>“Sanıyorum sizin de bildiğiniz gibi benim zaten bir sürü hayaletim var,” dedi sessizce. “Ama şu an önderlik etmem gereken bir de görev var. O hayaletlerin, en azından ben herkesi bu ormandan çıkarıp evine sağ salim ulaştırana kadar girdikleri kafeste kalması gerekiyor.” Durdu. “Pipoyu kabul edemem.”</p>

    <p>Puruwehua söylediklerini çevirdi, ardından Jaeger’ın bakışlarını dikkatle inceledi şaman. Sonra tek bir hamleyle başını eğdi, gözlerinde anlık bir saygı okunmuştu. Pipoyu indirdi.</p>

    <p class="Yildiz">***</p>

    <p>Jaeger’ın kendine gelmesi biraz zaman aldı. Çantasına dayanmış bir şekilde uzanıyordu, gözleri kapalıydı. Pipoyu almadığı için affedildikten sonra belli ki tok bir karın ve ruh evinin sıcaklığıyla mayışıp uyuyakalmıştı. Ancak zihni tek bir şey haricinde bomboştu. O büyüleyici görüntü sanki göz kapaklarının içine mühürlenmişti. Rüyasında gördüğü bir sahneydi ve şamanla arasındaki yakınlık sonucunda ortaya çıktığına emindi. Tamamen imkânsız olduğunu düşünmeye başladığı ama şimdi her şeyden daha gerçekmiş gibi hissettiği bir şeydi.</p>

    <p>Yemyeşil gözleriyle güzeller güzeli bir kadınla yanında onu koruyormuş gibi görünen bir çocuk görmüştü. Kadın konuşmuştu; sesi, kaybolan yılların ardından Jaeger’ı çağırıyordu. Çocuk ise çok daha uzamış görünüyordu. Hatta on bir yaşında bir erkek çocuğuna göre tam da olması gereken boydaydı. William Jaeger’a benzerliğiyse geçen yıllarda çok daha belirgin bir hâl almıştı.</p>
  </div>
</body>
</html>