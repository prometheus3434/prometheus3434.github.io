<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-34</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger iki elini de salın üzerinde tutarak ilk açıklığa doğru yüzdü. Önünde bir yumak şeklinde yatan Narov’da hiçbir hareket yoktu. Sabit bir şekilde dümdüz ilerlemesi çok önemliydi. Olur da sal şiddetle eğilir veya dengesiz bir hâl alırsa Narov direkt düşerdi ve suya girmesiyle ölmesi bir olurdu. Kendi başının çaresine bakacak, hatta sadece yüzecek kadar bile dermanı yoktu.</p>

    <p>Jaeger’ın gözleri durmaksızın nehrin iki tarafını da tarıyordu. Kendisi neredeyse su yüzeyiyle paralel bir pozisyondaydı ve bu da ona tuhaf, başka bir dünyaya aitmiş gibi bir bakış açısı sunuyordu. Büyük çoğunluğu suya batık bir şekilde avlarının peşinde yüzen Rio de los Dios kaymanlarından biri olmanın nasıl bir şey olduğunu anlamış gibi hissediyordu.</p>

    <p>Bir sağına, bir soluna bakarak onlara doğru gelen bir kayman olup olmadığını kontrol etti. Nitekim önlerindeki ilk çamur birikintisine on beş metre kala ilk timsahı gördü. Dikkatini çeken şey hareket olmuştu. Nehrin akıntıya ters tarafında, yüz metre kadar uzakta ağır ağır suya süzülmüştü. Karada bir hayli beceriksiz olan dev yaratık, suya girdiği gibi ölümcül bir incelik ve hızla hareket ediyor ve Jaeger her kasının dövüş için kasıldığını hissediyordu.</p>

    <p>Ancak timsah kuzeye dönerek ikisinin aksi yönünde hareket etti. Burnunu çevirip elli metre daha uzağa gitti. Sonra oradaki çamurluğa tırmandı ve biraz önceki işine, yani güneşlenmeye devam etti.</p>

    <p>Jaeger rahat bir nefes almıştı. Demek ki o kayman kendisini pek aç hissetmiyordu.</p>

    <p>Birkaç dakika sonra Jaeger’ın botları dibe değdi. Artık sığ suda yürüyordu. Salı ilk kara parçasına doğru itti, üç metre uzunluğunda çamurlu bir yerdi bu. Salın ön tarafına geçip ileri taşımaya başladı. Bütün bedeni üstlendiği yükün altında alev almış gibiydi. Her bir adımda dizine kadar kararmış, yapış yapış çamura batıyordu.</p>

    <p>İki kez kontrolü tamamen kaybederek elleri ve dizlerinin üzerine düşmüş, pis kokan çamurlu su her yana sıçramıştı. Bir saniyeliğine Bioko Adası’nda Raff ile saklandıkları bataklık aklına geldi. Ama bu sefer büyük bir fark vardı; dev Güney Amerika timsahlarıyla başa çıkmak zorundaydı.</p>

    <p>Derinleşen suyun ucuna ulaştığında yapış yapış iğrenç çamurla baştan ayağa kaplanmıştı. Harcadığı gücün ardından nabzı makineli tüfek gibi atıyordu. Yanından geçemeyip üzerinden ilerlemek zorunda kalacağı iki tane daha sığ çamurluk olduğunu gördü. Karşı tarafa çıktıkları zaman tükenmiş olacağı kesindi artık. <i>Tabii çıkarlarsa...</i></p>

    <p>Yeniden suya dalıp arkasında kalan salı çekti ve sonrasında ilk baştaki pozisyonuna döndü. Tamamen suya girdikten ve salı nehrin ortasına yönlendirdikten sonra akıntının çok daha güçlü bir şekilde vurduğunu hissetti. Jaeger her bir yön değişiminde bacaklarıyla müdahale ederek salı dengede tutmak için tüm benliğiyle savaşıyordu.</p>

    <p>Akıntı yönünde su gittikçe sığlaşıyor ama kıyıya yaklaştıkça hızlanıyordu. Jaeger, akıntının, kayalara çarparak köpüklü su oluşturduğu yerlerde iyice çalkantılı bir hâl aldığını gördü. Bu hızlı akıntıya kapılmadan önce nehri geçmeleri gerekiyordu.</p>

    <p>El yapımı sal artık ikinci çamurluğa iyice yaklaşmıştı. Tam bu sırada Jaeger hiç beklemediği bir temasla irkildi. Sağ koluna bir şey sürtünmüştü. Başını kaldırdığında bunun Narov’un eli olduğunu gördü. Parmaklarıyla uzanmış, Jaeger’in kolunu tutup güçsüz bir şekilde sıkmıştı. Kendisine tam olarak ne anlatmaya çalıştığından emin değildi; bu kadını kıyısından köşesinden tahmin etmek bile imkânsızdı. Belki ama belki buz kraliçesi yavaş yavaş erimeye başlıyor olabilirdi.</p>

    <p>“Ne düşündüğünü biliyorum.” Sesi Jaeger’a zar zor ulaştı. Vücudunda dolaşan zehirlerle birlikte artık fısıltı bile sayılamazdı. “Amacım yakınlaşmak değil ama. Seni uyarmaya çalışıyorum. İlk kayman... Geliyor.”</p>

    <p>Salı bilekleriyle dengeleyen Jaeger, elleriyle silahları yakaladı. İkisini de kabzasından tutup işaret parmaklarını tetiklerin üzerine getirmişti bile. Namlular suyun sağ ve sol tarafına gözdağı verirken Jaeger’ın gözleri de yüzeyi tarıyordu.</p>

    <p>“Nerede?” diye seslendi. “Ne tarafta?”</p>

    <p>“On bir yönünde,” diye fısıldadı Narov. “Neredeyse tam önümüzde... On beş metre öteden hızla yaklaşıyor.”</p>

    <p><i>Kayman kör noktadan geliyordu.</i></p>

    <p>“Sıkı tutun!” diye bağırdı Jaeger.</p>

    <p>Solundaki silahı bıraktı, yakın dövüş pompalısını sala sabitleyen bağları çözüp silahı yakaladı ve düşüşüne izin verdi. İki bacağıyla güçlü bir şekilde iterek salın altına girdi. Ön taraftan çıktığında, simsiyah devasa bir burnun önündeki suyu kestiğini gördü. Arkasındaki girintili çıkıntılı, pullu ve zırhlı beden en az beş metre uzanıyordu. Gerçek bir Güney Amerika timsahıydı ve korkunç görünüyordu.</p>

    <p>Kaymanın çenesi tam önünde ardına kadar açıldığı sırada Jaeger da silahını düzeltti. Namlusu direkt boğazını gösteriyordu. Hedef alacak zaman yoktu. Neredeyse dibine girdiği sırada tetiği çekti. Sol eliyle pompalı mekanizmasını düzeltip bir el daha sıktı, sonra bir tane daha...</p>

    <p>Art arda gelen atışlar, sürüngenin dev kafasını sudan ayırmaya yetmişti ama bedenine önceden yüklenen ilerleyiş sona ermemişti. Beynini parçalayan kurşunlarla ânında ölmesine rağmen dört yüz kiloluk kanlı cesedi tüm gücüyle Jaeger’a çarptı.</p>

    <p>Jaeger karanlık ve bulanık suya hızla düştüğü gibi ciğerlerindeki tüm havanın çekildiğini hissetti.</p>

    <p class="Yildiz">***</p>

    <p>Üzerinde, kaymanın ön tarafı mide bulandırıcı bir çatırdamayla durdu; ölü gözleri aç bakışından bir şey kaybetmemiş, yırtılan çenesi salın ön tarafına kapanmıştı.</p>

    <p>Hafif sal korkunç bir şekilde sarsıldı, timsahın hamlesiyle neredeyse ikiye ayrılıyordu. Kısa bir süre sonra kaymanın cesedinin cansız ağırlığı nehir yüzeyinden ağır ağır süzülmeye başladı. Hasar görmüş sal alabora olurken, kayalara çarptığı ve hızla akıntıya kapıldığı sırada Narov’un başı ve omuzları çamura bulandı. Narov batacağını anlamıştı. Anlık bir refleksle tutunmaya çalıştı. Ancak o kadar gücünü toparlayacak durumda değildi.</p>

    <p class="Yildiz">***</p>

    <p>Jaeger sonunda yüzeye çıkmayı başardığında, ciğerleri Rio de los Dios’un iğrenç suyuyla dolmuştu. Çok derine çekilmiş ve neredeyse boğulacakmış gibi hissettiği sırada can havliyle savaşmıştı. Uzunca bir süre boyunca nefes almaya çalıştı, bedeni oksijen için kıvranıyor ve hayat veren havayı sistemine almak için mücadele ediyordu.</p>

    <p>İki tarafına toplanan dev kaymanlar, az önce öldürdüğü canavarın cesedine doğru hamle yapmaya hazırlanıyordu. Kan kokusu hepsini oraya çekmişti. Dahası Jaeger nehir yatağına çekildiği sırada pompalısını kaybetmiş ve tamamen savunmasız kalmıştı. Ama timsahlar onu pek umursamıyor gibiydi. Jaeger yerine, aradıkları ziyafeti kendi türlerinde bulmuşlardı. Suya karışan kanın tadı hepsini çılgına çevirmiş gibi görünüyordu.</p>

    <p>Bir süre boyunca Jaeger doğuya yönelmeye çalıştı, sonra o da akıntıya kapıldı. Kayalara çarpa çarpa ilerlerken gövdesini koruma mücadelesi veriyordu. Ayaklarını akıntı yönünde uzatarak önüne çıkabilecek engelleri uzaklaştırıyor, kollarını da yana açarak dengede durmaya çalışıyordu.</p>

    <p>Köpüklü suyun diğer ucundaki daha yavaş akıntıya doğru süzüldü ve hızla 360 derece dönerek salı aradı. Etrafındaki nehri taramasına rağmen hiçbir tarafta saldan iz yoktu. Küçük teknesi tamamen ortadan kaybolmuştu ve bu kayıp Jaeger’ın damarlarında akan bütün kanı dondurdu.</p>

    <p>Daha da öfkeli bir şekilde aramaya devam etti ama el yapımı sal hiçbir yerde görünmüyordu. Irina Narov’a dair de hiçbir yerde herhangi bir iz yoktu.</p>
  </div>
</body>
</html>