<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-94</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger kusacak gibi oldu. Kara Sahil’de her gün çektiği acımasız işkenceler sırasında bile böyle canı yanmamış, bu kadar titrememişti. Sandalyesinden düştü, vücudu kendiliğinden kıvrıldı ama yerde uzanırken bile o dünyasını sarsan görüntüden gözlerini alamıyordu.</p>

    <p>Görüntüler beynini vurmaya devam etti, o kadar karanlık ve o kadar acı vericiydi ki kafatası patlayacakmış gibi hissediyordu. Uzunca bir süre masanın yanında, iki büklüm bir hâlde uzandı. Gözyaşları yanaklarından sessizce akıyordu.</p>

    <p>Zaman algısı yok oldu.</p>

    <p>Tükenmiş, bomboş hissediyordu.</p>

    <p>Nihayet kendisine gelmesini sağlayan ses, yatak odasının kapısının açılma sesiydi.</p>

    <p>Bir şekilde sandalyesine geri oturmuş, başını ekranla masanın arasına koymuştu.</p>

    <p>Döndü.</p>

    <p>Arkasında Irina Narov duruyordu.</p>

    <p>Hemen göğüslerinin üzerinde bağlanmış küçük bir havlu kapatıyordu vücudunu. Koşusundan sonra duşa girmiş olmalıydı ve şu an da o havlunun altında çırılçıplak olduğundan emindi.</p>

    <p>Umursamadı.</p>

    <p>“Ormanda ağaç tepelerine sıkıştığımız zaman sana iki insanın yakınlaşma sebeplerini açıklamıştım,” dedi Narov o garip, düz ve soğuk üslubuyla. “Böylesine yakın bir birliktelik çeşitli sebeplerden ötürü ortaya çıkabilir,” diye tekrarladı. “Bir; pratik gereklilik. İki; vücut ısısını paylaşmak. Üç; sevişmek.” Gülümsedi. “Şimdi üçüncü sebep için yaşanmasını istiyorum.”</p>

    <p>Jaeger yanıt vermedi. Pek şaşırmamıştı aslında. Narov’un diğer insanların duygularını okuma konusundaki eksikliğini anlamıştı şimdiye kadar. Yüz ifadeleri ve vücut dili bile kadın için bir anlam ifade etmiyor gibiydi.</p>

    <p>Jaeger ekranında hâlâ fotoğraf açık olan tableti kadına doğru ittiğinde Narov’un eli hayret içerisinde ağzına gitti.</p>

    <p>“Aman Allah’ım!”</p>

    <p>“Gazetedeki tarih,” dedi Jaeger, sesi çok uzun ve çok karanlık bir tünelin en sonundan çıkıyormuş gibiydi. “Beş gün olmuş.”</p>

    <p>“İnanamıyorum!” dedi Narov. “<i>Hayattalar!</i>”</p>

    <p>Gözleri, aralarındaki boşluğa kilitlenmişti.</p>

    <p>“Ben giyineyim,” dedi Narov, sanki uygunsuz bir şey olmamış, hiç utanmamış gibi konuşuyordu. “Yapacak çok işimiz var.”</p>

    <p>Kapıya döndü ama hareket etmedi. Jaeger’a sıkıntılı bir bakış atıp, “İtiraf edeyim, koşuya çıkmadım. Benim de bir buluşmam vardı. Leticia Santos’un nerede tutulduğunu bildiğini düşünen biriyle buluştum,” dedi.</p>

    <p>“Ne yaptın?” diye sordu Jaeger, iyice karışan kafasını toparlamaya çalışıyordu. “Nerede? Kiminle buluştun? Neden bana söyleme...”</p>

    <p>“Onlarla buluşmak istemezdin,” diye sözünü kesti Narov. “Kim olduklarını bilsen istemezdin.”</p>

    <p>“Bir deneseydin!” diye çıkıştı Jaeger. Bir parmağıyla ekranda açık fotoğrafa vurdu. “Leticia’ya dair bir iz beni onlara ulaştırabilir!”</p>

    <p>“Biliyorum. Artık biliyorum,” dedi Narov. “Ama bir saat önce hayatta olduklarını bilmiyordum ki...”</p>

    <p>Jaeger ayağa kalktı. Tehditkâr bir duruşu vardı artık.</p>

    <p>“Söyle o zaman, gizli buluşmanda kim vardı? Ne anlattılar?”</p>

    <p>Narov bir adım geri attı. Kendini koruyan bir duruşa geçmişti ama bu sefer o kıymetli bıçağı yanında yoktu.</p>

    <p>“Bermuda’ya en yakın kara parçalarından biri Küba... Küba da Kremlin’in gözünde hâlâ Rus toprağı sayılıyor. Oradaki bağlantılarımdan biriyle...”</p>

    <p>“Bir SVR ajanıyla mı buluştun? Ne yaptığımızı <i>onlarla</i> mı paylaştın?”</p>

    <p>Narov başını iki yana sallayıp, “Kadın bir Rus mafyasıyla... Uyuşturucu tüccarı ya da daha doğrusu o kartellerden birinin başı... Karayipler’in her yanına dağılmış bir ağları var. Herkesi ve her şeyi biliyorlar. Kokaini adalardan geçirmek için de bilmeleri lazım zaten,” dedikten sonra Jaeger’a kızgın bir bakış attı. “Ama şeytanı bulmak istiyorsan bazen başka bir şeytanla anlaşman gerekir.”</p>

    <p>“Ne dedi peki?” diye sordu Jaeger.</p>

    <p>“İki hafta önce Doğu Avrupalılardan oluşan bir grup Küba’ya gelmiş. Oraya buraya para saçıp deli gibi parti yapmaya başlamışlar. Buraya kadar normal... Ama bağlantım iki şey fark etmiş. İlki; bunlar paralı askermiş. İkincisi de yanlarında esir tuttukları bir kadın varmış.” Narov’un bakışları isyanla parladı. “Bu kadın Brezilyalıymış. Soyadı da Santos’muş.”</p>

    <p>Jaeger’ın bakışları uzunca bir süre Narov’un yüzünde gezindi. O kafa karıştırıcı psikolojik makyajına rağmen garip bir şekilde yalan söyleyebilecek yetkinlikte değil gibi görünüyordu. Bir rolü kusursuz bir şekilde oynayabilirdi ama güvendiği biri olduğunda gerçekler her türlü ortaya çıkardı.</p>

    <p>“Tamam!” diye bağırdı Jaeger. “Nasıl bulduğun umurumda değil!” Bakışları yeniden tabletin ekranındaki yürek yakan fotoğrafa döndü. “Önce Leticia’yı bulacağız, sonra da...”</p>

    <p>Jaeger’ın gözlerine yeni bir bakış oturdu; buz gibiydi bu sefer, çelik gibi sakindi. Bir takımı vardı, bir ipucu vardı ve her şeyden önemlisi de kurtaracağı bir dünyayla ailesi vardı.</p>

    <p>Narov’a dönüp, “Çantanı topla. Yolculuğa çıkıyoruz!” dedi.</p>

    <p>“Çıkıyoruz,” dedi Narov. “Sen, Will Jaeger. Bir de ben... Avlanma zamanımız gelmişti.”</p>
  </div>
</body>
</html>