<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-86</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>“Beyefendi, pardon beyefendi, inişten önce içecek bir şey alır mıydınız?” diye tekrarladı hostes üçüncü sefer.</p>

    <p>Jaeger’ın aklıysa binlerce kilometre ötede, Narov ile yaptığı son konuşmadaydı. Anlattıklarından fazlasına gücü yetmemişti. Yorgunluk ve acıya yenik düşmüş ve Jaeger da tekerlekli sandalyesinin arkasına geçip kadını hastane yatağına götürmüştü.</p>

    <p>Hostese tebessüm etti.</p>

    <p>“Bir <i>Bloody Mary</i> alayım lütfen. Worchestershire sosu bol olsun.”</p>

    <p>Bioko Havalimanı, Jaeger’ın son ziyaretinden bu yana pek değişmemişti. Başkan Honore Chambara’nın rüşvetle beslenen yozlaşmış polislerinin yerine yeni güvenlik ve gümrük memurları atanmıştı ama bunun haricinde her şey aynı görünüyordu. Gelen Yolcu terminalinde Pieter Boerke’nin tanıdık yüzünü gördü, yanında özel güvenlik takımı olduğunu düşündüğü iri yarı iki adam vardı.</p>

    <p>Boerke kısa zaman önce despot bir diktatörü devirmişti ve dibinden ayrılmayan bir koruma ordusuyla gezecek türde bir adam değildi. Güney Afrikalı, Jaeger’ı karşılamak için elini uzattıktan sonra korumalarına döndü.</p>

    <p>“Tamam çocuklar, yakalayın hemen! Kara Sahil’e geri götürüyoruz!”</p>

    <p>Jaeger bir anlığına tüm vücudunun kasıldığını hissetti. Bunu gören Boerke kahkahalara boğuldu.</p>

    <p>“Sakin ol be oğlum, sakin! Bizim Güney Afrika’da epey çirkin bir espri anlayışımız var. Seni tekrar görmek harika!”</p>

    <p>Adanın başkenti Malabo’ya giderken Boerke, darbenin ne kadar başarılı geçtiğini anlattı. Jaeger’ın Kara Sahil’deki eski gardiyanı Binbaşı Mojo’dan alınan istihbarat, darbenin başarısında inanılmaz bir rol oynamıştı. Nitekim Boerke’nin söz verdiği vaadi gerçekleştirmek için bu kadar uğraşmasının önemli sebeplerinden biri de buydu.</p>

    <p>Malabo’nun Santa Isabel Limanı’na ulaştılar ve sahil yolu boyunca ilerleyip sömürge döneminden kalmış gibi görünen deniz manzaralı büyükçe bir binanın önünde durdular. Jaeger adada geçirdiği üç yıl boyunca dikkat çekmemek için elinden geleni yapmış ve hükümet binalarını ziyaret etmek için de pek geçerli bir sebep bulamamıştı.</p>

    <p>Boerke, birbirini izleyen rejimlerin, ülkedeki en hassas belgeleri sakladığı mahzenlere doğru yolu gösterdi. Tabii Ekvator Ginesi gibi bir yerde saklanacak pek bir şey yoktu. Boerke’nin önünde durduğu mahzenin kapısı sıkıca kapatılıp sürgülenmişti. Korumaları hemen dışında nöbet tutuyordu. Soğuk, karanlık ve küflü mahzenin içine sadece Jaeger ile Boerke girdi.</p>

    <p>Adanın yeni başkanı yakınındaki bir raftan karton bir dosya çıkardı. İçinde kalın kalın belgelerden oluşan tomarlar vardı. Önlerinde duran masanın üzerine koydu.</p>

    <p>“İşte bu,” dedi dosyaya vurarak Boerke. “İnan bana dostum, dünyanın yarısını uçup gelmene değecek.” Oda boyunca uzanan raflara doğru bir elini salladı. “Buradakilerin çoğu saklamaya bile değmez. Ekvator Ginesi’nin devlet sırları konusunda pek varlıklı olduğunu söyleyemem. Ama görünüşe göre ada savaşta önemli bir rol oynamış. Savaşın sonunda da, ciddi söylüyorum, aklını başından alacak bir şey olmuş.”</p>

    <p>Boerke bir süre duraksadıktan sonra, “Tamam, şimdi biraz tarih dersi... Muhtemelen çoğunu biliyorsundur ama bazılarını öğrenmezsen bu dosyanın içindekiler de bir anlam ifade etmez. Savaş zamanı Bioko, Fernando Po adında bir İspanyol sömürgesiydi. İspanya ise savaş sırasında sözde tarafsız bir devletti. Doğal olarak Fernando Po da öyle...</p>

    <p>Ama aslında İspanyol hükümeti sapına kadar faşistti ve Nazilerin önemli bir müttefikiydi. Buradaki liman da Gine Körfezi’ne ciddi şekilde hâkim,” diye devam etti Boerke. “Okyanusun bu tarafının kontrolünü elinde kim tutarsa, Kuzey Afrika’daki savaşı kazanmaya da o kadar yaklaşmış olurdu. Çünkü tüm konvoy ikmalleri bu rotada yapılıyordu. Alman U-botları bu sularda sinsi sinsi dolaşıyordu ve İttifak devletlerinin tüm nakliye hattını sona erdirmeye çok yaklaşmışlardı. Santa Isabel Limanı da U-botlarını yeniden silahlandırdığı ve yakıt ikmali yaptığı yerdi. Nitekim liman, adanın İngilizlerden nefret eden İspanyol valisi tarafından idare ediliyordu.”</p>

    <p>“Mart 1945’in ilk günlerinde işler ciddi şekilde enteresan bir hâl almaya başladı,” derken Boerke’nin gözleri parlıyordu. “İtalyan bir kargo gemisi, SS <i>Michelangelo</i>, limana demir attı ve orada konuşlanmış İngiliz casusların dikkatini çekti. Diplomat kisvesi altında İngiliz Konsolosluğu’na yerleştirilen üç casus vardı. Hepsi Özel Operasyonlar İdaresi’nin [SOE] görevlendirdiği birer ajandı.” Jaeger’a baktı. “Sanıyorum SOE’yi biliyorsundur. Ian Fleming’in James Bond karakterini gerçek bir SOE ajanının hikâyesine göre yarattığı söylenir.”</p>

    <p>Dosyayı açtı ve içinden siyah beyaz eski bir fotoğraf çıkardı. Ortasında dev bir bacayla limanda duran büyük bir buharlı gemi vardı.</p>

    <p><i>“Michelangelo</i> bu işte. Ama asıl dikkat etmen gereken, geminin Compania Naviera Levantina renklerinde boyanması... Yani İspanyol bir gemi şirketi... Compania Naviera Levantina’nın kurucusu Martin Bormann adında bir adamdı,” diye devam etti Boerke. “Hitler’in bankacısı olarak biliniyor ve tek bir amaca hizmet ediyordu; Nazilerin ganimetini tarafsız bir ülke bayrağı altında dünyanın dört köşesine kaçıracaktı. O da İspanya oluyor. Herif savaşın sonunda ortadan kayboldu. Bildiğin yok oldu. Hiç bulunamadı.</p>

    <p>Bormann’ın asıl görevi Avrupa soygununun denetimini sağlamaktı. Naziler girdikleri yerlerde çalabildikleri kadar altın, para ve sanat eserini Almanya’ya götürmüştü. Savaş bittiğinde Hitler, Avrupa’nın, hatta ne Avrupası, tüm dünyanın en zengin adamı olmuştu. Ayrıca tarih boyunca bilinen en büyük sanat koleksiyonu da onun elindeydi. Bormann’ın işi onca servetin Reich ile birlikte yok olmamasını sağlamaktı.”</p>

    <p>Boerke bir eliyle dosyaya vurdu.</p>

    <p>“Görünüşe göre Fernando Po, Nazi vurgunlarının büyük bir kısmında geçiş noktası rolünü üstlenmiş. Ocak ve Mart 1945 arasında, Santa Isabel’den hepsi ganimetlerle dolu beş sevkiyat gemisi daha geçmiş. Mallar sonraki yolculukları için U-botlara yüklenmiş ve ondan sonra izleri kaybolmuş.”</p>

    <p>Kısa bir sessizliğin ardından, “Ancak o zamana kadarki izler, SOE casusları tarafından en ince ayrıntısına kadar belgelenmiş,” diye devam etti Boerke. “Ama işin garibi ne biliyor musun? İttifak güçleri Nazileri durdurmak için kıllarını bile kıpırdatmamış. Kamuoyuna, o gemilere saldırmak üzere oldukları izlenimini vermişler ama içeride durdurmaya yönelik hiçbir adım atılmamış. O SOE casusları da besin zincirinin altındaki heriflermiş. Sevkiyatların neden durmadığını bir türlü anlamamışlar. İlk gördüğümde açıkçası ben de pek anlamamıştım. Ama sonra dosyanın en arkasındaki sayfaları gördüm. O zaman <i>Düşes</i>’i fark ettim.”</p>

    <p>Boerke dosyadan ikinci bir fotoğraf çıkardı.</p>

    <p>“İşte burada, <i>Düşes.</i> Ama bununla önceki gemiler arasındaki farka dikkat et. Yine Compania Naviera Levantina renklerine boyanmış ama aslında kuru yük gemisi... Mallarla birlikte insan taşımak için de tasarlanmış. Peki kargonun çoğu Avrupa’dan çalıp çırptığın altınlar ve paha biçilemez sanat eserlerinden oluşurken neden bir yolcu gemisi gönderirsin?” Boerke, Jaeger’a döndü. “Ben söyleyeyim, çünkü gemide aslında tamamen yolcu taşıyorlardı.”</p>

    <p>Ardından masaya bir kâğıt koydu.</p>

    <p>“<i>Düşes</i>’in gümrük manifestosunun yedinci sayfası... İki düzine yolcunun listesini içeriyor ama hepsi rastgele sayılarla belirtilmiş. İsim yok. O kadar yolu tepip Bioko’ya gelmene değmedi galiba, değil mi dostum?”</p>

    <p>“Şansına, o SOE ajanları epey becerikliymiş.” Son bir fotoğraf çıkardı ve Jaeger’a uzattı. “1945 ilkbaharında görev yapan en üst düzey Nazilerin ne kadarını tanıyorsun bilmiyorum. Uzun odaklı bir lensle çekilmiş, muhtemelen limanı yukarıdan gören İngiliz Konsolosluğumdan... Şu üniformalar efsane değil mi?” diye sordu Boerke alay ederek. “Upuzun deri paltolar... Kasıklara kadar uzanan deri botlar... Ölümün başları...” Bir elini gür sakalında gezdirdi. “İşin kötüsü böyle giyindikleri için hepsi aynı görünüyor. Ama bunların üst düzey Nazilerden olduğu kesin... Öyle olmalı yani. İsimlerin listelendiği sayfadaki şifreyi çözebilirsen kanıtı da bulursun.”</p>

    <p>“Ama buradan çıkıp nereye gitmişler o zaman?” diye sordu Jaeger şaşkınlık içinde.</p>

    <p>Boerke, cevabı fotoğrafların arkasını çevirerek verdi.</p>

    <p>“Arkalarına tarihler basılmış. 9 Mayıs 1945, Nazilerin İttifak güçlerine kayıtsız şartsız teslim olduğu günden iki gün sonrası... Ama bundan sonra izler siliniyor. Belki o da şifreyle gizlenmiştir. Dostum geçen ay her pazar günümü bu dosyayı inceleyerek geçirdim. Ne olduğunu anladığım zaman, yani parçaları birleştirdiğimde kanım çekildi. Ödüm koptu.”</p>

    <p>Bir süre sessiz kalıp başını iki yana salladı.</p>

    <p>“Buradakiler doğruysa, ki bu mahzende duran bir belgenin sahte olması imkânsız, şimdiye kadar bildiğimizi sandığımız her şey değişir. Savaş sonrası tarih baştan yazılır. Gerçekten adamın aklını başından alıyor. Açıkçası ben üzerine düşünmemeye çalışıyorum. Çünkü düşündükçe korkudan elim ayağım titriyor. Öyle insanlar sessiz sedasız ortadan kaybolup tarla sürmeye başlamaz.”</p>

    <p>Jaeger uzunca bir süre fotoğrafa baktı.</p>

    <p>“Ama bu dosya SOE’den çıkmaysa nasıl oldu da Fernando Po’nun İspanyol valisinin eline düştü?”</p>

    <p>Boerke güldü.</p>

    <p>“Komik kısım orası zaten... Vali bu sözde İngiliz diplomatların casus olduğunu anlamış. Sonra, ‘neyse ne’ deyip konsolosluğa baskın düzenlemiş ve tüm dosyaları çalmış. Pek doğru değil baktığında ama adasına diplomat kılığında casus sokmak da yanlış bir hareket... Neyse, eski bir deyiş vardır, bilir misin? ‘Ne istediğine dikkat et,’ derler.”</p>

    <p>Ardından Boerke tüm dosyayı Jaeger’a uzattı.</p>

    <p>“Sevgili dostum bunu sen istedin. Hepsi senindir.”</p>
  </div>
</body>
</html>