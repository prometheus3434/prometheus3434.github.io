<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-43</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Ormanda gece hızlı çöküyordu. Karanlığın iyice yaklaşmasıyla Jaeger üzerindeki böceksavar miktarını artırdı ve savaş pantolonunun paçalarını, gecenin bir yarısı sürünebilecek korkunç yaratıklardan korunmak için botlarına soktu. Bu şekilde uyuyacaktı, bütün kıyafetleri üzerinde ve pompalısı da kollarının arasında... Bu sayede karanlığın hüküm sürdüğü saatlerde saldırı alırlarsa karşı koyabilecek bir hâlde olacaktı.</p>

    <p>Tabii tüm bu hazırlıklar Serra de los Dios’un en ölümcül düşmanını mağlup etmeye yetmiyordu; sivrisinekler. Jaeger daha önce böyle bir türle karşılaşmamıştı. Kan emme ve hastalık bulaştırma niyetiyle minik vampir kanatlarını çırpa çırpa vücudunun üzerinde gezerken o acımasız vızıldamalarını duyabiliyordu. Elbette çok rahat bir şekilde üzerindekileri geçip cildine ulaşabiliyor, Jaeger’a o minik çeneleriyle kanını içeceklerini hissettiriyorlardı.</p>

    <p>Hamağına çıktı, tüm bedeni yorgunluktan alev almışçasına yanıyordu. Narov’u kurtarmak için verdiği savaştan ve ormanın içindeki yalnız macerasından sonra kelimenin tam anlamıyla tükenmişti. Geçen gece de neredeyse hiç dinlenmemişti. Özellikle Alonzo karanlık boyunca nöbet tutacağına söz verdikten sonra ölü gibi yığılıp uyuyacağından hiç şüphesi yoktu.</p>

    <p>Eski komando, tüm gece boyunca ormanı gözleyecek birilerinin olacağını garanti altına almak için sağlam bir nöbet düzeni kurmuştu. Herhangi bir sebepten ötürü, hatta ihtiyaç gidermek için bile olsa birinin açıklığın kenarındaki kamptan ayrılması gerekirse yanına başka birini almak zorundaydı. Bu sayede olası bir sıkıntıya karşı herkesin yanında bir destek oluyordu.</p>

    <p>Yoğun ve yumuşak bir karanlık, nehrin kıyısındaki açıklığa çöktü. Beraberindeyse gece seslerinin korosunu getirdi; ağustos böceklerinin sersem ötüşleri -cır, cır, cır, cır, cır- gün doğumuna kadar devam edecekti. Dev böceklerin ve uçan diğer şeylerin çarpışmaları geceyi çınlatırken, suyun üzerinde süzülerek avlarının peşinde uçan kocaman yarasaların da tiz çığlıkları her yanı kaplayacaktı. Rio de los Dios’un üzerindeki havada karanlığı döven kanatlar eksik olmuyordu. Jaeger ormanın üzerini tüy gibi örten ağaç tepelerinden sızan ürkek yıldız parıltılarının arasında hızla hareket eden yarasaların gölgesini yakalayabiliyordu. Hayaletimsi siluetleri, insanın içini titreten ateş böceklerinin parıltısında iz bırakıyordu.</p>

    <p>O ateş böcekleri, yağan yıldız tozlarıyla yumuşamış geceye can veriyordu. Nehrin kıyısı boyunca ağaçlara batıp çıkarken mavi ve yeşilin kusursuz uyumuyla karanlığın ortasında ışıltılı bir leke bırakıyorlardı. Arada sırada da biri puf diye ortadan kayboluyor, bir yarasanın havada kapmasıyla ışığını karanlığa teslim ediyordu. Jaeger’ın takımındaki dört kişi de aynı böyle karanlık ve hayaletimsi bir güç tarafından ormanın gölgeleri arasında kaçırılmıştı.</p>

    <p>Gece saatleri zamana hükmederken, Jaeger da kendini gündüz en derinlere gömdüğü şüpheleriyle kuşatılmış bir hâlde buluyordu. Daha ineli birkaç gün olmuş ve beş kişiye veda etmeleri gerekmişti. Yine de o veya bu şekilde keşfin geleceğini kurtarması gerekiyordu. Ama aslında bunu nasıl yapacağına dair hiçbir fikri yoktu.</p>

    <p>Jaeger daha önce de pek çok sefer bu kadar dibe batmış ama her seferinde işleri yoluna koymayı başarmıştı. Böyle durumlarda kendini gösteren özel bir gücü vardı ve bir yanı da ihtimallerin bu kadar düşük olmasına ve belirsizliğe çekiliyordu. Ama bir şeyi netleştirmişti artık; her şeyin cevabı, başlarına gelen tüm talihsizliklerin yanıtı ormanın en derinlerinde, o gizemli enkazın uzandığı bölgede yatıyordu. Adım atmasını sağlayan tek şey buydu.</p>

    <p>Jaeger sol ayağını hamağında iyice yukarı kaldırarak botunun bağcıklarını çözdü. Ayağından çıkardı, elini daldırdı ve tabanından bir şey aldı. Üzerine kısa bir süre fenerini tuttu, ışık ve gözleri bir müddet kendisine bakan iki yüzün üzerinde oyalandı. Yeşil gözlü, simsiyah saçlarıyla dünyanın en güzel annesi ve yanında Jaeger’ın burnundan düşmüş gibi görünen oğlu onu seyrediyordu.</p>

    <p>Bazı gecelerde, -her gece- onlar için dua ederdi. Bioko’da geçirdiği uzun ve boş yıllar boyunca duasını eksik etmemişti. Bu gece de Rio de los Dios’un kenarındaki iki ağacın arasında sallanan hamağında yatarken onları düşünüyordu. Uzaktaki uçağın enkazına vardığında aradığı cevapları bulacağını biliyordu. Ama belki de bir ihtimal en çok aradığı cevabı, karısına ve oğluna ne olduğunu da orada öğrenebilirdi.</p>

    <p>Jaeger kollarının arasında o fotoğrafla dinlendi. Uykuya dalmak üzereyken orada başlayan savaşta bir nevi ateşkes ilan edildiğini düşündü. Serra de los Dios’a paraşütle inmelerinden bu yana ilk kez ormanın gölgeleri arasında onları seyreden düşman gözlerini hissetmemişti. Ama bunun geçici bir ara olduğunun da farkındaydı. İlk çatışmalar yapılmış, ilk zayiatlar verilmişti.</p>

    <p>Asıl savaş daha yeni başlıyordu.</p>
  </div>
</body>
</html>