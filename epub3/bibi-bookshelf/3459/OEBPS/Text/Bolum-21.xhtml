<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-21</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Saatler ayarlandı. Jaeger paraşüt paketine doğru ilerledi. Koşum takımının içine sokulurken kayışları sıkıca gerdi ve sağlam bir pat sesiyle birlikte göğsündeki ağır metalden tokayı kapattı. En son ise uyluğunu saran o kısıtlayıcı kayışları sıkılaştırdı. Sanki sırtına koca bir çuval dolusu kömür taşıyormuş gibi bir ağırlık binmişti ve her şey daha yeni başlıyordu.</p>

    <p>YİYA atlayışlarını ilk yaptıkları zamanlar, paraşütçünün ağır sırt çantasının paraşütüyle birlikte sırtına bağlandığı bir sistem kullanıyorlardı. Ancak bu durum, paraşütçünün yükünü ciddi şekilde ağırlaştırıyordu. Herhangi bir sebepten ötürü atlayış sırasında bilincini kaybedecek olursa, sırtındaki onca yük sebebiyle serbest düşüşte tersine dönerdi.</p>

    <p>Paraşüt belirli bir irtifaya geldiğinde otomatik olarak açılacak şekilde tasarlanmıştı. Ancak paraşütçü baygınlık geçirirse ve sırtüstü düşüş pozisyonuna geçerse altında açılırdı. Bu durum da paraşütünün içine düşmesine yol açardı. Sonrası ise felaketten başka bir şey değildi. Paraşütçü kendi paraşütüne sarılı bir hâlde bir göktaşı gibi toprağa çakılırdı.</p>

    <p>Neyse ki Jaeger ile takımı çok daha yeni bir sistem olan BT80’i kullanacaklardı. BT80’de, ağır sırt çantası sırta değil, sağlam bir bez torbaya asılarak paraşütçünün önüne bağlanıyordu. Bu sayede paraşütçü bayılırsa ağırlık mevcut pozisyonunu korumasını sağlıyor, yüzünü topraktan ayırmamasını sağlıyordu. Paraşüt otomatik olarak açıldığında da hayatını kurtaracak şekilde üzerinde açılıyordu.</p>

    <p>Paraşüt görevlileri Jaeger’ın etrafında dönüp dolaşırken bedenini saran kayışları sıkıyor, taşıdığı yük üzerinde son dakika ayarlamalarını yapıyordu. Burası çok önemliydi. Böylesine bir atlayışta paraşütlerin altında bir saate yakın bir süre süzüleceklerdi. Ağırlık dengesiz, kayışlar da gevşek olursa bütün yük kayar; kayışlar eti kesmeye başlar ve iniş de kontrolsüz bir şekilde oradan oraya savrulmakla geçerdi.</p>

    <p>Jaeger’ın ormana indiğinde son istediği şey ağrılı ve parçalanmış bir omuz ya da kasık olurdu. O nemli ve sıcak havada yaralar kesinlikle iltihaplanırdı. Böylesine bir yaralanma da kazazede için keşfin sonu anlamına gelirdi.</p>

    <p>Jaeger kalın paraşüt kaskını çıkardı. Görevliler özel oksijen tankını göğsüne bağladıktan sonra, lastikten bir tüple oksijen tankına bağlanan maskesini uzattılar. Jaeger maskeyi yüzüne tuttu ve hava sızdırmaz bir şekilde bağlandığından emin olmak için sert bir nefes aldı. 30.000 feet yükseklikte azıcık oksijen bulmak bile zordu. Soluklanma sistemi birkaç saniye bile çalışmasa ölürdü.</p>

    <p>Jaeger beynine dolan saf, serin oksijenle birlikte ani bir keyif hissetti. Öylesine yüksek bir irtifada soğuk ısırığına karşı korunmak için önce deriden uzun eldivenlerini, sonra da kalın Gore-Tex eldivenleri geçirdi.</p>

    <p>Elinde silahıyla birlikte atlayacaktı. Namlusu aşağı döndürülmüş ve üzerine sabitlenmiş, katlanabilir dipçiği olan standart bir Benelli M4 pompalı tüfeği sol omzuna astı. Atlayış sırasında sırt çantasını kaybetme ihtimali her zaman güçlü bir olasılık olduğundan, ana silahını yakınında tutması da hayati önem taşıyordu.</p>

    <p>Jaeger bu sefer zeminde bir düşman kuvvetiyle karşılaşmayı beklemiyordu ama o daha önce iletişime geçilememiş kabileyle, Amahuaca Kızılderilileriyle başa çıkması gerekecekti. Varlıklarına dair verdikleri son habere göre, ormanda kendi arazilerine giren bir grup altın avcısını zehirli oklarla vurmuşlardı. Madenciler can havliyle kaçmış, ancak hikâyeyi anlatacak kadar yaşamışlardı.</p>

    <p>Jaeger topraklarını böylesine azimle savunan Kızılderililerde bir suç bulamıyordu. Dış dünyadan gördükleri tek şey yasadışı altın madenciliğiyle ağaç kesme olduğundan, ormandan evleri yıkıldığı ve kirlendiği için Jaeger direkt Kızılderilileri haklı buluyordu. Tabii tüm bunlar neticesinde, Jaeger ve takımı da dâhil olmak üzere Kızılderililerin topraklarına giren tüm yabancılar, özellikle de kabilenin tam ortasına bırakıldıktan sonra birer düşman muamelesi görüyordu. Aslında, Jaeger toprağa ayak bastıkları zaman karşılarına nasıl bir düşman çıkacağını ya da çıkıp çıkmayacağını hiç bilmiyordu. Ancak aldığı eğitimler her şeye hazırlıklı olmasını öğretmişti.</p>

    <p>Silah olarak pompalı seçmesinin sebebi de buydu zaten. O sıkı ormanda yakın çatışma sırasında harika iş görürdü. Kurşunlarını geniş bir alana yayarken, karanlığın ve bitki örtüsünün arasında düşmanı seçip hedef alma gerekliliğini ortadan kaldırıyordu. Silahı düşmana doğru tutup ateşlemek yeterdi.</p>
  </div>
</body>
</html>