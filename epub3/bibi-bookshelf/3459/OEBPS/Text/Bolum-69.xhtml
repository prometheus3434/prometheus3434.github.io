<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-69</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>“Tamam, toplanın!” diye seslenerek takımını çağırdı Jaeger.</p>

    <p>Hâlâ nefes almayı sürdüren ormanın son birkaç metrelik bölümünde bir araya geldiler. Daha yüksek bir yere ayak basıyorlardı ve sel suları buraya kadar gelmemiş gibi gözüküyordu.</p>

    <p>“İlk olarak NBC kıyafetini giymeden kimse buradan öteye geçmiyor. Önce tehdidi belirlememiz lazım, ancak o zaman uğraştığımız şeyin zorluğunu öğreneceğiz. Zehir miktarını öğrendiğimizde ona karşı korunmaya yönelik bir şeyler yapabiliriz. Elimizde üç tane tam tekmil NBC kıyafeti var. İlk çıkanlardan biri ben olmak istiyorum; su, hava ya da ne varsa örnek toplayacağım. Sonra kıyafetleri takım arasında dağıtabiliriz ama çapraz bulaşmayı en düşük seviyede tutmamız lazım. Üs kampını buraya kuracağız,” diye devam etti. “Hamakları ölü taraftan olabildiğince uzağa asın. İşin aciliyetini de sakın unutmayın. Puruwehua kötü adamlar gelmeden yirmi dört saat gibi bir zamanımız olduğunu söylüyor. Amahuaca halkından erken uyarı alabiliriz ama yine de bölgeyi bir güvenlik çemberine almak istiyorum. Alonzo bu iş senin.”</p>

    <p>“Tamamdır,” diye onayladı Alonzo. Ardından başıyla uzaktaki savaş uçağını işaret etti. “Dostum şuna bir baksana, tüylerim diken diken oldu. Seve seve en son ben girerim.”</p>

    <p>“Sen de etrafı gözleyebilir misin?” Jaeger, bu soruyu Leticia Santos’a yöneltmişti. “Yoksa sana bir pançoyla hamak asalım mı? Orada epey sağlam bir yılanla savaştın.”</p>

    <p>“Sudan uzak durduğum sürece sıkıntı yok,” dedi Santos cesurca. Narov’a kaçamak bir bakış atmıştı. “Bir de o manyak Kazak tüfeğini başka tarafa tutarsa...”</p>

    <p>Narov’un dikkati bambaşka bir yerdeydi. Büyülenmiş gibi görünüyor; gözlerini uzaktaki uçağın gölgesinden ayıramıyordu.</p>

    <p>Jaeger, Dale’e dönüp, “Sanırım olayı çekmek istersin. Bir de şüphen olmasın, çekmeni bizzat ben istiyorum. Yetmiş yıl sonra uçağın ilk kez açılması... Kesinlikle kaydedilmesi lazım. İkinci NBC kıyafeti de senin, beni takip edersin,” dedi.</p>

    <p>Dale omuz silkip, “Ne kadar kötü olabilir ki? Pirana sürüsünden ya da sülükle dolmuş bir kasıktan kötü olacak hâli yok,” dedi.</p>

    <p>Jaeger de artık tamamen ısındığı adamdan böyle bir cevap beklerdi. Dale korktuğunu belirtmekten çekinmiyordu ama gerekeni yapma konusunda da takımı yüzüstü bırakmamıştı.</p>

    <p>Jaeger, Narov’a dönüp, “Bu uçağa dair herkesten fazla bilgiye sahip olduğunu hissediyorum. Üçüncü kıyafeti sen al. İçeride bize rehberlik edersin,” dedi.</p>

    <p>Narov başını sallamış ama gözlerini uzaktaki uçaktan ayırmamıştı.</p>

    <p>“Puruwehua sizinkilerin ormanın en derinlerinde konuşlanmasını istiyorum, olası bir sıkıntı hâlinde erken uyarı perdesi olurlar. Kalanlarsa Alonzo’nun güvenlik kordonunda duracak. Sakın unutmayın, hiçbir iletişim aracı ya da GPS kullanamazsınız. Şuraya kadar gelmişken peşimizdeki tiplere bir sinyal göndermeyi hiç istemeyiz.”</p>

    <p>Bu da anlaşıldıktan sonra Jaeger; nükleer, biyolojik, kimyasal koruma kıyafetini çıkardı. O uçaktan sızan zehirli madde her neyse iki taraflı olabilirdi. Ya nefesle çekiliyor ya da deri gibi gözenekli bir zar aracılığıyla emiliyordu.</p>

    <p>Tüm takımı üzerlerinde taşımaları gerektiği için ancak üç adet tam tekmil NBC kıyafeti getirebilmişlerdi. Bunlar İngiliz şirket Avon tarafından üretilen, oldukça hafif tasarıma sahip kıyafetlerdi ve vücudu havada kalabilecek en ufak damla ya da buğuya karşı koruyabiliyordu.</p>

    <p>Kıyafetle birlikte bir de Avon C50 maskeleri vardı. Birinci sınıf gaz maskesi; kafaya sıkıca oturan bir tasarıma, yüksek korumaya ve tek bir göz camına sahipti. Yüzü ve gözleri koruyan, ciğerlere zehirli bir madde çekilmesini engelleyen de bu maskeydi.</p>

    <p>NBC kıyafetini tamamen giydiklerinde olabilecek her kimyasal, biyolojik, nükleer veya radyolojik tehdide karşı korunacak; bir de zehirli endüstriyel kimyasallar gibi o savaş uçağında gizlenmiş olası tüm tehlikelere karşı kuşatma sağlanacaktı. Ek olarak, Avon maskelerin hepsinde dâhilî bir alıcıyla verici olduğu için, giyen takım üyeleri kısa mesafe erişimli telsizler sayesinde birbiriyle konuşabilecekti.</p>

    <p>Jaeger ağır kıyafetiyle girdiği mücadeleyi kazandıktan sonra duraksadı. Thuraya uydu telefonunu açıp bir mesaj var mı diye kontrol etmeye karar verdi. Kaba maskeyle eldivenleri giydikten sonra böylesi bir cihazı kullanmak çok zor olacaktı.</p>

    <p>Jaeger telefonu açık alanda yukarı tutar tutmaz ekranda bir mesaj simgesi belirdi. Daha sonra ormanın koruması altında geri çekildi ve Raff’in gönderdiği mesajı okumaya başladı.</p>

    <p><i>08.00 Zulu. Tüm uydu telefonlarını aradım. Biri; +882 16 7865 4378, yanıt verip ardından hemen kapattı. Beyaz Kurt (?) gibi bir çağrı işareti (?) verdi. Doğu Avrupa aksanı vardı. KRAL?? İletişime geçin. Acilen kondur verin.</i></p>

    <p>Jaeger önemini anlamak adına mesajı üç kez daha okudu. Raff’in endişelenip konum ve durumlarını (kondur) öğrenmek istediği ortadaydı. Yoksa sesli arama yapma riskini göze almazdı. Jaeger herkesin yanında olduğunu ve uçak enkazının bulunduğu bölgeye geldiklerini söyleyen bir mesaj attı. Herkes değildi gerçi, bir kişi eksikti; Stefan Kral.</p>

    <p>Raff’ın mesajıyla birlikte, Jaeger aralarından ayrılan Slovak kameramanın üzerinde oluşan karanlık bulutları iyice hissetti.</p>

    <p>Kendi Thuraya telefonunda hızlı aramaya kaydedilmiş numaraları gezmeye başladı, takımındaki diğer üyelerin numaralarını kontrol ediyordu. Teoride yanlarında sadece üç telefon vardı; kendisinde, Alonzo’da ve Dale’de. Kalanların hepsini Şeytanın Şelalesinin üzerindeki zulada bırakmışlardı. Raff’ın verdiği numara, +882 16 7865 4378’in orada bırakılması gereken bir Thuraya uydu telefonu olduğunu anladı.</p>

    <p>Jaeger o sabah saat 08.00 Zulu’yu düşünmeye başladı. Kampı toplayıp yeniden uçağa doğru yola koyulmuşlardı. Takımından hiç kimse Raff’ın aramasını alamazdı. Ancak Kral yanında bir Thuraya saklıyorsa Amahuaca köyündeki açıklıkta gelen aramayı rahatlıkla yanıtlayabilirdi. Tabii kendisi de arama yapabilirdi.</p>

    <p>Asıl soru, Kral’ın neden bir uydu telefonu sakladığıydı. Bir de Raff doğru anladıysa neden bir kod adı kullanıyordu? Beyaz Kurt. Son olarak da arayanın Airlander’dan Raff olduğunu fark ettiği gibi neden telefonu kapatmıştı?</p>

    <p>Jaeger tüm bedenini saran korkunç bir şüphe dalgası hissetti. Kral’ın daha önce de Dale’in kameralarındaki GPS birimlerini kapatamamasının yanına bunu eklediğinde, çıkarılacak tek sonuç Slovak adamın içerideki düşman olduğuydu. Gerçekten bir hainse Jaeger iki katı ihanete uğramış hissederdi. Kral’ın haksızlığa uğramış aile adamı tavırları karşısında aptal yerine konulmuştu. Puruwehua’yı yanına çağırıp olabildiğince hızlı şekilde yaşananları anlattı.</p>

    <p>“Adamlarınızdan biri köye geri dönüp Şef’i uyarabilir mi? Dönüp sorgulayana kadar Kral’ı orada tutmalarını söylesin. Kesinlikle suçlu olduğunu söylemiyorum ama eldeki kanıtlar bunu gösteriyor. Bir de üzerindeki her şeyi alsınlar, kaçmaya kalkışmasını bile engellesinler.”</p>

    <p>“Birini göndereceğim,” dedi Puruwehua. “Hızlı ilerleyen birini... O adam senin düşmanınsa halkımızın da düşmanıdır.”</p>

    <p>Jaeger, Kızılderili’ye teşekkür ettikten sonra Raff’a kısa bir mesajla bilgi verip önündeki işe döndü.</p>

    <p>Omuzlarını öne çıkardı, Avon gaz maskesinin arka tarafını çekip kopardı ve lastik kısmının boynundaki deriyle temas edip boşluk bırakmayacak şekilde kapandığından emin olduktan sonra kafasına geçirdi. Destek kayışlarını sıkılaştırdı ve yüz hatlarına iyice oturduğunu hissetti. Elini solunum cihazının filtresinin üzerine yerleştirerek avcuyla hava geçirmez bir mühür bastı. Derin ve sert bir nefes çekip maskeyi yüzüne iyice yapıştırdı. Böylece yalıtımın sorunsuz olduğunu kontrol etmişti. Bunun da ardından filtreden birkaç nefes çekti, kendi nefesinin kulaklarında gürleyen emilme ve atılma seslerini duydu.</p>

    <p>Ardından maskenin kenarlarındaki tam kapama sağlayan elastik başlığı kafasına geçirdi. Lastikten yapılma ağır dış botları aldı. Ayağındaki orman botlarını tamamen içine hapsedecek kaba botu giydi ve bileklerini iyice sıkacak şekilde bağladı. Son olarak ince pamuklu beyaz eldivenini taktı; üzerine de kauçuktan yapılma kalın, ağır eldiveni geçirdi.</p>

    <p>Artık dünyası, o gaz maskesinin izin verdiği ölçüde görebildikleriyle sınırlıydı. İkili filtreler görüşü engellemesin diye ön tarafın soluna yerleştirilmişti ama Jaeger şimdiden basılmış gibi hissediyordu. Sıcak ve havasızlık da ânında kendini göstermişti.</p>

    <p>Nihayet, NBC takımlarını giymiş üç kişi nefes alan ormandan çıkmış ve çorak araziye adım atmıştı.</p>
  </div>
</body>
</html>