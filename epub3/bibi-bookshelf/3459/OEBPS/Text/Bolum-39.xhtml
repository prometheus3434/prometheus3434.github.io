<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-39</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>“Anlatın bakalım, ne oldu burada?” diye sordu Jaeger. Alonzo ile diğerlerinin ormandaki imkânları kullanarak yoğun bitki örtüsüyle açıklığın buluştuğu yere kurduğu kampta oturuyordu şimdi. Üstlerinden sarkan ağaçların gölgesiyle, böyle bir arazide bulunabilecek en rahat yer hâlini almıştı.</p>

    <p>Her zamanki gibi ağır ağır ve düşünceli bir şekilde kıvrılan nehirde hızla yıkanmıştı. Paraşüt tüplerinden bir sırt çantası çıkarıp inanılmaz orman yolculuğu sonrasında iyileşmek için gerekenleri yanına almıştı. Yemek kapları, şişe su, rehidrasyon tuzları ve biraz da böceksavar... Bunlarla birlikte artık ucundan da olsa insan gibi hissetmeye başlamıştı.</p>

    <p>Keşif takımı ya da daha doğrusu takımdan kalanlar toplantı için bir araya gelmişti. Ancak havada garip bir gerginlik vardı, düşman güçlerin kampın dört bir yanında dolaştığı ve görülmeden pusuda beklediği hissediliyordu. Jaeger paraşüt tüplerinden bir yedek pompalı çıkarmıştı ve tek elinde silahını tutarak bir gözünü ormandan ayırmayan tek kişi değildi.</p>

    <p>“O zaman en başından, atlayış sırasında sizi kaybettiğimiz zamandan başlayayım.” Alonzo’nun cevabı, iri Afro-Amerikalıların hepsinde sezilen derin bir tonda çıkmıştı.</p>

    <p>Jaeger’ın yavaş yavaş anlamaya başladığı üzere, Alonzo içi dışı bir olan bir adamdı. Konuşmaya devam ettikçe yaşananlardan dolayı duyduğu pişmanlık sesine de yansıdı.</p>

    <p>“Atlayıştan neredeyse hemen sonra sizi kaybettik, ben de kalanlara önderlik ettim. Temiz bir iniş oldu. Herkes yere ayak bastı; yaralanan yoktu, sağlamdık. Kamp kurduk, teçhizatı ayarladık, nöbet paylaşımı yaptık ve pek dert etmedik. İlk randevu noktası olduğu için Narov ile buraya gelmenizi bekleyecektik. Tam da o sıralarda iki kampa ayrıldık,” diye devam etti Alonzo. “Bir benim ekip vardı, ‘Savaşçı Takımı’ diyelim. İndiğinizi düşündüğümüz tarafa inceleme devriyeleri göndermek istiyorduk. Sizi getirmek için yardım edip edemeyeceğimize bakacaktık. Tabii hayattaysanız... Neyse, bir de ‘Ağaç Sevici Takımı’ vardı... James ve Santos’un başı çektiği Ağaççılar, şu tarafa gitmek istedi.” Alonzo bir parmağını batıya doğru tuttu. “Kızılderililer tarafından yapılmış bir nehir kenarı patikası bulduklarını söylediler. Kabilenin buralarda olduğunu hepimiz biliyorduk zaten. Ormandan bizi izleyen gözleri hissediyorduk. Ağaç Sevici Takımı ise çıkıp barışçıl bir temas kurmak istedi.”</p>

    <p>“Barışçıl temas!” Alonzo, Jaeger’a baktı. “Yani ben Sudan’daki barış operasyonlarında bir yıl geçirdim. Nuba Dağları’nda... Daha insan eli değmemiş bir yer bulamazsın. Nuba kabilelerinden bazıları hâlâ anadan doğma geziyordu hatta. Ama ne oldu, o insanları canım kadar sevdim. Orada öğrendiğim de çok büyük bir ders oldu; barışçıl temas istediklerinde sana haber veriyorlar.”</p>

    <p>Alonzo omuzlarını silkip, “Özetle, James ile Santos ilk gün öğle saatlerinde yola çıktı. Santos sürekli ne yaptığını bildiğinden, Brezilyalı olduğundan, Amazon kabileleri üzerinde yıllarca çalışma yaptığından falan bahsediyordu,” deyip başını iki yana salladı. “James ise bildiğin deliydi, aklını kaçırmış. Kızılderililere saçma sapan bir not karaladı, resim falan çizdi.” Dale’e baktı. “Çektin mi onları?”</p>

    <p>Dale kamerasını aldı, yanındaki ekranı açıp kameranın hafıza kartında depolanan dijital dosyalar arasında gezmeye başladı. Birinde durup “oynat” tuşuna bastığında ekranda bir resim belirdi, notun yakından çekimiydi. Joe James’in boğuk, Avustralya aksanıyla süslü sesi arka planda yazanları okurken duyuluyordu.</p>

    <p>"Hop! Amazon sakinleri! Siz barış istiyorsunuz, biz de barış istiyoruz. Haydi barışalım!” Kamera ağır ağır uzaklaşırken, James’in kocaman Bin Ladin sakalıyla motorcuları andıran hatlarına odaklandı. “Selam vermek ve barışçıl bir temasta bulunmak için sizin sahaya geliyoruz.”</p>

    <p>Dale şaşkınlıkla başını sallayıp, “İnanabiliyor musunuz şu herife? ‘Hop! Amazon sakinleri!’ diyor. Sanki Kızılderililer İngilizce anlayacak. Beyni tamamen kapatmış. Kendi ormanındaki kulübede çok vakit geçirmiş. Kamera için harika ama görev için rezalet...” dedi.</p>

    <p>Jaeger yeterince gördüğünü ifade eden bir işaret yapıp, “Biraz garip bir tip ama hangimiz değiliz ki? Tamamen aklı başında olan kimse burada olmaz zaten. Hafif deli olmak iyidir,” dedi.</p>

    <p>Alonzo kirli sakallarını kaşıyıp, “Evet dostum ama... James iyice uçmuştu. Neyse, Santos ile yola çıktılar. Yirmi dört saat geçti ve ikisinden de bir iz yoktu. Ama herhangi bir sorun çıktığına dair de bir işaret almadık. Ağaç Sevici Takımı’ndan ikinci bir birlik; Fransız Clermont ve garip bir şekilde hiç doğuştan ağaççı olacağını düşünmeyeceğin Alman tip Krakow, James ile Santos’u bulmak için yola çıktı. Gitmelerine izin vermeyecektim,” dedi Alonzo. “İçimde kötü bir his vardı. Ama senle Narov da olmadığınız için ne bir keşif lideri ne de emir verecek biri vardı. Öğle saatlerinde, yani yola çıkmalarından bir saat sonra çığlıklar ve silah sesleri duyduk. Çift taraflı gibiydi. Sanki pusu kurulmuş, karşılık olarak da ateş açılmıştı.”</p>

    <p>Alonzo, Jaeger’a bakıp, “Bu kadar dedik, ağaç sevicilerin işi bitmişti. Avcı kuvvet olarak yola çıktık ve 700-800 metre civarında bir yol boyunca Clermont ile Krakow’un bıraktığı izleri takip ettik. Sonra zeminde ciddi bir kargaşa gördük. Taze kanla bunlardan birkaç tane vardı,” diye devam etti. Çantasından bir şey çıkarıp Jaeger’a uzattıktan sonra, “Dikkat et, ucunda bir tür zehir var sanırım,” dedi.</p>

    <p>Jaeger kendisine uzatılan şeyi bir süre inceledi. On beş santim uzunluğunda ince bir odundu. Özenle oyulmuş ve bir tarafı keskinleştirilmişti. Ucunda siyah ve yapış yapış bir sıvı vardı.</p>

    <p>“Biz de hızlandık,” diye devam etti Alonzo, “ve James ile Santos’un izini bulduk. Kurdukları kampa ulaşmıştık ama ikisinden de hiçbir iz yoktu. Bir mücadele emaresi de göremedik. Ne bir dövüş ne kan ne ok... Hiçbir şey yoktu. Sanki uzaylılar gelip onları oradan ışınlamışlardı.”</p>

    <p>Alonzo durdu.</p>

    <p>“Sonra bunu gördük.” Cebinden boş bir mermi kovanı çıkardı. “Dönüş yolunda bulduk. Denk geldik hatta.” Kovanı Jaeger’a uzattı. “7.62 mm. Ya GPMG ya da AK-47. Bizden olmadığı kesin...”</p>

    <p>Jaeger kovanı elinde birkaç saniye boyunca gezdirdi. Yirmi otuz sene öncesine kadar tüm NATO kuvvetleri tarafından 7.62 mm kalibre kullanılıyordu. Vietnam Savaşı’nda Amerikalılar daha düşük bir kalibre olan 5.56 mm’yi denemeye aldı. Daha hafif mermilerle birlikte, yayan askerler daha fazla mühimmat taşıyabiliyordu; bu da ormanda ilerleyerek gerçekleştirilen uzun görevler sırasında devamlı ateş imkânı sağlıyordu. O zamandan beri 5.56 mm tüm NATO güçleri tarafından kabul edildi. Amazon’daki o açıklığa paraşütle inen hiç kimse 7.62 mm silah taşımıyordu.</p>

    <p>Jaeger, Alonzo’ya bakıp, “Dördüne dair de bir iz çıkmadı mı sonra?” diye sordu.</p>

    <p>Alonzo başını sallayıp, “Yok,” dedi.</p>

    <p>“Bundan ne çıkarıyorsun peki?” diye sordu.</p>

    <p>Alonzo’nun yüzüne bir karanlık indi.</p>

    <p>“Dostum bilmiyorum ki... Ormanda düşmanlar var, orası kesin ama kim oldukları büyük gizem... Kızılderililer olsa, 7.62’lik mermiler araya nasıl karıştı? Kayıp bir kabile ne zamandır bunları kullanıyor?”</p>

    <p>“Söylesene,” diye araya girdi Jaeger, “kan nasıl görünüyordu?”</p>

    <p>“Pusunun orada mı? Aklında ne varsa o şekilde... Birikinti olmuştu. Pıhtılaşmıştı.”</p>

    <p>“Çok mu kan vardı?” diye sordu Jaeger.</p>

    <p>Alonzo omuz silkip, “Yeterince vardı,” dedi.</p>

    <p>Jaeger, az önce Alonzo’nun verdiği odunun ucundaki ince gümüşü kaldırıp, “Ağız tüfeğinden olduğu bariz... Kızılderililerin bunlara sahip olduğunu da biliyoruz. Söylenene göre ucu zehirli... Peki oklarını zehirlemek için ne kullandıklarını biliyor musunuz? Kürar. Orman asmalarının özünden elde ediliyor. Kürar, diyafram kaslarının çalışmasını engelleyerek öldürür. Yani başka deyişle, boğularak ölürsünüz. Hoş bir ölüm değil. Albay Evandro’nun B-SOB takımıyla eğitime çıktığım zaman biraz öğrenmiştim. Kızılderililer bunları kullanarak ağaç tepelerindeki maymunları avlıyor. Ok isabet ettiğinde maymun düşüyor. Kabile de maymunu alıp oku çıkarıyor. Bunların her biri elle oyulmuş ve ortalıkta pek bırakmıyorlar. En önemlisi de ucuna kürar sürülmüş bir okla vurulursanız iğne batmış gibi oluyor ve pek kan da dökülmüyor,” dedi.</p>

    <p>“Hem de bu var.” Jaeger oku kaldırıp ucunu ağzına aldı. Siyah, yapışkan maddenin tadına baktı. Takımından birkaç kişi geri çekilmişti. “Kürarı sindirerek zehirlenmezsiniz,” diye rahatlattı ekibini. “Direkt kan dolaşımına katılması gerekir. Bir de tadı o kadar acı ki şaşırırsınız. Bu ise... Tahminimce şekeri yakıp bir şerbet yapmışlar.” İç karartıcı bir şekilde güldü. “Hepsini bir araya getirdiğinizde karşınıza ne çıkıyor?”</p>

    <p>Kalan takım üyelerinin gözlerine birer birer baktı. Alonzo; keskin çenesi, temiz bir yüzü vardı, boncuk boncuk terliyordu. Her şeyiyle deniz komandosu olduğunu gösteriyordu. Kamishi; sessiz, sabırsız, yay gibi bir vücut... Dale ile Kral, gişe rekorları kıran filmlerini çekme ümidiyle buraya gelmiş, medyanın yükselen yıldızları...</p>

    <p>“Kimse bu oklarla vurulmadı.” Jaeger kendi sorusunu cevaplamıştı. “Silahlı adamlar tarafından pusuya düşürülmüşler. Kan bunu gösteriyor zaten. Yani bu kayıp kabile bir şekilde sağlam bir mühimmata elini uzatmadıysa karşımızda gizemli bir güç var. Bunu bırakmaları,” oku kaldırdı, “ve mermi kovanlarını temizlemek için bu kadar uğraşmalarıysa suçu Kızılderili kabilesine yıkmaya çalıştıklarını gösteriyor.”</p>

    <p>Bir saniye oka bakıp, “Burada bizden ve o kayıp kabileden başka kimsenin olmaması lazım. Şu an itibariyle bu gizemli silahlı adamların kim olduğuna, buraya nasıl geldiklerine veya bize niye saldırdıklarına dair hiçbir fikrimiz yok,” dedikten sonra karanlık gözlerle başını kaldırdı. “Ama açık olan tek bir şey var; bu keşif bambaşka bir boyuta taşındı. Beşimiz artık yok,” dedi sessizce. Bakışlarında şimdi soğuk bir cesaret vardı. “Ormana daha yeni ayak bastık ama adamlarımızın yarısını kaybettik. Şimdi seçeneklerimizi dikkatle değerlendirmemiz lazım.”</p>

    <p>Durdu. Gözlerinde daha önce hiçbirinin görmediği bir kasvet vardı. Kaybolanlardan hiçbirini adamakıllı tanımıyordu ama yaşananlardan bizzat kendini sorumlu hissediyordu.</p>

    <p>Koca deli Avustralyalı Joe James’in hile hurdasız yapısındaki açıklığı sevmişti. Leticia Santos’un da Albay Evandro’nun takımdaki adamı olduğunun acı verici bir şekilde farkındaydı. Güzelliği herkesi çeken Santos, Brezilyalı oyuncu Tais Araujo’nun daha şehirli -ya da ormanlı- hâliydi. Simsiyah gözleri, simsiyah saçları, fevri ve tehlikeli espri anlayışıyla Irina Narov’un tam zıttı bir kadındı.</p>

    <p>Jaeger için birini -Narov’u- kaybetmek yeterince trajik bir felaketti. Keşfin ilk kırk sekiz saatinde takımının beş üyesini kaybetmekse kabul edilemezdi.</p>
  </div>
</body>
</html>