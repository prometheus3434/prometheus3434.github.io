<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-44</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Rio de los Dios’ta üçüncü günlerine gelmişlerdi. Jaeger, bu üç günü, artık tüm dikkati dağılana kadar yolculuğun sonraki kısımlarını uzun uzun düşünmekle geçirmişti. Saatte ortalama altı kilometre hızla nehir akıntısıyla üç gün boyunca batıya ilerlemişlerdi. Su üzerinden sağlam bir yüz yirmi kilometre yol almışlardı.</p>

    <p>Jaeger ilerleyişten memnundu. Böylesine bir mesafeyi karadan almayı denemeleri hâlinde çok daha uzun bir zaman geçer, çok daha fazla yorulur ve akıl sır ermez tehlikelerle karşılaşırlardı.</p>

    <p>Üçüncü günün akşamüzerine doğru Jaeger aradığı şeyi gözüne kestirdi; Yolların Buluşması. Rio de los Dios’a burada daha küçük bir akıntı, Rio Ouro, Altın Nehir katılıyordu. Rio de los Dios, ormandan yakaladığı alüvyonla neredeyse siyaha çalan koyu kahverengi bir suyla akarken, Rio Ouro dağlardan süpürdüğü kumlu tortularla altın sarısı bir renkte akıyordu. İkisinin buluştuğu noktadaysa Rio Ouro’nun daha soğuk, daha yoğun suyu; ılık akan kuzeniyle birleşmeye isteksiz bir tutum sergiliyordu. Jaeger da önünde neredeyse hiç karışmadan bir kilometre boyunca yan yana akan siyah ve beyaz suyu gördüğü gibi nerede olduğunu anlamıştı.</p>

    <p>Yolların Buluşmasında, Rio Ouro’nun daha küçük akıntısı, Rio de los Dios tarafından emilecekti. Tam olarak o anda Jaeger ile takımı da durmak zorunda oldukları konuma üç kilometre uzakta olacaktı. Çünkü önlerinde geçilmesi mümkün olmayan bir engel, nehrin üç yüz metre boyunca yağdığı “Şeytanın Şelalesi” vardı.</p>

    <p>Buraya kadarki yolculuk neticesinde ormanla örtülmüş yüksek bir platoya gelmişlerdi. Rio de los Dios’un şelaleyle gürlediği bölge, platonun dik bir hatla ikiye ayrıldığı noktayı temsil ediyordu. Batıda kalan kara üç yüz metre aşağıda yatıyor, sonu gelmez bir yağmur ormanı örtüsüne ev sahipliği yapıyordu. Ulaşmaya çalıştıkları gizemli uçak enkazının olduğu bölgeyse o alçak ormanın ortasında, Şeytanın Şelalesinden otuz kilometre ileride onları bekliyordu.</p>

    <p>Jaeger küreklerini sessizce suya sokup ufacık bir dalga bile yaratmadan ilerlemeyi sürdürdü. Eski bir Kraliyet Deniz Komandosu olarak su üzerinde hâkimiyeti tam anlamıyla kurabiliyordu. Nehir safhasında liderliği üstlenmiş, tehlikeli sığlıklarda arkasındakilerin daha rahat hareket etmesini sağlamıştı. Bir sonraki hamlelerini gösterdi. Bu raddeden sonra alacağı tüm kararlar çok önemliydi.</p>

    <p>Nehir akıntısıyla yaptıkları yolculuk en azından önceki sürece göre nispeten huzurlu geçmişti. Ancak karaya çıkış zamanı yaklaştıkça Jaeger da bu geçici sükûnetin son bulacağını hissetmeye başladı. Havada yeni bir tehdidin yankılandığını hissediyordu; boğuk, gırtlaktan gelen bir inleme kulaklarını doldurdu. Sanki yüz binlerce antilop, Afrika düzlüklerinde muazzam bir izdihama yol açmış gibiydi. İleri baktı. Ufukta, yükselen buğuların oluşturduğu bir kule gördü; Rio de los Dios’un suları uçurumun kenarında çağlayarak dünyanın en uzun ve en coşkulu şelalelerinden birine can veriyordu.</p>

    <p>Şeytanın Şelalesinden geçmenin hiçbir yolu yoktu, gökyüzünden çekilen fotoğraflara bakarak bunu anlaması gayet kolay olmuştu. Hedefe doğru geçilebilir görünen tek yol; sarplıktan aşağı süzülen, bir nevi patikaya benzer bir aralıktı. Ama onun için de buradan bir gün boyunca kuzeye ilerlemeleri gerekiyordu. Jaeger’ın planı nehirden erkenden çıkmak ve dik inişle birlikte yolculuğun kalan kısmını yayan bir şekilde tamamlamaktı.</p>

    <p>Şeytanın Şelalesinin etrafından dolaşarak yoldan epey bir ayrılmış olacaklardı ama Jaeger’ın gözünde başka bir alternatif yoktu. Araziyi mümkün olan her açıdan incelemişti ve sarp kayaların arasındaki patika dışında onları enkaza götürecek bir yol yoktu. O patikayı kimin veya neyin yaptığıysa apayrı bir gizem konusuydu. Vahşi hayvanlar olabilirdi. Kızılderililer olabilirdi. Ya da o acımasız, tehlikeli ve silahlı gizemli güç olabilirdi.</p>
  </div>
</body>
</html>