<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-72</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Narov bölme kapısını gösterdi. Üzerinde dikey bir şekilde kilitlenmiş bir tutacakla dikdörtgen biçiminde bir kapak vardı. Aşağı doğru bir ok çizilmiş, yanına da Almanca şu kelimeler yazılmıştı; <i>ZU OFFNEN.</i> “Buradan açınız.”</p>

    <p>Jaeger tutacağa uzandı. Bir anlığına tereddüt etti ve elini göğüs cebine sokarak Petzl baş fenerini çıkardı. Kayışlarını gevşetti ve başlığıyla maskesinin üzerine geçirdi. Ardından tekrar kola uzanıp yatay pozisyona getirdi. Ağır kapı sonuna kadar açılmıştı.</p>

    <p>Ju 390’ın geniş arka tarafında karanlıktan başka bir şey yoktu. Jaeger eldivenli eliyle kafasına uzandı ve fenerinin cam kısmını çevirerek ışığı açtı. Petzl’ın çift ksenon ampullerinden masmavi bir ışık yayıldı. İkiz ışınlar karanlığı keserken ambar boyunca uzanmış sis gibi görünen katmanları yakalayarak uçağın içinde bir lazer gösterisi sundu. Sis, Jaeger’a kadar uzandı; arkasında her yanı sarmış hayalet filizleri getirdi.</p>

    <p>Daha da içeri baktı. Bu noktadan Ju 390’ın gövdesi en az iki tane yetişkin adamın boyundaydı ve tabanı çok daha genişti. Jaeger’ın gördüğü kadarıyla ambar bölümü başından sonuna kadar kargo kasalarıyla doluydu. Her biri uçuş sırasında kaymayı önlemek için uçağın zeminine kurulan çelik tutacaklara bağlanmıştı.</p>

    <p>Jaeger dikkatlice içeri bir adım attı. Avon NBC takımına güveni sonsuzdu ama böylesine bilinmeyen bir tehlikeye girmek yine de göz korkutuyordu. Bu türden koruyucu kıyafetlerle maskeleri yenebilecek hiçbir bilinen zehirli madde yoktu ama uçağın içine bubi tuzakları kurulduysa ne yapacaktı?</p>

    <p>Uçağın gövdesi arkasına doğru alçalacak şekilde bir eğimle uzanıyordu. Etrafına baktıkça başındaki fenerden saçılan ışınların, uçağın bir tarafından diğerine kadar asılmış gümüşi tellere çarptığını gördü, İlk başta bunların uçağı terk edenler tarafından kurulmuş gizli tuzak kabloları olduğunu, patlayıcılara bağlı olduğunu düşündü. Daha sonra iplerin çok daha karmaşık geometrik desenler çizdiğini, tam ortasında toplanan karanlık kütleye doğru döne döne küçüldüğünü fark etti.</p>

    <p><i>Örümcekler.</i></p>

    <p>Neden sürekli örümcekler çıkıyordu ki karşısına?</p>

    <p>“<i>Phoneutria</i>’ya aynı zamanda ‘gezgin örümcek’ de denir,” diye girdi telsizden Narov. “Her yere tüneyebilirler. Dikkatli ol.”</p>

    <p>Bıçağını çekip Jaeger’ın önüne geçti. <i>Phoneutria</i> tarafından bir kez ısırıldığı için hiçbir korku emaresi göstermeden ustalıkla ağları yırtmaya ve önünde ilerlemek için temiz bir yol açmaya başladı. Bir taraftan diğerine doğru dönüp ipeksi ağları yırtarken bir yandan da örümcekleri bıçağının ucuyla uzaklaştırıyor, narin hareketleriyle bir bale dansçısının zarafetini andırıyordu. Büyüleyiciydi. Jaeger, kadını seyre dalarken içindeki cesarete hayran kalmıştı. Gerçekten de birer birer üstün geldiği <i>Phoneutria</i> kadar eşsizdi, tehlikeliydi.</p>

    <p>Narov’un açtığı yolu izlerken ayağıyla da zemine kurulabilecek tuzak kablolarını hissetmeye çalışıyordu. Gözü hemen önünde yatan devasa kasaya takıldı. O kadar büyüktü ki uçağın arkasına doğru devam etmek için sıkışarak yanından geçmesi gerekecekti. Bir anlığına insan gücüyle bunu uçağa nasıl koyduklarını merak etti. Sonra ancak ağır araçlar yardımıyla, uçağın arkasındaki rampadan sürülebileceğine karar verdi. Kasayı incelemeyi sürdürürken, Jaeger’ın feneri yan tarafına damgalanmış yazılara takıldı.</p>

    <p class="Ara-bosluk-2"></p>

    <p class="Siir-2">Kriegsentscheidend: Aktion Adlerflug</p>

    <p class="Siir-2">SS Standortwechsel Kommando</p>

    <p class="Siir-2">Kaiser-Wilhelm-Gesellschaft</p>

    <p class="Siir-2">Uranprojekt-Uranmaschine</p>

    <p class="Ara-bosluk-2"></p>

    <p>Altındaysa kapkaranlık bir simge, bir <i>Reichsadler</i> vardı.</p>

    <p>Jaeger bazı kelimelerle sembolü görür görmez tanıdı ama bağlayamadığı yerlerde yardımına Narov koştu. Kasanın yanında eğildi ve kendi baş fenerinden çıkan ışıkla kelimeleri izledi.</p>

    <p>“Hiç şaşırtıcı değil...” diye konuşmaya başladı.</p>

    <p>Jaeger da yanına çömelmişti.</p>

    <p>“Bazı kelimeleri biliyorum,” dedi. <i>“Kriegsentscheidend,</i> Çok Gizli Ötesi. <i>SS Standortwechsel Kommando,</i> SS’in Yeniden Mevzilendirme Komandosu. Diğerleri ne peki?”</p>

    <p>Jaeger’ın başındaki fenerden süzülen ışıklar kadının maskesindeki camı parlatırken Narov da kelimeleri okuyup çevirdi.</p>

    <p><i>“Aktion Adlerflug,</i> Kartal Uçuşu Operasyonu. <i>Kaiser-Wilhelm-Gesellschaft,</i> Nazilerin en iyi nükleer araştırma tesisi olan Kaiser Wilhelm Şirketi; <i>Uranmaschine</i> de nükleer reaktör.” Jaeger’a döndü. “Nükleer programlarına ait parçalar... Naziler nükleer güçlerle çok sayıda deney yaptı ve hiç hayal etmediğimiz şekillerde nasıl silahlandırılabileceği üzerine çalıştı.”</p>

    <p>Narov ikinci bir kasaya ilerledi, yine benzer kelimelerle ikinci bir <i>Reichsadler</i> vardı.</p>

    <p class="Ara-bosluk-2"></p>

    <p class="Siir-2">Kriegsentscheidend: Aktion Adlerflug</p>

    <p class="Siir-2">SS Standortwechsel Kommando</p>

    <p class="Siir-2">Mittelwerk Kohnstein</p>

    <p class="Siir-2">A9 Amerika Rakete</p>

    <p class="Ara-bosluk-2"></p>

    <p>“En üstteki iki satır aynı... Altındaki Mittelwerk, Almanya’nın tam ortasındaki Kohnstein Dağları’na inşa edilen yeraltı tüneller anlamına geliyordu. Hitler, Peenemunde Araştırma Merkezi İttifak güçler tarafından bombalandıktan sonra Nazilerin en üst düzey füze ve roketlerini yeniden mevzilendirmesi için Hans Kammler’i orada görevlendirmişti. 1944 kışıyla 1945 baharında, yakındaki Mittelbau-Dora Toplama Kampı’ndan getirilen ve zorla çalıştırılan yirmi bin işçi Mittelwerk’ün inşası sırasında yorgunluktan, açlıktan ve hastalıktan öldü. Ölene kadar çalıştırılıyor, daha sonraki görevlerde işe yaramayacak kadar zayıf bir hâle geldiklerinde de öldürülüyorlardı.” Narov kasaya baktı. “Görebildiğin gibi Mittelwerk’ten çıkan bütün kötülükler savaşın sona ermesiyle birlikte yok olmamış.”</p>

    <p>Jaeger feneriyle en alt satırdaki yazıyı gösterip, “A9 ne peki?” diye sordu.</p>

    <p>“V-2’nin devamı... Amerika Rakete, Amerika roketi. Saatte beş bin kilometreye yakın bir hızda uçması ve Amerika karasını vurması planlanmıştı. Savaşın son demleri yaşanırken bu roketin çalışan modellerini rüzgâr tünellerinde test etmiş, hatta deneme uçuşlarını da başarıyla atlatmışlardı. Belli ki A9’un Reich ile birlikte ölmesini istememişler.”</p>

    <p>Jaeger, Narov’un gösterdiğinden çok daha fazlasını bildiğini anlamıştı. Daha keşfin ilk gününden beri böyleydi. Şimdi buldukları da kelimenin tam anlamıyla akıllara durgunluk vericiydi. Amerikan renklerine boyanmış gizli bir Alman savaş uçağı, Amazon’un ortasında on yıllar boyunca kayıp bir şekilde kalmış; görünüşe göre Nazi dehşetini dünyaya yayacak kargoyla yüklenmişti. Ama bunların hiçbiri Irina Narov’u azıcık bile şaşırtmıyordu.</p>
  </div>
</body>
</html>