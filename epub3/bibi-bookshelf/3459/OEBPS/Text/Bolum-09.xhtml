<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-09</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger hızla batıya ilerlerken, sadece bir kez kontörlü bir akıllı telefon almak için Carphone Warehouse’da durdu. M3’te ilerlerken Explorer’ı hep 130 km/s hızda tuttu, ancak A303 dönüşüne girdikten sonra kendini bulduğu Wiltshire yollarıyla birlikte artık yeniden motorunun üzerinde olduğunu hissetmeye başlamıştı.</p>

    <p>Uzun asfalt yolculuğu boyunca aklından çıkmayan tek bir şey vardı; Andy Smith. Öyle arkadaşlar kolay bulunmuyordu. Jaeger, Raff’in da aralarında bulunduğu, bir elin parmaklarını geçmeyen az sayıda insana güveniyordu sadece. Şimdiyse biri daha eksilmişti ve Smithy’nin nasıl ve neden öldüğünü tüm ayrıntılarıyla bulmadan Jaeger’a rahat yoktu.</p>

    <p>Brezilya’daki o narkotik eğitimleri birlikte çalıştıkları son görevlerden biriydi. Jaeger bundan çok kısa bir süre sonra Enduro Adventures’ı kurmak için ordudan ayrılmıştı. Smithy ise orduda kalmaya karar vermiş; karısına ve üç küçük çocuğuna bakması gerektiğini, ordudan aldığı düzenli maaşı kaybetmeyi göze alamadığını söylemişti.</p>

    <p>Olaylar ise Brezilya’daki üçüncü eğitim görevlerinde beklenmedik bir hâl aldı. Teoride, Jaeger ile adamları oraya sadece Brezilya Özel Kuvvetleri’ni, yani Brezilya Özel Operasyonlar Tugayı anlamına gelen <i>Brigada de Operacoes Especiais</i>’i eğitmeye gitmişti. Ancak zamanla aradaki bağ kuvvetlendi ve Jaeger ile adamları da en az tugaydakiler kadar uyuşturucu kaçakçılarına sövmeye başladı.</p>

    <p>Yüzbaşı Evandro’nun takımlarından biri kaybolduğundaysa Jaeger ile adamları sorumluluğu üstlendi. Brezilya Özel Kuvvetler tarihindeki en uzun yayan devriyelerden birine imza atılırken, Jaeger’in önderliğindeki ekipte tugayın önde gelen isimleri de yer alıyordu. Nihayetinde çetenin ormanın derinliklerindeki saklanma yerini bulup üzerinde birkaç gün boyunca çalıştılar ve sonrasında da oldukça şiddetli bir saldırıya geçtiler.</p>

    <p>Katliamı andıran çatışmalar neticesinde kötü adamların hepsi dünyadan temizlenmişti. Yüzbaşı Evandro’nun kaybolan on iki adamından sekizi canlı bir şekilde kurtarılırken, şartlar düşünüldüğünde bu operasyon büyük bir başarı olarak değerlendirildi. Ancak operasyon sırasında Jaeger’ın hayatından olmasına ramak kalmıştı ve şu an hâlâ nefes almasının tek sebebi Andy Smith’in insanüstü bir cesaret örneği göstererek onu kurtarmasıydı. Aynı Yüzbaşı Evandro gibi Jaeger da bazı şeyleri unutmazdı.</p>

    <p>Explorer’ı, üzerinde Fonthill Bishop yazan tabelanın gösterdiği çıkışa sürdü. Kartpostaldan çıkma gibi görünen Tisbury köyünün uzak mahallelerinden birine gelmişti ve gözlerini hemen sağındaki, yoldan biraz uzağa dikilmiş eve çevirdi. Pencerelerinde yanan güçsüz sarı ışıklar dışarıdaki dünyaya korkuyla bakan gözleri andırıyordu.</p>

    <p>Millside’dı burası. Jaeger, Raff eline kâğıdı tutuşturduğu an adresi bilmişti.</p>

    <p>Duvarları yosun tutmuş, sarmaşıkların ağır ağır ama istikrarlı bir şekilde etrafını sardığı, hemen önünden akan deresi ve yarım dönümlük arazisiyle sazdan bir çatının altında nefes alan bu evi, Smithy, eski kumandanı ve en yakın arkadaşı Will Jaeger’a yakın olmak için bölgeye taşındığı ilk zamandan beri istiyordu. Görünüşe göre hayallerini süsleyen evi sonunda almıştı; Jaeger ise o sırada ortadan kayboluşunun en aşağı ikinci senesini kutluyordu.</p>

    <p>Rüzgârı da arkasına alarak motorunu köyün iyice dışına sürdü, virajı aldıktan sonra Tuckingmill ve East Hatch yoluna çıkmıştı. Hava motorla yola çıkılmayacak kadar soğuk ve yollar ıslak olduğu zamanlarda sık sık bindiği, Londra’ya giden trenlerin geçtiği ana demiryolunu taşıyan köprünün altından geçerken yavaşladı.</p>

    <p>O anda motorunun ışığı, karşısındaki New Wardour Kalesi’nin tabelasını aydınlatmıştı. Sağa dönüp kısa patikada biraz ilerledi ve taştan yapılma mütevazı kapı sövesinin önünde durdu.</p>

    <p>Lastikleri çakılla doldurulmuş yolun ucunda dinlendirirken, iki tarafta dizili kestane ağaçlarının da sanki hayalet birer gözcüymüş gibi kendisini izlemeye başladığı hissine kapıldı. Wardour’un eski bir okul arkadaşından neredeyse harabeyken aldığı bu sözde ev, şimdi görkemli bir kaleye dönüşmüştü. Nick Tattershall, Londra’da yaptığı serveti, New Wardour Kalesi’ni restore ederek eski ihtişamına kavuşturmak için harcamıştı.</p>

    <p>Kaleyi birkaç daireye ayırmış, en büyüğünü de kendine saklamıştı. Ancak tadilat noktalanmak üzereydi ki Britanya o alışıldık krizlerinden birini daha yaşadı ve emlak piyasası dibe vurdu. Tattershall her şeyi kaybetmek üzereydi. O anda Jaeger devreye girdi ve kaleden henüz tamamlanmamış ilk daireyi aldı. Onun verdiği bu güvenoyu diğer alıcıları da çekmişti. Böylece normalde asla karşılayamayacağı bir evi aşırı ucuz bir fiyata kapatmış oldu.</p>

    <p>O zamanlar yeni mülkü bir aile için kusursuz bir ortam sunmuştu. Sanki sonsuza kadar uzanıyormuş gibi görünen yeşilliklerin arasında, aradığı tüm gizliliği ve huzuru sağlıyordu yeni yuvası. Ancak Londra’dan tren veya motorla birkaç saat uzaklıktaydı. Buna rağmen Jaeger; Thames teknesi, <i>Global Endeavour</i> ve burası arasında işini paylaştırmayı ustalıkla başarmış, ailesinden uzakta uzunca bir süre geçirmemişti Jaeger.</p>

    <p>Motorunu, kireçtaşından örülmüş duvarlarıyla heybetli cephenin önüne park etti. Anahtarını ortak kapının kilidine yerleştirdi ve serin, mermer girişten merdivenlere yöneldi. Daha ilk basamağa adımını atmıştı ki zihnine hücum eden acı tatlı tüm anıların ağırlığı vücuduna bindi.</p>

    <p>Burada o kadar güzel zamanları olmuştu ki...</p>

    <p>O kadar mutluydu ki...</p>

    <p>Her şey nasıl da bu kadar sarpa sarmıştı?</p>

    <p>Kendi dairesinin önünde durdu. İçeride onu neyin beklediğini biliyordu. Kendini hazırladı, anahtarı çevirip içeri girdi. Işıkları açtı. Mobilyaların büyük çoğunluğu tozlanmasın diye örtülmüştü ama anlaşılan sadık temizlikçisi Bayan Sampson her hafta etrafı süpürmeye ve toz almaya devam etmişti. Evi pırıl pırıl görünüyordu.</p>

    <p>Jaeger bir an duraksadı. Tam önündeki duvarda devasa bir tablo vardı. Çarpıcı bir turuncu alınlı kuş; Brezilya’nın ulusal sembollerinden, ardıç kuşu... Brezilya’nın en ünlü ressamlarından biri tarafından çizilen bu tablo, Yüzbaşı Evandro’nun hediyesiydi; bu, onun kendine has teşekkür etme şekliydi. Jaeger tabloya bayılmıştı. Bu yüzden eve girer girmez görülsün diye tam da kapının karşısındaki duvara asmıştı.</p>

    <p>Bioko’ya gitmek üzere yola çıktığında, Bayan Sampson’dan bunun üzerini kapatmamasını istemişti. Sebebini bilmiyordu. Belki daha erken dönebilirdi ve kuşun her zaman onu karşılamak için orada olacağını bilmek istiyordu.</p>

    <p>Sola döndü ve geniş oturma odasına adım attı. Kocaman ahşaptan panjurları kaldırmanın bir manası yoktu, hava kararalı epey olmuştu zaten. Işıkları açtı ve gözleri uzaktaki duvara dayanmış çalışma masasına takıldı.</p>

    <p>Masaya ilerledi ve nazik bir şekilde üzerindeki örtüyü kaldırdı. Tek eliyle uzandığında parmakları fotoğraftaki güzeller güzeli kadının yüzünü okşuyordu. Parmak uçları fotoğraftan ayrılmak istemiyordu, cama yapışıp kalmıştı. Gözleri masayla aynı seviyeye gelene kadar eğildi.</p>

    <p>“Döndüm Ruth,” dedi. “Üç yıl geçti ama artık döndüm.”</p>

    <p>Sonra parmakları camın üzerinden aşağı kaydı. Annesinin hemen yanında sanki onu koruyormuş gibi duran, genç bir erkek çocuğun üzerinde durdu. İkisinin üzerinde de “Gergedanı Kurtar” tişörtü vardı; Doğu Afrika’daki Amboseli Millî Parkı’na ailece yaptıkları tatilde almışlardı. Jaeger birlikte çıktıkları gece yarısı safarisini hiç unutmamıştı, bir de Masai rehberleri vardı tabii. Ay ışığıyla aydınlanan bozkırda zürafa sürüleri, antiloplar ve hepsinden de öte ailenin en sevdiği hayvan olan gergedanlarla birlikte yürümüşlerdi.</p>

    <p>“Luke baban döndü...” diye söylendi Jaeger. “Sizi ne kadar özlediğimi bir ben biliyorum.”</p>

    <p>Duraksadı, duvarlardan güçlü bir sessizlik yankılanıyordu.</p>

    <p>“Ama en ufak bir iz bile yoktu, hiçbir yaşam belirtisi yoktu. Bana bir şey gönderseniz, en basitinden bir işaret gönderseniz bile olurdu. Ne olursa olsun, olurdu. Smithy nöbetteydi, her zaman gözü açıktı. Bana haber vereceğine söz vermişti.” Fotoğrafı alıp dikkatle sarıldı. “Sizi bulmak için dünyanın sonuna kadar gittim. Evrenin sonuna bile giderdim. Hiçbir yer uzak gelmezdi bana. Ama üç uzun yıl boyunca hiçbir iz yoktu.”</p>

    <p>Sanki kaybolan o uzun yılların acısını temizliyormuşçasına bir eliyle yüzünü sildi. Çektiğindeyse gözleri dolu doluydu.</p>

    <p>“Sanıyorum birbirimize karşı dürüstsek, doğruyu söyleyeceksek artık zamanı geldi. Adamakıllı bir vedanın, gerçekten gittiğinizi kabul etmenin vakti geldi.”</p>

    <p>Jaeger başını eğdi. Dudaklarını fotoğrafa değdirip önce kadının, sonra oğlunun yüzlerini öptü. Ardından çerçeveyi yeniden masaya koyup örtünün üzerine özenle yatırdı. Yüzleri yukarı bakıyordu, böylece ikisini de görecek ve hatırlayacaktı.</p>
  </div>
</body>
</html>