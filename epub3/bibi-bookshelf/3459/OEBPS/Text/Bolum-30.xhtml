<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-30</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Beş dakika sonra tedavi tamamlanmıştı. Narov’un bilinci hâlâ açıktı ama kusacak gibi görünüyor ve zar zor nefes alıyordu. Seğirmeleri ve spazmları ise iyice kötüleşmişti. Isırılmasıyla Jaeger’ın panzehri hazırlayıp vücuduna enjekte etmesi arasında sadece dakikalar olmasına rağmen örümcek zehri yine de canını alabilirdi.</p>

    <p>Kadının üzerindeki ağır YİYA kıyafetini çıkardıktan sonra, bitap hâldeki Narov’un yanına koyduğu şişeden olabildiğince çok su içmesini söyledi Jaeger. Toksinleri sisteminden atması için bu sıvı desteğine ciddi şekilde ihtiyacı vardı.</p>

    <p>Jaeger da üzerinde sert pamuktan savaş pantolonuyla bir tişört kalana kadar soyundu. Kıyafetleri terden sırılsıklam olmuştu ve hâlâ her yanından ter boşalıyordu. Ormandaki nem oranının en az yüzde doksan olduğunu düşündü. Tropik bölgedeki yüksek sıcaklığa rağmen hava hâlihazırda buhara doyduğu için üzerindeki terin çok az bir kısmı buharlaşıyordu. Ormanda kaldıkları sürece böyle sırılsıklam olacakları kesindi, o yüzden alışmaktan başka çareleri yoktu.</p>

    <p>Jaeger kafasını toplamak için duraksadı. O korkunç düşüşün ardından ormana saplandıklarında, saat 09.03 Zulu’yu gösteriyordu. Ağaçların tepesinden aşağı inmek için bir saati aşkın bir zaman harcamışlardı. Şimdi 10.30 Zulu’ya geliyordu ve artık kalkış öncesinde planlanan olası kötü durum senaryolarında Jaeger’ın aklının ucundan bile geçmeyen bambaşka bir av dünyasının içine düşmüşlerdi.</p>

    <p>SAS zamanlarında bir eğitmeni, Jaeger’a, “hiçbir planın düşmanla ilk karşılaşmada işe yaramayacağını” söylemişti. 30.000 feet’ten üzerine bağlı bir Rus buz kraliçesiyle Amazon’un ortasına son sürat düştüğünü düşününce eğitmenine sonuna kadar hak verdi. Sonra dikkatini çantasına yöneltti. Özel olarak orman için tasarlanmış, ABD menşeli Bergen marka yetmiş beş litrelik bir Alice Pack çantaydı. Diğer büyük çantaların aksine metal bir kafesi vardı ve bu sayede kullanıcısının sırtıyla arasına birkaç santim koyuyordu. Bu da berbat terlerin vücuttan akıp gitmesine olanak sağlıyor, kalçada isilik riskiyle omuzlarda sürtünmeyi azaltıyordu.</p>

    <p>Çoğu büyük çantanın geniş bir yapısı ve kenarlarında sarkan küçük cepleri olurdu. Bunun sonucundaysa kullanıcısının omzundan daha geniş bir yer kaplar, ormandaki bitki örtüsünde yırtılıp çeşitli yerlere takılırdı. Alice Pack ise üst tarafta daha dar, alta indikçe genişleyen bir yapıya sahipti ve tüm cepleri de arka tarafındaydı. Bu sayede Jaeger dar bir yerden geçebilirse çantasının da arkasından geleceğini bilebiliyordu.</p>

    <p>Çantanın yanında bir de sert kauçuktan bir kano balonu vardı. Onun sayesinde su geçirmezdi ve yüzecek kadar kaldırma kuvvetine sahipti. Ek olarak bir de az önceki gibi otuz metrelik bir düşüş sırasında ekstra tampon görevi üstlenmişti.</p>

    <p>Jaeger çantayı altüst etti. Korktuğu üzere içindeki her şey düşüşten sağlam vaziyette kurtulamamıştı. Thuraya uydu telefonu kolay ulaşılması açısından çantanın arkadaki ceplerinden birine koyulmuştu. Şimdiyse ekranı kırılmıştı ve Jaeger açmaya çalışsa da hiçbir şey olmadı. Krakow ile Kamishi’nin birlikte atladığı paraşüt tüplerinde yedek bir telefon daha vardı ama şu raddede onun pek işe yarayacağından söz etmek mümkün değildi.</p>

    <p>Haritasını çıkardı. Neyse ki her haritanın olması gerektiği gibi sapasağlam kalmıştı. Yarı su geçirmez olması için ince bir tabakayla kaplatmış ve çoktan doğru sayfaya katlamıştı. Ya da doğru olması planlanan sayfaya... Narov ile ilk başta belirlenen iniş noktasından aşağı yukarı kırk kilometre daha uzakta bir yerdeydiler.</p>

    <p>Çantasının üzerine oturan Jaeger, dev ağaç dallarından birine yaslandı ve haritasında doğru sayfa olduğunu düşündüğü yeri açtı. Orduda olsa haritayı katlamak gibi bir fikri aklından bile geçiremezdi. Ele geçirilmesi hâlinde düşmana direkt hedeflediği bölgeyi de göstermiş olurdu. Ama Jaeger burada bir operasyonda değildi, sonuçta sivil bir orman keşfi yürütecekti.</p>

    <p>Bileğindeki GPS’e bakarak ormana dalmadan hemen önce işaretlediği noktayı öğrendi. Altı haneli karelaj sisteminden aradığı yanıtı bulmuştu; 837529. Karelajı haritada belirledi ve tam olarak nerede olduklarını gördü.</p>

    <p>İçine düştükleri belayı değerlendirmek adına düşünmeye başladı. Nehrin kıyısındaki planlanan iniş noktasının yirmi yedi kilometre kuzeydoğusuna düşmüşlerdi. Bu çok kötüydü ama daha kötüsü olabilirdi. İniş noktasıyla aralarında oldukça geniş akan Rio de los Dios yatıyordu. Keşif takımının diğer üyelerinin nehir kenarına indiğini varsayarak Jaeger ve Narov’un mevcut konumuyla onlar arasında bir nehir olduğunu düşündü.</p>

    <p>Nehrin etrafından geçmenin hiçbir yolu yoktu ve Jaeger da bunu biliyordu. Hem sık ormanda yirmi yedi kilometreyi bir yaralıyla geçmek sallana sallana yapılabilecek bir şey değildi.</p>

    <p>Birinin belirlenen bölgeye inmeyi başaramaması hâlinde, takımın geri kalanı kırk sekiz saat boyunca orada beklemek üzere anlaşmıştı. Kayıp kişi veya kişiler o zamana kadar geri dönmezse bir sonraki randevu noktası nehirdeki belirgin bir kavisin olduğu bölgeydi ve o da akış yönünde bir günlük mesafedeydi. Daha sonra yine nehir yolunda birer günlük mesafede iki randevu noktası daha bulunuyordu.</p>

    <p>Rio de los Dios uçak enkazına ulaşmak için gitmeleri gereken yönde akıyordu. O kıyıyı iniş noktası seçmelerinin bir diğer sebebi de buydu. Oradan nehri takip ederek ilerlemek ormanda hareket açısından nispeten daha kolay olacaktı. Ancak belirlenen üç randevu noktası da batı tarafındaydı, yani Jaeger ile Narov’un mevcut konumlarından iyice terse düşüyordu.</p>

    <p>İniş noktası şu anki konumlarına daha yakındı ve oraya ulaşmak için kırk sekiz saatleri vardı. Bunu başaramazlarsa keşif ekibinden kalan ana takım batıya yol alacaktı ve Jaeger ile Narov da muhtemelen onları asla yakalayamayacaktı.</p>

    <p>Thuraya uydu telefonunun da bozulmasıyla Jaeger’ın yaşananlara dair birine haber verme şansı da ortadan kalkmıştı. Bir şekilde telefonu çalıştırsa dahi sinyal alabileceğini pek sanmıyordu. Uydu telefonun çalışması için açık bir gökyüzü ve uydulara erişim gerekiyordu. Bunlar olmadan hiçbir mesajı gönderip almak mümkün değildi.</p>

    <p>Rio de los Dios’a varabildiklerini düşünse bile, sonrasında ormanın kalbine doğru göz korkutan bir yolculuk daha yapmaları gerekecekti. Ayrıca Narov’un böyle bir yolculuğa çıkmasının imkânsız olması dışında, Jaeger’ın aklını kurcalayan devasa bir sorun daha vardı.</p>

    <p>Albay Evandro enkazın tam olarak bulunduğu noktayı sır gibi saklamış, bu sayede bölgeyi korumuştu. GPS koordinatlarını yalnızca Jaeger’a bizzat görüşerek vermeyi kabul etmiş, bunu da C-130’a binmeden kısa süre önce yapmıştı. Jaeger da karşılığında konum bilgisini sadece kendine saklamayı kabul etmişti. Tabii bu kararın arkasında, takımında kime güvenebileceğine dair hiçbir fikrinin olmaması da önemli bir etkendi.</p>

    <p>Enkazın konumuna dair kesin bilgilendirmeyi nehir kıyısına ayak bastıkları zaman yapmayı planlamıştı. Ama acil durum hâlinde kullanılacak randevu noktalarını belirlerken aklından bir kez olsun iniş noktasına varmayı başaramayacak kişinin <i>kendisi</i> olabileceğini geçirmemişti. Şu an Jaeger’dan başka enkazın yerini bilen yoktu, bu da onsuz ancak bir yere kadar ilerleyebilecekleri anlamına geliyordu.</p>

    <p>Jaeger, Narov’a baktı. Durumu gittikçe kötüleşiyordu. Yüzü terden sırılsıklam olmuş, cildi de ölüm döşeğindeymiş gibi solgunlaşmıştı.</p>

    <p>Jaeger başını arkasındaki dev köke yaslayıp derin derin birkaç nefes aldı. Artık mevzu keşif değil, ölüm kalım meselesiydi. Bir hayatta kalma mücadelesi verecekti ve alacağı kararlar, Narov ile battıkları bu beladan canlı bir şekilde çıkıp çıkmayacaklarını belirleyecekti.</p>
  </div>
</body>
</html>