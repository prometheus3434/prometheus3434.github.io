<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-32</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Ormanın sesi Jaeger’ın dört bir yanını sarmıştı. Ağaçların tepesinde feryat eden vahşi hayvanlar, çalılıklara canlılık katan binlerce böcek ve düzenli bir şekilde vaklayan kurbağa korosuyla ilerlediği yolda karşısına ıslak bir şeylerin çıkacağını anlamıştı. Nem oranının arttığını ve bedeninden akan terleri hissedebiliyordu. Ama kafasını kurcalayan bir şey daha vardı; zaten içine düştükleri felaketin sunduğu tehlikelerden çok daha fena bir şey... Orada yalnız olmadıklarını hissediyordu. Mantığa aykırı bir histi bu ama bundan bir türlü kurtulamıyordu.</p>

    <p>Geçtiği her yerde, orada olduklarına dair bir iz bırakmamak için elinden gelen her şeyi yapmıştı. Ancak yolculuk ilerledikçe izlendiklerinden de bir o kadar emin oluyordu. Bu tekinsiz hissiyat, boynuna ve omuzlarına alevli bir ok gibi saplanmıştı. Ama taşıdığı yükle birlikte hareket etmek zaten başlı başına bir belaydı.</p>

    <p>Ormanlar birçok açıdan çalışmanın en zor olduğu bölgelerdi. Karla kaplı kutuplarda dert edilecek tek şey vücudu sıcak tutmaktı. GPS sinyali almak her daim mümkün olduğu için yön bulma işi çok kolaydı. Çöllerdeyse yapılması gereken sadece sıcaktan kaçıp hayatta kalmak adına yeterince su içmekti. Geceleri yol alır, gündüzleri bir gölge oluşturarak uzandırdı.</p>

    <p>Bunların aksine, ormanlar sayısız tehlikeye gebeydi. Başka hiçbir yerde böylesini bulmak mümkün değildi; bitkinlik, susuz kalma, donma, kaybolma, iltihaplar, ısırıklar, yaralar, bereler, hastalık taşıyan böcekler, aç gezen sivrisinekler, vahşi hayvanlar, sülükler, yılanlar...</p>

    <p>Kutupların ve çöllerin alabildiğine uzanan arazisinin yanında orman her zaman boğucu, yakın bir dövüş gerektirirdi. Tabii bir de katil örümceklerle saldırgan kabileler vardı.</p>

    <p>Jaeger tehlikeli ve kaygan zeminde bir adımının önüne diğerini koyup sıkı ormanda yol aldığı her an bunları düşünüyordu. Burun delikleri küflü çürük kokusuyla dolmuştu. Rio de los Dios’a yaklaşırken orman da iyice üzerine geliyordu. Yakında nehrin kuzey kıyısına ulaşacaklar ve asıl eğlence o zaman başlayacaktı.</p>

    <p>Ormanda rakım ne kadar artarsa arazide ilerlemesi bir o kadar kolaylaşıyordu. Zemin çok daha kuru bir hâl alıyor, bitki örtüsü yumuşuyordu. Ancak öyle ya da böyle, Rio de los Dios’u geçmek zorundaydılar ve bu da çok daha sıkı, çok daha çamurlu orman zemininde ilerlemek anlamına geliyordu.</p>

    <p>Jaeger biraz nefes alıp önündeki yolu değerlendirmek için mola verdi. Tam önünde derin bir hendek vardı, yağmur yağdığında bunun Rio de los Dios’a su taşıdığını düşündü. Zemini ıslak ve balçık görünüyordu, hiç güneş yüzü görmediği belliydi. Ufak kanal, gövdelerinden sekiz on santim uzanan yırtıcı dikenlere ev sahipliği yapan orta boy ağaçlarla doluydu.</p>

    <p>Jaeger o dikenli ağaçları iyi tanırdı. Uçlarında zehir yoktu ama çok fark etmiyordu zaten. Bir orman eğitim egzersizi sırasında bunlardan birinin üzerine düşmüştü. Sert tahtadan oklar kolunu birkaç yerinden delmiş, mikropları ne kadar hızla çektiğine herkesi şaşırtmıştı. O zamandan beri bunlar Jaeger’ın gözünde “piç ağaçlardı.”</p>

    <p>Tehlikeli gövdelerin arasında kalın sarmaşıklar uzanıyor, her biri de vahşi görünümlü dikenlerini gösteriyordu. Jaeger pusulasını çıkarıp hızla yönüne baktı. Hendek, Jaeger’ın da gitmesi gereken güney yönünde ilerliyordu ama ondan uzak durmanın en iyisi olacağına karar vermişti. Bunun yerine yüzünü batıya çevirip gözlerini alabildiğine uzanan meşe ağaçlarına dikti ve o tarafa ilerlemeye başladı. O hendeğin etrafından dolanacak, sonrasında güneye dönecek ve böylece direkt nehir kıyısına ulaşacaktı. Her yirmi dakikada bir Narov’u sırtından alarak, ikisinin de nefeslenip birer yudum su içmesi için dinlenmeye karar vermişti. Ancak hiçbir seferde iki dakikayı geçirmiyor, derhâl yola koyuluyordu.</p>

    <p>Tırmanmayı sürdürdükçe Narov’un ağırlığını da omuzlarında daha fazla hissetmeye başlamıştı. Bir anlığına kadının ne durumda olduğunu merak etti. Yola çıktıklarından bu yana tek bir kelime bile etmemişti. Bilincini kaybettiyse nehirden geçmeleri de imkânsız olur ve Jaeger’ın yeni bir eylem planı hazırlaması gerekirdi.</p>

    <p>On beş dakika sonra dar bir yokuştan aşağı kaydı ve sağlam görünen bir yeşilliğe geldiğinde durdu. Uzak tarafa baktığında hareket hâlinde devasa bir kitle gördü, güneş ışığının parıltısı onu kendine çağırıyor gibiydi.</p>

    <p>Su... Neredeyse nehre ulaşmıştı.</p>

    <p>Yüzyıllardır balta girmemiş orman çoğunlukla yüksek bir örtüyle kaplıydı. Zemindeki büyüme nispeten kıt sayılırdı. Ancak bu bakir yağmur ormanlarının delindiği yerlerde, -mesela içinden geçen bir otoban veya burada olduğu gibi en derinlerinde süzülen bir nehir gibi- oluşan boşluklarda ikinci bir bitki örtüsü boy gösterirdi.</p>

    <p>Rio de los Dios orman boyunca uzanan bir güneş ışığı tüneli açıyordu. İki tarafında da sıkı, birbirine geçmiş çalılıklardan oluşan bir isyan vardı. Jaeger’ın önünde yükselen bitki örtüsüyse karanlık ve aşılmaz bir uçurum gibiydi. Upuzun orman devleri, yanlarında daha ufak palmiye benzeri çalılarla süslenmiş; orman zeminine kadar gelen eğreltiler ve sarmaşıklarla bölgeyi tamamlamıştı. Mevcut yüküyle burayı aşmanın herhangi bir şekilde imkânı yoktu.</p>

    <p>Jaeger yüzünü doğuya dönüp az önce etrafından dolandığı hendeğe gelene kadar kıyıdan ilerledi. Kanalın nehirle buluştuğu noktada neredeyse hiçbir bitki örtüsü yoktu. Burası İngiltere’nin kırsal kesimlerindekilere çok benzer kayalıklı bir sahil görüntüsü çiziyordu. Aradığı yeri bulmuştu. Artık nehri geçmek için yola koyulabilirdi. Tabii Narov’un da gücünü toplaması gerekiyordu.</p>

    <p>Kadını omuzlarından alıp yere yatırdı. Bedeninde yaşadığına dair çok küçük emareler vardı ve Jaeger bir anlığına ormandaki zorlu yolculuk sırasında örümcek zehrinin Narov’u yenmiş olabileceğinden korktu. Nabzını hissetmek için parmaklarını bileğine koyduğunda, <i>Phoneutria</i> zehrinin Rus kadının sisteminde daha derinlere ulaşmaya çalışırken kol ve bacaklarında bıraktığı tuhaf titremelerle kasılmaları da hissetti. Neyse ki titremeler ilk baştakiler kadar kötü değildi, yani panzehrin işe yaradığı ortadaydı. Yine de kadın hiçbir tepki vermiyor, komaya girmiş gibi bir izlenim oluşturuyordu. Jaeger, kadının başını kaldırdı; bir elini başının arkasına koyup desteklerken diğeriyle de biraz su içirmeye çalıştı. Narov birkaç yudum su içmesine rağmen kapalı gözlerinde en ufak bir hareket dahi yoktu.</p>

    <p>Jaeger çantasına uzanıp GPS cihazını çıkardı. Kullanılabilir bir sinyal için gökyüzünü yeterince görüp göremeyeceğini kontrol etmesi gerekiyordu. Cihaz bir kez öttü, ikinci kez öttü; üçüncü ötüşüyle ekranında uydu simgeleri göründü. Konumlarını kontrol etti ve GPS’in ekranında görünen koordinatla birlikte tam olarak istediği yere ulaştığını anladı. Sonra yüzünü nehre çevirip önlerinde uzanan zorlu geçişi düşünmeye başladı. Aşağı yukarı beş yüz metre ilerlemeleri gerekiyordu, belki daha fazla... Karanlık, miskin su burada bölünüyordu; o yüzden de yüzeye anca çıkabilmiş ince çamurdan kıyılar oluşmuştu. Yetmiyormuş gibi, Jaeger bunlardan bir ikisinde en korktuğu şeyle karşılaştı; sabah sıcağında güneşlenen sürüngenler gözdağı veriyordu.</p>

    <p>Karşılarına çıkan bu yaratıklar, bütün Amazon’daki en büyük yırtıcılar olma özelliğine de sahipti. Sıradan timsahlardan değillerdi, özel bir isimleri vardı; kaymanlar.</p>
  </div>
</body>
</html>