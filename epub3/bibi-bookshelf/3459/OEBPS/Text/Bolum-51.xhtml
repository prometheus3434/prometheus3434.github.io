<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-51</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Narov’un yanında iki kişi daha oturuyordu. Biri; takımın Brezilyalı üyesi Leticia Santos’tu. Yanındaki iri adam da Joe James’ti. Jaeger’ın dili tutulmuştu ve tüm bedenine yansıyan bu şaşkınlık Kızılderili şefin de gözünden kaçmamıştı. Hatta yaşlı kabile liderinin onu yakından izlediğini, her hareketini gözlemlediğini hissedebiliyordu.</p>

    <p>Üçüne doğru yaklaşıp, “Ama nasıl...” dedi.</p>

    <p>Yüzüne yavaş yavaş bir gülümseme otururken sırayla hepsine baktı. Hiçbir şey olmadıysa bile Joe James’in Usame bin Ladin sakalı daha da gürleşmişti.</p>

    <p>Jaeger bir elini uzatıp, “Kabasakal seni! Şu yüzünü bir daha görmesem de olurdu,” dedi.</p>

    <p>James kendisine uzatılan eli görmezden geldi, Jaeger’ı kocaman kollarının arasına alıp sarıldı.</p>

    <p>“Oğlum hâlâ öğrenememişsin bak, erkek dediğin sarılır.”</p>

    <p>Sonra Leticia Santos vardı, o umursamaz Latin sıcaklığının bir göstergesi olarak kollarını Jaeger’in boynuna doladı.</p>

    <p>“Demedim mi ben? Kızılderililerimle tanışacağına söz vermiştim.”</p>

    <p>En son sıra Narov’a geldi. Jaeger’ın önünde durdu, ondan birkaç santim kısaydı. Gözleri her zamanki gibi ifadesizdi ama Jaeger’ın gözlerinden kaçıyordu. Jaeger kadını baştan ayağa süzdü. Onu nehirde kaybettiğinden bu yana acılar içinde kıvranmasına sebep olan <i>Phoneutria</i> ısırığı ve iki büklüm sal yolculuğundan sonra neyle baş ettiyse çok dağılmış gibi görünmüyordu.</p>

    <p>Bir elini uzatıp, “Bıçak!” dedi.</p>

    <p>Jaeger derhâl uzanan ele baktı. Sol eliydi ve o korkunç şişkinlikle ısırık izleri neredeyse tamamen kaybolmuştu.</p>

    <p>Kulağına fısıldayabilmek için hafifçe eğilip, “Şef’e verdim. Mecburdum. Hayatlarımıza karşılık sunabileceğim tek şeydi,” dedi.</p>

    <p><i>“Schwachkopf!”</i> Ufak da olsa gülüyor muydu? “Bıçağım hâlâ sende... Öyle olsa iyi olur. Yoksa dert edeceğin son şey Şef olur.”</p>

    <p>Şef, Jaeger’a seslendi.</p>

    <p>“Dostlarınız burada... Onlarla vakit geçirin. Yiyecek ve içecekler gelecek.”</p>

    <p>“Teşekkür ederiz, minnettarız.”</p>

    <p>Şef, çevirmene başıyla işaret etti.</p>

    <p>“Puruwehua sizinle kalacak, en azından evinizde hissedene kadar...”</p>

    <p>Ardından Şef uzaklaşıp halkının arasına karıştı. Jaeger da diğerlerinin yanına oturdu. İlk olarak James ile Santos hikâyelerini anlattı. Ormana paraşütle indikleri gün, açıklıktan belki bir saat uzaklıkta, ormanın içinde kamp kurmuşlardı. Ağaçlara çeşitli hediyeler asmış ve beklemişlerdi. Beklendiği üzere Kızılderililer gelmişti ama bekledikleri gibi olmamıştı. Gece vakti ikisi de esir alınmış ve köye yürütülmüştü. Kızılderililer ormanın gizli patikalarını bildikleri ve hızlı bir şekilde sessizce ilerleyebildikleri için fark edilmemişlerdi. Daha sonra Şef tarafından Jaeger’a yönelttiği sorulara benzer ifadelerle sorgulanmışlardı; öfkeyle mi, yoksa barışla mı geldikleri ve görevlerinin asıl amacı sorulmuştu.</p>

    <p>Şef’e ellerindeki tüm bilgileri verdikten sonra yazılı olmayan bir testi geçmiş gibi hissetmişlerdi. Bunun ardından Şef, Irina Narov ile yeniden görüşmelerine izin vermişti. Belli ki hikâyelerin uyuşup uyuşmayacağını görmek için tarafları ayrı tutmuştu.</p>

    <p>Jaeger’ın sorgusundaysa üçüncü bir denetleme vardı. Şef yine hikâyelerin tutarlı olup olmadığını görmek adına kayıp takım üyelerini göstermemişti. Saf bir adam olmadığı ortadaydı. Hatta Jaeger ile tüm takımla ustaca oynamıştı.</p>

    <p>“Krakow ve Clermont’a ne oldu peki?” diye sordu Jaeger, ruh evindeki gölgelere bir bir bakarak. “Onlar da burada mı?”</p>

    <p>Cevabı veren kişi çevirmen, Puruwehua oldu.</p>

    <p>“O konuda konuşacak çok şey var. Ancak kayıp iki arkadaşınızın kaderini Şef’in anlatması daha uygun olur.”</p>

    <p>Jaeger diğerlerine baktı. James, Santos ve Narov ciddiyetle başlarını salladı. Krakow ve Clermont’un başına her ne geldiyse iyi bir haber olmadığı belliydi.</p>

    <p>“Peki sen?” Narov’a baktı. “Anlat bakalım, nasıl oldu da mezardan çıktın?”</p>

    <p>Narov omuzlarını silkip, “Hayatta kalma yetilerimi küçümsediğin ortada... Aklındakine göre hareket etmişsindir belki,” dedi.</p>

    <p>Ağzından çıkanlar Jaeger’ı yaralamıştı. Belki de haklıydı. Belki de onu kurtarmak için daha fazlasını yapabilirdi. Ama nehirde sarf ettiği o inanılmaz çaba ve ardından gelen aramayı düşününce nasıl ve ne yapabileceğini gözünde canlandıramadı. Boşluğu dolduran, çevirmen Puruwehua oldu.</p>

    <p>“Buradakini, bu <i>ja-gwara</i>’yı bir bambunun ucuna sıkı sıkı sarılmış bir hâlde nehirde bulduk. İlk başta boğulduğunu, bir <i>ahegwera</i> olduğunu sandık. Ama sonra <i>kajavuria</i>, insanın ruhunu yiyen örümcek tarafından sokulduğunu gördük. Bunu hangi bitkinin iyi edeceğini biliyoruz,” diye devam etti. “Biz de iyileştirdik. Sonra taşıyıp buraya getirdik. Ölmeyeceğini anladığımız bir an geldi ardından. <i>Ma’e-ma’e</i> ânıydı, uyanışı...”</p>

    <p>Puruwehua simsiyah gözlerini Jaeger’a çevirdi. Tercümanın bakışlarında savaşçı liderinkileri andıran bir şeyler vardı. Avının peşinde bir kedinin, bir jaguarın düz, boş gözlerine sahipti. Hatta bakışlarında Jaeger’a nasıl oluyorsa Narov’u hatırlatan bir şeyler de vardı.</p>

    <p>“Sana kızmış görünüyor,” diye devam etti Puruwehua. “Ama biz onun ruh çocuklardan biri olduğuna inanıyoruz. Kimsenin kurtulmaması gereken şeylerden kurtuldu. Çok ama çok güçlü bir <i>a’aga</i>’sı, ruhu var.” Durdu. “Yanından ayırma onu. El üstünde tut bu <i>ja-gwara</i>’yı. Bu jaguarı...”</p>

    <p>Jaeger utançtan yüzünün kızardığını hissetti. Dünyadan soyutlanmış insanların yanında nedense böyle bir yatkınlığı olmuştu. Onlarda çoğu düşünce ve deneyim herkese aitti. Kişisel olanla özel olan arasında, açık açık konuşulması gerekenle kendine saklanması gereken arasında çok az sınır tanırlardı.</p>

    <p>“Elimden geleni yapacağım,” dedi Jaeger sessizce. “Elimden gelen yeterince iyi görünmüyor tabii. Ama bir şeyi merak ediyorum Puruwehua, daha önce ‘iletişim’ kurulmamış bir kabilede nasıl oluyor da İngilizce konuşan genç bir adam bulunuyor?”</p>

    <p>“Biz Amahuaca’yız. Komşu kabilemiz Uru-Eu-Wau-Wau’nun kuzenleriyiz,” diye cevapladı Puruwehua. “Uru-Eu-Wau-Waularla biz aynı Tupi-Guarani dilini konuşuyoruz. Bundan yirmi yıl önce Uru-Eu- Wau-Wau dış dünyayla temasa geçmeye karar verdi. Zaman ilerledikçe öğrendiklerini bize de anlattılar. Brezilya adında bir ülkede yaşadığımızı söylediler. Dış dünyadakilerin dilini öğrenmemiz gerektiğini, çünkü öyle ya da böyle yanımıza geleceklerini de... Bize Portekizce ve İngilizce öğrenmemiz gerektiğini anlattılar. Biri Brezilya’nın, biri de dünyanın dili... Ben Şef’in en küçük oğluyum. En büyüğü, kıymetli savaşçılarımızdan biriyle nehir kenarında karşılaştınız. Babam, benim vasfımın mızrak kolumda değil, başımın gücünde yattığına inandı. Ben aklın savaşçısı olacaktım. Uru-Eu-Wau-Wau ile birlikte beni eğitim almaya gönderdi,” diyerek hikâyesini bağladı. “Dış dünyada on yıl geçirdim, dilleri öğrendim. Sonra da geri döndüm. Şimdi kabilemin dış dünyaya açılan kapısıyım.”</p>

    <p>“İyi ki öylesin,” dedi Jaeger. “Bugün hayatımızı kurtarmış olabilirsin.”</p>

    <p class="Yildiz">***</p>

    <p>Ziyafet safhası akşamın ilerleyen saatlerine kadar sürdü. Aralarda, kollarına ve bacaklarına orman meyvesine -<i>pequia</i>- ait ay şeklinde çekirdeklerle örülmüş takılardan takan kabilenin erkek ve kadınları ruh evinin geniş merkezinde dans etti. Ayaklarını bastıkları ve kollarını hep birlikte salladıkları zaman çarpışan çekirdekler, toplanan karanlıkta ruh evinin kalbinden çıkan ses oldu.</p>

    <p>Jaeger kendisine sunulan ve tuhaf kırmızı bir macunla dolu olan kabı görünce şaşırıp bir anlığına ne yapması gerektiğini bilemedi. Sonra yardımına Leticia Santos koştu. Macunun belirli bir ağacın kabuğundan yapıldığını söyledi. Cilde sürüldüğü zaman oldukça güçlü bir böceksavar etkisi yaratıyordu.</p>

    <p>Jaeger bu bilgilerin ardından kesinlikle istediğine karar verdi. Santos’un macunu yüzüne ve ellerine sürmesine müsaade etti ve o sırada Narov’un gözlerinde anlık parlayan rahatsızlığı -<i>yoksa kıskançlık mı?</i>- izleyerek keyiflendi. Ardından daha büyük bir tas uzatıldı; gri, köpüklü ve acı acı kokan bir sıvıyla doluydu. Santos bu içeceğin <i>masata</i> olduğunu söyledi. Amazon yerlisi kabileler arasında oldukça yaygın, alkollü bir içkiydi. Reddetmek bir hakaret olarak algılanırdı.</p>

    <p>Jaeger bu yoğun, ılık ve sakız gibi içkiden sağlam birkaç yudum aldıktan sonra Santos tam olarak nasıl yapıldığını anlattı. Portekizce konuştuğu için kalan herkesi sohbetin dışında bırakmıştı, Narov da dâhil... Bu sayede Jaeger ile küçük bir samimiyet balonuna girmiş ve birlikte az önce içtikleri şeye iğrene iğrene gülmüşlerdi.</p>

    <p>İçkiyi yapmak için kabilenin kadınları patatese benzer nişastalı bir kök olan çiğ manyokları toplayıp çiğniyordu. Ardından ortaya çıkan yapış yapış maddeyi bir kâseye tükürüyor, biraz su ekleyerek birkaç gün mayalanmaya bırakıyordu. Sonucundaysa Jaeger’ın az önce içtiği şey oluşuyordu.</p>

    <p><i>Müthiş!</i></p>

    <p>Ziyafetin doruk noktasıysa ruh evini zengin kokularla dolduran kızarmış etti. Üç kocaman maymun, ortada yakılan ateşin üzerinde çevrilmiş ve Jaeger kızarmış maymun en sevdiği yemekler listesinde pek üst sıralarda olmasa da kokunun cazibesini kabul etmek zorunda kalmıştı. Bir haftayı kuru kumanyayla geçirdikten sonra köpek gibi aç olduğunu hissediyordu.</p>

    <p>Topluluktan bir haykırış yükseldi. Jaeger’ın ne olduğuna dair en ufak bir fikri yoktu ama Narov anlamış görünüyordu. Bir elini Jaeger’a uzatıp, “Üçüncü ve son kez diyorum, <i>bıçak</i>,” dedi.</p>

    <p>Jaeger şakadan teslim olmuşçasına kollarını kaldırdı, ardından çantasına uzanıp Narov’un Fairbairn-Sykes dövüş bıçağını çıkardı.</p>

    <p>“Bunu kaybetmen, benim hayatımdan daha değerli galiba...”</p>

    <p>Narov bıçağı aldı. Saygılı ve özenli bir şekilde kınından çıkarıp uzunca bir süre boyunca etraflıca kontrol etti.</p>

    <p>“Diğerini Rio de los Rios’ta kaybettim,” dedi sessizce. “Onunla birlikte binlerce anımı da yitirdim.” Ayağa kalktı. “Geri getirdiğin için teşekkür ederim.” Bakışlarını, Jaeger’ın gözlerinden kaçırıyordu ama sözlerinde samimi olduğu belliydi. “Bunu keşifteki ilk başarın olarak değerlendiriyorum.”</p>

    <p>Arkasını döndü ve ruh evin ortasına ilerledi. Jaeger gözlerini kadından ayırmıyordu. On beş santimlik bıçağını sıkı sıkı tutarak ateşin üzerine eğildi. Daha sonra kızarmış etten iri parçalar kesmeye başladı. Nedendir bilinmez; Amahuaca bu yabancıya, bu kadına, bu <i>ja-gwara</i>’ya ilk eti kesme hakkını tanımıştı.</p>

    <p>Kalın etler elden ele dolaştı ve kısa süre içinde Jaeger’ın çenesinden sıcak, yağlı sular akmaya başladı. Çantasına sırtını vererek arkasına yaslandı, sonunda dolu bir midenin keyfini çıkarıyordu. Ancak keyfini yerine getiren başka bir şey daha vardı; herhangi bir yemekten çok daha değerli, çok daha doyurucu bir şey. Uzun zaman sonra ilk kez bir gözünü açık tutmak zorunda olmadığını biliyordu, ilk kez diken üstünde değildi; takımıyla birlikte uzun zaman sonra ilk kez gölgelerin arasında saklanan düşmanın tehdidine maruz kalmıyordu. Çok kısa bir süreliğine Will Jaeger kendine rahatlama izni verdi.</p>
  </div>
</body>
</html>