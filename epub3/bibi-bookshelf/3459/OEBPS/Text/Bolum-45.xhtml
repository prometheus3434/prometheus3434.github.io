<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-45</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger’ın boğuştuğu ikinci sorun, şimdiye kadar yolculuğun son kısmını hep on kişilik bir takım hâlinde yapmaya göre planlamasıydı. Artık beş kişiydiler ve kayıp takım üyelerinin eşyalarını ne yapacağı konusunda bir türlü emin olamıyordu. Kişisel eşyalarını kanolara yüklemişlerdi ama buradan sonra taşımak gibi bir durum söz konusu olamazdı. Böylesine yüklü bir takımı bırakmak da kaybolan takım üyelerinin hayatını kaybettiğini kabullenmekle eşdeğer olurdu. Ama Jaeger başka bir yol göremiyordu.</p>

    <p>Arkasına baktı. Kendi kanosu önde, diğerleri de tam arkasında sıralanmıştı. Toplamda beş tekne vardı, her biri çok fonksiyonlu kayıklardandı. Dört buçuk metre uzunluğunda, yarı katlanabilir, şişirilebilir keşif kanosu... Kamishi ve Krakow’un birlikte atladıkları paraşüt tüpleriyle aşağı indirilmişlerdi. Her biri yirmi beş kilo olan kayıklar, yirmi santimetrekarelik küpler hâlinde katlanmış bir şekilde taşınabilmesine rağmen, açıldığında 249 kilo eşya taşıyabilecek bir tekne hâlini alıyordu.</p>

    <p>Nehir kenarındaki açıklıkta kayıkları açmış, el pompalarıyla şişirmiş ve teçhizatla doldurarak suya sokmuşlardı. Her bir kayık patlamaya karşı dayanıklı olması adına üç katlı ripstop naylondan üretilmiş, içindeki dâhili alüminyum dayanaklarla daha dengeli bir hâl almış ve uzun mesafe kürek çekme görevlerinde cildi rahatsız etmemesi için ayarlanabilir oturaklarla güçlendirilmişti. Bir kanoya düşen altı adet şişirilebilir hazne ve yüzdürme balonları da eklenince, karşılarına çıkan beyaz sulu kısımlarda ispatlandığı üzere neredeyse batırılamaz bir hâle gelmişlerdi.</p>

    <p>İlk etapta Jaeger’ın planı suya her birinde takımından iki kişinin oturacağı beş kayık indirmekti. Ancak sayı bu denli azaldıktan sonra kayıklar her birine bir kişi oturacak şekilde yeniden düzenlendi. Üç günlük yolculuğu bir kanoda sıkış tıkış geçirmeme işineyse en çok Dale ile Kral sevindi.</p>

    <p>Jaeger çekim ekibi arasındaki husumetin ardında yatan şeyi bulmuştu; Kral, Dale’in kıdeminden adeta tiksiniyordu. Yönetmen koltuğunda Dale otururken, Kral sadece yardımcı yapımcı rolünü üstlenmişti ve Slovak adamın öfkesi kimi zamanlar açık bir şekilde gözlerine yansıyordu. Dale tarafındaysa Kral’ın talihsiz diş emme huyu adamı canından bezdiriyordu.</p>

    <p>Jaeger bu tür keşif gezilerinde ormanın kalbine indikleri sırada en yakın arkadaşların bile nasıl kanlı bıçaklı hâle gelebileceğine yeterince tanık olmuştu. Bu sorunu çözmesi gerektiğini biliyordu, yoksa şimdilik hafiften başlayan sürtüşmeler nihayetinde tüm keşfi tehlikeye atabilirdi.</p>

    <p>Takımın kalanı; yani Jaeger, Alonzo ve Kamishi gayet iyi anlaşıyordu. Böylesine yırtıcı olduğu kadar gizemli de bir düşmanla yüzleştiklerinde, alfa erkeklerin kendine çekidüzen vermesi de bir oluyordu. Dünyanın en elit kuvvetlerinde görev yapmış üç eski asker, karşılarındaki güçlük karşısında bir araya gelmişti; birbirinin arkasından mızmız eden sadece çekim ekibi vardı.</p>

    <p>Jaeger’ın sivri uçlu salının başı, bir tarafında altın sarısı, bir tarafında kapkara akan Yolların Buluşmasına doğru süzülürken bir saniye durup nehirde neredeyse mutlu olduğunu düşündü. Neredeyse...</p>

    <p>Takımından beş kişiyi kaybetmek tüm keşfin üstüne karanlık ve daimî bir gölge bırakmıştı.</p>

    <p>Ama Londra’dayken en çok istediği şeylerden biri de buydu; dünyanın en büyük ormanlarından birinin kalbinde akan vahşi ve kimsesiz bir nehirde uzun bir yolculuk hayali kuruyordu. Burada nehirler hem gün ışığına hem de hayata birer koridor açıyordu; vahşi hayvanlar kendi kıyılarında toplanıyor ve gökyüzü binbir çeşit kuş kanadının havayı dövmesiyle şakıyordu.</p>

    <p>Kayıkların her birinde, en önemli mühimmata erişim için lastikli bir şerit vardı. Jaeger da yakın dövüş pompalısını hemen elini uzatıp alabileceği bu bölmeye koymuştu. Olur da bir kayman sorun çıkarmaya gelirse saniyeler içinde silahını çekip ateş açmaya başlayabilirdi. Ancak böyle bir şey olmadan, kayıklar nehirde hareket eden en büyük şey olduğu için tüm timsahlar aradaki mesafeyi korumayı yeğlemişti.</p>

    <p>O sabah bir ara Jaeger, kayığıyla sessiz bir şekilde akıntıyla birlikte süzülürken bir jaguarın -güçlü bir erkek- avını izlediğini görmüştü. Koca kedi nehir kenarında saklanmış, bir ses çıkarmamak veya nehirde dalgalanma yaratmamak için özenle hareket etmişti. Timsahın kör noktasına geldiğindeyse dev yırtıcının güneşlendiği çamur birikintisine doğru yüzmüştü. Hedefinde, siyah kaymanların aksine, türün küçüğü kabul edilebilecek bir yakare vardı.</p>

    <p>İri kedi çamur birikintisine doğru süzülmüş ve saldırıya geçmişti. Son saniyede tehlikeyi sezen timsah karşılık vermek için çenesini savurmayı denemişti ama kedi çok daha hızlıydı. Bacaklarını açıp timsahın başının biraz arkasında yerini almış, pençelerini en derine saplayarak ürkütücü canavarın başını ağzının arasına yerleştirmiş ve dişlerini beynine kadar sokmuştu.</p>

    <p>Timsahın ölümü hızlıydı. Sonrasında jaguar, timsahı suya çekti ve avıyla birlikte kıyıya yüzdü. Bütün süreci bu şekilde seyreden Jaeger, içinden koca kediye alkış fırtınaları koparmak istemişti. Jaguar 1-0 öne geçmişti ve Jaeger alınan sonuçtan oldukça memnundu. Dev yırtıcılarla girdiği savaştan ve Irina Narov’u onlara kaptırmasının ardından onlara karşı en derinden samimi bir nefret beslemeye başlamıştı.</p>

    <p>Nehirden seyahat etmenin keyifli olan başka bir yanı da vardı. Dale ile Kral’ın kayıkları, filotillanın en arkasından ilerliyordu. Jaeger, en tecrübesiz kanocu onlar olduğu için, olası bir tehlikeden en uzakta olması gerekenin de çekim ekibi olduğunu söylemişti. Ek olarak filonun en arkasında oldukları için Jaeger da Dale’in kamerasından uzak kalabilmişti.</p>

    <p>Ancak garip bir şekilde, özellikle son günün ardından, Jaeger kamera önünde yaptığı sohbetleri neredeyse özlediğini fark etti. O kamera Jaeger için konuşacak biri hâlini almış, yükünü omuzlarından atmasını sağlamıştı. Katıldığı başka hiçbir keşifte kardeşim, dostum dediği birinin eksikliğini bu denli çekmemişti.</p>

    <p>Alonzo yedek bir ikinci yardımcı olma konusunda fena sayılmazdı. Hatta Jaeger’a birçok açıdan Raff’ı hatırlatıyordu. Bununla birlikte kocaman fiziğiyle eski komandonun eşsiz bir savaşçı olduğundan da şüphesi yoktu. Jaeger, Alonzo’nun zamanla iyi ve sadık bir arkadaş olabileceğini düşündü ama yoldaşı değildi; henüz değildi.</p>

    <p>Hiro Kamishi de aynı şekildeydi. Jaeger, Doğu’nun mistik savaşçı öğretilerine kendini adamış, samuray yaşamı süren sessiz Japon ile paylaşabileceği çok şey olduğunu düşünüyordu. Ama önce Kamishi’yi tanıması lazımdı. Alonzo da, Kamishi de damarında elit asker kanı akan adamlardandı ve bu adamların savunmayı bırakıp açılmaları zaman alırdı.</p>

    <p>Aslında aynı durum Jaeger için de geçerliydi. Bioko’da geçirdiği üç yılın ardından kendi refakatinde ne kadar rahat olabileceğini fark etmişti. O bilindik hiç kimseye güvenmeyen eski askerler gibi numunelik bir yalnız değildi ama tek başına yaşamaya adapte olmuştu. Kendiyle bir arada olmaya alışmış ve çoğu zaman da bir başına olmak daha kolay gelmişti.</p>

    <p>Bir anlığına Jaeger, Irina Narov’un nasıl bir yer edinebileceğini düşündü. Zaman ilerledikçe konuşabileceği biri hâlini alabilir miydi? Yoldaşı, sırdaşı olabilir miydi? Bilemiyordu. Ne olursa olsun onu kaybetmişti ve bu kayıp da geleceğe dair yaşanabilecekleri anlamaya başlamasından bile çok önce meydana gelmişti.</p>

    <p>Onun yokluğunda, kamera tuhaf bir sırdaş rolüne bürünmüştü. Ama yanında büyük bir sorunla, Dale ile birlikte geliyordu. Yani güvenilir olmasına imkân yoktu. Ancak Jaeger’ın elinde de başka hiçbir şey yoktu.</p>

    <p>Önceki akşam, nehir kenarında kamp kurdukları sırada Dale ile ikinci röportajı yapmışlardı. Bu sohbet sırasında, genç yönetmene yavaş yavaş da olsa ısındığını fark etti. Onda röportaj yaptığı kişilerden gayet temiz bir sükûnet ve itibarla dürüstçe bilgi alma gibi bir yetenek vardı. Oldukça ender rastlanan bir şeydi bu ve Jaeger da bu yüzden adama saygı duymaya başlamıştı.</p>

    <p>Röportaj bittikten sonra, Stefan Kral özel bir konuşma için oyalanmıştı. Kamera ekipmanını topladığı sırada, ilk kamp yaptıkları açıklıktaki gizli çekimle ilgili küçük bir itiraf yapmak için yanına geldi.</p>

    <p>“Umarım masal anlattığımı düşünmüyorsundur ama bilmen gerekiyor diye düşündüm.” O tuhaf, orantısız gülüşü yine yüzüne yerleşmeye başlamıştı. “Gizli çekim işi tamamen Dale’in fikriydi. Kendisi kamerayı kontrol ederken bana da soruları sordurttu.” Sıkıntılı bir ifadeyle Jaeger’a baktı. “Ben işe yaramayacağını, anlayacağını söyledim ama Dale dinlemedi. Büyük yönetmen o sonuçta, ben de aşağılık yardımcı yapımcıyım. Kararları o veriyor.” Kral’ın ağzından çıkan kelimeler buram buram nefret kokuyordu. “Aslında yaş olarak ben kıdemliyim, ormanlarda da bir sürü çekim yaptım ama nasıl olduysa emir alan da ben oldum. Açıkçası böyle bir şeyi yine yapmaya çalışırsa şaşırmam, haberin olsun yani.”</p>

    <p>“Sağ ol,” dedi Jaeger. “Bir gözüm açık olacak.”</p>

    <p>“Benim üç çocuğum var. En sevdikleri film ne biliyor musun?” diye devam etti Kral, eğri büğrü yarım gülüşü yüzünü iyice kaplamıştı. “<i>Shrek.</i> Bir şey daha diyeyim mi? Dale o iğrenç Beyaz Atlı Prens! Bunu da kullanıyor yani. TV sektörü bir sürü kadınla dolu; yapımcılar, yönetmenler, senaristler... Bizimki de hepsini parmağında oynatıyor.”</p>

    <p>Orduda geçen zamanı süresince Jaeger, sıfırdan yanına gelen adamları kahramana çevirme konusunda isim yapmıştı. Belki de “ezilen” tarafta olanlara karşı her daim doğal bir yakınlık beslemesini de böyle açıklayabilirdi. Nitekim bu çekim ekibinde ezilen kişi de açık ara Kral’dı. Ama aynı zamanda, Carson’ın liderliği neden Dale’e verdiğini de gayet iyi anlıyordu. Askerde de çoğu zaman genç subaylar, daha deneyimli askerleri komuta ederdi. Bunun tek sebebiyse liderlik hamuruna sahip olmalarıydı. Jaeger da Carson’ın yerinde olsa aynısını yapardı.</p>

    <p>Kral’ı rahatlatmak için elinden geleni yaptı. Bundan sonra ciddi endişelere kapılırsa direkt onunla konuşacağını söyledi. Ama ne olursa olsun işi çözmesi gereken yine o ikisiydi. Bu çözümün bir an önce gelmesiyse hayati bir önem taşıyordu.</p>

    <p>Böylesine bir gerginlik, sürekli artan nefret bütün keşfi mahvedebilirdi.</p>

    <p>Jaeger’ın kayığının ucunda, artık siyah ve beyaz nehir suları bir araya geliyor; Şeytanın Şelalesi’ne yaklaşırken büründüğü kirli gri rengiyle kulakları sağır edici bir şekilde çağlamaya hazırlanıyordu. Bununla birlikte Jaeger’ın kafası da mevcut durumun acımasız önceliklerine odaklandı.</p>

    <p>Çok hızlı bir şekilde karaya çıkmaları gerekiyordu.</p>

    <p>İleride sağ tarafına doğru uzanan bölgede, sarkan ağaç dalları arasında gözlerden sakınılmış çamurlu bir kıyı gördü. Eliyle işareti verdi ve kayığını o tarafa çevirdi, arkasındaki kanolar da sırayla aynısını yaptı. Küreğini o tarafa doğru çekerken ağaçların altında anlık bir hareket gördü. Nehir kıyısında dolanan bir hayvan olduğundan emindi. Yine de bir kez daha kendini gösterip göstermeyeceğini anlamak için ağaçların altındaki karanlığı seyretmeye devam etti.</p>

    <p>Bir sonraki hareket, ormandan çıkan bir figürdü; bir insan figürü.</p>

    <p>Çıplak ayaklıydı, belinin etrafına sardığı bir kumaş parçası haricinde tamamen çıplaktı ve direkt Jaeger’ın olduğu tarafa bakar şekilde dikiliyordu. Şimdiye kadar bağlantı kurulmamış bu Amazon Kızılderili kabilesinin savaşçısıyla Jaeger’ın arasında artık sadece beş yüz metre genişliğinde bir su vardı.</p>
  </div>
</body>
</html>