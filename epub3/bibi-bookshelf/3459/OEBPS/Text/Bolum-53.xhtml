<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-53</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger’ın bu olağanüstü düzeyde vurucu rüyası üzerine düşünecek pek bir vakti yoktu. Enfiye piposu ruh evinde herkesin elinden geçmişti ve Amahuaca şefi, Jaeger ile takımının yanına katılmıştı. O konuştu, Puruwehua çevirdi ve söylediklerinin ağırlığı tüm dikkatleri Şef’e çevirdi.</p>

    <p>“Aylar önce, Amahuaca’nın hatırlayabildiğinden de önce, ormana beyaz adamlar geldi. Korkunç silahlara sahip bu yabancılar topraklarımızda gezdi. Savaşçılarımızdan bir grubu yakalayıp ormanın uzak bir bölgesine götürdüler. Orada ölüm tehdidi altında ormanı düşürmeye ve ağaçları bir tarafa taşımaya zorlandılar.”</p>

    <p>Jaeger ilk başta Şef’in kabileye ait bir efsaneyi mi, halkının hikâyesini mi, yoksa <i>nyakwana</i> ile esinlendiği bir görüşü mü anlattığından emin olamadı.</p>

    <p>“Tüm bitki örtüsünü temizlemeye zorlandılar,” diye devam etti Şef. “Toprağı sanki bir nehirmiş gibi dümdüz dövdüler. Bunlar bizim inandığımız ne varsa tersidir. Ormana zarar verirsek kendimize de zarar veririz. Toprakla biz bir bütünüz, aynı yaşam gücünü paylaşırız. Birçoğumuz hastalanıp öldü ama o zamana kadar arazi temizlenmiş ve orman da yok edilmişti.” Şef başını kaldırıp açık çatıdan gökyüzündeki yıldızlara baktı. “Sonra bir gece cennetten dev bir canavar indi. Duman, gürültü ve karanlıktan oluşan koca bir kartaldı. O ölü ormanın bıraktığı düz toprağa dalıp orayı yuvası yaptı. Gök canavarı içinden daha fazla yabancı kustu. Hayatta kalabilen savaşçılarımız, canavarın karnındaki ağır yükleri taşımaya zorlandı. Metal bidonlar vardı. Gök canavarı sanki kocaman ve aç bir sivrisinekmiş gibi onlardan sıvı emmeye başladı. İşi bittiğinde yeniden gökyüzüne tırmanıp gitti. Sonra aynı onun gibi ikisi daha geldi. Onlar da açıklığa indi, daha çok sıvı emdi ve havaya yükselip o tarafa,” Şef güney yönünü gösterdi, “dağlara gitti.”</p>

    <p>Duraksamıştı.</p>

    <p>“Sonra karanlıkların içinden dördüncü hava canavarı geldi. Ama bu son aç sivrisineği doyuracak kadar kan yoktu. Bidonlar kurumuştu. Orada oturup daha fazlasını bekledi, daha fazlasının geleceğini ümit etti. Ama gelmedi. Sonra beyaz adamlar o canavarın içine girdi. Ormanın öfkesini anlayamamışlardı, kendisine zarar verenlere karşı ruhların ne kadar acımasız ve affetmez olacağını bilmiyorlardı. O beyaz adamlar ölüm ve acı içinde kıvrandı. En sonunda, kalan iki beyaz adam metalden gök canavarını kapattı ve taşıyabildikleri az miktarda eşyayla ayrıldı. Onlar da ormanın içinde helak oldu.</p>

    <p>Yıllar geçti ve orman, açıklığı yeniden sahiplendi. Ağaçlar yeniden canavarın boyunu aştı ve onu dünyaya unutturdu. Ama hiçbiri Amahuaca’nın hafızasından silinmedi, öyküsü babadan oğula anlatıldı. Sonra daha karanlığı geldi. Biz öldüğünü sanıyorduk, beyaz adamın ölü bir şeyin gövdesini buraya getirdiğini sanıyorduk. Ama o şey, daha doğrusu içindeki bir şey hâlâ yaşıyordu ve bize zarar verebilecek durumdaydı.”</p>

    <p>Şef’in hikâyesi sürerken Jaeger takımından bir üyenin mıh gibi olduğu yere çakıldığını fark etti. Kadın, onun ağzından çıkan her kelimeye tutunuyordu; takıntılı gibiydi, gözleri alev alev yanıyordu. Jaeger, Irina Narov’u ilk kez bir şeyle bu denli ilgilenirken görmüştü. Yine de bakışlarındaki bir şey, deliliğin sınırlarında dolaştığı hissi yaratıyordu.</p>

    <p>“İlk acı çekenler hayvanlar oldu,” diye devam etti Şef. “Kimileri gök canavarının kanatları altına sığınıp yuvası belledi. Kimileri hastalanıp öldü. Diğerleri korkunç şekilde bozulmuş yavrular dünyaya getirdi. O bölgede avlanan Amahuaca savaşçıları nehirden su içtikten sonra hastalandı. Su bile lanetlenmiş, zehirlenmiş gibiydi. Sonra ormanın oradaki tüm bitkiler ölmeye başladı.” Şef en genç oğluna baktı. “Ben o zamanlar gençtim, Puruwehua’nın yaşlarındaydım. İyi hatırlıyorum ama. En sonunda ağaçlar bile gök canavarına kurban gitti. Geriye sadece çıplak iskeletler, güneşte kalmış kemik gibi beyaza bürünen ölü tahtalar kaldı. Ama biz biliyorduk, bu canavarın hikâyesinin son bulmadığını biliyorduk.”</p>

    <p>Bakışlarını Jaeger’a çevirip anlatmaya devam etti.</p>

    <p>“Beyaz adamın geri döneceğini biliyorduk. Gelenlerin bu gök canavarının lanetini topraklarımızdan sonsuza kadar uzaklaştıracağını biliyorduk. Adamlarıma bu yüzden size saldırmamalarını emrettim, buraya getirilmenizi istedim. Böylece sizi sınayabildim. Böylece emin olabildim. Ama ne yazık ki yalnız değilsiniz. İkinci bir güç daha topraklarımıza girdi. Sizden hemen sonra geldiler, sanki buraya gelirken sizi takip etmiş gibiydiler. Ancak onların amacı sizinkinden çok daha kötü niyetli... Onlar canavarın taşıdığı şeytana yeni bir can vermek için geldi.”</p>

    <p>Jaeger’ın aklından binlerce soru geçiyordu ama Şef’in anlatacaklarının henüz bitmediğini hissetmişti.</p>

    <p>“O gücü gölgesi gibi izleyen adamlarım var,” diye devam etti Şef. “Onlara, ‘Karanlık Güç’ diyoruz; bunun da iyi bir sebebi var. Ormanda direkt o canavarın yuvasına çıkan bir yol açıyorlar. İki savaşçımı yakaladılar. Cesetlerini ağaçlara asılı hâlde bulduk, sırtlarına garip simgeler kazınmıştı. Bizi uyarıyorlardı. Onlarla savaşmak zor olacak. Çok kalabalıklar, belki sizden on kat daha kalabalık... Bir sürü gürleyen sopa taşıyorlar. Bunun sonucunda bir savaş çıkarsa kabilem adına bir katliam olur. Ormanın derinlerinde bir ihtimal kazanabiliriz. Belki... Bu bile kesin değil. Ama gök canavarının yuvaladığı açık alanda halkımı silip süpürürler.”</p>

    <p>Jaeger ağzını açar gibi oldu ama Şef bir hareketiyle onu susturdu.</p>

    <p>“Başarının tek yolu gök canavarına ilk önce ulaşmaktan geçiyor.” Jaeger’a ince bir bakış attı. “Bu Karanlık Güç’ü yenmenizin başka bir yolu yok. Tek başına başaramazsınız. Ancak Amahuaca’nın yardımını kabul ederseniz başaracaksınız. Biz ormanın gizli yollarını biliyoruz. Hızlı ilerleyebiliriz. Yalnızca cesur yürekliler böyle bir yükün altına girmeli. Yolculuk sadece Amahuaca’nın bildiği bir kestirmeden geçecek. Şimdiye kadar hiçbir yabancı böyle bir yolculuğa çıkmadı,” diye devam etti Şef. “Bu yolculuk için direkt Şeytanın Şelalesine gitmeniz, oradan da... Hayatınızı avcunuzun içine almanız gerekiyor. Karanlık Güç’ü gök canavarının olduğu yerde yenmek ve zafere ulaşmak için başka bir yol yok. Orman sizi koruyacak, size yol gösterecek. Şafak vakti hazır olanlar yola çıkacak. Puruwehua rehberiniz olacak ve yanınıza en iyi savaşçılarımdan iki düzine vereceğim. Bu teklifi kabul edip etmeyeceğiniz ve sizden kimlerin gideceği henüz meçhul...”</p>

    <p>Jaeger bir anlığına söyleyecek hiçbir şey bulamadı. Her şey o kadar hızlı gelişiyordu ki... Hem aklını kurcalayan binlerce soru vardı. İlk öne çıkan ise Joe James oldu.</p>

    <p>“Bana o pipodan bir fırt daha verin, sizin peşinizden her yere gelirim,” diye gürledi.</p>

    <p>Kahkahalar duyuldu, James’in yorumu ortamdaki gerilimi almış gibiydi.</p>

    <p>“Bir sorum var,” diye araya girdi Jaeger. “Kaybolan iki üyemiz ne durumda? Onlardan haber var mı?”</p>

    <p>Şef başını iki yana sallayıp, “Üzgünüm. Arkadaşlarınız bu Karanlık Güç tarafından yakalandı ve ölene kadar dövüldü. Cesetlerini alıp yaktık. Amahuaca geleneğinde ölülerimizin kemiklerini yakar ve küllerini suyumuza karıştırıp içeriz. Böylece sevdiklerimiz sonsuza kadar bizimle kalır. Dostlarınızın küllerini de sakladık, dilediğinizi yapabilirsiniz. Başın sağ olsun Bay Jaeger,” dedi.</p>

    <p>Jaeger ateşe baktı. Ne kadar kayıp olmuştu. İyi insanlar ölmeye devam ediyordu. Kendi komutası altındakiler hem de... Çaresizliği kalkan edinmiş öfke ve hüsranla içinde bir şeylerin koptuğunu hissetti. O an bunu yapanlardan hesabını soracağına yemin etti. Cevapları bulacak, adaleti sağlayacaktı. Kendi adaletini...</p>

    <p>Bu fikre tutunup kendine geldi. Karşısına çıkacaklar için artık hazırdı.</p>
  </div>
</body>
</html>