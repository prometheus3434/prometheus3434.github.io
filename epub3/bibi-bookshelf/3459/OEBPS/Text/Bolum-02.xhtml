<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-02</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jip Kara Sahil Cezaevi’nin uzağına çekilmişti. Raff direksiyona atlarken Jaeger’a bir şişe su verdi.</p>

    <p>“İç,” dedikten sonra parmağıyla arka koltuğu işaret etti. “Soğutucuda daha var, içebildiğin kadar iç. Kaybettiğin suyu yeniden kazanman lazım. Acayip bir gün bizi bekliyor...”</p>

    <p>Raff sessizliğe gömüldü, aklındaysa önündeki gün vardı. Jaeger da bu sükûnetin havada kalmasına kayıtsız kaldı.</p>

    <p>Hapiste geçen haftaların ardından vücudunda yanmayan bir yer bile yoktu. Bütün eklemleri acıdan kıvranıyordu. Sanki o hücreye atılmasından, hatta bir araçla bir yere gitmesinden, vücudunun Bioko’nun o tropik güneş ışığını tatmasından bu yana bir ömür geçmiş gibiydi.</p>

    <p>Araçtaki en ufak bir sarsıntıda o da acıyla kıvranıyordu. Bioko’nun tek büyük kenti olan Malobo’ya uzanan, sadece bir arabanın sığabileceği asfalt okyanus yolunu izliyorlardı. Zaten bu küçük Afrika adasında asfaltlanmış çok az yol vardı. Ülkenin petrolden elde ettiği kazancın büyük bölümü Başkan için yapılan yeni bir saraya, dev yatlardan oluşan filosuna eklenecek yeni bir tekneye veya İsviçre bankalarındaki hesaplarını daha da şişirmeye harcanıyordu.</p>

    <p>Raff eliyle jipin ön konsolunu gösterip, “Aradığını orada bulabilirsin dostum. Oturduğun yerde tükendin,” dedi.</p>

    <p>“Güneş yüzü görmeyeli biraz zaman oldu.”</p>

    <p>Jaeger torpidoya uzanıp Oakley marka bir güneş gözlüğü çıkardı. Kısa bir süre inceleyip, “Sahte mi? Hep ucuzcuydun zaten,” dedi.</p>

    <p>Raff güldü.</p>

    <p>“Gerçeğini kim bulmuş?”</p>

    <p>Jaeger küçük bir tebessümün yıpranmış yüzüne yayılmasına izin verse de çektiği acı ağır basmıştı. Sanki hayatında daha önce hiç gülmemiş gibiydi; sanki o tebessüm yüzünü ortadan ikiye ayırmıştı.</p>

    <p>Jaeger daha birkaç hafta önce o hücreden asla çıkamayacağına iyiden iyiye inanmıştı. Zaten elinde güç olan hiç kimse orada olduğunu bilmiyordu. Kara Sahil’de hiç görülmeden, unutularak öleceğine; daha önce aynı yerden geçen sayısız ceset gibi köpekbalıklarına yem olacağına ikna olmuştu.</p>

    <p>Şu an hayatta ve özgür olduğuna inanamıyordu. Gardiyanı; Raff ile ikisini işkence kabinlerinin dizildiği, duvarları mahkûmlardan sıçrayan kanlarla boyanmış gölgeli bodrumdan dışarı çıkarmıştı. Çöpün atıldığı, hücrelerinde ölenlerin cesetlerinin bekletilip denize atılmak için hazırlandığı yerdi burası. Jaeger, Raff’in böylesine rahat bir şekilde oradan çıkmasını sağlayacak nasıl bir anlaşma kopardığını hayal bile edemiyordu.</p>

    <p>Kimse Kara Sahil’den çıkmamıştı. <i>Hiç kimse</i>...</p>

    <p>Jaeger birden sessizliği bozup, “Beni nasıl buldun?” diye sordu.</p>

    <p>Raff omuzlarını silkip, “Kolay olmadı. Tek başıma üstesinden gelemedim, Feaney ve Carson ile birlikte anca bulabildim,” dedikten sonra güldü. “Zahmete girdiğimize değdi mi?”</p>

    <p>Bu sefer de Jaeger omuzlarını silkip, “Binbaşı Mojo ile daha yeni tanışıyorduk. İyi bir eleman... Kız kardeşini istese verirsin,” dedikten sonra bakışlarını Büyük Maori’ye çevirdi. “Ama cidden, beni <i>nasıl</i> buldun? Bir de neden?”</p>

    <p>“Hep yanındayım kardeşim. Hem...” Raff’ın çehresine bir gölge düştü. “Londra’da sana ihtiyaç var. Bir görev... İkimizi de istiyorlar.”</p>

    <p>“Nasıl bir görev?”</p>

    <p>Raff’ın yüzündeki ifade daha da karanlığa büründü.</p>

    <p>“Buradan çıktığımız gibi anlatacağım. Çünkü buradan çıkamazsak görev de olmayacak.”</p>

    <p>Jaeger elindeki suyu kafasına dikti. Soğuk ve temiz bir şişe su, Kara Sahil’de zorla ağzına sokulanın yanında şu an kendisine dünyanın en büyük nimeti gibi geliyordu.</p>

    <p>“Sonra ne olacak peki? Beni Kara Sahil’den çıkarman, Cehennem Adası’ndan kurtulduğumuz anlamına gelmiyor. Yerliler buraya, ‘Cehennem Adası’ diyor.”</p>

    <p>“Ben de duydum. Binbaşı Mojo’dan kopardığım anlaşmaya göre biz Londra uçağına bindiğimizde üçüncü ödemesini alacak. Ama o uçağa binmeyeceğiz. Havaalanında bizi yakalayacak, karşılama ekibi çoktan bekliyor zaten. Seni Kara Sahil’den kaçırdığımı ama bizi yeniden yakaladığını iddia edecek. Böylece iki kez para koparacak; biri bizden, diğeri de Başkan’dan...”</p>

    <p>Jaeger’ın tüyleri diken diken oldu. İlk başta tutuklanmasını emreden Bioko Başkanı Honore Chambara’ydı zaten. Bir ay kadar önce ülkede bir darbe girişimi olmuştu. Paralı askerler, başkenti Bioko Adası olan Ekvator Ginesi’nin diğer yarısını; yani okyanusun karşısında, Afrika anakarasındaki tarafı oluşturan yarıyı ele geçirmişti.</p>

    <p>Bunun neticesinde Başkan Chambara, Bioko’daki tüm yabancıları toplamıştı, zaten pek kimse de yoktu. Jaeger de onlardan biriydi ve yaşadığı kulübede yapılan kısa bir arama sonrasında asker olduğu zamanlardan kalan garip hatıraları bulunmuştu.</p>

    <p>Chambara bunları duyar duymaz Jaeger’ın da darbede payı olduğunu, <i>içeride adamları</i> bulunduğunu düşünmüştü. Ama yoktu. Bioko’ya tamamen farklı -ve masum- sebeplerden ötürü gelmişti. Ancak Chambara’yı ikna etmek mümkün değildi. Başkan’ın emriyle birlikte Kara Sahil Cezaevi’ne gönderildi ve Binbaşı Mojo da itirafa zorlamak için elinden geleni yaptı.</p>

    <p>Jaeger gözlüğü taktı.</p>

    <p>“Haklısın, uçakla buradan çıkmamız imkânsız... B planın var mı?”</p>

    <p>Raff kısa bir bakış attıktan sonra konuşmaya başladı.</p>

    <p>“Duyduğum kadarıyla burada öğretmenlik yapıp adanın en kuzeyindeki bir köyde İngilizce öğretiyormuşsun. Oraya uğradım. Köydeki balıkçıların çoğu Cehennem Adası’nda başlarına gelen en güzel şey olduğunu söylüyor. Çocuklarına okuma yazma öğretmişsin. Başkan Chugga’nın yaptığından çok daha fazlasını yapmışsın,” deyip duraksadı. “Nijerya’ya kaçmamız için bir kano hazırladılar.”</p>

    <p>Jaeger bir saniye bu planı düşündü. Neredeyse üç yılını Bioko’da geçirmişti. Yerel balıkçı topluluklarını iyi tanıyordu. Gine Körfezi’ne kanoyla geçilebilirdi. Belki...</p>

    <p>“Otuz kilometre falan var,” diye araya girdi. “Balıkçılar arada sırada, hava güzel olduğu zamanlarda gidiyor. Haritan var mı?”</p>

    <p>Raff, Jaeger’ın ayakları altında kalan küçük bir çantayı işaret etti. Jaeger acıdan kıvranarak da olsa uzanıp hızla içindekilere göz gezdirdi. Haritayı bulup açtı ve incelemeye başladı. En fazla yüz kilometre uzunluğunda, elli kilometre genişliğinde olan ormanla kaplı minicik bir ada olan Bioko, Afrika’nın koltuk altındaki kıvrımda yer alıyordu.</p>

    <p>En yakındaki Afrika ülkesi kuzeybatıda kalan Kamerun’du, Nijerya direkt batıda kalıyordu. Sağlamından bir iki yüz kilometre güneydeyse kısa zaman öncesine kadar Başkan Chambara’nın topraklarının diğer yarısı, Ekvator Ginesi’nin anakara parçası yer alıyordu. Tabii bu durum darbeciler ele geçirmeden önceydi.</p>

    <p>“Kamerun daha yakın,” diye belirtti Jaeger.</p>

    <p>“Kamerun ya da Nijerya, ne fark eder,” diye omuz silkti Raff. “Şu an neresi olursa olsun buradan iyidir.”</p>

    <p>“Havanın kararmasına ne kadar var?” diye sordu Jaeger. Saatini Kara Sahil’deki hücresine atılmadan çok önce Chambara’nın eşkıyalarına kaptırmıştı. “Karanlıkta gizlenirsek belki başarabiliriz.”</p>

    <p>“Altı saat. Otelde en fazla bir saatin var. Üzerindeki pislikleri temizleyip durmadan su içeceksin. Kaybettiğin suyu geri kazanmadan o kadar yolu alman mümkün değil. Dediğim gibi büyük gün daha gelmedi.”</p>

    <p>“Mojo hangi otelde kaldığını biliyor mu?”</p>

    <p>Raff homurdanıp, “Saklamanın manası yok. Bu kadar küçük bir adada herkes her şeyi biliyor. Aslında düşününce biraz da evi hatırlatıyor...” dedi. Güneşin vurmasıyla birlikte dişleri parlamıştı. “Mojo bize sıkıntı çıkarmayacak, en azından birkaç saat... O parasının yatıp yatmadığıyla ilgilenecek, o zamana kadar da biz çoktan tüyeceğiz.”</p>

    <p>Jaeger su şişesini yeniden kafasına dikti. Her bir yudum kurumuş boğazında yeni bir yara açıyordu. Asıl sorun ise midesinin ceviz kadar kalmasıydı. Ölümüne yediği dayaklar ve çektiği işkenceler olmasa bile açlık diyeti yüzünden kısa süre içerisinde ölürdü.</p>

    <p>“Çocuklara öğretmenlik.” Raff’ın yüzünde neler olup bittiğinden haberdar bir gülümseme vardı. “Gerçekten ne yapıyordun peki?”</p>

    <p>“Çocuklara ders veriyordum.”</p>

    <p>“Aynen, çocuklara ders... Darbeyle hiçbir alakan yok muydu yani?”</p>

    <p>“Başkan Chugga da aynı soruyu sorup durdu. Tabii dayak arasında... Tanışsanız seni sever.”</p>

    <p>“Tamam, ders veriyordun. İngilizce öğretiyordun. Bir balıkçı köyünde...”</p>

    <p>“Çocuklara ders veriyordum.” Jaeger camdan dışarıyı izliyordu, yüzündeki gülümseme tamamen silinmişti. “Hem illa bilmek istiyorsan saklanacak bir yere ihtiyacım vardı. Düşünsene; evrenin en dibi, dünyanın unuttuğu yer Bioko... Kimsenin beni bulacağını düşünmemiştim.” Duraksadı. “Haksız çıkardın beni.”</p>

    <p class="Yildiz">***</p>

    <p>Oteldeki küçük ara Jaeger’a rüya gibi gelmişti. Üç kez duş aldı. Ancak üçüncü seferde artık lavabodan akan su temize yakındı.</p>

    <p>Kendini zorlayarak bir doz rehidrasyon tuzu aldı. Beş haftada uzayan sakalını kesti ama tıraşı yarım kaldı. Zamanı dolmuştu.</p>

    <p>Herhangi bir yerinde yara bere olup olmadığını anlamak için vücudunu kontrol etti. Mucizevi bir şekilde pek fazla yoktu. Otuz sekiz yaşındaydı ve adadaki yaşamı boyunca zinde kalmıştı. Ondan öncesinde elit bir asker olarak geçirdiği on yılla birlikte, hücreye atıldığı zaman formunun zirvesindeydi. Belki de Kara Sahil’den -nispeten- yarasız ayrılmasının sebebi buydu.</p>

    <p>Elinde ve ayaklarında birkaç parmağının kırıldığını fark etmişti sadece. İyileşmeyecek bir şey yoktu.</p>

    <p>Hızla kıyafetlerini değiştirdikten sonra Raff ile jipe atladılar ve tropik çalıların arasından Malobo'nun doğusuna uzanan yolculuk başladı. Raff ilk başlarda yaşlı nineler gibi direksiyona eğilerek en fazla 50 km/s hızla ilerlemişti. Arkalarında biri olup olmadığını kontrol ediyordu. Bioko’da araba sahibi olabilecek kadar şanslı olan küçük kesimin tamamı sanki cehennemden kaçarmış gibi araba kullanıyordu. Bu yüzden peşlerine bir araç takılsa çok uzaktan belli olurdu. Adanın kuzeydoğu kıyısına doğru uzanan toprak patikaya döndükleri sırada artık kimsenin onları izlemediğinden emin olmuşlardı.</p>

    <p>Binbaşı Mojo tüm planlarını havaalanından kaçışa göre yapmış olmalıydı. Teoride adadan başka bir çıkış yolu yoktu. Tabii tropik fırtınalar ve Bioko’nun etrafında kan kokusuyla yanıp tutuşarak dolanan köpekbalıklarıyla şansını denemek isteyen olmazsa...</p>

    <p>Nitekim şimdiye kadar bunu çok az kişi istemiş, ancak pek azı başarmıştı.</p>
  </div>
</body>
</html>