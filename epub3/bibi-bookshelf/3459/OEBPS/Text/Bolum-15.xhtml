<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-15</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>“Bakın da gözleriniz şenlensin!”</p>

    <p>Adam Carson gökyüzünden çekilmiş bir tomar fotoğrafı masaya attı. Bakımlı, yakışıklı, kurnaz, jilet gibi ve oldukça yetenekli bir konuşmacı olan Carson, dünyaya her daim kazananlardan biri olarak gelmişti. Jaeger onu pek sevmezdi. Bir komutan olarak saygı duyardı ama güvenir miydi, bir türlü emin olamıyordu.</p>

    <p><i>“Cordillera de los Dios;</i> Tanrıların Dağı,” diye devam etti Carson. “Neredeyse Galler kadar bir bölge, ayak basılmamış bir orman... Üç dört bin metrelik devasa tepelerle çevrili ve bitmek bilmeyen bir sisle yağmur altında gizli... Vahşi kabileleri, katedral boyunda şelaleleri, kilometrelerce uzanan mağaraları, çok derin vadileri ve tehlikeli kanyonları var. Hatta bir <i>Tyrannosaurus</i> sürüsü de vardır. Yani anlayacağınız tam bir Kayıp Dünya...”</p>

    <p>Jaeger görsellere bakıp birer birer inceledi.</p>

    <p>“Soho Meydanından epey uzak...”</p>

    <p>“Değil mi?” Carson, Jaeger’a doğru yeni bir fotoğraf tomarı fırlattı. “Enkaza dair şüpheleriniz varsa da şunlara bir bakın. Tam bir şaheser değil mi? Gizemli, karanlık, şehvetli bir canavar... Seneler sonra, ormanın derinliklerinden bir canavar bizi üç bin kilometre öteden çağırıyor.”</p>

    <p>Jaeger yeni fotoğraflara baktı. Gizemli enkaz, zümrüt yeşili bir denizin üzerinde uzanıyordu. Öylesine bir yeşilliğin arasında bembeyaz parlaması, ilgiyi daha da üzerine toplamasına yol açıyordu. Ama ölüydü. Yapraksız dallar, bir iskeletin sayısız parmakları gibi gökyüzüne ulaşmaya çalışıyor; ormanın leşi çırılçıplak bir şekilde yatıyordu.</p>

    <p>“Kemikler ormanı,” diye mırıldandı Jaeger, gizemli uçağın etrafındaki kurumuş bölgeyi göstererek. “Neden böyle olduğunu biliyor muyuz?”</p>

    <p>“Fikrimiz yok,” diyen Carson güldü. “Zehirli bir şey olma ihtimali çok yüksek ve bu konuda da adaylarımız tertibatlı... Oraya solunum cihazlarına ek olarak özel kıyafetlerle ineceksiniz. Sıkı bir şekilde korunmanız gerekiyor. Tabii gitmeyi kabul ederseniz...”</p>

    <p>Jaeger sondaki iğnelemeyi duymazdan geldi. Herkesin kendi ağzından çıkacak cevabı beklediğini biliyordu. Kırk sekiz saat dolmuştu. Wild Dog Media’nın Soho’daki lüks ofisinde toplanmalarının sebebi de buydu zaten. Adam Carson, birkaç TV yöneticisi ve Enduro Adventures takımı oradaydı.</p>

    <p>Görünüşe göre televizyonla ilgili bir şey yapan herkesin Londra’nın merkezindeki aşırı gösterişli Soho’dan bir parça koparması gerekiyordu. Medyanın en büyük isimleri orada toplanmıştı. Tamamen para için bu işe giren Carson da direkt Soho Meydanı’nda bir ofis tutmayı ihmal etmemişti.</p>

    <p>“Uçağa hiç el değmemiş gibi duruyor,” diye devam etti Jaeger. “Sanki oraya <i>indirilmiş</i> gibi... Hangi yılda, nereden nereye uçtuğuna dair bir fikrimiz var mı?”</p>

    <p>Carson üçüncü fotoğraf tomarını uzatıp, “Üzerindeki işaretlerin yakın çekimleri... Paramparça olduğunu göreceksiniz ama gövdesi ABD Hava Kuvvetleri’nin renkleriyle süslenmiş. Böylesine bir eskimeyi göz önünde bulundurduğumuzda da on yıllardır orada yattığı aşikâr... Herkes İkinci Dünya Savaşı döneminden kaldığını söylüyor. Ancak öyleyse de eşsiz bir makine... Döneminin çok ötesinde bir fenomen...” dedikten sonra TV yöneticilerine döndü. “C-130 Hercules ile karşılaştırabiliriz. C-130 günümüzde birçok NATO üyesi tarafından da kullanılan modern bir kargo uçağı... Bizim gizemli uçağımız, burnundan kuyruğuna otuz dört metre boyunda... C-130 ise on iki metre... Yani modern uçaktan <i>üç kat</i> daha uzun... Ek olarak, alışılmışın aksine dört yerine altı motoru var ve kanat genişliği de çok daha fazla...”</p>

    <p>“Öyleyse çok ağır bir yük taşıyordur,” diye sorguladı Jaeger.</p>

    <p>“Muhtemelen,” diye doğruladı Carson. “İkinci Dünya Savaşı’nda kullanılan ve bununla karşılaştırabileceğimiz tek Müttefik uçağı, Hiroşima ve Nagazaki’ye atom bombalarını bırakan Boeing B-29 Uçan Kale... Ama o uçağın şekliyle bunun alakası yok. Bizimki çok daha aerodinamik ve modern... Hem B-29’un iki katı boyunda... Bu durum da bilmeceyi özetliyor zaten. Nasıl bir canavar bu?”</p>

    <p>Carson’ın yüzünü kaplayan gülümseme iyice büyüyüp daha özgüvenli, hatta kibirli bir hâl almıştı.</p>

    <p>“Adını, ‘İkinci Dünya Savaşı’nın Son Büyük Gizemi’ koyduk. Gerçekten de öyle...” Şimdi tam bir satışçı rolüne bürünmüş, müşterilerine oynamaya başlamıştı. “Bize tek gerekense görevi üstlenecek doğru adam...” Bu sefer de Jaeger’a döndü. “Var mısın bu işe? Bizimle misin?”</p>

    <p>Jaeger masanın etrafındaki yüzlere hızla baktı. Carson; adamını bulduğuna ve ikna ettiğine tüm benliğiyle inanıyordu. Raff; her zamanki gibi ne düşündüğü belli değildi. Feaney; söz konusu Enduro Adventures’ın serveti olduğu için yüzündeki endişe tüm bedenini sarmıştı. Sonra çeşit çeşit TV yöneticileri vardı. Otuzlu yaşlarının başında, pasaklı, <i>modaya uygun</i> giyinmiş ve dahası gergin görünüyorlardı. Televizyon hayalleri diken üstündeydi.</p>

    <p>Son olaraksa Bay Simon Jenkinson vardı, arşivci. Ellili yaşlarını bitirmek üzere olan adam, odadaki açık ara en yaşlı isimdi. Hâl ve hareketleri kış uykusuna yatmış bir bal arısını andırıyordu. Karmaşık bir sakalı, reçel kavanozu gibi bir gözlüğü ve güvelere yem olmuş yünlü bir ceketi vardı. Bulutların üzerinde yüzüyormuş gibi görünüyordu.</p>

    <p>“Siz ne düşünüyorsunuz Bay Jenkinson?” dedi Jaeger. “Anladığım kadarıyla odadaki uzman sizsiniz. Kayıp Uçak Arkeoloji Topluluğu’nun bir üyesiymişsiniz. Ayrıca İkinci Dünya Savaşı’yla ilgili her konuda da uzmanmışsınız. Bunun ne olabileceğine dair fikirlerinizi duymak isterim.”</p>

    <p>“Kim? Bana mı dediniz?” Arşivci adam sanki uzun bir rüyadan uyanmış gibi odaya göz gezdirdikten sonra endişeyle sakallarını kaşıdı. “Ben mi? Benim fikirlerim mi? Gerek yok. Ben topluluğa karşı pek konuşamıyorum.”</p>

    <p>Jaeger içten bir kahkaha patlattı. Adama ânında ısınmıştı. Yaşlı arşivcide emaresi okunmayan gösteriş ve kurnazlık, Jaeger’ın çok hoşuna gitmişti.</p>

    <p>“Biraz acelemiz var,” diye atladı Carson, TV yöneticilerine bakarak. “Bugün bir araya gelme sebebimizi çözüme kavuşturduktan sonra arşivciyle konuşabilirsin. Yanlış mı düşünüyorum? Yani önce bizimle olup olmadığına karar ver.”</p>

    <p>“Bir karar vermeden önce yeterince bilgilenmek isterim,” diye karşı çıktı Jaeger. “Evet Bay Jenkinson, bir tahmin alalım. Ne olabilir bu?”</p>

    <p>“Biraz haddimi aşacak olursam...” Arşivci boğazını temizledi. “Bunun özelliklerine uyan bir uçak var; Junkers Ju 390. Alman, anlamışsınızdır. Hitler’in pet projelerinden biri... Amerika Bombardımanı projesinin başını çekmesi düşünülüyordu. Hitler savaşın sonlarına doğru transatlantik uçuşlarla Amerika’yı bombardımana tutmayı planlıyordu.”</p>

    <p>“Oldu mu peki?” diye sordu Jaeger. “New York? Washington? Hiç bombalandılar mı?”</p>

    <p>“Böyle görevlere dair birkaç rapor var,” diye doğruladı Jenkinson. “Tabii hiçbiri resmî değil. Ancak Ju 390’ın bunu başarabilecek özellikleri olduğunu söyleyebilirim. Havada yakıt ikmali yapabiliyordu ve pilotlarında da dönemin şaheserlerinden biri olarak kabul edilen Vampir gece görüş ekipmanları bulunuyordu. O da neredeyse gündüzmüş gibi görmelerini ve zifiri karanlıkta iniş yapabilmelerini sağlıyordu.” Jenkinson masadaki fotoğraflardan birine parmağını koydu. “Bariz bir şey zaten; Ju 390’ın gövdesinin üzerinde, gökyüzü gözlemleri için kubbemsi bir yapı var. Yani mürettebatı ne bir radar ne de telsiz açmadan yıldızları kullanarak çok uzun mesafeler katedebilir. Anlayacağınız, bu uçak dünyanın etrafında tamamen gizli, izi sürülemez uçuşlar yapmak için var olabilecek en kusursuz savaş uçağı... Yani evet, New York’un üzerinden sarin gazı bırakmak isteseler, bu uçakla rahatlıkla yapabilirlerdi.” Jenkinson gergin bir şekilde odaya göz attı. “Kusura bakmayın. O son kısım... New Yok’a sarin falan... Hafif gaza geldim. Benimle misiniz hâlâ?”</p>

    <p>Odadaki herkes onaylar şekilde başını salladı. Simon Jenkinson ise dinleyicilerinin dikkatini tamamen çekebilmesini garipsiyordu.</p>

    <p>“Belki bir düzineden daha az Ju 390 üretildi,” diye devam etti. “Neyse ki Amerika Bombardımanı programı korkunç bir gerçeğe dönüşmeden önce Naziler savaşı kaybetti. Ancak işin garibi, o Ju 390’lardan hiçbiri bulunamadı. Savaş bittikten sonra... Ortadan kayboldular yani. Bu <i>gerçekten</i> de bir Ju 390 ise ilk olacağı kesin...”</p>

    <p>“Bir Alman savaş uçağının Amazon’un ortasında ne yapabileceğine dair bir fikriniz var mı?” diye sordu Jaeger. “Üzerinde Amerikan işaretleriyle hem de...”</p>

    <p>“Hiç yok, sıfır.” Arşivci kendini küçümser bir ifadeyle sırıttı. “Hatta şunu itiraf edeyim, arşiv dairelerinden çıkmadığım son dönemde aklımı kurcalayan da bu oldu. Böylesine bir uçağın Güney Amerika’ya uçtuğuna dair hiçbir yerde kayıt yok. Üzerindeki Amerikan Hava Kuvvetleri’ne ait işaretleri de katınca kafa gidiyor zaten.”</p>

    <p>“Öyle bir kayıt olsa bulur muydunuz?” diye sordu Jaeger.</p>

    <p>Arşivci onaylar şekilde başını sallayıp, “Anladığım kadarıyla hiç var olmamış bir uçak bu... Bir hayalet uçak...” dedi.</p>

    <p>Jaeger gülüp, “Biliyor musunuz Bay Jenkinson, arşivlerin arasında yeteneğiniz harcanıyor. TV programları için fikirler üretmeniz lazım,” dedi.</p>

    <p>“Hiç var olmamış bir uçak,” diye tekrarladı Carson. “Hayalet uçak... İnanılmaz! Will bunları duyunca iştahın kabarmadı mı?”</p>

    <p>“Kabardı,” diye doğruladı Jaeger. “Öyleyse son bir sorum ve şartım olacak. Sonrasında ben de varım.”</p>

    <p>Carson davetkâr bir şekilde kollarını açıp, “Gönder gelsin,” dedi.</p>

    <p>Jaeger’ın sorusu odaya atom bombası gibi düştü.</p>

    <p>“Andy Smith... Neden öldürüldüğüne dair bir haber var mı?”</p>

    <p>Carson’ın yüzündeki ifadesizlik değişmezken, soruyla birlikte ne kadar rahatsız olduğunu gösteren tek şey yanağındaki minik bir seğirmeydi.</p>

    <p>“Açıkçası polisler bir kaza ya da intihar olduğunu söylüyor. Keşif adına ciddi bir üzüntü kaynağı olsa da atlatıp devam edeceğiz,” dedikten sonra sert bir şekilde, “Şartın ne?” diye sordu.</p>

    <p>Jaeger cevap olarak bir dosya uzattı. İçinde, her birinin kapağı uzay çağından gelmiş gibi görünen bir uçağı öne çıkaran birkaç adet gösterişli broşür vardı.</p>

    <p>“Bu sabah Bedford’daki Hibrid Hava Araçları (HHA) genel merkezi Cardington Hangarı’ndan bir ricada bulundum. Steve McBride ile diğerlerini tanıyorsundur.”</p>

    <p>“McBride mı? Evet, tanıyorum,” diye doğruladı Carson. “İyi, sağlam bir operatördür. Ama HHA ile ne işimiz olacak ki?”</p>

    <p>“McBride bu iş için bana ellerindeki en büyük araç olan Heavy Lift Airlander 50’den ayarlayabileceklerini söyledi. Amazon’daki o bölgenin üzerinde asılı kalabiliyor.” Jaeger, ikisi İngiliz ve paralı, üçüncüsü de Amerikalı olan TV yöneticilerine döndü. “En basit hâliyle ifade edersem Airlander 50 modern bir zeplin... Hidrojenle değil, helyumla dolu... Bu da tesirsiz olması anlamına geliyor. Yani bir Hindenburg olmayacak, patlama ihtimali yok. Yüz yirmi metre uzunluğunda ve altmış metre genişliğindeki Airlander,” diye devam etti Jaeger, “iki amaç üzerine tasarlandı. Birincisi, devamlı geniş alan gözetimi; yani aşağıda ne oluyorsa izliyor. İkincisi de ağır yük taşıma.”</p>

    <p>Kısa bir duraklamanın ardından anlatmaya devam etti.</p>

    <p>“Airlander’ın altmış bin kilogram taşıma kapasitesi var. McBride, bu ölçülerde bir savaş uçağının, onun yarısı kadar bir ağırlığa sahip olacağını tahmin ediyor. Yani otuz bin kilo civarı, doluysa elli bin... Altımızda Airlander 50 ile yola çıkarsak yukarıdan bize göz kulak olabilir ve o uçağı kaldırıp götürebiliriz.”</p>

    <p>Amerikalı TV yöneticisi bir anlık heyecanla masaya vurdu.</p>

    <p>“Bay Jaeger, Will! Gerçekten az önce duyduğum şeyi söylediysen muhteşem bir fikir bu! <i>Muhteşem!</i> Oraya atlar, uçağı bulur, sağlama alır ve tek seferde kaldırabilirseniz... Öf be, bütçeyi iki katına bile çıkarırız. Yanılıyorsam da düzelt Carson ama aslan payını biz alıyoruz, değil mi?”</p>

    <p>“Evet Jim,” diye doğruladı Carson. “Zeplin kullanmak da gayet mantıklı... McBride halledebileceğini söylüyorsa ve sen de fazladan bütçe sorunlarını çözeceksen, gidip bulmakla yetinmeyelim, uçağı alıp buraya getirelim!”</p>

    <p>“Bir sorum var,” diye araya girdi İngiliz yöneticilerden biri. “Bu Airlander madem ormanın üzerinde asılı kalıp uçağı kaldırabiliyor, sizi de direkt uçağın üzerine bıraksa olmaz mı? Yani şimdiki planımıza göre uçağa birkaç günlük yürüme mesafesinde bir yere paraşütle atlamanız ve oradan devam etmeniz gerekecek. Zeplinle beraber her şey daha kolay olmaz mı?”</p>

    <p>“İyi soru,” diye yanıtladı Carson. “Neden olmayacağının ise üç sebebi var. Birincisi, bilinmeyen bir zehirle kaplı bir bölgeye hiçbir zaman takımını direkt olarak indirmezsin. Bu, intihara yakın bir şey olur. Tehdidi belirlemek ve ortadan kaldırmak için güvenli bir bölgeden ilerlersin. İkincisi, enkazın etrafındaki araziye bir baksana. Kuru, kırık, sivri dallarla dolu... Takımı oraya bırakırsak yarısı ağaç dallarına saplanarak ölür. Üçüncüsüyse...” derken Amerikalı yöneticiye döndü Carson. “Jim programa katacağı heyecan için, yani kameralar için paraşütle iniş istiyor. Bu da güvenli, açık ve temiz bir bölge gerektirir. Bu yüzden de planlandığı gibi ilerlemeleri için bulduğumuz o iniş bölgesini kullanmaları en doğrusu...”</p>
  </div>
</body>
</html>