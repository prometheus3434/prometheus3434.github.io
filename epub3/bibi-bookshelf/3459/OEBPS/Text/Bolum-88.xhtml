<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-88</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Fernao’dan çıktıktan sonra Boerke, aracı Malabo’ya uzanan batıya doğru sürdü. Sahil yoluna çıkmalarıyla birlikte Jaeger yine nereye gittiklerini anlamıştı. Aynı beklediği gibi, Kara Sahil Cezaevinin yerleşkesine vardılar. Hapishanenin kapıları çok daha etkili ve yetenekli görünen gardiyanların eşliğinde ardına kadar açıldı. Boerke uzunca bir duvarın gölgesine park edip Jaeger’a döndü.</p>

    <p>“Bir evden diğerine... Hâlâ hapis olarak kullanıyoruz ama mahkûmların profili baştan aşağı değişti. O eski işkence hücreleri artık boş ve köpekbalıkları açlıktan kudurmuş durumda...” Duraksadı. “Sana göstermek istediğim bir şey var, sonra da geri vermemiz gereken birkaç eşya...”</p>

    <p>Araçtan inip hapishanenin karanlık koridorlarına doğru yürüdüler. Jaeger sonu gelmez bir biçimde kelimenin tam anlamıyla kendi bokunda boğulduğu, beynini hamamböceklerine yem ettiği yere yeniden adım atacağı için ciddi şekilde rahatsız olmuştu. Ama belki de şeytanları kovmanın yolu bununla yüzleşmekten geçiyordu.</p>

    <p>İçeri girer girmez Boerke’nin onu nereye götürdüğünü anladı, eski hücresine gidiyorlardı. Güney Afrikalı parmaklıklara hafifçe vurdu ve içerideki adamı yanına çağırdı.</p>

    <p>“Evet Mojo, yeni gardiyanınla tanış.” Jaeger’ı gösterdi. “Olaya gel, roller ne çabuk değişti!”</p>

    <p>Jaeger eski hücresinin yeni sakiniyle göz göze geldiğinde bakışlarından tüm bedenine yayılan dehşete tanık oldu.</p>

    <p>“Şimdi çok ama çok uslu bir çocuk olmazsan,” diye devam etti Boerke, “Bay Jaeger’ın burada sana özel bir işkence hücresi ayarlamasına müsaade edeceğim.” Jaeger’a hızlı bir bakış attı. “Sana da uyar mı?”</p>

    <p>Jaeger omuzlarını silkip, “Uyar. Pabucun diğer ayakta olduğu zamanlardan çok pis işkenceler hatırlıyorum,” dedi.</p>

    <p>“Duydun mu Mojo?” diye çıkıştı Boerke. “Bir de acayip bir haber vereyim, bana söylediklerine göre sizin köpekbalıkları deli gibi acıkmış. Aman dikkat et kendine dostum. Çok çok dikkat et.”</p>

    <p>Jaeger’ın eski gardiyanını dehşet içinde bıraktıktan sonra cezaevinin ofisine yöneldiler. İlerleyiş sırasında, Boerke tecrit blokuna açılan bir koridorun önünde durup Jaeger’a baktı.</p>

    <p>“O tarafta kimi tutuyoruz biliyor musun?” Başıyla koridoru işaret etti. “Chambara. Tam kaçmaya çalışırken havaalanında yakaladık. Gidip selam vermek ister misin? İlk başta seni yakalatan da oydu, değil mi?”</p>

    <p>“Evet ama bırakalım yalnızlığın keyfini çıkarsın şimdi. Yine de fazla varsa yatlarından birini alırım,” diye ekledi Jaeger gülerek.</p>

    <p>Boerke de gülüp, “Listeye yazdım adını. Şaka bir yana, biz soyup yağmalamaya değil, bu ülkeyi yeniden kurmaya geldik dostum,” dedi.</p>

    <p>Merdivenleri tırmanıp Jaeger’ın Kara Sahil’e geldiğinde işlemlerinin yapıldığı cezaevi ofisine çıktılar. Boerke masadaki gardiyana bir şeyler söyledi; ardından Jaeger’ın üzerinden çıkarmadığı kemeriyle bağlanmış, çoğu kıyafetten oluşan bir yığın eşya alıp Jaeger’a uzattı.</p>

    <p>“Sanıyorum bunlar sana ait... Mojo’nun adamları değerli ne varsa çalmış ama isteyeceğini düşündüğüm birkaç özel eşya hâlâ duruyor.”</p>

    <p>Yan taraftaki bir odaya doğru yolu gösterdi ve ardından Jaeger’ın eşyalarına rahatça göz atabilmesi için müsaade istedi. Kıyafetlerin dışında yığının arasında Jaeger’ın eski cüzdanı da vardı. İçindeki tüm para ve kredi kartları alınsa da cüzdanına geri kavuştuğu için sevinmişti. Karısının hediyesiydi. Cam yeşili deriden yapılmaydı ve içindeki cep kapağının altına gizli bir şekilde işlenmiş SAS sloganı, “Cüret Eden Kazanır” yazısı vardı. Jaeger cüzdanı sallayıp açtı ve astarlarının arasına saklanmış gizli bölmeye baktı. Neyse ki Kara Sahildeki gardiyanlar orayı görmemişti. Küçük bir fotoğraf çıkardı. Genç, yeşil gözlü dünya güzeli bir kadınla kucağında tuttuğu yeni doğmuş bebeğinin fotoğrafıydı bu. Luke doğduktan hemen sonra çekilmişti.</p>

    <p>Fotoğrafın yanına sıkıştırılmış bir de ufak kâğıt parçası vardı. Üzerinde kredi kartlarının dört haneli şifreleri yazıyordu ama Jaeger gören hiç kimsenin anlayamayacağı bir şekilde yazmıştı. Basit bir şifreleme yöntemi kullanmış, dört rakamın her birine doğum yılı olan 1979’u eklemişti.</p>

    <p>Bu sayede 2345, 3.12.11.14 hâlini almıştı.</p>

    <p>Basitti.</p>

    <p><i>Şifreliydi.</i></p>

    <p>Bir anda Jaeger’ın aklı Wardour Kalesi’ndeki dairesinde yatan eski savaş sandığına gitti. Gözünde, sandığın içindeki çok uzun yıllar önce dünyadan silinmiş bir Ortaçağ dilinde yazılan, resimlerle dolu kitabın ender bulunan nüshası canlandı. Hemen ardından hafızasının açtığı yolda Wild Dog Media’nın Soho ofisinde arşivci Simon Jenkinson ile bayat ve lastik gibi suşileri yerken ettiği sohbete gitti.</p>

    <p>“<i>Kitap şifresi dedikleri bir şey var. En güzel kısmıysa basitliğinde yatıyor. Bir de her bir kişinin hangi kitaba atıfta bulunduğunu bilmediğin takdirde şifreyi çözmenin imkânsız olması var.</i>”</p>

    <p>Bunun ardından arşivci rastgele görünen bir dizi sayı yazmıştı.</p>

    <p>Jaeger hemen el çantasına uzanıp Malabo Hükümet Konağı’ndan aldığı dosyayı çıkardı ve <i>Düşes</i>’in manifestosunun son sayfasını açtı. Bir anda midesine akın eden heyecan yükselirken gözlerini rastgele görünen sayıların üzerinde gezdirdi.</p>

    <p>Irina Narov, Ted Dede’nin büyük bir Nazi avında liderlik rolünü üstlendiğini söylemişti. Joe Amcasının uygun gördüğü kadarıyla anlattıklarına dayanarak, Jaeger onun da Ted Dedesinin başlattığı işte önemli bir rol oynadığını biliyordu. İki adamın da çalışma masasında aynı nadir ve eski kitabın, Voynich yazmalarının birer nüshası duruyordu.</p>

    <p>Belki bu göz önündeki çılgınlığın arkasında bir nizam vardı.</p>

    <p>Belki Voynich yazmaları şifreyi çözerdi.</p>

    <p>Belki Ted Dedesi ile Joe Amcası Nazilere ait savaş sonrası dönemden bazı belgeleri ele geçirmiş ve avın bir parçası olarak şifreli dili çözmeye başlamıştı.</p>

    <p>Bu durumda şifreyi çözecek tüm cevaplar Jaeger’ın elinin altında duruyordu. Doğru kitaplar ve belgelerle birlikte Narov ve Jenkinson’ı alıp masaya oturabilirse her şey bir anda çözülmeye başlayabilirdi.</p>

    <p>Jaeger kendi kendine güldü. Boerke haklı çıkmıştı. Bioko’ya yaptığı uzun yolculuk her saniyesine değmişti.</p>

    <p>Güney Afrikalı kapıyı çalıp odaya girdi.</p>

    <p>“Evet dostum, hâlinden memnun görünüyorsun. Sanırım buraya gelmek hoşuna gitti.”</p>

    <p>Jaeger başını sallayıp, “Sana borcum çok büyük Pieter, dağları aşar,” dedi.</p>

    <p>“Lafı bile olmaz dostum. Ben sadece kendi borcumu ödedim, o kadar.”</p>

    <p>Jaeger el bagajından telefonunu çıkarıp, “Hızla iki e-posta göndereceğim,” dedi.</p>

    <p>“Sinyal yakalayabilirsen gönder tabii,” dedi Boerke. “Malabo’da telefonlar kafasına göre çekiyor.”</p>

    <p>Jaeger telefonu açtı ve e-posta hesabına girdi, hızla ilk mesajını yazmaya başladı.</p>

    <p><b>Simon,</b></p>

    <p><b>Yeniden Londra’ya dönüyorum, yarın sabah orada olacağım. Buluşmak için bir zaman ayarlayabilir misin? Bir saat kadar yeterli... Neresi uygun dersen oraya geleceğim. Çok acil! Keşfettiklerimi görünce çok mutlu olacağını düşünüyorum. İlk fırsatta haber bekliyorum.</b></p>

    <p><b>Jaeger</b></p>

    <p>Mesajı giden kutusunda sinyal bulmayı beklerken ikinci e-postasını yazmaya koyuldu.</p>

    <p><b>Irina (müsaadenle),</b></p>

    <p><b>Umarım iyileşmen tüm hızıyla sürüyordur. Kısa zaman içinde Cachimbo’ya geleceğim. İyi haber! Şifreyi çözmüş olabilirim. Kalanını görüşünce anlatacağım.</b></p>

    <p><b>Sevgiler<br/> Will</b></p>

    <p>“Gönder” tuşuna bastığı anda telefonu bir kez öterek sinyal yakaladığını gösterdi, “Safaricom” adında yerel bir operatöre bağlanmıştı. Gönderme simgesi birkaç saniye boyunca kendi hâlinde döndü ve sonra telefonun bağlantısı kesildi. Tam telefonu kapatıp açarak mesajları göndermeyi tekrar deneyecekti ki telefon kendi başına ekranını karartıp saniyeler içinde yeniden canlandı. Ekranda kendi kendine yazılan bir mesaj belirmişti.</p>

    <p>Soru: Seni nasıl bulduk?<br/> Cevap: Arkadaşın nerede arayacağımızı söyledi.</p>

    <p>Hemen ardından ekran bir kez daha siyahlara büründü, ardından mide bulandırıcı olduğu kadar korkutucu ve tanıdık bir fotoğraf belirdi; <i>Reichsadler</i>.</p>

    <p>Ama bu <i>Reichsadler,</i> bir duvara asılmış Nazi tarzı bir bayrağın üzerindeydi. Altındaysa el ve ayak bileklerinden bağlanmış Andy Smith, parke zeminde sırtüstü yatıyordu. Yüzünün üzerine attıkları kıyafetlere ve hemen yanındaki su dolu kovaya bakılırsa waterboarding ile işkence edilmişti.</p>

    <p>Jaeger olduğu yere çakılmıştı, gözlerini korkunç fotoğraftan ayıramıyordu. Fotoğrafın, Smithy’nin Loch Iver’deki otel odasında çekildiğini tahmin etti. En yakın dostunu oradan çıkarıp fırtınalı tepeye götürerek boğazına bir şişe viski dayadıktan sonra karanlık uçurumdan yuvarlamışlardı. Muhtemelen Smithy’nin otel odasını işkencecilerine açmasına Stefan Kral yol açmıştı.</p>

    <p>Zavallı Smithy’nin ölmeden önce saldırganlara anlatabileceği çok az şey vardı. Uçak enkazının aşağı yukarı konumu haricinde Albay Evandro tam konumunu kimseyle paylaşmamıştı.</p>

    <p>Fotoğrafın altında yeni sözler belirdi.</p>

    <p>Bizim olanı teslim et.<br/> <i>Wir sind die Zukunft</i>.</p>

    <p><i>Bizim olanı teslim et.</i> Jaeger bu ifadeden Ju 390’ın kokpitindeki belgeleri kastettiklerini çıkarmıştı. Peki Narov’un çantayı aldığını ve savaş uçağıyla birlikte çakılmadığını nereden biliyorlardı? Jaeger’ın hiçbir fikri yoktu. Ama sonra aklına geldi; <i>Leticia Santos.</i></p>

    <p>Belli ki Brezilyalı tutsağı işkence ederek konuşturmuşlardı. Takımdaki diğer herkes gibi Leticia da uçağın kokpitinde çok önemli bir şey keşfedildiğinden haberdardı. Çektiği onca acıdan sonra bildiklerini anlatmış olmalıydı.</p>

    <p>Jaeger arkasından bir ses duydu.</p>

    <p>“Oğlum kim gönderdi onu sana? Neden gönderdi?”</p>

    <p>Konuşan Boerke’ydi ve Jaeger’ın telefonunda beliren fotoğrafa bakıyordu.</p>

    <p>Güney Amerikalı’nın sesi Jaeger’ı içine düştüğü trans hâlinden çıkarmıştı. Bir anda zihnini alev alev yakan bir aydınlanma yaşadı. Kolunu kaldırdı ve bütün gücüyle telefonunu açık pencereden dışarıdaki yeşilliğe doğru fırlattıktan sonra el bagajını kaptığı gibi koşmaya başladı. Boerke’ye bağırdı.</p>

    <p>“KAÇIN! Herkesi çıkar! HEMEN!”</p>

    <p>Ofisin olduğu koridordan koşarken gardiyanlara bağırıyorlardı. Bodrumdaki eski işkence hücrelerine vardıkları sırada Hellfire adaya vurdu. Jaeger’ın telefonunu attığı yeri tuzla buz etmiş, hapishaneyi çevreleyen duvarıyla az önce Jaeger ile Boerke’nin oturduğu yerin arasında kocaman bir delik açmıştı.</p>

    <p>Gardiyanların çoğuyla birlikte bodruma kaçan iki adam da yara almamıştı. Ama Jaeger artık kendini kandırmayacaktı. Daha önce bir sefer ölümün kucağına düştüğü bu hapishanede, Karanlık Güç bir kez daha canını almaya çalışmıştı.</p>

    <p>William Jaeger bir kez daha avlanmanın kıyısından dönmüştü.</p>
  </div>
</body>
</html>