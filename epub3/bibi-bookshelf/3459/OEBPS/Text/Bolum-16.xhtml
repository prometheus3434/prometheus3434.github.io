<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-16</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Toplantı odasında öğle yemeği servis edildi. Dışarıdan bir yemek şirketi, her biri streç filmle kaplanmış soğuk atıştırmalıklarla dolu tepsiler getirmişti. Jaeger birini gördükten sonra aç olmadığına karar vermişti. Odada ağır ağır gezindikten sonra nispeten gizli sayılabilecek bir yerde arşivciyi sıkıştırdı.</p>

    <p>“Enteresan,” dedi Jenkinson, elinde tuttuğu, lastik gibi görünen suşiyi incelerken. “Nihayetinde eski düşmanlarımızın yemeğini yememiz beni hayrete düşürüyor. Şahsen arşivlere inerken kendi sandviçlerimi yaparım. Eski çedar peyniriyle Branston turşuları...”</p>

    <p>Jaeger gülümsedi.</p>

    <p>“Daha kötüsü de olabilirdi. Alman usulü lahana turşusu verdiklerini düşünsene.”</p>

    <p>Gülme sırası şimdi Jenkinson’daydı.</p>

    <p>“Aynen. Düşünüyorum da sanırım bir yanım o gizemli uçağı bulmaya gitmenizi çok kıskanıyor. Orada hiçbir işe yaramazdım tabii ama tarih yazmaya gidiyorsunuz. Tarihi yaşayacaksınız. Kaçırılmaz bir fırsat!”</p>

    <p>“İstersen takımda sana bir yer bulabilirim,” diye önerdi Jaeger, aklından haylazlık geçiyordu. “Seni gitme şartlarımdan biri olarak öne sürerim.”</p>

    <p>Arşivci ağzına attığı çiğ balığı birden çıkarmak zorunda kalmıştı.</p>

    <p>“Pardon ya! İğrençti zaten.” Parçayı bir peçeteye sarıp uygun bulduğu bir yere bıraktı. “Hayır, hayır. Ben mahzenlerde gayet mutluyum.”</p>

    <p>“Mahzenlerden bahsetmişken...” diye düşünceye daldı Jaeger. “Bir anlığına bildiğin her şeyi unut. Tamamen varsayımların peşindeyim ben. Şimdiye kadar gördüğün ve duyduğun şeyleri hesaba kattığında sence bu gizemli uçak gerçekten ne?”</p>

    <p>Jenkinson’ın gözleri kalın merceklerin altında gergince dönerken, “Normalde varsayım yapmam, alışılmışın dışında benim için... Ama madem sordun, bana mantıklı gelen sadece iki olası senaryo var. A; uçak bir Ju 390 ve Naziler fark edilmeden ortalıkta gezmek için Amerikan renklerine boyamış. B; şimdiye kadar kimsenin duymadığı çok gizli bir Amerikan uçağı,” dedi.</p>

    <p>“Sence hangisi daha olası?” diye sordu Jaeger.</p>

    <p>Jenkinson önündeki vıcık vıcık olmuş peçeteye bakıp, “B seçeneği, benim suşi sevmemle aynı olasılıkta... A seçeneğindeyse, o dönem ne kadar dalavere döndüğünü duysan şaşırırsın. Biz onların uçağını kaçırdık, onlar da bizimkini. Biz düşman renklerine boyayıp en tehlikeli işlerimizi halletmek için o uçağı kullandık. Onlar da aynısını yaptı,” dedi.</p>

    <p>Jaeger bir kaşını kaldırıp, “Bunu unutmayacağım. Şimdi konuyu biraz değiştireyim. Sana bir sorum var. Bilmece daha doğrusu... İyi bir bilmeceden keyif alırsın diye düşündüm ama bunun sadece ikimiz arasında kalması gerekiyor, tamam mı?” dedi.</p>

    <p>“İyi bir bilmeceyi çözmeye çalışmaktan daha fazla keyif aldığım bir şey yok,” diye doğruladı Jenkinson, gözleri parlıyordu. “Özellikle de çok sıkı bir şekilde saklamam gerekenleri severim.”</p>

    <p>Jaeger sesini alçaltıp, “İki yaşlı adam var; İkinci Dünya Savaşı gazileri. En gizli birimlerde hizmet vermiş, sinsi sinsi işler yapmışlar. İkisi de çalışma odalarını duvardan duvara savaş hatıralarıyla süslemiş. Ancak tek bir istisna var. İkisinin de masasında tamamen anlaşılmaz bir dille yazılmış tarihî bir yazma var. Sorum basit, neden?” diye sordu.</p>

    <p>“Yani ikisinde de neden birer tane var diye mi soruyorsun?” Jenkinson dalgın bir şekilde sakalını sıvazladı. “Daha kapsamlı bir ilgi işareti yok mu? Referans çalışma? Benzer metinler? Fenomene dair yapılmış daha geniş çaplı çalışmalar?”</p>

    <p>“Hiçbir şey yok. Sadece bir kitap, o kadar. İki yaşlı adamın çalışma masalarında öylece duruyor.”</p>

    <p>Jenkinson’ın gözleri parıldadı. Bundan keyif aldığı çok belliydi.</p>

    <p>“Kitap şifresi dedikleri bir şey var.” Ceketinin iç cebinden eski bir zarf çıkarıp eğri büğrü yazmaya başladı. “En güzel kısmıysa basitliğinde yatıyor. Bir de her bir kişinin hangi kitaba atıfta bulunduğunu bilmediğin takdirde şifreyi çözmenin imkânsız olması var.”</p>

    <p>Zarfın üzerine rastgeleymiş gibi görünen birkaç sayı yazdı:</p>

    <p>1.16.47/5.12.53/9.6.16/21.4.76/3.12.9.</p>

    <p>“Şimdi sende ve arkadaşında bir kitabın aynı nüshasının olduğunu düşün. Karşıdaki kişi sana bu sayıları gönderiyor. İlk sıradan başlıyorsun, 1.16.47; yani birinci bölüm, on altıncı sayfa, kırk yedinci satır. S ile başlıyor. Sonra beşinci bölüm, on ikinci sayfa, elli üçüncü satır; A ile başlıyor. Dokuzuncu bölüm, altıncı sayfa, on altıncı satır; L ile başlıyor. Yirmi birinci bölüm, dördüncü sayfa, yetmiş altıncı satır; yine A ile başlıyor. Üçüncü bölüm, on ikinci sayfa, dokuzuncu satır; K ile başlıyor. Hepsini bir araya getirince ne oldu?”</p>

    <p>Jaeger harfleri bir araya getirip, “S-A-L-A-K. Salak,” dedi.</p>

    <p>Jenkinson gülerek, “Buldun!” dedi.</p>

    <p>Jaeger da kahkahasını tutamamıştı.</p>

    <p>“Çok komikmiş. Amazon davetini yırtıp attın.”</p>

    <p>Jenkinson sessiz sessiz gülmeye devam ederken omuzları da bir aşağı bir yukarı hareket ediyordu.</p>

    <p>“Kusura bakma, aklıma gelen ilk kelime bu oldu.”</p>

    <p>“Dikkat et. Mezarın iyice derinleşiyor,” diyen Jaeger bir anlığına durdu. “Peki kitabın tamamen bilinmeyen bir dilde ve yazı sisteminde yazıldığını düşünelim. O zaman nasıl işliyor? Bu durumda şifre tamamen kullanım dışı kalmaz mı?”</p>

    <p>“Kullanabileceğin bir çeviri varsa kalmaz. Çeviri olmadan elindeki beş harfli kelime hiçbir anlam ifade etmez. Saçmalıktan başka bir şey değildir. Ancak çeviri olduğunda, şifrelemeye bir katman daha eklersin. İki tarafın da mesajı çözmek için iki farklı kitaba ihtiyacı olması gerekir. Müthiş bir zekâ örneği gerçekten...”</p>

    <p>“Böyle bir şifreyi kırabilir miyiz?” diye heyecanla araya girdi Jaeger.</p>

    <p>Jenkinson başını sallayıp, “Çok zor... Hatta imkânsıza yakın... Güzelliği de orada zaten. İki kullanıcının da hangi kitaba atıfta bulunduğunu bilmen gerekiyor. Senin durumunda bir de çeviriye erişimin olması lazım. Bu da kırılmasını imkânsıza yakın yapıyor. Tabii iki ihtiyarı yakalayıp işkencede döve döve öğrenebilirsin,” dedi.</p>

    <p>Jaeger meraklı gözlerle arşivciye bakıp, “Aklından geçenler de pek karanlıkmış Jenkinson. Yine de bilgiler için sağ ol. Bizim gizemli uçakla ilgili araştırmalara devam et,” dedikten sonra telefon numarasıyla e-posta bilgilerini Jenkinson’ın zarfının en altına yazdı. “Ne bulursan bul, merakla bekliyorum.”</p>

    <p>“Elbette!” Jenkinson güldü. “Sonunda birinin gerçekten bu konuyla ilgilendiğini görmek güzel...”</p>
  </div>
</body>
</html>