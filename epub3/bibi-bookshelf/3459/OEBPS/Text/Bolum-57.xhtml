<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-57</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger kendine geldiğinde başı dönüyor, şakaklarından süzülen acı dalgaları beynini yakıyordu. Görüşü bulanıktı. Kusacak gibi hissediyordu. Ağır ağır etrafının farkına varmaya başladı. Üzerinde, koyu yeşilden alabildiğine uzanan bir şemsiye vardı.</p>

    <p>Orman...</p>

    <p>Bitki örtüsü...</p>

    <p>Yukarıda...</p>

    <p>Koruyucu bir battaniye gibiydi. Predator’dan onu koruyordu.</p>

    <p>“Her şeyi kapatın!” diye bağırdı Jaeger. Bir dirseğinin üzerinde kalkmaya çalıştı ama üzerinde onu yerde tutan, engelleyen eller vardı. “Her şeyi kapatın! Bir şeyi takip ediyor! NE VARSA KAPATIN!”</p>

    <p>Jaeger’ın ateşli, kanlı gözleri takımının üzerinde dolandı. Hepsi ceplerine ve kemerlerine uzanmıştı. Jaeger kafasından bir acı dalgası daha geçerken nefesini tuttu.</p>

    <p>“PREDATOR!” diye bağırdı. “Üç Hellfire taşıyor! Her şeyi kapatın! NE VARSA KAPATIN!”</p>

    <p>Bağırıp çağırırken bakışları bir kişinin üzerinde takılı kaldı. Dale nehirdeki geçidin hemen kenarında eğilmiş, bir diziyle kamerasını destekliyor; az önceki dramanın ardından yaşananları kaydeden kamerasının vizöründen etrafı izliyordu.</p>

    <p>İnanılmaz bir çabayla, Jaeger kendisini yerde tutanlardan kurtuldu. Tehlikeyle parlayan gözlerini Dale’e kilitleyip kanlanmış yüzünde aklını yitirmiş bir adamın ifadesiyle ileri atıldı. Ağzından çıkan feryat bir hayvan ulumasını andırıyordu.</p>

    <p>“KAPAT DEDİM ULAN SANA!”</p>

    <p>Dale ne olduğunu anlamaz bir şekilde başını kaldırdı, tüm dünyası kısa süre öncesine kadar kameranın lensinden ibaretti. Bir saniye sonra, seksen kiloluk William Jaeger, rugby hamlelerine benzer bir şekilde Dale’in üzerine çullandı ve iki adam birlikte bitki örtüsüne yuvarlandı. Kameraysa tam tersi tarafa gitti. Birkaç kez yuvarlanıp geçidin kenarında gözden kayboldu. İnce bir kaya çıkmasının üzerinde durmuştu.</p>

    <p>Saniyeler sonra sanki cehennemin kapıları aralanmışçasına bir uluma sesi duyuldu ve üçüncü roket dünyaya düştü. Üç numaralı Hellfire sisi yarıp geçmiş, Dale’in kamerasının indiği yerdeki dar sığlığı paramparça etmişti. Patlamayla birlikte sığlık alev alırken, zaten az olan bitki örtüsü kül hâline gelmişti. Ancak üzerindeki kayadan duvar sayesinde Jaeger ile takımı patlamanın en kötü etkisinden kurtulabilmişti.</p>

    <p>Patlamanın etkisi yukarı çıkarken açık gökyüzü şarapnel parçalarıyla doldu. Kulakları sağır eden gürültü Rio de los Dios’un dört bir yanında tekrar tekrar yankılandı. Yankılar uzaklarda ağır ağır sönerken geçidin olduğu yere bir tür sessizlik çökmüştü. Kavrulmuş kayaların çıkardığı kokuyla küle dönmüş bitkiler havada asılı kaldı; kuvvetli patlayıcının boğucu, dumanlı kokusu da her yanı sarmıştı.</p>

    <p>“Üçüncü Hellfire!” diye bağırdı Jaeger, Dale ile birlikte atladıkları yerdeydi. “Bu kadar olmalı. Ama eşyalarınızı arayın! Hepsini arayın ve ne var ne yoksa kapatın!”</p>

    <p>Herkes koşup Bergens çantalarını alarak içini boşaltmaya başladığında Jaeger, Dale’e döndü.</p>

    <p>“Sizin kameralar tarih, saat ve konumu kaydediyor, değil mi? Yerleşik bir GPS’i var sanırım.”</p>

    <p>“Evet ama iki cihazda da Kral’a kapattırmıştım. Hiçbir kameraman, filminde tarih ve saat görülmesini istemez.”</p>

    <p>Jaeger bir parmağını Dale’in kamerasının yok olmadan önce düştüğü yere uzattı.</p>

    <p>“Kral ne bok yediyse <i>oradaki kesinlikle kapanmamış</i>.”</p>

    <p>Dale’in gözleri sırt çantasına gitti.</p>

    <p>“Burada bir tane daha var, yedek.”</p>

    <p>“O zaman ağaçların altına gir ve kapandığından emin ol!”</p>

    <p>Dale aceleyle gittiğinde Jaeger kendini zorlayarak ayağa kalktı. Başı ve kolları acıdan kıvranıyor, bitmiş durumda hissediyordu. Ama şu an ilgilenmesi gereken daha önemli şeyler vardı; kendi çantasını arayıp her şeyin kapalı olduğundan emin olması gerekiyordu. Sendeleyerek çantasına gitti ve içindekileri boşaltmaya başladı. Her şeyi kapattığından emindi ama en ufak bir hata hepsinin ölümü anlamına gelirdi. Beş dakika sonra tüm kontrolünü tamamlamıştı.</p>

    <p>Hellfire füzesi düştüğünde, uydu telefonlar bir tarafa, kimsenin GPS birimi bile çalışmıyordu. Amahuaca Kızılderililerinin açtığı yoldan hızla ilerliyorlardı. Jaeger’ın takımındaki hiç kimsenin navigasyona ihtiyacı yoktu, dahası hiçbir şekilde uydu sinyali almalarının mümkün olmadığı kalın orman örtüsü altında ilerlemişlerdi.</p>

    <p>Jaeger takımını toplayıp, “Predator’ı tetikleyen bir şey oldu,” dedi acıyla gıcırdayan dişlerinin arasından. “Orman örtüsünün altından direkt şelalenin kenarına çıktık ve <i>bip</i>! Predator’ın ekranında bir sinyal belirdi. Bir uydu telefonu, GPS ya da benzeri bir şey yeter; ânında takibe alabilir.”</p>

    <p>“Kızılötesi de var,” diye araya girdi Alonzo. “Predator, kızılötesiyle bizi ısı kaynağı olarak görmüştür.”</p>

    <p>Jaeger başını iki yana sallayıp, “Otuz metrelik ormanın altında göremez. Haydi onu geçti diyelim, geçemez ama, ne görecek? Bir dizi alakasız ısı lekesi... Bir insan grubuyla domuz sürüsü arasındaki farkı ayırt edemez. Hayır, bir şeyi takip ediyordu. Bizdeki bir şey, anlık ve takip edilebilir bir sinyal gönderdi,” dedikten sonra Jaeger, Dale’e baktı. “İlk Hellfire vurduğunda çekim yapıyor muydun? Kameran açık mıydı?”</p>

    <p>Dale başını sallayıp, “Ciddi misin sen? O köprüde mi? Korkudan altıma sıçıyordum!” diye bağırdı.</p>

    <p>“Tamam, herkes eşyasını bir daha kontrol etsin,” dedi Jaeger. “Çantalarınızın yan ceplerini, pantolonlarınızı arayın. Tişörtlerinizi, çamaşırlarınızı bile arayın! Bir şeyi takip ediyordu. Her neyse onu bulmamız lazım!”</p>

    <p>Bir kez daha kendi çantasını altüst etmeye geçmeden önce elleri pantolon ceplerinde dolaştı. Parmaklarına, pantolonunun en derinlerinde saklanmış Gece Takipçileri parası takıldı. Geçen birkaç dakikadaki karmaşa ve kaos sırasında garip bir şekilde ortadan bükülmüş gibi görünüyordu.</p>

    <p>Parayı çıkardı. Kırılan köprünün bir ucunda salınarak kayalıklara çarptığı zaman paranın da ciddi şekilde zarar gördüğünü düşündü. Bir süre dikkatle baktı. Dairenin çapı boyunca ilerleyen ince bir çatlak var gibiydi. Kanlanmış tırnaklarından birini oraya sokup bastırarak açtı.</p>

    <p>Para ortadan ikiye ayrıldı. Bir yarısı boştu. Jaeger gözlerinin önündeki delile inanamıyordu. Bozuk paranın boşaltılmış iç kısmında minicik bir elektrikli devre kartı vardı.</p>
  </div>
</body>
</html>