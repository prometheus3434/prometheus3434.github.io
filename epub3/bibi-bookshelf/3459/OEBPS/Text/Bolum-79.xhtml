<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-79</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger uydu telefonunu kapattı. Az önce aldığı mesajda şunlar yazıyordu; <i>Albay Evandro steril iniş noktasını onayladı. Tahminî varış süresi 16.30 Zulu. AE yolculuğun kalanı için hava eskortu gönderiyor.</i></p>

    <p>Saatine baktı. 09.45 Zulu’yu gösteriyordu. Cachimbo Havalimanında Brezilya Özel Kuvvetler Komutanının kendileri için hazırladığı bölgeye ulaşmalarına altı saat kırk beş dakikalık bir uçuş vardı. “Steril” bir nokta derken, Evandro önce Jaeger ile takımının, ardından da savaş uçağının zehirli maddelerden tamamen arınabileceği bir bölgeyi kastetmişti. Bununla birlikte yol göstermek için havadan uçuş desteği de sağlıyordu, muhtemelen bir çift jet gönderecekti. Her şey kusursuz bir şekilde işliyordu.</p>

    <p>Sonraki bir saat boyunca, Airlander seyir rotasına girene kadar 10.000 feet boyunca istikrarlı bir şekilde irtifa kazandılar. Onlar yükseldikçe atmosfer de inceldi ve zeplinin yakıt tasarrufunda gösterdiği performans arttı. Cachimbo’ya kadar gidebilmesi için bunun sağlanması büyük öneme sahipti.</p>

    <p>Nihayet bulut perdesini aştılar ve kokpit pencereleri süzülen güneş ışıklarına sıcak bir karşılama yaptı. Jaeger artık nefeslenip ne kadar inanılmaz bir iş yaptıklarını düşünebilirdi. Uzay çağına ait bir zeplin, İkinci Dünya Savaşı’ndan kalma gösterişli bir savaş uçağını altına almış; bir bütün olarak uçuyordu.</p>

    <p>Airlander’ın alt kısmındaki bombeli şekil sebebiyle Ju 390’ın kanatları iki taraftan on beş metre boyunca uzanıyor, son bulduğu noktada iyice sivriliyordu. Jaeger, Airlander saatte 200 km hızla yol alırken, savaş uçağının kanatlarının da kendi aerodinamik kalkışını sağlayacağını ve zeplinin hedeflenen noktaya daha hızlı ulaşacağını düşündü.</p>

    <p>Ardından önündeki belgelere gömülen Narov ile elinden geldiğince çekim yapmaya çalışan Dale’e baktı ve manzaraya hayranlık duymaktan başka yapacak bir şeyi olmadığını fark etti. Puf puf kabarmış bulutlar ufuk boyunca göz alabildiğine uzanırken masmavi cennet de hemen üzerlerinde yatıyordu. Bir ömür gibi geçen yorucu maceranın ardından Jaeger ilk kez yaşananlar ve yaşanacaklar üzerine kafa yorabilecek bir fırsat bulmuştu.</p>

    <p>Narov ile verdiği çarpıcı bilgiler, dedesiyle birlikte çalışması, hatta onun gözünde aileden biri gibi olmasını ciddi şekilde soruşturması gerekiyordu. Jaeger’ın zihninde soru işaretleriyle dolu yepyeni bir dünya açılmıştı. Cachimbo’ya ayak bastıkları ve kadının da dediği gibi gerçekten güvende oldukları zaman Irina Narov ile oturup uzun bir sohbet etmesi gerekecekti. Ancak 20.000 feet yükseklikte, telsizler ve gaz maskelerinin arasında özel bir sohbet olmazdı. Hem yeri de burası değildi.</p>

    <p>Jaeger’ın ilk önceliği, Ju 390 ile kargosunu tam olarak nasıl idare etmesi gerektiğini çözmekti. Hitler’in savaş sırlarıyla ağzına kadar dolu, Amerikan Hava Kuvvetleri’nin renklerine boyanmış ve Brezilya topraklarında olduğu kadar Bolivya ve Peru sınırlarında da kabul edilebilecek, uluslararası bir takım tarafından keşfedilmiş bir Nazi savaş uçağında ilerliyordu. Kilit soru, uçak üzerinde en geçerli hakkı kimin iddia edeceğiydi.</p>

    <p>Jaeger, en olası senaryoda, dünyanın dört bir yanından garip garip kısaltmalara sahip bir sürü istihbarat teşkilatının keşiften haber alır almaz Cachimbo’ya üşüşeceğini düşündü. Albay Evandro akıllı bir kumandandı ve hem halkın hem de medyanın meraklı gözlerinden çok uzakta tutulmuş geniş bir hava tesisi seçmiş olmalıydı.</p>

    <p>Çok yüksek ihtimalle o istihbarat teşkilatları dünya kamuoyuyla hikâyenin hangi sürümünü paylaşacaklarına karar verene kadar bir yayın yasağı uygulanacaktı. Jaeger’ın şimdiye kadar gördükleri düşünülürse çoğu zaman işler bu şekilde yürürdü. Amerikan hükümeti böylesi bir uçuşun gerçekleştirilmesinde oynadığı rolü her şeyiyle temizlemek isteyecekti. Tabii Büyük Britanya gibi sürecin parçası olan diğer İttifak devletleri de aynısını yapacaktı.</p>

    <p>Narov’un anlattığı gibi Ju 390’ın ambarındaki teknolojilerin en azından bazıları hâlâ gizliydi ve şüphesiz o şekilde kalmaları gerekiyordu. Dünya kamuoyuna yazılacak herhangi bir bildiriden çıkarılacaklardı. Ama Jaeger nihayetinde basına yansıyacak haberleri gözünde canlandırabiliyordu.</p>

    <p class="Aciklama-2">Yetmiş yıl boyunca Amazon ormanlarında unutulan İkinci Dünya Savaşı’ndan kalma uçağın üzerindeki işaretlerin seçilmesi mümkün olmadı ancak tarihte göklere çıkabilen bu denli büyük çok az sayıda uçak vardı. Onu keşfeden korkusuz kâşifler; uçağın Junkers Ju 390 olduğunu derhâl anladı ama hiçbiri gövdesinde taşıdığı olağanüstü kargoyu ve Hitler’in Nazi rejiminin ölüm sancılarına dair bize neler anlatabileceğini hayal dahi edemedi.</p>

    <p>Kammler ile çavuşları, en gelişmiş teknolojilerini Üçüncü Reich’ın küllerinden kurtarmaya çalışan ama tabii ki İttifak devletlerinden bağımsız hareket eden isimler olarak yansıtılacaktı. Ya da böyle bir şey... Wild Dog Media’nın televizyon şaheseri konusundaysa Dale hayatının hikâyesine girdiğinin bilinciyle deli gibi çekim yapmıştı.</p>

    <p>Jaeger sürükleyici macera-gizem türündeki eserin <i>Indiana Jones’</i>u gişede yerle bir edecek kadar iyi olduğunu düşündü. Harrison Ford karakterini oynama fikri pek hoşuna gitmemişti ama Dale’in elinde ciddi miktarda birebir röportaj malzemesi vardı. Çekilenler çekilmişti ve Jaeger uçağın içindeki keşiflerin en azından bazılarıyla üzerindeki ABD Hava Kuvvetleri işaretlerinin sansürleneceği temizlenmiş bir TV dizisini gözünde canlandırabiliyordu. Gerçekten de sürükleyici bir yapım olurdu.</p>

    <p>Dale’in çekimlerinden çıkarılması gereken bir diğer şey de şüphesiz peşlerinden bir an olsun ayrılmayan Karanlık Güç’tü. Zaten televizyonun karşısına oturacak ailelerin gözünde çok daha uygun olan “kayıp kabileler” ile yağmur ormanlarının Kayıp Dünyası yeterince drama katardı.</p>

    <p>Jaeger Karanlık Güç’ün artık ganimeti elinden kaçırdığı için avı sonlandıracağını düşündü. Ancak en az bir Predator aracıyla karada da ağır silahlı kuvvetleri olduğunu hesaba kattığında, o gücün yanlış ellere düşmüş ABD merkezli karanlık bir teşkilat olduğundan emindi.</p>

    <p>El altından bu kadar fazla teşkilat kurup sınırsız bir güç verdikten sonra hiçbir şeyin hesabını sormadığınızda yuvarlak masaların etrafında söyledikleri gibi “misilleme” ile karşılaşırdınız. Bir noktada tüm kontrol elinizden kayıp giderdi ve o teşkilatlardan biri haddini aşardı.</p>
  </div>
</body>
</html>