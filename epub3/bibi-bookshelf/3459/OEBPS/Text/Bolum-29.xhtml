<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-29</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Mide bulandırıcı bir sarsılmayla durduklarında sadece birkaç metre aşağı inebilmişlerdi. Narov’un paraşüt kıyafetinde kırılan bir kayış, bağlama çeliğine takılıp sıkışmasına yol açmıştı.</p>

    <p>Jaeger küfretti. Sıkışan noktaya boştaki eliyle uzanıp kurtarmaya çalıştı. Tam bu sırada yumuşak ama kemiksi bir şeyin öfkeli bir tıslamayla saçına indiğini hissetti. Kafatasına dokunmasına milim kala keskin bir bıçak hayvanı biçti.</p>

    <p>Jaeger, bıçağın <i>Phoneutria</i>’ya girdiğini hissetti ve örümcek, acıyla bıraktığı çığlığın ardından bacaklarındaki güçten olup Jaeger’ın başından boşluğa doğru düştü. Narov tekrar tekrar bıçağını savurup gölgelerdeki örümcekleri defederken, Jaeger da inatçı kayışı kurtarmaya çalışıyordu. En sonunda çelikten ayrılmasını sağladı ve yeniden inişe geçtiler.</p>

    <p>“Kolay kolay vazgeçmiyorlar,” diye homurdandı Jaeger, paraşüt kordonu bağlama sisteminden aşağı kayarken.</p>

    <p>“Geçmiyorlar,” diye doğruladı Narov.</p>

    <p>Kadın bir kolunu kaldırıp yüzüne siper etti. Solak olduğu Jaeger’ın dikkatinden kaçmamıştı. Sol elinin üst yüzeyinde hızla yayılan, kırmızı-siyah karışımı korkunç bir izle ortasında gayet belirgin iki adet ısırık izi vardı.</p>

    <p>Kadının gözleri acıyla doldu.</p>

    <p>“Bir <i>Phoneutria’yı</i> kesersen hepsi saldırır,” diye hatırlattı Jaeger’a. “Kurbanlar, ısırık sonrasındaki acıyı, tüm damarlardan akan bir ateş olarak tanımlıyor. Oldukça doğru bir tanım...”</p>

    <p>Jaeger’ın nutku tutulmuştu. Üzerlerine düşen örümceklerden biri Narov’u ısırmış ama kadının gıkı çıkmamıştı. Daha da önemlisi, henüz yolun başındayken keşif üyelerinden birini kaybetmek üzere miydi?</p>

    <p>“Panzehir var bende.” Aşağı baktı. “Ama çantada... Seni aşağı indirmemiz lazım, hızla!”</p>

    <p>Jaeger sağ elini uzatabildiği kadar yukarı uzattı. Paraşüt kordonu daha önce kaymadığı hızla bağlama cihazından kaymış ve ikili son sürat orman zemine doğru çakılmaya başlamıştı. İkiye katladığı kordonu tutmak, bir bıçağı avuçlamak anlamına geleceği için elindeki kalın eldivenlere şükretti.</p>

    <p>Yere ilk önce botlarının değeceğinden emin oldu, ikisinin ağırlığını da bacaklarına bindirecekti. Normalde halatla bağlama sistemini kullanarak yere değmeden önce yavaşlayıp durmalarını sağlardı. Ama bu sefer <i>Phoneutria</i>’ya karşı zamanla yarışıyordu ve süresi çoktan dolmuştu. Bir an önce panzehri bulmak zorundaydı.</p>

    <p>Kasvetli ormana ayak bastılar. Orman zeminine ancak ağaç tepelerinden süzülmeyi başaran çok az sayıda güneş ışığı ulaşıyordu. Mevcut aydınlatmanın yüzde doksanı daha yükseklerdeki aç bitki örtüsü tarafından emiliyor, zemini nispeten karanlık kılıyordu. Jaeger’ın gözleri bu ışığa alışana kadar herhangi bir tehlikeyi belirlemesi mümkün değildi. <i>Örümcekler gibi...</i></p>

    <p>Hiçbir eklem bacaklının böylesine bir düşüşün ardından onları takip etmeyeceğinden gayet emindi. Ama bir kez ağzı yanmıştı. Başını yukarı kaldırdı. Ormanın derinliklerine doğru süzülen güneş ışınlarının arasında uğursuzca parlayan örümcek ağlarını gördü, her biri zehirli ölümü tattırmak için birbiriyle yarışıyormuş gibiydi.</p>

    <p>Akıl almaz bir şekilde, <i>Phoneutria</i> gelmeye devam ediyordu ve görünüşe göre Narov’un bu sefer onları savuşturmak için kılını kıpırdatacak hâli kalmamıştı.</p>

    <p>Örümcekler aşağı süzülürken, Narov’u iniş bölgesinden birkaç metre öteye sürükledi Jaeger. Sonra pompalısını açtı, örümceklerin geldiği tarafa yöneltip ateş açtı. Bu saldırıya karşı verdiği ardı arkası kesilmeyen yanıt kulakları sağır edici düzeydeydi: <i>Bum! Bum! Bum! Bum!</i></p>

    <p>Benelli model silah, her biri dokuz milimetre mermiyle doldurulmuş yedi atışlık şarjörlerle dehşet saçıyor; ucundan çıkan saçma dalgaları örümcekleri parçalara ayırıyordu.</p>

    <p><i>Bum! Bum! Bum!</i></p>

    <p>Örümcek sürüsünün sona kalan birliği neredeyse Jaeger’ın pompalısının ucunda duruyordu. Son bir ateşle hepsi örümcek püresine dönüştü. Jaeger’ın Benelli’yi bu kadar sevmesinin sebebi de buydu. Düşmanın olduğu tarafa tutuyor ve ateşini açıyordu. Tabii şimdiye kadar onu örümceklere karşı kullanacağı aklının ucundan bile geçmemişti.</p>

    <p>Kulakları sağır eden patlamalar devasa ağaç gövdelerinden ormanın derinlerine taşınırken Jaeger da son yankıları duydu. Ağaçların üzerinde olan biteni izleyen primatların paniğe kapılmış çığlıklarını duyabiliyordu. Maymunlar kısa bir süre içinde bir daldan diğerine atlayıp kaçarak bölgeyi boşaltmıştı.</p>

    <p>Silah sesleri gerçekten sağır edici bir şekilde çıkmış ve kötülüğün habercisi olmuştu. Jaeger’ın az önceki hareketi, ormanda kulağını bu tarafa veren herkesin veya her şeyin yeni gelen misafirlerden haberi olmasını sağlamıştı. Ama umrunda değildi. Sürü sürü gelen örümceklere karşı gerçek bir ateş gücüne ihtiyacı vardı ve pompalısı da bunu sonuna kadar sağlamıştı.</p>

    <p>Silahını sırtına attı ve Narov’u iniş iplerinden çözdü. Kadını tuttu ve botlarıyla ince ve kumlu toprağın üzerinde biriken çürümüş yaprakları temizledikten sonra çatallı köklerin -dev ağaçların tabanında zemine çıkmış V şeklindeki ters dönmüş kökler- arasına yatırdı.</p>

    <p>Yağmur ormanı kumların üzerine kurulmuş bir kale gibiydi, ormanın altındaki toprak kâğıt gibi inceydi. Yoğun nem ve sıcaklıkla birlikte ölen bitki örtüsü hızla çürüyor, saldığı besleyici maddeler de hem bitkiler hem de hayvanlar tarafından çabucak geri dönüştürülüyordu. Bunun sonucunda da ormandaki devlerin büyük çoğunluğu çatallı köklerden oluşan bir ağın üzerinde yükseliyordu. Kök sistemleriyse zayıf toprağın yalnızca birkaç santim altına ilerleyebiliyordu.</p>

    <p>Jaeger, Narov’u bu köklerden birine yasladıktan sonra hızla koşup çantasını aldı. Orduda aldığı özel dersler sayesinde kalifiye bir ilk yardım uygulayabilecek kadar bilgisi vardı ve buna benzer nörotoksinlerin etkilerini de tanıyordu; zehir sinir sistemine saldırarak öldürüyor, bunu yaparken de sinir uçlarını kalıcı bir şekilde yakıp Narov’un göstermeye başladığı korkunç seğirmelere ve kıvranmalara yol açıyordu.</p>

    <p>Ölüm çoğu zaman, nefes almaya yarayan kasların normal bir şekilde çalışamaması sonucunda geliyordu. İnsan resmen kendi kendini boğarak ölüyordu.</p>

    <p>Sinir etmeninin tedavisi için gereken panzehir ComboPen’in ise üç çabuk seansta vücuda enjekte edilmesi gerekiyordu. Bu ilaçla zehirlenmenin semptomları iyileşecekti ama Narov’un nefes almasını kontrol eden kasları için pralidoksim ve avizafona da ihtiyacı olabilirdi.</p>

    <p>Jaeger ilk yardım çantasını aldı ve eliyle karıştırarak şırıngalarla küçük ilaç şişelerini buldu. Neyse ki çantadaki her şey pamukla sıkıca sarılmıştı ve görünüşe göre büyük çoğunluğu düşüşte zarar görmemişti. İlk ComboPen şırıngasını hazırlayıp başının üzerinde kaldırdı ve büyük iğnenin ucundaki ilacı Narov’un vücuduna aktardı.</p>
  </div>
</body>
</html>