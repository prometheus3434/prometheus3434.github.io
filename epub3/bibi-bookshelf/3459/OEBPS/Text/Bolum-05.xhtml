<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-05</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>“Tamamdır beyler, söylediklerinizin doğru olduğunu öğrendik. Birkaç arama yapmak yetti zaten. İtibarınız sizden çok önde yol alıyor gibi...”</p>

    <p>Güçlü yüz hatları ve kızıl sakallı yüzüyle Boer atalarını andıran karşılarındaki bodur ve tıknaz adam, kaba bir Güney Afrika aksanıyla konuşuyordu. Adamın fiziği, geçen onlarca yıl ve gut hastalığı vurmadan önce rugby oynayarak, körkütük sarhoş olarak ve Afrika ormanlarında savaşarak geçmiş bir gençliğin kanıtıydı. Ancak Pieter Boerke savaşmak için orada değildi. Darbenin lideriydi ve emirlerini yerine getirecek çok sayıda genç ve zinde kişiden oluşan bir ordusu vardı.</p>

    <p>“Hâlâ Bioko’yu almayı planlıyor musunuz?” diye sordu Jaeger. “Wonga Darbesi buna hiç bulaşmamıştı bile...”</p>

    <p>Birkaç yıl kadar önce Başkan Chambara’yı koltuğundan etmek için başka bir darbe girişimi olmuştu. Ancak büyük bir bozgunla sonuçlanan bu girişim, nihayetinde alaycı “Wonga Darbesi” adını almıştı.</p>

    <p>Boerke kahkaha atıp, “Ben bambaşka bir operasyon yürütüyorum. Bunun adı, ‘Yakaladım Darbesi’. Chambara’nın işi bitti. Uluslararası toplum, petrol şirketleri, Bioko halkı... Herkes gitmesini istiyor. Mantıklı olan da bu zaten... Herif tam bir hayvan! Çoğunlukla en sevdiği mahkûmları olmak üzere insan yediği söyleniyor,” dedikten sonra gözü Jaeger’a kaydı. “Kara Sahil’den kurtulduğuna daha da seviniyorsundur şimdi, değil mi?”</p>

    <p>Jaeger gülümsedi. Gine Körfezi’nin tropik fırtınalarıyla savaşıp okyanus suyuyla yıkandıkları üç günün ardından gülümsemek hâlen canını yakıyordu.</p>

    <p>“Konuştuğumuz sırada içine silah yüklenen C-130’larım var,” diye devam etti Boerke. “Nijerya’ya gidip geliyor. Büyük saldırı için hazırlanıyoruz. Aslında düşününce sizin gibi araziye de hâkim güçlü adamlar işime yarardı.” Ardından iki adama birden baktı. “Bize katılmak ister misiniz?”</p>

    <p>Jaeger, Raff’a göz attı.</p>

    <p>“Yanımdaki dev Maori dostumun söylediğine göre İngiltere’de yapacak işimiz varmış.”</p>

    <p>“Maalesef,” diye homurdandı Raff. “Başkan Chugga’nın misafirperverliğini az da olsa tattıktan sonra evinin kapısını devirmeyi çok isterdim.”</p>

    <p>Boerke sağlam bir kahkaha patlatıp, “Eminim isterdin. Şaka bir yana, son kez soruyorum beyler. İşime çok yararsınız. Gerçekten... Sonuçta Kara Sahil’den kaçtınız. Oradan şimdiye kadar kimse kaçamadı. Bir de elinizde sadece iki kürdan ve şişe açacağıyla savaşarak adadan kaçıp kanoyla üç gün yolculuk yaparak buraya geldiniz. Dediğim gibi işime çok yararsınız,” dedi.</p>

    <p>Jaeger, adamın ellerini tutup, “Bu sefer değil. Bioko ile işim bitti artık,” dedi.</p>

    <p>“Anlaşıldı.” Boerke masasının ardında büyük bir güç harcayarak oturduğu yerden kalktı. “Öyleyse sizi sonraki C-130 ile buradan göndereyim. Nijerya’ya indiğinizde sorgusuz sualsiz Londra’ya uçan British Airways uçağına atlarsınız. Siz bu pisliği getirdiniz, ben de en azından bunu yapayım.”</p>

    <p>Raff, adama aşağılayarak bakıp, “Bunun arkadaşıma yaptığı muameleyi faiziyle birlikte kendine iade ederseniz çok memnun olurum. Tabii yaşarsa...” dedi.</p>

    <p>Boerke’nin yüzüne bir gülümseme yerleşti.</p>

    <p>“Merak etme. Ona soracak çok sorumuz var. Hem unutma; biz Güney Afrikalıyız, tutsak almayız. Artık veda etmeden önce benden istediğiniz başka bir şey var mı?”</p>

    <p>Jaeger bir an tereddüt etti. İçindeki ses, Güney Afrikalıya güvenebileceğini söylüyordu. Hem artık savaş kardeşi sayılırlardı. Dahası Şef İbrahim’e para göndermek istiyorsa Boerke’den başka şansı yoktu.</p>

    <p>Cebinden bir parça kâğıt çıkarıp, “Bioko’yu aldığınızda bunu Fernao köyünün şefine ulaştırabilir misin? Zürih’teki bir bankanın hesabı, tüm şifreleri de yazıyor. İçinde hatırı sayılır miktarda para var. Raff’ın beni kaçırmak için Mojo’ya verdiği para... Şef’in oğlu bizim yüzümüzden öldü. Para onu geri getirmeyecek elbet ama ayakta durmalarını sağlayabilir,” dedi.</p>

    <p>“Olmuş bil,” diye onayladı Boerke. “Son bir şey diyeceğim. Bu Mojo pisliğini buraya getirerek inanılmaz iyi bir iş yaptınız. Chambara’nın tüm savunmasını biliyor. Böyle bir bilgiyi korumak adına Biokolu bir çocuk öldüyse çok yazık! Umalım ki onun ölümü birçoklarına hayat versin.”</p>

    <p>“Umarım,” diye destekledi Jaeger. “Ama o ne sizin çocuklarınızdandı ne de yıldız öğrencilerinizden.”</p>

    <p>“Güven bana, Chambara’yı devirdiğimizde Bioko’daki her bir çocuğun önü açılacak. O ülkenin zengin olması lazım. Petrolü var, gazı var, mineralleri var; ne ararsan... Chambara’nın yatlarını satsan, banka hesaplarını boşaltsan bile harika bir başlangıç olur. Neyse, başka bir isteğiniz var mı?”</p>

    <p>“Belki son bir şey olabilir...” dedi Jaeger. “Ben üç yıldır orada yaşıyordum. Bioko gibi bir yer için de üç yıl çok fazla... Uzun lafın kısası, adanın tarihine epey merak saldım. Mesela İkinci Dünya Savaşı... Savaşın sonlarına doğru İngilizler bir düşman gemisini gözetlemek amacıyla çok gizli bir operasyon başlatmış; <i>Düşes.</i> Malabo Limanı’na demirli bir kargo gemisi... Bunu yapmak için de her yola başvurmuşuz. Benim sorum, neden?”</p>

    <p>Boerke omzunu silkip, “Nereden bileyim!” dedi.</p>

    <p>“Görünüşe bakılırsa geminin kaptanı, Bioko liman yetkilileri için bir manifesto imzalamış,” diye devam etti Jaeger. “Ancak yarım kalmış. Altı sayfa kargo listelenmiş, yedinci sayfa kaybolmuş. Söylentilere göre yedinci sayfa Malabo hükümet binasının kasasında saklanıyormuş. Ne yapıp etsem de bir türlü ulaşamadım. Başkenti düşürdüğünüzde benim için bundan bir kopya alır mısın?”</p>

    <p>Boerke başıyla onayladı.</p>

    <p>“Her türlü! E-posta adresinle telefonunu bırak yeter. Ama merak ettim doğrusu, sence gemide ne vardı? Bir de sen bununla neden ilgileniyorsun?”</p>

    <p>“O kadar fazla söylenti duydum ki kafamdan bir türlü atamadım. Elmaslar. Uranyum. Altın. Herkes bunlardan bahsediyor. Afrika’dan çıkarılan bir şey olabilir ya da Nazilerin savaşı kazanmak için çaresizce peşinden koştuğu bir şey...”</p>

    <p>“Muhtemelen uranyumdur,” diye fikrini söyledi Boerke.</p>

    <p>“Olabilir,” dedi Jaeger. “Yedinci sayfayı bir bulsak o zaman öğrenirdik ne olduğunu.”</p>
  </div>
</body>
</html>