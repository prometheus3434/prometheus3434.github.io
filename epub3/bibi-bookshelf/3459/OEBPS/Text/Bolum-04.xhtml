<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-04</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>“Bay Jaeger!”</p>

    <p>Sahil boyunca yankılanan çağrı, Jaeger’ın karanlık düşüncelerden bir an olsun sıyrılmasına yol açmıştı.</p>

    <p>“Bay William Jaeger! Evet, unutmadım seni ödlek herif! Gördüğün gibi çocuk benim yanımda...” Kocaman bir el uzanıp Küçük Mo’nun saç köklerinden yakaladı ve çocuğu, zeminle tek bağlantısı ayak parmak uçları olana kadar havaya kaldırdı. “Hayatta kalması için bir dakikası var. BİR DAKİKA! Hemen çıkın ortaya! HEMEN dedim beyaz piçler! Yoksa bu çocuğun alnını bir mermi deşecek!”</p>

    <p>Jaeger bakışlarını Raff’a kilitlediğinde iri adam başını sallayıp, “Dostum ne olacağını biliyorsun,” diye fısıldadı. “Çıkarsak yanımızda Küçük Mo ile birlikte bütün köyün fermanını imzalarız,” dedi.</p>

    <p>Söyleyecek bir söz bulamayan Jaeger, gözlerini uzaktaki gölgelere çevirmişti. Raff haklıydı ama iri kumandanın saçlarından kavradığı çocuğun parmak uçları üzerinde kıvranışını görmek ona büyük bir darbe indirmişti. Çok uzun yıllar önce en derinlerine gömdüğü bir anısı da canlanmıştı; uzaklarda bir dağ yamacında, paramparça edilmiş bir tuval...</p>

    <p>Jaeger omzunda dev bir kol hissetti; güçlüydü, kısıtlayıcıydı.</p>

    <p>“Sakin ol dostum, sakin ol,” diye fısıldadı Raff. “Söylediğimde ciddiydim, buradan çıkarsak hepimiz ölürüz...”</p>

    <p>“Bir dakika doldu!” diye bağırdı Komutan. “ÇIKIN! HEMEN!”</p>

    <p>Jaeger namluya sürülen merminin metale çarpa çarpa yolunu bulurken çıkardığı keskin sesi duydu. Komutan tabancasını kaldırmış, namlusunu Küçük Mo’nun şakağına dayamıştı.</p>

    <p>“ONDAN GERİ SAYIYORUM! Sonrasında sakın şüpheye düşmeyin İngiliz piçleri, tetiği çekeceğim!”</p>

    <p>Komutan kum tepelerine bakıyor, Raff ve Jaeger’ı görme umuduyla fenerini çalıların üzerinde gezdiriyordu.</p>

    <p>“On, dokuz, sekiz...”</p>

    <p>Karanlığa gömülmüş sahilden yeni bir ses duyuldu, çocuksu çığlıklar Komutan’ın sözlerini kesiyordu.</p>

    <p>“Komutanım! Komutanım! Yalvarırım! Ne olur!”</p>

    <p>“Yedi, altı, beş... Böyle işte oğlum, beyaz arkadaşına bağır da kurtarsın seni! Üç...”</p>

    <p>Jaeger, iri Maori dostunun omzundan bastırarak kendini iyice çamura batırdığını hissederken, aklında geçmiş anıların dehşeti dolanıyordu. Karanlık ve buz tutmuş dağ yamacındaki vahşi saldırı, ilk karları kirleten kan, hayatının paramparça olduğu an, şu an, Küçük Mo...</p>

    <p>“İki! Bir! BİTTİ!”</p>

    <p>Komutan tetiği çekti. Namlunun ucundaki anlık parlama, sahile çıplak bir ışık ve gölge olarak yansımıştı. Komutan, çocuğun saçlarını bırakır bırakmaz cansız beden kumlara düştü.</p>

    <p>Jaeger acıyla başını çevirdi ve sertçe mangrov köklerine bastırdı. Raff omzundan tutmasa saklandığı yerden fırlar, elinde bir bıçak ve yeni yaptığı mızrağıyla gözlerindeki nefreti düşmanlarına tattırırdı.</p>

    <p>Ve ölürdü.</p>

    <p>Ama umurunda olmazdı.</p>

    <p>O sırada Komutan bir dizi kısa ve kesin emirler verdi. Kamuflaj giyen askerler dört bir yana dağılırken, kimileri köye, kimileri de sahilin diğer ucuna koştu. Birinin yoluysa bataklığın ucuna düşmüştü.</p>

    <p>“Küçük oyununa devam edeceksin demek?” diye seslendi Komutan, gözleri her yerde onları ararken. “O zaman sıradaki çocuğu getirelim. Sabırlı bir adamımdır, zamandan bol bir şeyim de yok. İlla böyle gerekiyorsa o öğrencilerinin hepsini tek tek öldürmekten büyük keyif alacağım Bay Jaeger. Göster kendini! Yoksa hep düşündüğüm gibi zavallı bir beyaz oğlandan başka bir şey değil misin? Yanılt beni!”</p>

    <p>Jaeger, Raff’ın hareketlendiğini gördü. Sanki devasa bir yılanmış gibi karnının üzerindeki çamurdan ağır ağır kayıp kısa bir anlığına omzundan arkaya baktı.</p>

    <p>“Zafer şarkıları söyleyelim mi?” diye fısıldadı.</p>

    <p>Jaeger gaddarca başını salladı.</p>

    <p>“Hız, saldırı...”</p>

    <p>“Şaşırtma,” diye tamamladı Raff.</p>

    <p>Jaeger, Raff’ın açtığı yolu izleyerek kaydı. Bunu yaparken de takip ettiği iri Maori’nin hareket kabiliyetini ve doğuştan bir avcı gibi, bir hayvan gibi sessizce avlanışını hayranlıkla izliyordu. Uzun yıllar süren arkadaşlıkları boyunca, Raff söz konusu yeteneklerinin çoğunu Jaeger’a da öğretmiş, takip edip öldürmek için gereken tüm odağı ve inancı kendisine aşılamıştı. Ama usta hep Raff olarak kalmıştı, en iyisi oydu.</p>

    <p>Çamurların arasından sanki bir gölgeymişçesine kaydı. Bu sırada talihsiz bir çocuk daha sahile sürükleniyordu. Komutan, çocuğun karnını tekmelerken, adamları da gittikçe acımasızlaşan bu tavırları sırıtarak izliyordu.</p>

    <p>Tam o anda Raff aradığı fırsatı yakaladı. Karanlığın içinde gizlenerek bataklığın yakınındaki yalnız askere ilerledi. Seri bir hamleyle sol kolunu muhafızın boynuna dolarken, eliyle de ağzını kapatarak ses çıkarmasını engelledi ve askerin çenesini yukarı kaldırdı. Aynı anda da sağ koluyla vahşi bir hamle yapıp bıçağının ağzını adamın boğazında baştan aşağı kaydırarak atardamarıyla soluk borusunu parçaladı.</p>

    <p>Birkaç saniyeliğine Raff yakaladığı askeri tuttu ve hayatı ciğerlerinden akarken adamın kendi kanında boğulmasına müsaade etti. Ardından çıt bile çıkarmadan cansız bedeni kuma yatırdı. Göz açıp kapayıncaya kadar elinde adamın kanla kaplı tüfeğiyle birlikte bataklığa geri dönmüştü.</p>

    <p>Jaeger için dar çıkışı genişletirken iyice eğilip, “Haydi!” diye seslendi. “Çabuk!”</p>

    <p>Jaeger göz ucuyla köşedeki hareketi sezmişti. Askerlerden biri bir anda yanlarında belirmiş, tüfeğini de Raff’a yöneltmişti. Jaeger, elindeki bıçakla adama doğru atladı. Hareketi tamamen içgüdüseldi. Hedefine doğru yola çıkan bıçağı havada ıslık çalarken askerin karnında derin bir yarık açtı.</p>

    <p>Yaralı asker keskin bir çığlık attı. Silahı ateşlendi ama mermiler hedefinden çok uzağa dağılmışa. Jaeger bir elinde tahtadan mızrağıyla adama doğru hamle yaptı.</p>

    <p><i>Askeri tanımıştı.</i></p>

    <p>Mızrağını adamın göğsüne sapladı. Tüm gücüyle ittiği mangrov kökünün sivri ucu adamın kaburgalarını ikiye ayırırken kaslarını ve sinirlerini parçaladı. Düşen askerin tüfeğini eline aldığında, göğsünden girip sırtından çıkan kazığıyla adamı kumlara gömeli çok olmuştu.</p>

    <p>Jaeger’in kısa zaman önceki işkencecisi, Binbaşı Mojo, acı içinde kıvranıp bağırıyordu. Ancak kaçacak bir yeri yoktu, orası kesindi.</p>

    <p>Net bir hamleyle tüfeğin güvenliğini kaldırdı ve nişan alıp ateş açtı. Mermiler karanlığı birer birer delerken namlunun ağzından kıvılcımlar saçılıyordu. Jaeger gövdeyi hedef almıştı. İyi bir menzil yakaladığı günlerde kafadan isabet ettirmeyi severdi ama canlı bir çatışmada tercihi hep karın olmuştu. En büyük hedef buydu ve midesinden yara alıp da kalkabilen pek adam olmazdı.</p>

    <p>Silahını sahil boyunca gezdirirken bir taraftan da Komutan’ı arıyordu. Köylü çocuğun kurtulmak için debelendiğini ve sığınak bulma umuduyla yakınlardaki bir palmiyeye koştuğunu gördü. Jaeger dehşet saçan gözleriyle tüfeğini ateşledi ve Komutan’ın kaçışını izledi. İzli mermilerinin, Komutan’ın önce topuklarını parçaladığını, sonra da gövdesini deştiğini gördü.</p>

    <p>Liderlerinin ölüm sancıları ve korkudan çığlık çığlığa düşmesiyle birlikte askerler arasında hızla yayılan korku ve tereddüdü hissetmişti. Başı kesilmiş bir yılan gibiydiler artık. Avantajı ele almanın zamanı gelmişti.</p>

    <p>“Şarjör değiştiriyorum!” diye bağırdı Jaeger, eski gardiyanının cebinden dolu bir şarjörü alıp hızla yerine takarken. “Koş! Koş! Koş!”</p>

    <p>Raff’ın ikinci bir emre ihtiyacı yoktu. Atik bir şekilde doğruldu ve Jaeger’ın koruma ateşi eşliğinde savaş narasını atarak koşmaya başladı. Karanlığın arasından korkusuz Maori devinin fırlamasıyla birlikte Jaeger de düşmanların birer birer kaçıştığını görebiliyordu.</p>

    <p>Raff otuz metre kadar koştuktan sonra dizlerinin üzerine çöktü ve hedef aldığı herkesi indirerek ateş açmaya başladı. Ardından Jaeger’a bağırdı.</p>

    <p>“KOOOOOŞ!”</p>

    <p>Jaeger, biriken öfkesini çatışmaya adamış bir şekilde, omzunda silahıyla birlikte kumlardan yükseldi. Baştan ayağa bataklığın pisliğiyle kaplanmış karanlık bedeninde sadece dişleri ve gözünün beyazı seçiliyordu. Raff’ın yanına koşarken namlusundan çıkan ateşler artık kanla kirlenmiş kumların üzerine kıvılcımlar saçıyordu.</p>

    <p>Birkaç dakika içinde Başkan Chambara’nın sahilde kalan son adamları da silahlarını bırakıp kaçtı. Yine de Raff ile Jaeger, etraflarında tek bir düşmanın dahi kalmadığından emin olmak için, palmiyelerin arasına koşan askerleri düzenli atışlarla birlikte takip etti.</p>

    <p>Saniyeler sonra karanlığa bürünen sahilde yaralılar ve ölmek üzere olanların inlemeleri dışında hiçbir ses duyulmuyordu. Hiç zaman kaybetmeyen iki adam, Şef’in kendileri için hazırlattığı kanoyu bulup suya itmeye başladı. Büyük, kalın kabuklu ağaçtan oyma kano karada ne kadar hantal olduğunu göstermiş; suya girmek için iki adamın bütün gücüyle itmesi gerekmişti. Tam suya düşmek üzereydiler ki Jaeger, Raff’a beklemesini söyledi.</p>

    <p>Sahile vuran dalgaların içinden hızla yürüyerek, artık kanla kirlenmiş kumların üzerinde göğsünde bir kazıkla yatan adama doğru ilerledi. Tahtadan mızrağını adamın göğsünden koparıp attıktan sonra, yaralı adamı kaldırıp sırtladı ve geldiği yoldan geri döndü. Yarı baygın gardiyanı el yapımı kanonun içine bırakmıştı.</p>

    <p>“Planlar değişti!” diye bağırdı Raff’a, tekneyi var güçleriyle dalgaların arasından itmeye çalışırken. “Mojo da bizimle geliyor. Bir de önce doğuya, sonra güneye gideceğiz. Chambara’nın adamları Kamerun veya Nijerya’ya kaçmak için kuzeye gittiğimizi sanacak. Tam tersi yönde gidip kendi ülkelerine geri gireceğimiz akıllarından bile geçmeyecek.”</p>

    <p>Raff kanodan sıçradı ve Jaeger’a elini uzatıp, “Neden Başkan Chugga’nın cehennemine geri dönüyoruz?” diye sordu.</p>

    <p>“Anakaraya gideceğiz. Yolumuz uzayacak ama bizi izlemeyi akıl edemeyecekler. Hem orası artık Chambara’nın toprağı değil, unuttun mu? Darbecilerle bağlantı kurup şansımızı deneyeceğiz.”</p>

    <p>Raff sırıttı.</p>

    <p>“<i>Ka mate! Ka mate! Ka ora! Ka ora!</i> Gidelim o zaman!”</p>

    <p>Jaeger da Raff’a katıldı ve hızla kürek çektiler. Artık ay ışığıyla yıkanan karanlığın içine girmişlerdi.</p>
  </div>
</body>
</html>