<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-85</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger, Bioko Havalimanına varacağı aktarma uçuşu için yerini aldı. Londra’dan Nijerya’ya yaptığı uçuş tam da istediği gibi; hızlı, kesintisiz ve rahat geçmişti. Ancak bu sefer birinci sınıf bilet alacak bir bütçesi yoktu. Lagos’ta, Gine Körfezi’ni aşıp Ekvator Ginesi’nin ada başkentine geçeceği kısa uçuş için yerel bir havayolunun külüstür uçaklarından birine binmişti.</p>

    <p>Pieter Boerke’den gelen mesaj beklenmedik olduğu kadar ciddi şekilde ilgi çekiciydi. Yağmur ormanlarına doğru ölüm uçuşuna geçen savaş uçağından kaçmayı başarmasının üzerinden iki hafta civarında bir süre geçtikten sonra, Jaeger nispeten daha güvenli olacağı Cachimbo Hava Üssü’ne ulaşmıştı. Boerke de Cachimbo’ya vardıktan sonra bir şekilde ona ulaşmayı başarmıştı.</p>

    <p>“Kâğıtlarını buldum,” demişti Güney Afrikalı. “Manifestonun yedinci sayfası, tam da istediğin gibi...”</p>

    <p>Jaeger, İkinci Dünya Savaşı’nın sonlarına doğru Bioko Limanı’na demir atan gizli bir kargo gemisinin, o sırada aklını meşgul eden son şey olduğunu Boerke’ye söyleyecek cesareti kendinde bulamamıştı. Darbe liderinden belgeleri tarayıp e-postayla göndermesini istemiş ama beklediği cevabı alamamıştı.</p>

    <p>“Olmaz dostum, mümkün değil,” demişti Boerke. “Gelip bizzat görmen lazım. Çünkü bunlar öylesine kâğıtlardan ibaret değil. Fiziksel bir şey... Ne e-postayla ne de normal postayla gönderebilirim. Güven bana, gelip görmen lazım.”</p>

    <p>“İpucu verebilir misin?” diye sormuştu Jaeger. “Çok uzun bir uçuş yani... Bir de son birkaç haftadan sonra...”</p>

    <p>“Şöyle söyleyeyim,” diye lafını kesmişti Boerke. “Ben Nazi değilim. Hatta Nazilerden dibine kadar nefret ediyorum. Hiçbirinin torunu falan da değilim. Ama olsaydım bu elimdekilerin gün yüzüne çıkmaması için çok uzun yollar alır, hatta gerekirse dünyanın sonuna kadar giderdim. Ancak bu kadarını söyleyebilirim. İnan bana Jaeger, buraya gelmen lazım.”</p>

    <p>Jaeger önündeki seçenekleri değerlendirmişti. Alonzo, Kamishi ve Joe James’in hâlâ hayatta olduğu ve hayatta kalan Kızılderililerin onları dış dünyayla buluşabilecekleri bir yere ulaştıracağı varsayımına dayanarak hareket edecekti. Gwaihutiga’nın öldüğüne emindi, o hain olduğundan şüphelendiği kameramanları Stefan Kral ile birlikte Kara Şahin’den aşağı atılmıştı. Leticia Santos ise hâlâ kayıptı, kendisinden hiçbir haber yoktu. Albay Evandro onu bulmak için her şeyi yapacağına söz vermişti ve Jaeger B-SOB takımlarıyla birlikte altına bakmadık taş bırakmayacaklarını biliyordu.</p>

    <p>Jaeger’ın, Airlander’a Ju 390’ı serbest bıraktırma numarası, Raff da dâhil olmak üzere zeplindeki herkesin hayatını kurtarmıştı. Kalan son Kara Şahin, ölümcül çarpışmasına doğru süzülen savaş uçağının peşine düşmek zorunda kalmış; Airlander’ı Cachimbo yolculuğunda yalnız bırakmıştı.</p>

    <p>Paraşütüyle en üstteki dallara sert bir düşüş gerçekleştiren Dale bu sırada yaralanmış, Ju 390’ın kokpitinden kaçarken Karanlık Güç ile çatışan Narov da koluna bir şarapnel parçası yemişti. Ancak Jaeger zeminde ikisiyle de bağlantı kurmayı başarmış ve oradan çıkacakları belli olmasa da çekirdek takımını yola çıkarmıştı.</p>

    <p>Kendilerinden beklendiği üzere Narov da, Dale de sadece sıyrıkları olduğunu ve önlerindeki tehlikeli yolculuğu rahatlıkla atlatabileceklerini söylemişti. Her ne kadar Jaeger ormanın sıcak ve nemli havasında adamakıllı hiçbir dinlenme, beslenme veya tedavi imkânı olmadan yaralarının iltihap kapacağından endişelense de Dale ve Narov’un bu derdini dinleme gibi bir tutum sergilemeyeceklerini anlamıştı. Hem zaten o sırada yardımcı olmak için yapabileceği pek bir şey de yoktu. Ya kendi başlarına ormandan çıkmayı başaracak ya da öleceklerdi.</p>

    <p>Jaeger ormanda küçük bir akıntı keşfetmiş ve şartlar elverdiği ölçüde hızlı bir şekilde ilerleyerek iki gün boyunca onu izlemişlerdi. Nihayetinde akarsu bir kola bağlanmış, o da yönlerini bulabilecekleri daha büyük bir nehre açılmıştı. Su boyunca ilerledikleri sırada şansları yaver gitmiş ve Jaeger nehrin sonundaki kereste fabrikasına, kesilmiş ağaç gövdelerini taşımak için kullanılan bir tekneyi el sallayarak durdurmayı başarmıştı.</p>

    <p>Üç günlük nehir yolculuğu sırasında karşılarına çıkan en büyük tehlike, Narov’un Brezilyalı sarhoş kaptanla sürekli atışması olmuş ama o da nihayetinde son bulmuştu.</p>

    <p>Narov ve Dale gemiye bindikten sonra, Jaeger’ın bulaşacağından korktuğu iltihap, büyük bir intikamla kendini göstermişti. Yolculuğun sonuna geldiklerinde Jaeger ateşler içinde yanan İkiliyi bölgedeki bir taksiyle Cachimbo Hava Üssü’ne ve oradaki en gelişmiş güvenlik önlemleriyle donatılan bir hastaneye yetiştirmişti.</p>

    <p>İkisine de septisemi teşhisi konmuştu. Yaraları iltihap kapmış ve tüm dolaşım sistemini zehre bulamıştı. En azından Dale için bu durum şiddetli yorgunluk sebebiyle daha da kötü bir hâl almıştı. İkisi de hızla yoğun bakım ünitesine sokulmuş ve Albay Evandro’nun dikkatli gözetimi altında gereken tedaviyi almaya başlamışlardı.</p>

    <p>Takımının elinden geldiği kadarlık bir bölümünü sürecin en tehlikeli safhasından kurtardığını ve Leticia Santos konusunda yapabileceği bir şey olmadığını düşünen Jaeger, Brezilya’dan Bioko’ya gerçekleşecek bir uçuş riskini alabileceğine karar vermişti. Ancak yolun her durağında albayın kendisini bilgilendireceğinden de emin olmuştu.</p>

    <p>Dale ve Narov yolculuk yapabilecek kadar iyileştikleri zaman onları eve götürmek için geri döneceğine söz vermişti. Ekstra bir güvenlik katmanı olarak da hastane kapısının hemen önünde 7/24 nöbet tutması için Raff’ı bırakmıştı.</p>

    <p>Brezilya’dan ayrılmadan önce yoğun bakım ünitesinden çıkarılmasıyla birlikte Narov ile konuşabileceği bir an yakalamış; kadının Ju 390’dan kurtardığı belgelere bir bakmıştı. Almanca kısımları yine anlamamıştı ama <i>Action Feuerland</i> belgelerinde yazanların büyük çoğunluğu Narov’un tahminlerine göre rastgele görünen sayı dizilerinden oluşturulmuş bir şifreydi. Şifreyi çözmeden, ne onun ne de Jaeger’ın belgelerden çıkarabileceği pek bir şey vardı.</p>

    <p>Narov, konuşmanın bir ânında Jaeger’dan kendisini tekerlekli sandalyeyle hastane bahçesine çıkarmasını istemiş; biraz güneş yüzü görüp temiz hava almanın kendisine iyi geleceğini söylemişti. Nispeten meraklı gözlerden uzak olabilecek bir yere geldiklerindeyse geçen birkaç günde olanları kısa da olsa açıklamaya başlamış ancak görünüşe göre bunun için İkinci Dünya Savaşı’na kadar dönmesi gerekmişti.</p>

    <p>“O savaş uçağında nasıl bir teknoloji tuttuklarını sen de gördün,” diye söze başlamıştı gücünü zar zor toplayarak. “1945 ilkbaharında, Naziler kıtalararası balistik füze denemelerini çoktan tamamlamıştı. Savaş başlıklarını sarin sinir gazıyla doldurmayı başarmış, veba ve botilinum zehirlerini de araya sıkıştırmışlardı. Ellerinde bu silahlardan birkaçıyla; Londra, New York, Washington, Toronto ve Moskova’ya uçacak beş füzeyle savaşın kaderi kökünden değişebilirdi. Buna karşılık ise bizim atom bombamız vardı ama daha tamamlayamamıştık. Onun da hedefin hemen üzerinden bir uçakla bırakılması gerektiğini unutma. Ses hızının bilmem kaç katında ilerleyebilen güdümlü füzelerimiz yoktu. Tabii Nazilerin roketlerine karşı herhangi bir savunma mekanizmamız da...</p>

    <p>Nazilerin elinde tehditlerin en büyüğü vardı ve İttifak kuvvetlerine bir anlaşma önerdiler. Bu anlaşma gereği, Reich en gelişmiş silahlarıyla birlikte seçilmiş güvenli bölgelerde yeniden mevzilenebilecekti. Ama İttifak devletleri karşı bir teklif yaptı. Tamam, yeniden mevzilenin. <i>Wunderwaffe</i>’nizi de yanınızda götürün ama bir şartımız var,’ dediler. ‘Asıl savaşta bize katılacak, komünizme karşı verilecek küresel savaşta yanımızda olacaksınız.’</p>

    <p>İttifak güçleri en gizli mevzilendirme işlerine destek olacakları bir anlaşma imzaladı. Tabii ki en üst düzey Nazileri Britanya ya da Amerika anakarasına çıkaramazlardı. Halk buna müsaade etmezdi. Onun yerine hepsini kolaylıkla saklayabilecekleri kendi arka bahçelerine gönderdiler. Amerikalılar için Güney Amerika; İngilizler için de kolonilere, Hindistan’a, Avustralya’ya ve Güney Afrika’ya... Böylece yeni bir pakt oluştu. Ağza alınamayacak bir pakt; İttifak Güçleri-Nazi paktı...” Narov duraksamış, devam edecek gücü bulmak için kendiyle savaş vermişti. <i>“Aktion Adlerflug,</i> Kartal Uçuşu Operasyonu da Hitler’in en gelişmiş Nazi teknolojileri ve silahlarını yeniden mevzilendirme planının kod adıydı. Ju 390’da yatan kasaların üzerindeki yazılar da bu yüzdendi. Ama <i>Aktion Feuerland,</i> Ateş Toprağı Operasyonu en üst düzey Nazilerin yeniden mevzilendirilmesi için verilmiş bir kod adıydı.”</p>

    <p>Bunu söyledikten sonra acı dolu gözlerle Jaeger’a bakmıştı.</p>

    <p>“O insanların kim olduğuna dair bir liste elimize hiç geçmedi. Onlarca yıldır süren aramalar hiçbir sonuç vermedi. Savaş uçağından aldığım belgelerin bunu açığa çıkarmasını, teknolojilerinin ve adamlarının tam olarak nereye gittiğine dair bir fikir vermesini umuyorum.”</p>

    <p>Jaeger bunun neden önemli olduğunu sormamak için kendini zor tutmuştu. Yetmiş yıl geçmiş, hepsi tarih olmuştu. Narov aklından geçenleri tahmin etmişti.</p>

    <p>“Eski bir deyiş vardır,” diye başlarken eliyle işaret edip onu yakınına çağırmıştı, sesi çok az çıkıyordu. “Yılan yavrusu yine yılandır. İttifak devletleri şeytanla bir anlaşma imzaladı. Bu da ne kadar gizli kaldıysa o kadar güçlendi ve kontrol sahibi oldu. Nihayetinde de hiçbir şekilde çürütülemez bir hâl aldı. Bugün bile dünyadaki tüm askerî birimlerin, bankacılık sektörünün ve büyük devletlerin içinde olduklarına inanıyoruz.”</p>

    <p>Jaeger’ın gözlerinden okunan şüpheyi sezip, “Zorlama olduğunu mu düşünüyorsun?” diye sormuştu fısıltıyla. “Tapınak Şövalyelerinin mirasının ne kadar uzun süre yaşadığını bir düşün. Nazizm daha yüz yaşında bile değil, Tapınak Şövalyeleri iki bin yıldır yıkılmadı ve hâlâ aramızdalar. Nazilerin bir gecede ortadan kaybolduğunu mu sanıyordun ya da o güvenli bölgelere kaçanların Reich’ın silinip gitmesine göz yumacağını mı? Onların çocuklarının, doğum hakkı olarak üstlendikleri mirası terk edeceklerini mi? Kuyruğunun altında tuhaf dairesel bir şekil olan <i>Reichsadler</i>’ın da onların simgesi, onların damgası olduğunu düşünüyoruz. Senin de gayet iyi bildiğin gibi iğrenç başını göstermeye başladı.”</p>

    <p>Jaeger bir anlığına kadının konuşmasını bitirdiğini, yorgunlukla sessizliğe gömüldüğünü düşünmüştü. Ama Narov kısa bir süre sonra acı çekerek de olsa son sözlerini söyleyecek gücü bulmuştu.</p>

    <p>“William Edward Michael Jaeger, hâlâ inanmadıysan hepsini sana kanıtlayacak bir şey var. Bizi durdurmaya çalışan adamları düşün şimdi. Takımından üç kişiyi öldürdüler, çok daha fazla Kızılderili’yi katlettiler. Ellerinde Predator vardı, Kara Şahin helikopterler vardı ve kim bilir görmediğimiz daha neler saklıyorlar. Hepsi simsiyahtı ve sonuna kadar inkâr edilebilirdi. Şimdi böylesine bir güce kimin sahip olduğunu ya da böylesine bir dokunulmazlığa güvenerek kimin hareket edebileceğini düşün. Yılan yavruları yükseliyor. Avuçlarının içinde küresel bir ağ var ve her geçen gün güçleniyorlar. Ancak <i>onların</i> böyle bir ağı varsa onları durdurmayı hedefleyenlerin de bir ağı var.” Duraksamış, yüzü bembeyaz olmuştu. “Ölümünden önce o ağın başında deden vardı. Katılmak için davet edilenlerin hepsine bir direniş sembolü olarak benim de taşıdığım bıçaktan verildi. Ama bu zehirli kadehi kaldırmayı kim ister ki? Kim? Düşmanın gücü artarken bizimki zayıflıyor. <i>Wir sind die Zukunft</i>. Sloganlarını sen de duydun, <i>gelecek biziz</i>.”</p>

    <p>Ardından alevli gözleriyle Jaeger’a bakmıştı.</p>

    <p>“Onların peşine düşenler olarak pek uzun yıllar yaşadığımız pek görülmemiştir.”</p>
  </div>
</body>
</html>