<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-42</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jenkinson korkmuştu ama Raff’ın anlattıklarına göre kaçmaya niyeti yoktu. Hatta tam tersi... Ne olursa olsun o fotoğrafları geri alacağına yemin etmişti. Neyse ki çektiği fotoğrafları farklı bulut sistemlerinde depolamıştı. Yeni bir bilgisayar aldığı gibi fotoğrafları yeniden indirecekti.</p>

    <p>Jenkinson’a dair gelen haberin Jaeger için bir anlamı vardı; karşılarına aldıkları her kimse, İngiliz hükümetine ait bir dosyayı ortadan kaldıracak nüfuza sahipti. İşin ulaştığı nokta ciddi şekilde endişe verici olsa da Amazon’un ortasından bizzat yapabileceği pek bir şey yoktu. Jaeger, Raff’tan bir gözünü İngiltere’de tutmasını ve Airlander ile yerdeki takımın iletişim kurabildiği her seferde kendisini bilgilendirmesini istedi.</p>

    <p>Temizlik malzemelerini topladı, sıkı bir tomar şeklinde katladı. Sonraki sabah erken saatlerde nehir üzerinde yola çıkacaklardı ve botlarda da pek yer yoktu. Kamerasını kapatan Dale artık yeterince çekim yapmıştı. Ama Jaeger adamın sanki bir şeyler söylemek istermişçesine oyalandığını gördü.</p>

    <p>“Bak, bu işin pek senlik olmadığını biliyorum,” diye söze başladı. “Çekimler falan... Geçenki olay yüzünden de özür dilerim. Cidden saçmaladım. Ama ortaya bir şey çıkaracak kadar çekim yapamazsam da benim işim riske giriyor.”</p>

    <p>Jaeger cevap vermedi. Adamı zaten sevmiyordu ama el altından çekim olayından sonra ondan iyice soğumuştu.</p>

    <p>“Bizim sektörde sık sık söylenen bir laf vardır,” diye devam etti Dale. “TV sektörünü diyorum. Hunter S. Thompson söylemiş. Duymak ister misin?”</p>

    <p>Jaeger, pompalısını omzuna atıp, “Can kulağıyla dinliyorum,” dedi.</p>

    <p>“‘TV işi çok acımasız ve sığ bir para çukurudur,’” diye başladı Dale, “‘hırsızlar ile pezevenklerin elini kolunu sallayarak gezdiği, iyi adamların birer itmiş gibi öldüğü uzun, plastik bir koridordur.’ Tam kelimesi kelimesine olmadı ama, ‘iyi <i>adamların it gibi öldüğü’</i> kısmı sektörü bayağı iyi özetliyor.”</p>

    <p>Jaeger kameramanı süzüp, “Bizim işte de benzer bir laf var; ‘Omuza vuran el, girecek bıçağın keşfini yapıyordur.’” deyip durdu. “Bak, seninle birlikte çalışabilmek için illa seni sevmem gerekmiyor. Buraya işini bozmaya da gelmedim zaten. İki taraf için de uygulanabilir birkaç kuralda anlaşırsak birbirimizi öldürmeden işi halledebileceğimizi düşünüyorum.”</p>

    <p>“Ne gibi kurallar?”</p>

    <p>“Makul kurallar... Bağlı kalacağınız kurallar... Mesela ilk olarak; çekim yapmak için benden izin istemene gerek yok. İstediğin zaman yap. Ama olur da ben durmanı söylersem lafımı dinle.”</p>

    <p>Dale başını sallayıp, “Makul, evet,” dedi.</p>

    <p>“İki; takım üyelerinden herhangi biri çekim yapmamanı söylerse isteneni yap. Tepkiden memnun kalmazsan bana gelebilirsin ama ilk etapta isteklerine saygı duyacaksın.”</p>

    <p>“Ama o zaman herkesin direkt reddetme hakkı olur,” diye itiraz etti Dale.</p>

    <p>“Hayır, sadece benim var. Bu benim keşfim, yani Kral ile sen de benim takımımın birer üyesisiniz. Film çekmenizin uygun olduğunu düşünürsem sizin tarafınızda olurum. Gayet zor bir iş yapıyorsunuz, buna saygı duyuyorum ve tarafsız bir hakem olacağım.”</p>

    <p>Dale omuzlarını silkip, “Tamam, öyle olsun madem. Başka şansım yok gibi zaten,” dedi.</p>

    <p>“Yok,” diye doğruladı Jaeger. “Üçüncü kural; bu sabahki gibi bir numara yapmaya çalışırsan, yani söz verdikten sonra çekime devam edersen kameran nehrin dibini boylar. Çok ciddiyim. Beş kişiyi kaybettim zaten. Zorlama beni.”</p>

    <p>Dale pişmanlığını ifade edecek şekilde ellerini iki yana açıp, “Dediğim gibi, özür dilerim,” dedi.</p>

    <p>“Dördüncü ve son kural...” Jaeger uzunca bir saniye boyunca Dale’e baktı. “Kuralları ihlal etme.”</p>

    <p>“Tamamdır,” diye onayladı Dale. Bir müddet durdu. “Yalnız bizim açımızdan işleri kolaylaştıracak bir şey yapabilirsin. Mesela seninle hemen burada, nehir kenarında bir röportaj yapabilirsek bugün yaşananları özetlemiş olursun. Çekemediğimiz şeyleri aktarırız.”</p>

    <p>Jaeger bir süre düşünüp, “Ya cevaplamak istemediğim bir soru sorarsanız?” diye sordu.</p>

    <p>“Cevaplamazsın, olur biter. Ama keşif lideri olarak bu olayın sözcüsü de sen olmalısın.”</p>

    <p>Jaeger omuz silkip, “Tamam, yapalım. Ama unutma, kurallar hâlâ geçerli...” dedi.</p>

    <p>Dale gülümseyip, “Tamam tamam, anladım,” dedi.</p>

    <p class="Yildiz">***</p>

    <p>Dale, Kral’ı getirdi. Kamerayı hafif bir tripodun üzerine yerleştirip düzgün bir ses almak için Jaeger’a boğaz mikrofonu taktılar ve Dale muhabir rolüne bürünürken Kral da kameranın arkasında sahneyi kaydetmeye başladı. Kameranın yanına oturan Dale, Jaeger’dan direkt kendisine bakmasını, <i>yüzüne</i> dönük kamera sanki orada değilmiş gibi konuşmasını ve geçen kırk sekiz saatte yaşananları özetlemesini istedi.</p>

    <p>Röportaj ilerledikçe Jaeger da içten içe kendini Dale’in işinde iyi olduğunu kabul etmek zorunda hissetti. Sanki mahalledeki bir barda arkadaşlarla sohbet edermiş gibi hissetmesini sağlayarak istediği tüm bilgileri alabiliyordu.</p>

    <p>Röportaj başlayalı on beş dakika geçmişti ve Jaeger neredeyse kameranın orada olduğunu unutmuştu. Neredeyse...</p>

    <p>“Irina Narov ile aynı dövüşe hazırlanan aslanlar gibi birbirinizi sınadığınız ortada,” diye araya girdi Dale. “Peki nehirden geçerken neden onun için her şeyi riske attın?”</p>

    <p>“Takımımın bir üyesiydi,” diye yanıtladı Jaeger. “Bu kadarı yeterli...”</p>

    <p>“Ama beş metrelik bir timsahla dövüşmüşsün,” diye üsteledi Dale. “Neredeyse canından oluyormuşsun. Sana taktığını düşündüğün biri için adeta savaşa girmişsin. Neden?”</p>

    <p>Jaeger, Dale’e dik dik bakıp, “Benim işimde ölülerin arkasından kötü konuşmak olmaz. Devam edelim...” dedi.</p>

    <p>“Tamam, edelim,” diye onay verdi Dale. “Bu ne olduğu belirsiz silahlı adamlara ne diyorsun? Kim olduklarına ya da neyin peşinde olabileceklerine dair bir fikrin var mı?”</p>

    <p>“Açıkçası hiçbir fikrim olmadığını söyleyebilirim,” diye cevap verdi Jaeger. “Serra de los Dios’un bu bölgesinde bizden ve Kızılderililerden başka kimsenin olmaması gerekiyor. Neyin peşinde oldukları konusundaysa enkazın yerini belirlemeye çalışıyor olabileceklerini düşünüyorum. Ya da belki bizim ulaşmamızı engellemek istiyorlar. Diğer hiçbir seçenek mantıklı değil. Tabii bunlar da içgüdü yani, o kadar.”</p>

    <p>“Enkazı bulmaya çalışan rakip bir güç olabileceği yine de çok ciddi bir iddia,” diye uzattı Dale. “Şüphelerinin dayandığı bir nokta var mı?”</p>

    <p>Jaeger cevap veremeden, Kral’dan acayip bir şapırdatma sesi çıktı. Jaeger, Slovak kameramanın dişlerini emmek gibi üzücü bir alışkanlığı olduğunu o an fark etmişti.</p>

    <p>Dale döndü ve ters ters bakıp, “Dostum röportaj yapmaya çalışıyoruz burada. Az odaklan ve şu iğrenç sesi kes!” dedi.</p>

    <p>Kral da benzer bir bakışla karşılık verip, “Odaklandım zaten. Farkında mısın bilmiyorum ama kameranın arkasında çekimi yapan benim,” dedi.</p>

    <p><i>Müthiş</i>, diye düşündü Jaeger. Daha geleli bir iki gün olmuştu ama kamera tayfası şimdiden kavga etmeye başlamıştı. Ormanda haftalar geçirdikten sonra nasıl olacaklardı acaba?</p>

    <p>Dale, Jaeger’a döndü. Sanki, <i>bak nelerle uğraşıyorum</i> dermişçesine gözlerini devirip, “Bu rakip güç hakkındaki kuşkularını soruyordum,” diye kaldığı yerden devam etti.</p>

    <p>“Düşünsene,” diye başladı Jaeger. “Savaş uçağının tam koordinatlarını kim biliyor? Albay Evandro, ben, Alonzo. Ona ulaşmaya çalışan başka bir güç varsa bizi takip etmek zorundalar. Ya da takımdan birini konuşturmaları gerekir. Buraya uçarken peşimize kimliği belirlenemeyen bir uçak takılmıştı. Yani bir ihtimal, küçük bir ihtimal en başından beri takip edilip gözdağı verilmiş olabiliriz.”</p>

    <p>Dale gülümseyip, “Muhteşem, bu kadarı yeter,” dedikten sonra Kral’a döndü. “Kapa kamerayı.” Ardından tekrar Jaeger’a dönüp, “Çok iyi oldu,” dedi. “Harika bir iş çıkardın!”</p>

    <p>Jaeger, pompalısını kucağına alıp, “Biraz daha az kurcalasan daha mutlu olabilirdim. Ama yine de gizlice çekim yapmanızdansa böylesi daha iyi...” dedi.</p>

    <p>“Katılıyorum,” dedikten sonra Dale duraksadı. “Peki her gün böyle bir şey çekmeye ne dersin? Video günlüğü gibi olur.”</p>

    <p>Jaeger kampa doğru yürümeye başlamıştı.</p>

    <p>“Olabilir, zaman kalırsa...” Omuzlarını silkti. “Bakalım daha neler göreceğiz.”</p>
  </div>
</body>
</html>