<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-64</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Tüm sülükleri yakma işi bittiğinde güneş de son ışıklarını ormandan çekmişti. Jaeger bulundukları yerde kamp kurulmasına karar verdi. Bu kararını takıma iletti ama hamaklar ve pançolar yağmurla sırılsıklam olmuş karanlık ağaçlara asılırken takımından bir üyenin sıkıntı çektiğini fark etti.</p>

    <p>Henüz ıslak takımını değiştirme fırsatı bulamamış Dale’e doğru ilerledi. Kameraman hamağında bacaklarını uzatmış, uyumaya hazır bir şekilde sırtüstü uzanıyordu. Çekim ekipmanlarını sıkıca göğsüne bağlamıştı ve yapış yapış nemli havanın kameraya zarar vermemesi için bir kutu basınçlı havadan faydalanıyordu.</p>

    <p>Bu şartlarda böylesine teknolojik cihazları korumak gerçekten zor bir işti. Dale her akşamki ekipman temizleme ritüeline dinî bir ibadet gibi yaklaşıyordu ve geçen gecelerin büyük çoğunluğunda oyuncak ayısına sarılan bir çocuk gibi kucağında kamerasına sarılmış bir şekilde yorgunluktan uyuyakalıyordu.</p>

    <p>“Dale hiç iyi görmedim seni,” diye söze girdi Jaeger.</p>

    <p>Hamağın kenarından bir kafa çıktı. Kameramanın yüzü korkunç şekilde solmuş ve asılmıştı. Jaeger, Dale’in henüz kanıyla ziyafet çeken sülükleri keşfetmediğine emindi. Zaten bunu ancak ıslak kıyafetlerini değiştirdiği zaman görebilirdi.</p>

    <p>“Acayip yoruldum,” diye mırıldandı Dale. “Eşyaları temizleyip uyumam lazım.”</p>

    <p>Ormanda geçen dokuz gün, ardında büyük hasar bırakmıştı. Keşfin bir parçası olmasının yanında bir de her şeyi çekmekle görevlendirilmiş Dale’de bu hasar ikiye katlanmıştı. Diğerleri en temel temizlik ihtiyaçlarını gidermek için az da olsa zaman bulabilirken Dale bulduğu her boşlukta ekipmanını temizliyor, bataryaları değiştirip çektiği görüntüleri yedek bir sürücüye aktarıyordu. Bir de taşıması gereken fazladan çekim malzemeleri vardı. Birkaç sefer Jaeger bu yükü paylaşmayı teklif ettiyse de Dale itiraz etmişti. Bahanesiyse tüm takımı hemen el altında tutması gerektiğiydi ama Jaeger aslında yönetmenin gurur yaptığını ve inatçı olduğunu fark etmişti. Dahası bu özelliklerine saygı da duymuştu.</p>

    <p>“Kuru kıyafetlerini giymen lazım,” dedi Jaeger. “Yoksa işin bitecek.”</p>

    <p>Dale gerçekten tükenmiş gözlerle Jaeger’a bakıp, “Tükendim ya! Gerçekten tükendim!” dedi.</p>

    <p>Jaeger ceplerinden birine uzanıp acil durum kumanyasının önemli bir parçası olan enerji verici atıştırmalıklardan çıkardı.</p>

    <p>“Al, bitir bunu. Bir de şu an uğraşman gereken önemli bir sorun var. Kibar bir şekilde söyleyemem sanırım, sülükler.”</p>

    <p>Dale’in bu iğrenç parazitlerle yaşadığı ilk deneyimdi ve bunu öğrenmek her yanıyla sarsıcı olmuştu. Çekim yapmak için sık sık durma alışkanlığının yanına bir de düşük açılı çekimler için orman zeminde eğilme huyu eklenince sülükler için bulunmaz bir nimet olmuştu. Sonuç olarak da sağlam bir hasat kaldırması gerekiyordu.</p>

    <p>Jaeger elindeki çakmağı uzattı. Aklı çıkmış Dale birer birer sülükleri yakarken Jaeger da biraz olsun kafasını dağıtmak için sohbete girişti.</p>

    <p>“Kral ile aranız nasıldı bakalım?”</p>

    <p>Dale dik dik bakıp, “Dürüstçe mi cevaplayayım?” diye sordu.</p>

    <p>“Dürüstçe...”</p>

    <p>“Kötü yanı şimdi daha çok şey taşımam gerekiyor, Kral varken yarısını paylaşıyorduk. İyi yanıysa sürekli o bencil, sinirli, suratsız, çirkin sülüğün dırdırını dinlemek zorunda kalmıyorum. Yani baktığın zaman böylesi daha iyi...” Yorgun bir ifadeyle gülümsedi. “Ama bu sülükler olmasa daha da iyi olurdu.”</p>

    <p>“Yalnız ikiniz başından beri pekiyi anlaşamıyordunuz zaten. Neydi mevzu?”</p>

    <p>“Sana bir hikâye anlatayım,” diye başladı Dale, bacağındaki bir diğer şişmiş sülüğü alevlere yedirirken. “Ben Avustralya’da doğdum ama babam beni oldukça iyi bir İngiliz yatılı okuluna gönderdi. Orada aksanımla birlikte Avustralyalılığa dair ne varsa söküp aldılar. Bizim okul spordaki başarılarıyla tanınıyordu. Ama ben rugby, hokey ve kriketten nefret ediyordum. Zaten beceremiyordum. Yani anlayacağın, babamın gözünde her yanımdan hayal kırıklığı akıyordu. Öne çıktığım, başarılı olduğum iki şey vardı; biri kaya tırmanışı, diğeri de kamera kullanımı.”</p>

    <p>“Kaya diyorsun. Ben de okulda onu severdim. Böyle bir oyundaysan sahip olman gerekir zaten.”</p>

    <p>“Babam Sydney’deki birinci sınıf avukatlardan biri,” diye devam etti Dale. “Onun izinden gidip hukuk okumayı kabul etmediğimi ve medyada kariyer yapmak istediğimi söylediğim zaman sanki cebimde uyuşturucuyla yakalanmışım gibi tepki verdi. Direkt reddetti beni. Ben de herifi iyice sinir etmek için Londra medyasının karanlık dünyasına atladım. Ya batacak, ya yüzecek ya da yem olacaktım. Uzak alan ve yüksek risk çekimlerinde uzmanlaştım. Ama kıt kanaat geçiniyorsun böyle de. Tahmin edemezsin. Kral başı sıkıştığı gibi kaçıp gitti. Ben gidemem. Önüme ket koyanlara, <i>babama</i> aksini ispatlamak istiyorsam olmaz. Yüksek riskli macera çekimi benim işim yani... Ortalık karıştığı zaman bırakıp gidersem elimde ne kalacak? Hiçbir şey...” Dale, Jaeger’ın gözlerine baktı. “Yani sürekli dargın dargın gezen o kıskanç herifi salla gitsin. Ama şunu da söyleyeyim, burada korkudan ölüyorum!”</p>

    <p>Sülük yakma işi bittikten sonra Jaeger, Dale’in gece boyunca uykusu bölünmesin diye nöbet görevlerini üstlenmeyi teklif etti. Avustralyalı ilk kez bu yardım teklifini kabul etti. Bir şekilde ikilinin arasında hiç beklenmedik bir arkadaşlığın tohumları atılmıştı.</p>

    <p>Jaeger ilk nöbetinde oturup gecenin kararttığı ormanı seyrederken, Dale’i yanlış değerlendirebileceğini düşündü. Dale kendine özgü, başına buyruk ve alışılmadık bir şekilde düşünen bir adamdı. Yani Jaeger’ın ordudaki adamlarında görmek istediği özelliklere sahipti.</p>

    <p>Farklı yollardan geçmiş olsalar, Jaeger’ın bir savaş kameramanı ve Dale’in de bir elit kuvvetler savaşçısı olması gayet akla yatkındı. Yine de bir adamın alınyazısının bir günde değişebileceğini de Jaeger’dan iyi bilen yoktu.</p>
  </div>
</body>
</html>