<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-63</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger devrilmiş bir kütüğün üzerine oturup tavuk ve makarna olması gereken ama tadı tutkala benzeyen torbadaki yemeğini yedi. Hafızasında, Londra’daki tekne komşusu hippi Annie’nin havuçlu keki canlanmıştı. Kederli bir şekilde muhtemelen orada da yağmur yağdığını düşündü. Bir avuç dolusu kuru bisküviyle yemeğini sonlandırmasına rağmen açlığın midesine taktığı pençeleri hissediyordu. Alonzo çantasını bırakıp Jaeger’ın yanına oturdu.</p>

    <p>“Ah!”</p>

    <p>Pirananın ısırdığı arka tarafını kaşımıştı.</p>

    <p>“Bir balık tarafından ısırılmak nasıl hissettiriyor?” diye üzerine gitti Jaeger.</p>

    <p>“Pirana be dostum!” diye gürledi Alonzo. “O balıkları düşünmeden bir an bile hareket edemiyorum.”</p>

    <p>Jaeger üzerlerine su boşaltan bitki örtüsüne baktı.</p>

    <p>“Sonunda kader yüzümüze güldü gibi...”</p>

    <p>“Yağmuru mu diyorsun? Yağmur ormanları hakikaten adının hakkını veriyor. Umalım da varana kadar devam etsin.”</p>

    <p>“Puruwehua bunun günlerce dinmeyen bir yağmur olduğunu söyledi.”</p>

    <p>“Puruwehua bilir.” Alonzo karnını tutarak eğildi. “Dostum şu an bir <i>McDonald’s</i> için adam öldürürüm var ya! Düşünsene; ekstra peynirli bir hamburger, patates kızartması, çikolatalı milkshake...”</p>

    <p>Jaeger gülümseyip, “Buradan sağ çıkarsak ben ısmarlıyorum,” dedi.</p>

    <p>“Anlaştık.” Alonzo duraksadı. “Biraz düşündüm de,” diye tekrar konuşmaya başladı. “Pek sık yaşanan bir durum değil, o yüzden iyi dinle. Peşimize bir Predator taktılar. Dünyada böylesine bir donanıma sahip olan çok az devlet var.”</p>

    <p>Jaeger başını sallayıp, “Brezilyalılar olamaz. Ellerinde Predator olsa bile ki hiç sanmıyorum, Albay Evandro arkamızı kollar,” dedi. Gözünün ucuyla Alonzo’ya baktı. “En olası senaryo, senin Amerikalılar göndermiştir.”</p>

    <p>Alonzo yüzünü ekşitip, “Dostum bilmiyor muyum sanıyorsun. Güney Amerika bizim arka bahçe... Hep de öyle oldu. Ama sen de biliyorsun; bir sürü birim var, çoğu da ipi kaçırmış durumda...” dedikten sonra duraksadı. “O Predator’ı gönderen her kimse Airlander’ı görünce ne düşünecek? Buna hiç kafa yordun mu?”</p>

    <p>“İyi korunuyor, merak etme,” diye yanıtladı Jaeger. “Albay Evandro ona B-SOB özel görev statüsü atadı. Buralar keşfedilmemiş bölge konumunda ve Brezilyalıların aylardır sınırları gözleyen uçakları var. Airlander’ın üzerinde Brezilya bayrağına ek olarak sanki gerçek bir görevdeymiş gibi gösterecek B-SOB renkleri de yapıştırıldı.”</p>

    <p>“Sence işe yarar mı? Kötü adamlar tam üzerimizde dolanınca pirelenmez mi?”</p>

    <p>“Airlander 10.000 feet’te uçuyor. Predator ise onun iki katı daha yukarıda... Yani Airlander herkesin gözü önünde saklanıyor aslında. Hem yakınımızda olmasına da gerek yok. Mevcut gözetleme teknolojileri sayesinde onlarca kilometre öteden bizi izleyebilir.”</p>

    <p>“Haklı olsan çok iyi olur Jaeger, yoksa işimiz biter.”</p>

    <p>Jaeger elindeki soğuk yemek torbasındakileri ağzına tıkıştıran Alonzo’ya bakıp, “Arayabileceğin biri var mı peki?” dedi. “Özel birimlerde falan... Bizi avlamaya çalışanın kim olduğunu öğrenebilir miyiz? Üzerimize köpeklerini salan her kimse aksi yönde ikna edilemezler mi?”</p>

    <p>Alonzo omuzlarını silkip, “Ben yedek SEAL’dım, başçavuşluk yaptım. O dünyadan adamlar tanıyorum. Ama 11 Eylül’den sonra kaç tane özel birim açtılar, biliyor musun?” dedi.</p>

    <p>“Yüzlerce mi?” diye sordu Jaeger.</p>

    <p>Alonzo pis bir kahkaha attı.</p>

    <p>“Şu an sekiz yüz elli bin Amerikalının ‘çok gizli’ erişim yetkisi var. Çoğu terörizm karşıtı olmak üzere gizli projelerde çalışan bin iki yüz devlet dairesi, iki bin de özel şirket var.”</p>

    <p>“Bu... İnanması zor...” Jaeger başını iki yana salladı. “Rezaletmiş.”</p>

    <p>“Yok dostum, değil. Yani sadece o kısım değil. Asıl inanılmaz olan, ondan sonra gelen...” Jaeger’a baktı. “2003’te Başkan’ı bir EXORD, yani başkanlık emri imzalamaya ikna ettiler. O sekiz yüz elli bin adam bu sayede ne isterse yapabilme yetkisi kazandı. Hiçbir yetki aramadan operasyon başlatabiliyor, yani başka bir deyişle başkanlık yönetiminden bağımsız bir şekilde hareket edebiliyorlar.”</p>

    <p>“O zaman Predator’ı gönderen o binlerce farklı daireden biri olabilir mi?”</p>

    <p>“Muhtemelen öyledir, evet,” diye doğruladı Alonzo. “Bizi saf dışı bırakmaya çalışan o şerefsizler her kimse, böyle çalışmaları da doğal; karanlıkta, gölgelerin arasında... İnan bana, kimse kimsenin ne yaptığını bilmiyor. Böylesi bir EXORD ile birlikte de kimse kimseyi zorlamayı, hatta soru sormayı bile göze alamıyor.”</p>

    <p>“İnanılmaz!”</p>

    <p>“Aynen öyle!” Alonzo, Jaeger’a baktı. “Yani evet, arayabileceğim birkaç kişi var ama bana sorarsan boşa kürek çekmek olur,” dedikten sonra duraksadı. “Tahliye stratejimizi son bir kez daha anlatabilir misin?”</p>

    <p>“Şimdi Airlander’ı baklava şeklinde dev bir zeplin olarak düşün,” diye anlatmaya başladı Jaeger. “Her köşesinde bir tane olmak üzere dört motoru var; bunlar sayesinde direkt çıkış yapabiliyor veya yukarı, aşağı, geri, ileri, yana olmak üzere her yönde kaldırabiliyor. Uçuş güvertesi, ikiz hava yastığı iniş sistemlerinin arasında, alt tarafının ortasına yerleştirilmiş durumda... Yani gövdenin iki tarafına yerleştirilmiş bir çift mini hoverkraft (hava yastıklı tekne) olarak düşünebilirsin.” Yemediği bisküvilerden birini alarak zeplinmiş gibi yaptı. “Herhangi bir irtifada, herhangi bir yönde hareket edebiliyor. İçindeki dâhilî vinçlerle yükleme ve boşaltma yapabiliyor. Bununla birlikte ana kabini elli yolcu taşıyabiliyor. En iyi senaryoda, hedefe ulaştığımızda Airlander’ın gelmesi için güvenliği sağladığımızı doğrularız. Düşük irtifaya iner, ormanın üzerinde süzülmeye başlar, taşıma askılarını atarız ve içinde bizle birlikte uçağı alır. Tabii kötü adamlardan çok önce oraya ulaşırsak planımız bu,” diye devam etti Jaeger. “Bir de toksik tehdit direkt yerinde kontrol edilebilirse... Airlander gayet ağır bir araç... Takribi iki yüz kilometre hıza çıkabiliyor. Ama üç bin beş yüz kilometre yol alabiliyor. Bu da Cachimbo’ya gidip Albay Evandro ile buluşmamıza yeter de artar.” Jaeger omuzlarını silkti. “En kötü seçenekse toksik tehdit ölümcül çıkar, Airlander kaldıramaz ve biz de canımızı dişimize takıp kaçarız.”</p>

    <p>Alonzo dalgın dalgın çenesini kaşıdı.</p>

    <p>“Umarım iki numaralı senaryoya doğru gitmiyoruzdur.”</p>

    <p>“<i>Evo’ipeva</i>,” diye bir ses konuşmalarını kesti. Puruwehua İkiliye doğru geliyordu ve parmaklarının arasına sıkıştırdığı siyah ve kanlı bir şey vardı. “İngilizcesini bilmiyorum. Yağmur yağınca çıkıyor, kan emiyorlar.”</p>

    <p>“Sülükler,” diye mırıldandı Jaeger. “Allah’ın belası sülükler!” Alonzo olduğu yerde ürpermişti.</p>

    <p>“Şuna baksana, küçük bir canavar gibi...”</p>

    <p>Puruwehua bacaklarını ve kasık bölgesini gösterip, “Biz Amahuaca, pantolon giymeyiz. O yüzden görüp çıkarabiliyoruz. Ama sizin... Bakmanız lazım,” dedi.</p>

    <p>Jaeger ile Alonzo birbirine baktı.</p>

    <p>Jaeger istemeyerek ayağa kalktı. Kemerini açıp pantolonunu indirdi. Bu loş ışıkta bile bacaklarının ve kasığının, kısa ve kalın çubuklara benzeyen iğrenç, kıvrım kıvrım bedenlerle kaplandığını görebiliyordu; kaplan sülükleri. Bunlardan o kadar nefret ediyordu ki... Siyah gövdeleri vahşi sarı çizgilerle süslenmişti ve her biri şimdiye normal boyunun beş katına ulaşmıştı.</p>

    <p>Tutunacak ılık ve nemli bir yer arayışıyla Jaeger’ın paçasından yukarı sızan ilk sülük, en fazla küçük bir tükenmez kalem kapağı kadardı. Şimdiyse birkaç saat süren ziyafetin ardından hepsi kalın tahta kalemlerin boyuna erişmiş, Jaeger’ın kanıyla şişmişti.</p>

    <p>“Çakmak?” dedi Alonzo.</p>

    <p>Bunlardan kurtulmanın en tatmin edici yolu hepsini acımadan yakmaktı. İkinci en tatmin edici yol da üzerlerine böceksavar sıkıp ağır ağır sürünerek ölmelerini izlemekti. Jaeger çakmağı almak için elini uzattı.</p>

    <p>“Sağ ol.”</p>

    <p>Aslında böyle yapmaması gerektiğini biliyordu. Sülük salyasında bir çeşit anestezik gizliydi, bu sayede kurban ısırıldığını anlamıyordu. Yapıştıktan sonra da kurbanın damarlarına güçlü bir enzim olan hirudin salgılıyor, böylece kanın pıhtılaşmasını engelleyerek durmaksızın beslenmeye devam edebiliyordu.</p>

    <p>Birinin üzerine direkt ateş tutulursa hayvan ânında büzülüp dişlerini çekiyor ve düşüyordu. Ancak bu süreçte midesinde biriktirdiği ne varsa hepsini kurbanının kan dolaşımına bırakıyordu. Yani başka bir deyişle; içtiği kanı, taşıyabileceği tüm hastalıklarla birlikte yeniden insanın damarına kusuyordu.</p>

    <p>Ama Jaeger bu sülüklerden büyük bir intikam arzusuyla tiksiniyordu ve ödeşme fırsatını tepmeye karşı koyamadı. Çakmağı yakıp alevi yaklaştırdı ve hızla büzülen ilk siyah canavarın tıslayıp alev almasını izledi.</p>

    <p>“Bizi uçurup patlatmaya çalışan Hellfire füzeleri varsa ben de bu şerefsizleri seve seve yakarım.”</p>

    <p>Alonzo gülerek, “Evet, rahat kazanabileceğimiz bir savaş,” dedi.</p>

    <p>Birkaç saniye sonra sülük düştü ve ısırdığı yerdeki kan Jaeger’ın bacağından aktı. Yara bir süre daha kanamaya devam edecekti ama Jaeger her şeye değdiğini hissediyordu. Sülüğe iki şekilde işkence etmişti; hayvan ilk olarak o kıymetli kan kaynağını kaybetmiş, ikinci olarak da asla iyileşemeyecek yanıklara sahip olmuştu.</p>
  </div>
</body>
</html>