<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-24</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger hoparlörlerden bangır bangır yükselen çılgın şarkıyı zihninden atmak için elinden geleni yaptı. Bir anlığına gözlerini, önünde duran uzun, kusursuz biçimde kaslanmış Rus kadına kilitledi. Mükemmel bir fiziği vardı, görünür hiçbir yerinde tek bir gram bile fazla kilo yok gibiydi.</p>

    <p>Jaeger, kadının bakışlarında ne görmeyi beklediğini bilmiyordu. Endişe mi? Korku mu? Yoksa paniğe yakın bir his mi?</p>

    <p>Narov, Rusların SAS’a en yakın sınıfı olan Spetsnaz üyesiydi. Eski bir Spetsnaz subayı olarak da usulen taş gibi olmak zorundaydı. Ancak Jaeger, önlerinde çığlık çığlığa akan dondurucu maviliğe atlamak üzere rampaya çıktığında ödü patlayan bir sürü elit asker tanımıştı.</p>

    <p>Bu yükseklikte, dünyanın eğimi açık bir şekilde görünüyor; ufuk bir kalemle çizilmiş gibi gözlerinin önünde uzanıyordu. Bir C-130’un rampasından atlamak en uygun şartlarda bile insanın içini titretecek cinstendi. Dünya atmosferinin en uzak noktasından kendini boşluğa bırakmak, insanın inancını sarsabildiği gibi, herkes için her zaman dehşet verici olmayı sürdürüyordu.</p>

    <p>Ancak Narov’un buz mavisi gözlerine baktığında Jaeger’ın sezebildiği tek şey gizemli bir sükûnetten başka bir şey değildi. Kadının gözlerini şaşırtıcı bir boşluk doldurmuştu. Sanki hiçbir şey, 30.000 feet’ten sonsuza kadar uzanıyormuş gibi görünen boşluğa atlamak bile, o kuvvetli dinginliği aşıp ona ulaşamazmış gibiydi.</p>

    <p>Kadın, gözlerini Jaeger’dan ayırıp arkasını döndü ve atlayış pozisyonunu aldı. İyice yaklaştılar.</p>

    <p>Bir ikili atlayışta, iki paraşütçü de yüzünü aynı yöne dönerek atlardı. Jaeger’ın paraşütü ikisinin de düşüşünü önlemeye yetecek, ayakları yere değene kadar tek bir kumaşın altında süzülme imkânı sağlayacaktı. İki taraflarında duran paraşüt görevlileri, atlayıcıları birbirine bağlamaya başladı; sımsıkı olmuşlardı.</p>

    <p>Jaeger daha önce sayısız kez ikili atlama yapmıştı. Şu an olduğu gibi hissetmemesi gerektiğinin farkındaydı. Vücuduna bu kadar yakında başka bir insanın olmasını garip karşılıyor, rahatsız oluyordu.</p>

    <p>Şimdiye kadar ikili atlayışlarının tamamında elit bir asker, kardeşim dediği bir savaşçı vardı. Her şey mahvolsa bile yakından tanıdığı, sırt sırta verip birlikte savaşabileceği biri vardı. Bir yabancıya, bir kadına böylesine yakından bağlı olmak Jaeger’ı ciddi şekilde rahatsız etmişti.</p>

    <p>Narov aynı zamanda takımda en güvenmediği kişi, Andy Smith cinayetinin baş şüphelisiydi. Yine de reddedemiyordu, kadının akılları baştan alan güzelliği Jaeger’ı sinir ediyordu. Bu düşünceleri kafasından atıp atlayışa odaklanmak istese de bir türlü başaramadı. Bu sırada müzik de hiç yardımcı olmuyordu, AC/DC’nin vahşi sözleri kafatasını deliyor gibiydi.</p>

    <p>Jaeger arkasına döndü. Her şey çok hızlı yaşanmaya başlamıştı. Paraşüt görevlilerinin, uçak boyunca uzanan rayların üzerindeki iki paraşüt tüpünü sürüklediğini gördü. Kamishi ile Krakow öne çıktı ve kaba konteynerlerin önünde duaya durmuş gibi eğildiler. Paraşüt görevlileri tüpleri ikilinin göğüs takımlarına bağlamaya başladı. İki atlayıcı, Jaeger ile Narov gittikten saniyeler sonra tüpleri önlerinde yuvarlayacak ve onlarla birlikte düşüşe geçecekti.</p>

    <p>Jaeger yüzünü yeniden güneşle yıkanan boşluğa çevirdi. Bir anda, uçağın hoparlörlerinde gürleyen cırtlak şamata ölüm sessizliğine büründü. “Highway to Hell” kısa kesilmişti. Rüzgârın her yanı kapladığı birkaç saniye sessizlikle geçildikten sonra Jaeger’ın kulaklarına yeni bir ses hücum etti. AC/DC’nin “Cehennem Şarkısı”nın yerine, C-130’un rampasında eşi benzeri olmayan ve eski günleri hatırlatan bir parça çalmaya başladı.</p>

    <p>Kaçınılmazdı.</p>

    <p>Klasikti.</p>

    <p>Jaeger’ın yüzüne bir tebessüm yerleşti. Pilot sinirlerini biraz zorladıktan sonra doğru yolu bulmuş gibi görünüyordu. Sonunda, atlayıştan önceki birkaç saniye için Wagner’dan “Ride of the Valkyries” çalıyordu.</p>

    <p>Jaeger ile bu şarkının hikâyesi ise çok öncelere dayanıyordu. SAS’a katılmadan önce Jaeger, Kraliyet Deniz Piyadeleri’nde komandoluk yapıyordu. Eğitimini hızla tamamladıktan sonra paraşüt kanatlarını kazandığı ödül töreninde “Ride of the Valkyries” çalınmıştı. SAS Nişanı altında savaşçı kardeşleriyle başka C-130’ların rampasından kendini boşluğa bırakmadan önce de her seferinde Wagner’ın klasiği hoparlörleri doldurmuştu. İngiliz havacı birimlerinin gayriresmî marşıydı. Böylesine bir görevde de atlamak için en uygun şarkılardan biriydi.</p>

    <p>Son adımlarına kendini hazırlarken, Jaeger’ın aklına daha önce peşlerine takılan küçük uçak geldi. C-130’un pilotu tekrar konusunu açmamıştı. Jaeger ortadan kaybolduğunu; Hercules, Bolivya hava sahasına girdikten sonra takibi kesmiş olabileceğini düşündü. Sonuçta atlayışa müdahale edecek hâlleri yoktu, pilot buna asla izin vermezdi.</p>

    <p>Bu düşünceyi zihninden çıkarıp Narov’u hafifçe dürterek ilerlemesini işaret etti ve tek vücut olarak açık rampanın ucuna geldiler. İki taraflarındaki paraşüt görevlileri, uğuldayan rüzgâra kapılmaktan kaçınmak adına kendilerini uçağın gövdesine bağlamıştı.</p>

    <p>Başarıyla bir YİYA uçuşu yapmanın sırrı, konumsal farkındalığı, yani paraşütçüler arasında tam olarak nerede konumlandığın bilgisini bir an olsun kaybetmemekte saklıydı. Öncü paraşütçü olarak Jaeger’ın onları aynı doğrultuda tutması hayati öneme sahipti. Nihayetinde birini kaybetmesi hâlinde telsizini kullanarak ulaşması mümkün değildi, türbülans ve rüzgâr sesi serbest düşüş sırasında tüm iletişimleri imkânsız hale getirmişti.</p>

    <p>Jaeger ile Narov, rampanın en ucunda hazır pozisyona geçti. Takımın diğer üyeleri de onların arkasında sıralandı. Jaeger damarlarına akın eden adrenalinle birlikte kalbinin bir makineli tüfek gibi attığını hissediyordu. Dünyanın çatısında, yıldızlı cennetlerin krallığında duruyorlardı.</p>

    <p>Paraşüt görevlileri, her paraşütçü üzerinde son bir kez görsel kontrol yaparak, hiçbir kayışın kopmadığından veya takılmadığından emin oldu. Jaeger için bu kontrol, Narov’un eksiksiz ve sağlam bir şekilde bağlantı noktalarına sabitlendiğinden emin olmaktı.</p>

    <p>Paraşüt görevlilerinin başındaki adam son talimatını verdi.</p>

    <p>“Kuyrukta son kontrol!”</p>

    <p>“ON TAMAM!” dedi en arkadaki.</p>

    <p>“DOKUZ TAMAM!”</p>

    <p>Her bir paraşütçü kendi hazırlığını bağırırken, bir önündekinin omzuna vururdu. Omza bir darbe gelmezse arkadakinin sıkıntıda olduğu anlaşılırdı.</p>

    <p>“ÜÇ TAMAM!”</p>

    <p>Jaeger arkasındaki paraşütçünün yumruğunu omzunda hissetti. Avustralyalı kameraman Mike Dale vardı arkasında, kaskına takılmış küçük bir kamerayla uçağın açık rampasından Narov ile atlayışlarını çekecekti. Kelimeler boğazında donmadan önce Jaeger kendini zorlayarak bağırdı.</p>

    <p>“BİR VE İKİ TAMAM!”</p>

    <p>Sıra iyice sıkı bir hâl aldı. Gökyüzünde aralarındaki mesafe açılırsa serbest düşüş esnasında birbirlerini kaybetme riskiyle yüzleşmek zorunda kalırlardı.</p>

    <p>Jaeger atlama ışığına baktı. Kırmızı ışık yanıp sönmeye başladı; <i>Hazırlan</i>.</p>

    <p>Narov’un omuzları üzerinden önündeki boşluğa baktı. Kadının kaskından kurtulmayı başarmış birkaç tel saçın yüzüne çarptığını hissetti. Rampanın katı silüeti, öfkeyle inleyen parlak cennetin üzerine vuruyordu. Dışarıda saf, hırçın ve göz kamaştırıcı bir ışık fırtınası vardı. Rüzgârın kaskını delip yüzündeki gözlüğü parçalamaya çalıştığını hissetti. Başını eğip ilerlemeye hazırlandı. Gözünün bir ucuyla kırmızı ışığın yeşile döndüğünü gördü. Paraşüt görevlisi geri çekildi.</p>

    <p>“ATLA! ATLA! ATLA!”</p>

    <p>Bir anda Narov’u sıkıca sararak ilerledi Jaeger ve birlikte gökyüzüne daldılar. Öfkeli boşluğa bir bütün olarak düşmüşlerdi. Ancak açık rampadan ayakları kesilir kesilmez Jaeger anlık bir şey hissetti. Onun yüzünden tökezleyip şiddetli bir şekilde dengeyi kaybettiler.</p>

    <p>Jaeger ne olduğunu hemen anlamıştı, dengesiz bir çıkış yapmışlardı. Ayarsız bir şekilde atılmışlardı ve ciddi şekilde döneceklerdi. Bu durum nihayetinde büyük sorunlara yol açabilirdi.</p>

    <p>Jaeger ile Narov, uçağın pervane akımının ağzına çekilmişti. Şiddetli türbülans İkiliyi sürekli hızlanan bir şekilde döndürüyordu. Uçağın kuyruğundan atladıkları andan itibaren kontrolden çıkmış bir fırıldak gibi döne döne dünyaya doğru çakılmaya başlamışlardı.</p>

    <p>Jaeger paraşütünü açma riskini göze almadan önce saniyeleri saymaya odaklanmak istedi.</p>

    <p>“Bin üç, bin dört...”</p>

    <p>Ancak duyulmayan sesi zihnindeki darbeleri geçmeye başladığında işlerin hızla sarpa sardığını anladı. Dengeye geçmek yerine dönüşleri durdurulamaz bir hâl almış gibi görünüyordu. Santrifüj kâbusu yeniden kendini hissettiriyor, ancak bu sefer 30.000 feet yükseklikte ve gerçekten yaşanıyordu.</p>

    <p>Paraşütü açma riskini alıp alamayacağını anlamak adına ne kadar hızlı döndüklerini kavramaya çalıştı. Bunu yapmanın tek yoluysa etraflarındaki havanın maviden yeşile ve yeşilden maviye ne kadar hızlı döndüğünü saymaktan geçiyordu. Mavi olursa gökyüzüne, yeşil olursa ormana baktıkları anlamına gelecekti.</p>

    <p>Mavi, yeşil, mavi, yeşil, mavi, yeşil, maaaavi, yeşiiiiil, maviiiişiiiiil... Aaaaaaah!</p>

    <p>Artık Jaeger gördüklerini saymak bir yana, bilincini açık tutmaya çalışıyordu.</p>
  </div>
</body>
</html>