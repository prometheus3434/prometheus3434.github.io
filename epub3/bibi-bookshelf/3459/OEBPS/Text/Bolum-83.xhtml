<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-83</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Kara Şahin’in GAU-19 mitralyözü üçüncü sefer ateş kustu.</p>

    <p>Airlander’ın arka motoru şiddetli bir darbeyle sarsıldı. Jaeger ile Narov kokpite dönmüştü ve ikinci rotorun da kullanım dışı kalmasıyla Ju 390’ın korkunç bir şekilde sola sarsıldığını hissettiler.</p>

    <p>Dev zeplin nafile bir çabayla kendini toparlamaya çalışsa da geminin zıt uçlarında ve zıt taraflarda kalan iki rotor bu inanılmaz yükü dengelemekte büyük zorluk çekiyordu. Ancak Airlander nihayetinde yeni bir denge yakaladığında, altında uzanan ağır yükü taşıyabilecek kadar güçlü olmadığı anlaşıldı.</p>

    <p>Tam da bu anda ileri hareketi sağlayan motorlarının yarısından yoksun kalan zeplinin hızı hissedilir biçimde düşmeye başladı. Bu da yetmezmiş gibi irtifasını da kaybediyordu. Altındaki Ju 390 ile birlikte bir felakete doğru hızla kayıyordu.</p>

    <p>Kara Şahin pozisyonunu değiştirip arka tarafa geçti ve Ju 390’ın kokpitinden görünemeyeceği bir yerde uçmaya başladı. Jaeger, Komutan’ın saldırıyı kestiğini bir an olsun bile düşünmemişti. Bu sefer neyin peşindeydi?</p>

    <p>Thuraya telefonuna bir mesaj geldi; <i>BH arka tarafınıza geçiyor. Kanat ucuna yaklaşıyor. Sizin uçağa binmek üzereler???</i></p>

    <p>Jaeger bir süre elindeki telefona bakakaldı. Kara Şahin ne yapıyordu?</p>

    <p>Yuvarlak pencereden dışarı baktı. Gerçekten de helikopterin pilotu, hâlihazırda açık olan kapısını Ju 390’ın kanadına adım adım yaklaştırıyordu. Jaeger, helikopterin kapısında sıralanmış, simsiyah NBC kıyafetleri ve gaz maskeleriyle bir düzine silahlı adam gördü. O sırada Narov’un arkasına geldiğini hissetti.</p>

    <p>“Bırak gelsinler!” diye çıkıştı kadın, siyaha bürünmüş adamları gördüğü gibi.</p>

    <p>Hemen ardından dönüp Dragunov sniper tüfeğini aldı, Ju 390’a binmeye çalışan kim olursa delip geçmeye hazırdı.</p>

    <p>“Hayır!” Jaeger silahının namlusunu indirdi. “Şu an nerede olduğumuzu bilmiyorlar. Ateş açarsan kokpiti delik deşik ederler. Bizi parçalarımıza ayırırlar.”</p>

    <p>“O zaman bırak Kara Şahin’in pilotunu indireyim!” diye üsteledi Narov. “En azından onu alayım!”</p>

    <p>“Pilotu öldürürsen yardımcısı yerine geçer ve yine bizi delik deşik ederler. Hem Santos da o helikopterde...”</p>

    <p>“Bazen bir hayat kurtarmak için bir can alman gerekir,” diye karşılık verdi Narov, bakışları buz gibiydi. “Hatta bu durumda <i>çok sayıda</i> hayat kurtarmak için bir hayat...”</p>

    <p>“Hayır!” Jaeger sertçe başını iki yana salladı. “Hayır! Daha iyi bir yolu olmak zorunda!”</p>

    <p>Çaresizce savaş uçağının kokpitinde gezdirdi gözlerini. Rotacının masasının altına sıkıştırılmış tozlu bir yığının üzerine geldiğinde durdu. Hepsinde <i>Fallschirm</i> yazıyordu. Almanca kısmını anlamamıştı ama bunların ne olduğunu bildiğini tahmin ediyordu. Uzanıp birini aldı.</p>

    <p><i>Beklenmeyeni yap</i>.</p>

    <p>Narov’a seslenip, “Paraşüt, değil mi?” diye sordu.</p>

    <p>“Paraşüt,” dedi Narov. “Ama...”</p>

    <p>Jaeger pencereden dışarı baktı. Ju 390’ın hızı hatırı sayılır bir ölçüde düşmüştü ve Kara Şahin’in açık kapısından atlayıp çömelerek savaş uçağının kanat ucuna konan ilk siyahlı adamı gördü. Saniyeler sonra ikinci adam da yanına geldi ve çömelmiş bir düzende ilerlemeye başladılar.</p>

    <p>Jaeger paraşüt çantasını Narov’un kollarına sıkıştırdı ve ikinci bir çantayı Dale’e attı. Üçüncüyü de kendine aldı.</p>

    <p>“Takın hemen!” diye bağırdı. “Umarım Almanların yaptığı çoğu şey gibi bunlar da sonsuza kadar dayanıklıdır.”</p>

    <p>Kokpitteki üç kişi paraşüt teçhizatını giymekle uğraşırken Jaeger’ın Thuraya telefonuna bir mesaj geldi; <i>Düşman gövdenin önünde toplandı. Patlayıcı yerleştiriyorlar.</i></p>

    <p>Siyah giymiş askerler içeri girebilmek için Ju 390’ın gövdesinin tam ortasında bir delik açacaktı.</p>

    <p>Jaeger cevap verdi; <i>Tüm kötü adamlar bindiğinde bizi salın. Bırakın düşelim. Sakın itiraz etme Raff. Ne yaptığımı biliyorum.</i></p>

    <p>Hemen bir cevap geldi; <i>Anlaşıldı. Cennette görüşürüz.</i></p>

    <p>Airlander’ın harekât subayı iyi ki Raff’tı. Onun dışında hiç kimse böylesine bir emri sorgulamadan kabul etmezdi. İki adamın arasındaki eşsiz bağ tam olarak buydu; onlarca yıl sınırları sonuna kadar zorlayarak omuz omuza savaşınca bu şekilde ilmek ilmek örülüyordu işte.</p>

    <p>Jaeger savaş uçağının arka tarafından boğuk bir patlama sesi duydu. Patlayıcıların infilak etmesiyle birlikte gövdesinde bir adam boyunda bir delik açılan Ju 390 sertçe sarsıldı. Jaeger, siyah giymiş askerlerin ellerinde silahlarıyla karanlık, dumanla dolu ambara dizildiğini gözünde canlandırabiliyordu.</p>

    <p>Kendilerine gelip uçağın arka tarafında Jaeger ile arkadaşlarını aramaya başlamaları için birkaç saniye geçmesi gerekecekti. Bunun ardından kokpitle uçağın kalanını ayıran kapıya ilerleyecek ve yeni bir patlayıcı setini yerleştireceklerdi. Kokpit kapısı, kilitlendikten sonra ancak içeriden, yani kokpit tarafından açılabilirdi. Bu yüzden patlatmadan girmelerine imkân yoktu. Buna rağmen Jaeger, Narov ve Dale’in harekete geçmek için sadece saniyeleri vardı.</p>

    <p>“Tamam, planı anlatıyorum!” diye bağırdı Jaeger. “Artık her an Airlander bizi serbest bırakabilir. Biraz da olsa ileri moment almış tüm iyi uçaklar gibi, bizimki de düşmeye başladıktan sonra hız kazanacak ve ardından süzülecek. Bizi bıraktıkları gibi şunları aşağı atacak,” bir eliyle kalan paraşütleri gösterdi, “ve sonra da biz atlayacağız.”</p>

    <p>“Bulutların içinde kaybolana kadar paraşütünüzü açmayın,” diye devam etti. “Yoksa Kara Şahin görüp takip edebilir. Düşüş sırasında bir arada kalmaya çalışalım. Atlayış sırası Dale, Narov ve ben. Hazır mısınız?”</p>

    <p>Narov başını salladı. Gözlerinde savaşma arzusu ve adrenalinin ateşe verdiği bir bakış vardı. Dale’in ise beti benzi atmış durumdaydı, midesinde ne varsa ikinci kez kokpite bırakacak gibi görünüyordu. Buna rağmen gönülsüz bir şekilde de olsa başparmağını kaldırarak onay verdi. Jaeger bu adama her geçen gün daha da hayran kalıyordu. Savaş yüzü görmüş askerlerin bile çoğunu korkutacak kadar macerayı birkaç gün içinde yaşamıştı ama yine de elinden geldiğince dik durmaya devam ediyordu.</p>

    <p>“Kameranı unutma sakın ya da hafıza kartlarını al!” diye bağırdı Jaeger. “Bundan sonra ne olursa olsun filmi kaybetmeyeceğiz!”</p>

    <p>Kalan paraşütleri yerinden çıkardı ve kokpitin bir tarafına koydu. Ardından atlayış sırasında olabildiğince geniş bir alana sahip olabilmeleri için iki pencereyi de açıp Narov’a döndü.</p>

    <p>“Belgelerini unutma sakın, artık üzerinde ne yazıyorsa... O sırt çantasına sıkıca sarıl ve gözünün önünden...”</p>

    <p>Midesini kaldıran bir yalpalamayla birlikte Ju 390’ın serbest düşüşe geçmesi Jaeger’ın da sözlerini yutmasına sebep oldu. Airlander savaş uçağını bırakmıştı ve birkaç korkunç saniye boyunca Ju 390 dimdik aşağı düşüyormuş gibi hissettirdi. Ancak sonra kanatları havaya tutundu ve düşüşün yerini dik ve nefes kesici bir süzülme aldı.</p>

    <p>“Haydi! Haydi! Haydi!” diye bağırdı Jaeger. Bir taraftan paraşütleri aşağı atıyordu. Birer birer, Ju 390’ın kokpitinde saklanan yedek <i>Fallschirm</i>’leri uğuldayan boşluğa bıraktı.</p>

    <p>Dale pencereye uzandı, vücudunun üst yarısını yukarı çekti ve olduğu yerde kaldı. Pervane akımı gövdesine şiddetle vuruyordu ama ayakları uçağın metal zeminine yapışmış gibiydi.</p>

    <p>Kımıldamıyordu.</p>

    <p>Jaeger tereddüt etmedi. Güçlü omuzlarını öne atarak eğildi, Dale’in bacaklarını yakaladı ve tüm gücüyle kaldırarak çığlıklar içindeki adamı boşluğa bıraktı.</p>

    <p>Kokpit kapısının dışından bağırışlar duydu. Siyah giymiş askerler ikinci bir patlamayla kendilerine yeni bir geçit açacaktı. Narov pilot koltuğuna bastı, kokpitin tavanına tutunup bacaklarını pencereden dışarı çıkardı. Ardından Jaeger’a son bir bakış attı.</p>

    <p>“Geliyorsun, değil mi?”</p>

    <p>Jaeger’ın gözlerinde bir anlığına parlayan kararsızlığı okumuş olmalıydı. Jaeger’ın aklı, karısı ve çocuğunun ellerinden alındığı o karanlık dağ yamacındaydı. Onları kimin, neden kaçırabileceğine dair ipuçlarını sakladığına inandığı uçağı aramak için elinden geleni yapmamıştı. <i>Hiçbir şey yapmamıştı.</i></p>

    <p>Acı veren bir saniye boyunca, gaz maskesinin ardındaki ses, Jaeger’ın yarım yamalak tanıdığı ses yeniden kulaklarında çınladı.</p>

    <p>“<i>Sakın unutma bunu</i>, <i>karını ve çocuğunu koruyamadın. Wir sind die Zukunft!</i>”</p>

    <p>Jaeger olduğu yere çivilenmiş gibi hissediyor, hareket edemiyordu. Kalbinin en derinlerinde o cevapları bulmak için çırpmıyordu aslında. Şimdi de uçağı terk ederse sonsuza kadar hiçbir cevap bulamayacakmış gibi hissediyordu.</p>

    <p>“Pencereye geç!” diye bağırdı Narov. “HEMEN!”</p>

    <p>Jaeger kendini bir namlunun ucuna bakarken buldu. Narov kısa namlulu Baretta tabancasını çıkarmış ve Jaeger’ın alnına dayamıştı.</p>

    <p>“Ben hepsini biliyorum!” diye bağırdı. “Dedeni öldürdüler. Sonra senin ve ailenin peşine düştüler. Yaptığın bir şey tetikledi hepsini. Cevapları da bu sayede bulacağız. Ama şimdi bu uçakla birlikte sen de düşersen onlar kazanacak!”</p>

    <p>Jaeger bacaklarını hareket etmeye zorladı.</p>

    <p>“ATLA!” diye bağırdı Narov, işaret parmağı tetiğin üzerindeydi. “HAYATINI HARCAMANA İZİN VERMEYECEĞİM!”</p>

    <p>Bir anda arkadan sağır edici bir patlama sesi duyuldu. Kokpit kapısı havaya uçmuş, içerisi boğucu dumanın kör edici bulutuyla dolmuştu. Güçlü patlama Jaeger’ı yan tarafındaki pencereye itmiş ve aklını başına toplamasını sağlamıştı. Jaeger atlayışa doğru yönelirken Narov da Baretta’sıyla yeni açılan kapıdan içeri hücum eden siyahlı adamlara ateş etmeye başladı.</p>

    <p>Saniyeler sonra Jaeger pencereye çıktı ve kendini boşluğa bıraktı.</p>
  </div>
</body>
</html>