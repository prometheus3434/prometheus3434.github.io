<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-50</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Kızılderililer Jaeger ile takımını dışarıdan pek belli olmayan köylerine getirdiğinde güneş yeni doğuyordu. Bölge küçük bir aralıktan ibaretti. Tam ortasındaysa tek bir yapı yükseliyordu; büyük, halka şeklinde, muhtemelen tüm yerlilere ait bir toplanma eviydi bu. Üzeri neredeyse yere kadar uzanan kamış ve sazlarla kapatılmıştı ve yapının tam ortasındaki açıklıktan, içeride pişen yemeklerden ince bir duman süzülüyordu. Yapının etrafı ağaçlarla örtülmüştü, bu da gökyüzünden görülmesini imkânsız kılmıştı. Jaeger bir anlığına köylülerin nerede yaşadığını merak etti ama sonra yukarıdan gelen sesleri duydu. Başını kaldırdığında aradığı cevabı da bulmuştu. Bu kabile, evlerini ağaç tepelerine kuranlardandı.</p>

    <p>Dikdörtgen biçiminde kulübe tarzı yapılar yerden yirmi metre civarında yukarı asılmış, en üstteki ağaç dallarının altına sığınmıştı. Evlere sarmaşıklardan oluşmuş merdivenlerle tırmanılıyordu ve bazı kulübelerin arasında kırıldı kırılacakmış gibi görünen köprüler vardı.</p>

    <p>Jaeger daha önce de bu şekilde yaşayan kabileleri duymuştu. Papua Yeni Gine’de gittiği bir keşifte, yerli Korowai halkı da ağaç tepelerinde yaşamasıyla nam salmıştı. Belli ki ormanın en tepesinde hayatını geçirmeyi seven bir onlar değildi.</p>

    <p>Yürüyen grup nihayet durdu. Etrafları kendilerine kilitlenmiş gözlerle sarılıydı. Yetişkin erkekler saldırıya hazır bekliyordu ama kadınlar kaçmaya çalışır bir görüntü çiziyor, çocuklarını da korumacı bir tavırla göğüslerine bastırıyorlardı. Kirli, çıplak, biraz meraklı, biraz da korkmuş çocuklar ağaçların arkasından başlarını çıkarıyor; hayret ve endişeyle açılmış gözleriyle olanları izliyordu.</p>

    <p>Çok zayıf ve iki büklüm görünen yaşlı bir adam yanlarına geldi. Duruşunu dikleştirip yüzünü rahatsız edici bir şekilde Jaeger’ın suratına yaklaştırdı ve gözlerinin içine baktı. Sanki kafatasını delip içeride dönen her şeyi görebiliyor gibiydi. Birkaç saniye daha seyretmeye devam etti ve sonra kahkahaya boğuldu. Olanlar tuhaf bir şekilde rahatsız ediciydi, tacize uğramış gibi hissettiriyordu. O yaşlı Kızılderili kafasının içinde her ne gördüyse Jaeger’ın eli ayağı birbirine dolanmıştı.</p>

    <p>Mızraklar ve ağız tüfekleriyle ağır bir şekilde silahlanmış savaşçılar iki taraftan gelerek Jaeger ile takımının etrafını sardı. İkinci bir figür öne çıktı, yaşlı ve kır saçlı bir köy yaşlısıydı. Adam konuşmaya başladığında Jaeger da karşısındakinin ağırbaşlı ve statü sahibi biri olduğunu anladı.</p>

    <p>Yaşlı adam, kuş ve hayvan naralarını andıran, kulağa oldukça garip gelen bir dille tiz bir şekilde cıvıldıyor, şakıyor ve cıyaklıyordu. Hemen solunda daha genç biri vardı ve can kulağıyla yaşlı adamın ağzından çıkanları dinliyordu. Burada her ne oluyorsa Jaeger, takımıyla birlikte bir tür teste tabi tutuldukları gibi rahatsız edici bir izlenime kapılmıştı. Dolu dolu geçen iki dakikanın ardından Şef konuşmayı kesti. Yanındaki genç adam, Jaeger ile takımına döndü.</p>

    <p>“Hoş geldiniz.” Sözler ağır ağır çıkmıştı ağzından, İngilizcesi nispeten bozuktu ama rahatlıkla anlaşılabilecek düzeydeydi. “Kabilemizin şefi barış içinde geldiyseniz sizleri selamlıyor. Ancak öfkeyle geldiyseniz ve bize ya da orman evimize zarar vermek istiyorsanız öleceğinizi söylüyor.”</p>

    <p>Jaeger bir anda zihnini kaplayan şaşkınlığı atmak için elinden geleni yaptı. Dış dünyayla daha önce temasa geçmemiş hiçbir kabilede böylesine İngilizce konuşabilen bir genç bulmak mümkün olmazdı. Ya biri onlara yalan söylemişti ya da en basitinden ciddi şekilde yanlış bilgilendirilmişlerdi.</p>

    <p>“Şaşırmış görünüyorsak bağışlayın bizi,” diye konuşmaya başladı Jaeger. “Ancak bize kabilenizin dışarıdaki dünyayla herhangi bir iletişim kurmadığı söylendi. Buradan dört günlük mesafede bir uçak bulunuyor, dünyanın savaşta olduğu zamanlarda düştüğüne inanıyoruz. Belki yetmiş yıl, belki daha uzun bir süredir burada... Amacımız o uçağı bulmak, kime ait olduğunu belirlemek ve mümkün olması hâlinde buradan kaldırıp götürmek... Topraklarınıza yalnızca bu amaç doğrultusunda adım attık ve buradan tamamen barış içerisinde geçmek istiyoruz.”</p>

    <p>Genç adam söylenenleri çevirdiğinde köyün şefi karşılık olarak birkaç şey söyledi. Ardından genç adam tekrar Jaeger’a dönüp bunları aktardı.</p>

    <p>“Gökten inen güç siz misiniz?”</p>

    <p>“Biziz,” diye doğruladı Jaeger.</p>

    <p>“İndiğinizde kaç kişiydiniz? Yolda kaç kişiyi kaybettiniz?”</p>

    <p>“On kişiydik,” diye cevapladı Jaeger. “Birini neredeyse aynı anda, nehirde kaybettik. Aynı gün iki kişi daha aramızdan alındı, sonraki gün iki kişi daha... Nasıl götürüldüklerini ya da kaderlerini bilmiyoruz ama adamlarınızdan biri...” Jaeger gözleriyle kalabalığı taradı, savaşçı lideri bulduğunda durdu. “Bunu bıraktı.” Çantasından Leticia Santos’un şalını çıkardı. “Belki siz daha fazlasını anlatabilirsiniz.”</p>

    <p>Sorusu duymazdan gelinmişti. Şefle genç adam arasında süren kısa bir sohbetin ardından soru geldi.</p>

    <p>“Barış içinde geldiğinizi söylüyorsunuz. Öyleyse neden bu gördüğümüz silahlardan taşıyorsunuz?”</p>

    <p>“Kendimizi korumak için,” diye yanıtladı Jaeger. “Ormanda tehlikeli hayvanlar var. Benzer şekilde tehlikeli insanlar da var gibi görünüyor. Ancak kim olduklarını bilmiyoruz.”</p>

    <p>Yaşlı adamın gözleri parıldadı.</p>

    <p>“Size altın verirsek alır mısınız?” diye sordu çevirmeni aracılığıyla. “Biz böyle şeylere değer vermiyoruz. Altını yiyemeyiz. Ancak beyaz adamlar onu almak için savaşıyor.”</p>

    <p>Jaeger artık sınandıklarına emindi.</p>

    <p>“Biz uçak için geldik. Tek görevimiz o... Tüm altın, burada, ormanda kalmalı. Aksi takdirde size getireceği yalnızca bela olur. Nitekim bu da bizim isteyeceğimiz son şeydir.”</p>

    <p>Yaşlı adam gülüp, “Halkımız bu sözü birçok sefer söylemiştir. Ancak son ağaç kesildiğinde, son hayvan avlandığında ve son balık yakalandığında; beyaz adam ancak o zaman parayı yiyemeyeceğini anlayacak,” dedi.</p>

    <p>Jaeger sessizliğini bozmadı. Bu sözlerde karşı çıkamayacağı bir bilgelik vardı.</p>

    <p>“Peki aradığınız bu uçak, onu bulursanız da başımıza bela gelecek mi?” diye sordu yaşlı adam. “Aynı altın gibi, ormanda kalması daha mı iyi? Beyaz adamın başta onun olanı yeniden almaması daha mı iyi?”</p>

    <p>Jaeger omuzlarını silkip, “Olabilir. Ancak ben öyle düşünmüyorum. Biz başaramazsak daha fazlası gelecek. Kayıp olan artık bulundu. Açıkçası bizden iyisini göreceğinizi de düşünmüyorum. Uçağın, etrafındaki ormanı zehirlediğini biliyoruz. Burası da,” deyip ormanı gösterdi, “burası da sizin eviniz... Evinizden de öte... Hayatınız. Kimliğiniz. O uçağı kaldırırsak ormanın zehirlenmesini de durdururuz.”</p>

    <p>Bir müddet aradaki sessizliğin sürmesine müsaade etmişti. Yaşlı adam dönüp halka ait yapıyı gösterdi.</p>

    <p>“Ruh evinden çıkan dumanı görüyorsun. Bir ziyafet hazırlanıyor. İki sebep için o yemeği yaptık, ya bir dost olarak sizi karşılayacak ya da bir düşman olarak veda edeceğiz.” Yaşlı adam güldü. “Şimdi bu dostluğu kutlayalım.”</p>

    <p>Jaeger, köyün şefine teşekkür etti. Bir tarafı bir an önce göreve dönme isteğiyle yanıp tutuşuyordu. Fakat aynı zamanda bu kültürlerde belirli şeylerin yapılması gerektiğini, bir zamanlama ve uyumun şart olduğunu da biliyordu. Buna saygı gösterecek ve kaderine güvenecekti. Hem başka çaresi olmadığını da biliyordu.</p>

    <p>Şef’in yanında yürümeye başladığında dikkati bir tarafta toplanmış gruba çekildi. Tam ortalarında nehir kenarında karşılaştığı savaşçı lider duruyordu. Şef’in sorgusu neticesinde alınan sonuçtan herkes memnun olmamıştı anlaşılan. Jaeger, savaşçıyla adamlarının, düşmanlarını ormandan sürmek için mızraklarını keskinleştirmekle meşgul olduğunu anlamıştı.</p>

    <p>Bu anlık dikkat dağınıklığında Dale’in kamerasını çıkardığını fark etmemişti. Jaeger olan biteni görene kadar Dale çoktan kamerasını omzuna almış ve çekmeye başlamıştı.</p>

    <p>“Dur!” diye bağırdı Jaeger. “Kaldır kamerayı!”</p>

    <p>Ama çok geç kalmış, olan olmuştu. Kızılderililer olan biteni fark ettiğinde kalabalığın arasında gerilim yayılmıştı bile. Jaeger, Şef’in Dale’e döndüğünü gördü. Yüzü taş kesilmiş, gözleri korkudan fal taşı gibi açılmıştı. Ağzından birtakım emirler çıktı ve aynı anda tüm takımın üzerine mızraklar döndü.</p>

    <p>Dale omzunda kamerayla donup kalmıştı, yüzünde herhangi bir renkten eser yoktu. Şef ona doğru yürüyüp kameraya uzandı. Dehşete düşmüş Dale, makineyi uzattı. Şef ters tarafından aldı, bir gözünü lensin olduğu yere koyup içeri baktı. Uzunca bir süre boyunca bakışlarını kameranın içinden ayırmadı, sanki kendisinden ne çalındığını anlamaya çalışıyor gibiydi. Nihayet kamerayı savaşçılarından birine verdi. Arkasını döndü ve tek bir kelime dahi etmeden ruh evine yöneldi. Mızraklar indirilmişti.</p>

    <p>Çevirmen bir ürpertiyle konuştu.</p>

    <p>“Sakın bir daha yapmayın onu. Yaparsanız attığınız bütün iyi adımları silersiniz.”</p>

    <p>Jaeger, Dale’in hizasına gelene kadar birkaç adım geri yürüdü.</p>

    <p>“Bir daha böyle bir şey yaparsan seni kaynatır ve kendi kelleni yediririm. Ya da daha iyisi, Şef’in seni kaynatıp yemesini sağlarım.”</p>

    <p>Dale başını salladı. Göz bebekleri korku ve endişeyle kocaman olmuştu. Felaketin ne kadar yakınından döndüklerini anlamıştı ve her fırsatta lafını sokmayı iyi bilen genç yönetmen ilk kez söyleyecek söz bulamıyordu.</p>

    <p>Jaeger dumanla dolu ruh evine doğru Şef’i izledi. Görünürde bir duvarı yoktu, yalnızca çatısını destekleyen direkler vardı ama sazdan örtüleri yere kadar uzanıyordu. İçerisi gölgeli ve karanlıktı. Jaeger’ın aydınlıktan ayrılıp içerideki kasvete gözlerini alıştırması biraz zaman aldı. Daha tam alışamamıştı ki bir ses duydu. İmkânsız bir şekilde tanıdık gelmişti bu ses.</p>

    <p>“Söylesene, bıçağımı getirdin mi?”</p>

    <p>Jaeger olduğu yerde donup kaldı. Kendine bir daha duymayacağını inandırdığı bir sesti bu; mezarda olması gereken ses şimdi kulaklarındaydı.</p>

    <p>Gözleri karanlığa alıştığında karıştırılması mümkün olmayan o figürün yerde oturduğunu gördü. Jaeger’ın zihni, kadının buraya nasıl gelebileceğini düşünmekle nasıl hâlâ hayatta olabileceğine kafa yormak arasında gidip geliyordu.</p>

    <p>Ruh evinde oturan, çok uzun bir zaman önce öldüğünü sandığı kadın; Irina Narov’du.</p>
  </div>
</body>
</html>