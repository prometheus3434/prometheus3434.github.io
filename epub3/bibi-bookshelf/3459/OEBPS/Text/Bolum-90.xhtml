<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-90</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>O akşamki toplantıya ilk gelen isim arşivci Simon Jenkinson oldu.</p>

    <p>Jaeger günün büyük çoğunluğunu Triumph Explorer motorunda geçirmiş, Wardour Kalesi’ndeki evine kaçamak bir ziyaret gerçekleştirmişti. Oradan, kendi elindeki, Ted Dedesinin miras bıraktığı Voynich yazmalarını almıştı. Kalın kitabı teknesindeki masanın üzerine saygılı bir biçimde bırakmış ve Simon Jenkinson’ın içeri girişini beklemeye başlamıştı.</p>

    <p>Arşivci belirlenen zamandan yarım saat kadar erken geldi. Jaeger’ın onu son gördüğü zamandan bu yana kış uykusundan yeni uyanmış bir ayıya benzeyen görünüşünden hiçbir şey kaybetmemişti. Jaeger’ın isteği üzerine Voynich yazmaları için bir çeviri bulmuş ve onu da koltukaltına sıkıca sarıp yanında getirmişti.</p>

    <p>Jenkinson içeri girer girmez Voynich yazmalarıyla Bioko dosyasını almış, elindeki çeviriyle birlikte masaya oturup incelemeye başlamıştı. Jaeger’ın bir çay ikram etme fırsatı bile olmamıştı. Bıçak kemiğe dayanmıştı artık; burnunun en ucuna kadar düşen kalın mercekli gözlükleriyle, Jenkinson <i>Düşes</i>’in ilk bakışta rastgele görünen yolcu listesi üzerinde çalışmaya, Jaeger’ın sandığı kadarıyla şifreleri çözmeye koyulmuştu.</p>

    <p>Yaklaşık bir saat kadar sonra başını masadan kaldırdı, gözleri heyecandan parıl parıl parlıyordu.</p>

    <p>“Buldum!” diye haykırdı. “Sonunda! İki tane yaptım! Ne olur ne olmaz ilkini şansa bulmuşumdur diye tekrar ettim. Sonuçlara göre ilk adamımız Adolf Eichmann.”</p>

    <p>“Duymuştum bu ismi,” dedi Jaeger. “Ama detayları hatırlat bana.”</p>

    <p>Jenkinson çoktan başını önünde duran kitaplarla kâğıtlara sokmuştu bile.</p>

    <p>“Eichmann namussuzların önde gelenlerinden... Soykırımın en önemli mimarlarından biri... Savaş bittiğinde Nazi Almanyası’ndan kaçtı ve 1960’larda Arjantin’de bulundu. Sonraki isim, Ludolf von Alvensleben,” dedi Jenkinson.</p>

    <p>Jaeger başını iki yana salladı, daha önce böyle bir isim duymamıştı.</p>

    <p>“<i>SS Gruppenführer</i> ve işinin ehli bir soykırımcı... Kuzey Polonya’da binlerce insana mezar olan Ölüm Vadisi’nin başındaydı.” Jenkinson, Jaeger’a hızlı bir bakış attı. “Oldukça uzun süren hayatının sonuna kadar Arjantin’de yaşadı.”</p>

    <p>Jenkinson bir kez daha kitaplara yumuldu, sayfalar arasında bir ileri bir geri gittikten sonra listedeki üçüncü şifreyi de çözdü.</p>

    <p>“Albert Heim,” dedi arşivci. “Bunu duymuş olman lazım. Dünyanın gördüğü en uzun sürmüş insan avlarından birinin merkezindeydi. Savaş sırasında ona, ‘Dr. Ölüm’ adını takmışlardı. Bunu da mahkûmlar üzerinde deneyler yaptığı toplama kamplarında almıştı.” Jenkinson ürperdi. “Aynı şekilde Arjantin’de saklandığı düşünülüyor ve söylentilere göre uzunca bir ömür sürmüş.”</p>

    <p>“Bir merkezde buluşuyoruz gibi,” dedi Jaeger. “Latin Amerika’da...”</p>

    <p>Jenkinson gülümseyip, “Aynen!” dedi.</p>

    <p>Yeni bir isim bulmak için masaya oturacaktı ki grubun kalanı geldi. Yolculuk yüzünden tükenmiş görünmelerine rağmen Jaeger’ın onları son gördüğü zamandan bu yana hatırı sayılır bir şekilde iyileşmiş ve belli ki iyi beslenmiş Irina Narov ile Mike Dale, Raff’ın arkasından tekneye girdi.</p>

    <p>Hepsini sırayla selamladı, daha önce görmemiş olanları Jenkinson ile tanıştırdı. Raff, Narov ve Dale, Cachimbo’dan Rio’ya kısa bir uçuşun ardından Londra’ya aktarmasız gelmişti. Yine de yaklaşık on sekiz saattir uçuyorlardı ve gece daha da uzayacağa benziyordu.</p>

    <p>Jaeger sert bir kahve demledikten sonra iyi haberi paylaştı; kitap şifresi işe yaramış gibi görünüyordu, en azından Bioko belgelerinde...</p>

    <p>Narov, Ju 390’ın kokpitinden aldığı bir çanta dolusu kâğıtları getirirken, beş kişi Voynich yazmalarıyla çevirisinin etrafında toplandı. Teknede beklentiyle oluşmuş heyecanlı bir atmosfer vardı. Yetmiş yıl boyunca saklı kalmış karanlık tarih bu sefer gün yüzüne çıkacak mıydı?</p>

    <p>Narov ilk kâğıtları çıkardı. Dale de kamerasına yöneldi. Sonra durup Jaeger’a el etti.</p>

    <p>“Burada çekmemde sıkıntı yok, değil mi?”</p>

    <p>“Ne oldu sana böyle?” diye dalga geçti Jaeger. “Önce çekecek, sonra soracaksın; unuttun mu?”</p>

    <p>Dale omuzlarını silkip, “Burası evin sonuçta. Ormanın ortasında çekmekten farklı yani,” dedi.</p>

    <p>Jaeger adamdaki değişimi hissedebiliyordu. Sanki geçen birkaç haftada yaşadığı onca sıkıntı ve güçlüğün ardından kendine gelmiş; çok daha olgun ve ilgili bir yapıya bürünmüştü.</p>

    <p>“Çek, çek,” dedi Jaeger. “Her şeyi kaydedelim, ne var ne yoksa...”</p>

    <p>İlk başlarda Jenkinson’ın denetimi altında olmak üzere Narov, <i>Aktion Feuerland</i> belgelerini çözmeye başladı. Dale teknede çekimler yaparken Raff ve Jaeger da nöbete durmuştu. Görünüşe göre arşivci aynı anda iki işi yapmayı çok iyi beceriyordu. Daha çok kısa bir süre geçmesine rağmen Jaeger, bir anda <i>Düşes</i>’in manifestosunun yedinci sayfasını, tamamen şifresi çözülmüş bir hâlde gözünün önünde buldu. Jenkinson listedeki adı en çok duyulmuş kötüleri anlatmaya başladı.</p>

    <p>“Gustav Wagner, ‘Canavar’ olarak da bilinirdi. Wagner engellilerin öldürüldüğü T4 programının fikir babasıydı, sonra da en gelişmiş imha kamplarının yönetimine geçti. Uzunca bir ömür sürdüğü Güney Amerika’ya kaçtı.”</p>

    <p>Parmağını listeden başka bir ismin üzerine bastırdı.</p>

    <p>“Klaus Barbie, ‘Lyon Kasabı’. Fransa’nın dört bir yanında işkenceleri ve cinayetleriyle tanınan bir soykırımcı... Savaş bittikten sonra...”</p>

    <p>Jaeger’ın yan tekneden komşusu Annie’nin kapıdan görünmesiyle Jenkinson sözünü yarıda kesti. Jaeger durumu toparladı.</p>

    <p>“Annie yandaki teknede yaşıyor. Kendisi çok... İyi bir arkadaşımdır.”</p>

    <p>Narov gömüldüğü masadan başını kaldırmaya tenezzül etmemişti.</p>

    <p>“Hepsi öyle değil mi zaten? Kadınlar ve Will Jaeger, mum ışığına çekilen güveler gibi... İngilizcede böyle deniyordu, değil mi?”</p>

    <p>“Annie gibi havuçlu kek yapan kim olursa kalbimi kazanır,” diye cevapladı Jaeger. Olası bir uygunsuz durumun önüne geçmek için elinden geleni yapmıştı.</p>

    <p>Jaeger ile arkadaşlarının meşgul olduğunu gören ve havadaki gerginliği hisseden Annie, getirdiği keki verip hızla kapıya yöneldi.</p>

    <p>“Çok yormayın kendinizi arkadaşlar,” diye seslenip el sallayarak çıktı.</p>

    <p>Narov belgelerine daha da gömüldü. Jaeger az önce yaptıklarına gıcık olmuş bir şekilde gözünü üzerinden ayırmadı. Hangi hakla arkadaşlarına kabalık edebilirdi ki?</p>

    <p>“Komşuluk ilişkilerimi pekiştirdiğin için sağ ol,” dedi iğneleyici bir ses tonuyla.</p>

    <p>Narov önündeki işten başını kaldırmadı bile.</p>

    <p>“Bu dört duvarın dışındaki hiç kimseye, bu belgelerin açığa çıkarabilecekleri konusunda güvenemeyiz. Tabii bunları da çözebilirsek... Ne kadar iyi arkadaş olursa olsun kimse istisna değil.”</p>

    <p>“Ne diyorduk, Klaus Barbie...” diye girdi Jenkinson.</p>

    <p>“Evet, Lyon Kasabı’nı anlat bana.”</p>

    <p>“Savaşın ardından Klaus Barbie, İngiliz ve Amerikan istihbaratı tarafından korundu. ‘Adler’ kod adıyla bir CIA ajanı olarak Arjantin’e gönderildi.”</p>

    <p>Jaeger bir kaşını kaldırıp, “Adler ‘kartal’ demek değil miydi?” diye sordu.</p>

    <p>“Aynen öyle,” dedi Jenkinson. “İster inan ister inanma, Lyon Kasabı nihayetinde ‘Kartal’ lakabıyla ömür boyu CIA ajanlığı yaptı.” Parmağını listede aşağı kaydırdı. “Bir de bu var tabii. Heinrich Müller, Gestapo’nun eski lideri... Kaderindeki gizem bir türlü aydınlatılmayan en kıdemli Nazi... Birçok kişi tarafından tahmin edeceğiniz yere, Arjantin’e kaçtığı düşünülüyor. Onun altında, üst düzey SS komutanı Walter Rauff var. Nazilerin insanları gaza boğduğu hareketli araçların mucidi... Güney Amerika’ya kaçtı. Çok uzun yıllar boyunca yaşadı ve söylenenlere göre cenazesi büyük bir Nazi kutlaması şeklinde yapıldı.”</p>

    <p>“Son olarak da,” dedi Jenkinson, “bizzat Ölüm Meleği, Joseph Mengele. Auschwitz’deki binlerce insan üzerinde akıl almaz deneyler gerçekleştirdi. Savaş bittikten sonra, artık söylememe bile gerek yok, Arjantin’e kaçtı. Orada da deneylerine devam ettiği söyleniyor. İnsanın içindeki canavarın can bulmuş hâli, tabii insan diyebilirseniz... Az kalsın unutuyordum, Bormann da listede... Martin Bormann, Hitler’in sağ kolu...”</p>

    <p>“Bankacısı,” diye araya girdi Jaeger.</p>

    <p>“Doğru.” Jenkinson bir bakış attı. “Anlayacağınız, elimizde Nazi haydutlarının bir listesi var. Yine de en haydutları, Adolf Amca burada görünmüyor. Berlin’deki sığınağında öldüğü söyleniyor ama şahsen buna hiçbir zaman inanmadım.” Ardından omuzlarını silkip, “Yetişkin hayatımın çoğunu arşivlerde İkinci Dünya Savaşı’nı araştırarak geçirdim. Bunun etrafında oluşturulan endüstriyi görseniz hayret edersiniz. Ama onca kayda rağmen tüm bunların yakınına yaklaşabilen bir şey görmemiştim,” dedi. Masadaki belge yığınına doğru bir elini salladı. “Açıkçası şu andan oldukça keyif aldığımı da eklemem gerekiyor. Biraz daha çözsem olur mu?”</p>

    <p>“Tabii ki olur,” dedi Jaeger. “Bayan Narov’un bir gecede bitiremeyeceği kadar çok var zaten. Ama merak ettiğim bir şey var, Ulusal Arşivler’de bulduğun o Hans Kammler dosyasına ne oldu? Birkaç sayfasını bana e-postayla göndermiştin hani?”</p>

    <p>Jenkinson, gözlerine konmuş bir tutam endişeyle, olduğu yerde hafifçe zıpladı.</p>

    <p>“Yok oldu. Gitti. Kayıp... O çevrimiçi bulut sistemlerine baktığımda bile bulamadım. Hiçbir yerde tek bir sayfası bile yok. Hiç var olmamış bir dosya gibi...”</p>

    <p>“Onu ortadan kaldırmak için birileri elinden geleni ardına koymamış,” dedi Jaeger.</p>

    <p>“Aynen öyle,” diye rahatsız bir biçimde doğruladı Jenkinson.</p>

    <p>“Bir sorum daha var,” dedi Jaeger. “Neden kitap şifresi kadar basit bir şey kullanıyorlar? Nazilerin elinde o dönem sanat eseri kabul edilen Enigma makinelerinden yok muydu?”</p>

    <p>Jenkinson başını sallayıp, “Vardı ama Bletchley Park sayesinde Enigma’yı kırmayı başardık ve savaş bittiğinde Nazi yönetiminin bundan haberi vardı,” dedi ve gülümsedi. “Kitap şifresi basit olabilir ama şifrenin dayandırıldığı kitabın ya da şu anki durum düşünüldüğünde kitapların tıpatıp aynı nüshasına sahip olmadığın sürece kırman mümkün değildir.”</p>

    <p>Ardından tekrar Narov’un yanına sokulup o zehir gibi kafasını yeni bir belgeye gömdü.</p>
  </div>
</body>
</html>