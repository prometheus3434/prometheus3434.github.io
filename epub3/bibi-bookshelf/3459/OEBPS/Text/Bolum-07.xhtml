<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-07</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Feaney içeri doğru yolu gösterdi. Duvarları dünyanın en uzak köşelerinden toplanmış hatıralarla bezeli <i>Global Challenger</i>’ın toplantı odası adeta bir macera tapınağı gibiydi. Dünyadaki orduların yarısının bayrakları, neredeyse kimsenin bilmediği birkaç elit birime ait rozetler ve berelerle içerisinde Saddam Hüseyin’in bir sarayından alınmış altın kaplamalı AK-47’nin de bulunduğu devre dışı bırakılmış silahlar...</p>

    <p>Ancak aynı zamanda dünyanın binbir mucizesi de duvarları süslüyordu; en vahşi ve uç biyomların, kupkuru çöllerin, buz mavisi karla kaplı dağların, güneş ışınlarının sanat eseri yarattığı kapkara ormanların ve Enduro Adventures’ın bu yerlere götürdüğü varlıklı takımların fotoğrafları dizilmişti.</p>

    <p>Feaney barın arkasındaki dolabın kapağını açtı.</p>

    <p>“Soğuk bir şeyler?”</p>

    <p>Raff homurdanarak, “Bioko’dan sonra bir yudum için katliam yaparım,” dedi.</p>

    <p>Feaney ona içecek bir şeyler uzatırken Jaeger’a döndü.</p>

    <p>Jaeger başını sallayıp, “Yok, sağ ol. Bu alışkanlığımı Bioko’da bıraktım ben. Orada kaldığım ilk yıl içmiştim ama sonraki iki sene ağzıma sürmedim. Bir bira içsem beni nehirden toplarsınız,” dedikten sonra bir su aldı ve üç adam alçak masalardan birinin etrafına dizildi. Bir süre sohbet edip yokluklarında olan bitenden konuştular. Sonra Jaeger konuyu asıl meseleye, Raff ve Feaney’yi kendisini bulup eve getirmek için dünyanın öbür ucuna kadar götüren sebebe getirdi.</p>

    <p>“Bu yeni sözleşme işi... Anlatın bakalım. Raff biraz bahsetti ama Maori’yi biliyorsun, konuşarak bir camgözü bile uyutabilir.”</p>

    <p>Raff içeceğini masaya vurup, “Savaşçıyım ben, goygoycu değilim,” dedi.</p>

    <p>“Sarhoşsun sen, başka bir şey değil,” diye yanıtladı Jaeger.</p>

    <p>Güldüler. Üç yıllık aranın ardından, ortadan kaybolan genç savaşçı-kâşif hâlinden bambaşka bir adam olarak dönmüştü Jaeger. Daha karanlıktı. Daha sessiz, daha kapalı... Ama aynı zamanda onu Enduro Adventures için böylesine kaliteli bir lider yapan mizahı ve sevimliliği de arada sırada kendini gösteriyordu.</p>

    <p>“Sanırım sen de anlamışsındır,” diye başladı Feaney. “Ama işler, Enduro, gidişinden sonra epey zorluk çekti.”</p>

    <p>“Gerekçelerim vardı,” diye araya girdi Jaeger.</p>

    <p>“Dostum, olmadığını söylemiyorum. Tanrı biliyor, hepimiz...”</p>

    <p>Raff o kocaman dolgun elini kaldırarak sözünü kesti.</p>

    <p>“Feaney ne anlatmaya çalışıyor, biliyor musun? Hiçbir sıkıntımız yok. Geçmiş geçmişte kaldı ve gelecek de bizim için bu yeni sözleşmede yatıyor. Ama son birkaç haftada sözleşmenin etrafı çok sağlam pislikle doldu.”</p>

    <p>“Aynen,” diye doğruladı Feaney. “Özet geçersem, bir iki ay kadar önce Adam Carson bana ulaştı. Özel Kuvvetler Direktörü olduğu zamanlardan hatırlarsın.”</p>

    <p>“Tuğgeneral Adam Carson mı? Evet,” diye onayladı Jaeger. “Bizimle ne kadar çalışmıştı, iki yıl mı? Donanımlı bir komutan ama ben ona pek ısınamamıştım.”</p>

    <p>“Ben de,” diye katıldı Feaney. “Neyse, ordudan ayrıldıktan sonra bir medya kuruluşu onu bulmuş. Sonra Wild Dog Media diye bir film şirketinin genel müdürü olmuş. Adı kadar garip olmasa da şirket uzak alan çekimleri yapıyor; keşifler, vahşi yaşam, şirketler falan. Özel kuvvetlerden bir sürü adam almışlar. Yani ortaklık kurabileceğimiz kusursuz bir oluşum...”</p>

    <p>“Gibi duruyor,” dedi Jaeger.</p>

    <p>“Carson geçenlerde bize sağlam bir teklifte bulundu. Amazon’un ortasında bir uçak enkazı bulunmuş. Yüksek ihtimalle İkinci Dünya Savaşı’ndan kalma... Brezilya ordusu batı sınırında hava keşfi yaparken bulmuş. Ancak şunu söyleyeyim, uçak harbiden inle cinin top oynadığı yerde... Neyse, enkazın ne olabileceğini keşfetme fırsatı için Wild Dog işi kovalamaya başlamış.”</p>

    <p>“Brezilya’da mı?” diye sorguladı Jaeger.</p>

    <p>“Evet. Aslında hayır. Tam Brezilya, Bolivya ve Peru’nun buluştuğu sınırda... Görünüşe göre bir kanadı Bolivya’da, bir kanadı Peru’da ve kıçı da Copacabana’ya bakıyor. Şöyle söyleyeyim, onu oraya kim bıraktıysa uluslararası sınırları pek sallamamış.”</p>

    <p>“Alaydaki zamanlarımızı hatırlattı,” diye soğuk bir ifadeyle yorumladı Jaeger.</p>

    <p>“Aynen öyle. Neyse, kısa bir süreliğine sınır çekişmesi olmuş ama olaya müdahale edebilecek kadar donanımlı olan sadece Brezilyalılarmış. Ama onlara göre de iş çok büyükmüş. Sonra uçağın sırlarını ortaya çıkarmak için uluslararası bir takımın toparlanıp toparlanamayacağını görmek adına nabız yoklamaya başlamışlar.”</p>

    <p>“Yalnız uçağın modeli her neyse devasa olduğunu söylüyorlar,” diye devam etti Feaney. “Carson daha detaylı bilgi verebilir ama uçak bir muammaya sarılı... Carson tüm olayı çekmesi için bir keşif takımı göndermeyi önerdi. Dev bir TV olayı olacak ve tüm dünyada yayınlanacak. İnanılmaz bir bütçe ayrıldı. Ama rakip teklifler de oldu ve Güney Amerikalılar da kendi aralarında bu konuyu tartışmaya başladı.”</p>

    <p>“Çok fazla şef var...” dedi Jaeger.</p>

    <p>“Yeterince Kızılderili yok,” diye onayladı Feaney. “Bahsi geçmişken enkazın yattığı bölge aynı zamanda en kapalı Amazon Kızılderili kabilelerinden birine de ev sahipliği yapıyor. Amahuaca mı nedir? Şimdiye kadar onlarla hiç bağlantı kurulmamış. Böyle de kalmasını istiyorlar. Bölgeye kim girerse oklarını tattırıyorlarmış.”</p>

    <p>Jaeger bir kaşını kaldırıp, “Ucu da zehirli miymiş?” diye sordu.</p>

    <p>“Hiç sorma. Her keşifte kendini göstermiş.” Feaney duraksadı. “Neyse, sen de burada dâhil oluyorsun. Keşfi Brezilyalılar idare edecek. Sadece gerektiği kadar bilgi veriyorlar ve enkazın bulunduğu yeri de iyi sakladılar. Kimse önden hareket edemiyor. Ancak Fransa bizim için neyse, Bolivya da Brezilyalılar için o; hatta Peruluları da Almanlara benzetebiliriz. Kimse kimseye güvenmiyor.”</p>

    <p>Jaeger gülüp, “İlkinin şarabını seviyoruz, İkincinin arabalarını; bu kadar mı?” dedi.</p>

    <p>“Aynen öyle.” Feaney içkisinden bir yudum aldı. “Ama Carson’ın kafası çalışıyor. Brezilyalıları tek bir şart karşılığında yanına çekmeyi başardı; senin Brezilya görevlerinde liderlik etmen. Oradaki özel kuvvetleri, narkotik birimlerini eğitmişsin ve görünüşe göre epey sağlam bir iz bırakmışsın. Bir altın olan Andy Smith de aynı şekilde... Size sonsuz bir güven söz konusu... Sebebini sen bilirsin.”</p>

    <p>Jaeger başını sallayıp, “Yüzbaşı Evandro hâlâ orada mıymış?” diye sordu.</p>

    <p>“Artık Albay Evandro oldu. Sadece orada olmasını geçtim, Brezilya Özel Kuvvetleri’nin direktörü olmuş. En iyi adamlarının hayatını kurtarmışsın, bunları unutmamış. Carson bu işin başına ya seni ya da Smith’i getireceğine söz vermiş. Hatta tercihen ikinizi birden... Bununla onu ikna etmiş ve o da Bolivyalılarla Peruluları halletmiş.”</p>

    <p>“Albay Evandro iyi bir adam,” diye yorumladı Jaeger.</p>

    <p>“Öyle görünüyor. En azından yaptıklarını unutmamış. Carson ile Enduro’nun arayı yapma sebebi de bu. Seni arama sebebimiz de... Görünüşe göre de tam zamanında gelmişiz.” Feaney bir an Jaeger’a baktı. “Neyse, sözleşme şartları harika! Birkaç milyon dolar söz konusu... Enduro’yu yeniden şahlandırmaya yeter!”</p>

    <p>“Güzelmiş.” Jaeger bakışlarını Feaney’e çevirdi. “Biraz fazla güzel bile olabilir.”</p>

    <p>“Olabilir.” Feaney’in gözlerine bir perde indi. “Carson bir takım kurarak işe koyuldu. İşin televizyon kısmını çekici kılmak için erkek ve kadınlardan oluşan uluslararası bir ekip... İnanılmaz derecede gönüllü vardı. Carson’ın başı bir türlü boş kalmadı. Bu süreçte sana dair en ufak bir ipucu bile yakalayamamıştık. O yüzden Smithy... Yani senin dünyanın diğer ucunda olduğunu hesaba katarak işleri bir başına üstlenmeyi kabul etti.”</p>

    <p>Jaeger’ın yüzündeki ifade gizemini korurken, “Bioko’ya İngilizce öğretmeye gittiğim de düşünülebilir. Hangi açıdan baktığına bağlı...” dedi.</p>

    <p>“Evet, her neyse...” Feaney omuzlarını silkti. “Amazon için artık her şey hazırdı. Dünyanın en büyük keşfi başlayacaktı, herkes bu hayret verici uçağı bekliyordu.”</p>

    <p>“Sonra TV yöneticileri işe burnunu soktu,” diye çıkıştı Raff. “Zorlayıp durdular açgözlü piçler!”</p>

    <p>“Raff, dostum, Smithy <i>kabul etmişti</i>,” diye karşı çıktı Feaney. “En akıllıca olanın bu olduğuna karar vermişti.”</p>

    <p>Raff kendine yeni bir içki almaya giderken, “Yine de iyi bir adam...” dedi.</p>

    <p>“Orasını bilmiyoruz!” diye kesti sözünü Feaney.</p>

    <p>Raff dolabın kapısını sertçe vurup, “Neyi bilmiyoruz be!” dedi.</p>

    <p>Jaeger ellerini kaldırdı.</p>

    <p>“Beyler... Sakin olun. Sonra ne oldu?”</p>

    <p>“Bir açıdan baktığında Raff haklı...” Feaney konuya geri döndü. “TV yöneticileri ekstra talepte bulundu. Keşfin öncesini anlatan bir bölüm gibi... Andy Smith seçtiği kişileri İskoçya tepelerine götürecek, orada bir bir sınayacaktı. Sanki mini bir SAS seçim kursu gibi olacaktı. Zayıf gönüllüler elenecek, her şey de çekilecekti.”</p>

    <p>Jaeger başını sallayıp, “İskoç tepelerine çıkmışlar, güzel. Mesele nedir?” dedi.</p>

    <p>Feaney gözünü Raff’a çevirip, “Bilmiyor mu?” diye sordu.</p>

    <p>Raff düşünceli bir şekilde içkisini masaya koyarken, “Dostum, adamı yarı ölü bir vaziyette Kara Sahil’den çıkardım, elimizde iki çakıyla savaşarak Cehennem Adası’ndan kaçtık, sonra da köpekbalıklarıyla tropik fırtınaları aştık. Hangi ara söyleyecektim?” dedi.</p>

    <p>Feaney başını kaşıyıp Jaeger’a döndü.</p>

    <p>“Smithy İskoçya’daki takımın önderliğini yapıyordu. Ocak ayında batı kıyısındaydılar ve hava da berbattı. Polis, cesedini Loch Iver Vadisi’nin dibinde buldu.”</p>

    <p>Jaeger bir anlığına kalbinin durduğunu hissetti. <i>Smithy ölmüş mü?</i> Kötü bir şeyler olduğuna dair içinde garip bir his vardı ama bu ihtimali hiç düşünmemişti. Bu, Smithy’nin başına gelmiş olamazdı. Sonuna kadar güvenilir ve sağlam bir adam olan Andy Smith her zaman onun arkasını kollamıştı. Ne kadar kötü olursa olsun tüm şakalarına gülmüş, Jaeger’in sahip olduğu en yakın arkadaşlardan biri hâline gelmişti.</p>

    <p>“Smithy düşüp ölmüş mü?” diye inanamayarak sordu Jaeger. “İmkânsız, adam resmen yıkılmazdı. O tepeleri de ondan iyi bilen yoktu.”</p>

    <p>Oda bir an sessizliğe gömüldü. Feaney’in bakışlarından hüzün okunuyordu.</p>

    <p>“Polisler kanındaki alkol seviyesinin çok yüksek olduğunu söyledi. Bir şişe içki içip tepeye çıkmış ve karanlıkta ölüme yuvarlanmış.”</p>

    <p>Jaeger’in gözleri sinirden parlıyordu.</p>

    <p>“Lanet olsun! Smithy benden bile az içerdi!”</p>

    <p>“Biz de polislere aynen öyle söyledik. Ama hikâyelerine sadık kalıyorlar. Büyük oranda intihar süsü verilmiş bir kaza sonucu ölüm...”</p>

    <p>“İntihar mı?” Jaeger sesini yükseltti. “Smithy ne diye kendini öldürsün be? Karısı var, çocukları var. Önünde rüya gibi bir görev var. Yapmayın, ne intiharı! Onun yaşamak için birçok sebebi vardı.”</p>

    <p>“İstersen anlat Feaney.” Sesinden öfkesini zar zor dindirdiği anlaşılan Raff söze girmişti. “<i>Her şeyi</i>...”</p>

    <p>Feaney biraz sonra olacaklar için kendini hazırlamıştı.</p>

    <p>“Smithy bulunduğunda ciğerleri suyla doluymuş. Polisler gece boyunca yağan yağmurun altında yatıp tüm suyu yuttuğunu söylüyor. Aynı zamanda düşüş sebebiyle de boynu kırıldığı için ânında öldüğünü ilettiler. Ama ölüyken ciğerlerine su çekemezsin. Yani hâlâ hayattayken o su ciğerlerine dolmuş olmalı.”</p>

    <p>“Ne diyorsun yani?” Jaeger bakışlarını Feaney’den Raff’a çevirdi, sonra yine ona döndü. “<i>Waterboarding</i><sup><a href="#_ftn3" id="_ftnref3" title="">[←3]</a></sup> mi yapmışlar?”</p>

    <p>Raff parmaklarıyla içki şişesini kavrarken, “Ciğerleri suyla dolu... Ölüler nefes almaz. Anla işte! Dahası da var...” dedi. İyice sıktığı yumruğu arasında şişeyi döndürürken Feaney’e bakıyordu.</p>

    <p>Feaney masanın altına uzanıp plastik bir dosya çıkardı ve içinden bir fotoğraf alıp Jaeger’a uzattı.</p>

    <p>“Polis verdi bunu. Biz yine de tekrar kontrol etmek için morga gittik. O işaret, o simge; Andy’nin sol omzuna kazınmış.”</p>

    <p>Jaeger fotoğrafa baktıkça baktı, tüyleri diken diken olmuştu. Eski yardımcısının vücuduna kabaca çizilmiş bir kartal kazınmıştı. Kuyruğunun üzerinde duruyor, çengelli ağzı tamamen açılmış bir vaziyette kanatlarının yanından sağa doğru bakıyor, pençeleri de anlamsız bir dairesel şekli kavrıyordu.</p>

    <p>Feaney öne uzanıp bir parmağını fotoğrafa koydu.</p>

    <p>“Anlam veremedik. Kartal simgesi... Bu kimseye hiçbir şey ifade etmiyor. İnan bana, herkese sorduk.” Jaeger’a döndü. “Polisler bunun bir tür sahte askerî sembol olduğunu söylüyor. Smithy kendine yapmış. Kendi kendine zarar vermiş. İntiharı da bu yüzden kovalıyorlar zaten.”</p>

    <p>Jaeger konuşamıyordu. Feaney’nin söylediklerini zar zor anlamıştı. Gözlerini bir türlü fotoğraftan ayıramıyordu. Bir şekilde o görüntü kendisine Kara Sahil Cezaevi’nde yaşadığı dehşeti hatırlatmıştı.</p>

    <p>Karanlık kartal simgesine ne kadar bakarsa beynine de bir o kadar kazınıyordu adeta. En derinlere gömdüğü korkunç anılarını çağırıyordu. Bir taraftan çok yabancı, bir taraftan çok tanıdıktı ve içinde kurtulmak için çırpınan o eski anılarını gün yüzüne çıkarmakla kendisini tehdit ediyordu.</p>

    <hr class="dipnotcizgi"/>

    <p class="dipnot-1"><a href="#_ftnref3" id="_ftn3" title="">[←3]</a> Ç.N.: Kişinin yüzünün ıslak bezle kapatılarak ve üzerine su dökülerek sürekli boğulma hissi yaşamasına sebebiyet veren bir işkence yöntemi.</p>
  </div>
</body>
</html>