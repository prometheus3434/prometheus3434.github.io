<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-11</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger mutfak masasına oturdu, düşünceleri daha çok kendi içine dönüktü. Önündeyse üç fotoğraf vardı. İlki, sol omzuna kanlar içinde kazınmış kartal simgesiyle birlikte Andy Smith’in cesedi; İkincisi, Jaeger’in akıllı telefonuyla çektiği Kurtadam Operasyonu belgesindeki kartal simgesiydi. Üçüncüsündeyse karısıyla çocuğu vardı.</p>

    <p>Orduda geçirdiği zaman boyunca Jaeger pek de evlenecek tiplerden biri sayılmazdı. Uzun, mutlu bir evlilikle özel kuvvetlerde geçen bir hayat çoğu zaman bir arada gitmezdi. Bir ay güneşin altında kavrulan bir çölde, diğer ay sırılsıklam bir ormanda, sonraki ay buzla kaplı dağlarda görev alabiliyordu. Uzatılmış romantizme bu hayatta yer yoktu.</p>

    <p>Ama sonra o kaza oldu. Afrika bozkırı üzerinde yüksek irtifadan yapılan bir serbest düşüş sırasında Jaeger’ın paraşütü arıza yaptı. Hayatta kaldığı için şanslıydı. Kırık sırtıyla hastanede aylar geçirdikten sonra fiziksel sağlığına kavuşmak için uzunca bir süre çalışsa da SAS’taki günleri sayılıydı.</p>

    <p>Uzun tedavi yılı sırasında Ruth ile tanıştı. Ortak bir arkadaşları onları tanıştırmış, ilk başta hiç de iyi anlaşamamışlardı. Jaeger’dan altı yaş küçük, üniversite mezunu ve ölümüne bir doğal yaşam ve çevre savunucusu olan Ruth, bir askerin, kendisinin tam zıttı olduğunu düşünmüştü.</p>

    <p>Jaeger ise onun gibi ağaç sevicisi bir tipin, kendisi gibi elit bir askeri hiç sevmeyeceğini varsaymıştı. Ancak Jaeger’ın aşırı keskin ve yerlere yatıracak kadar komik espri anlayışı ve Ruth’un enerjik mizacıyla akıllara durgunluk veren güzelliği bir araya gelmiş; ikilinin zamanla birbirinden hoşlanmasına, sonunda da âşık olmasına yol açmıştı. Zaman ilerledikçe ortak bir bağ paylaştıklarını fark etmişlerdi. İkisi de vahşi olan her şeye şiddetli bir sevgi duyuyordu.</p>

    <p>Evlendikleri gün Ruth, Luke’a üç aylık hamileydi ve Andy Smith de sağdıçlık görevini üstlenmişti. Luke’un doğumu ve onu takip eden ay ve yıllarda, benliklerinin mini bir hâlini dünyaya getirme mucizesine tanıklık etmişlerdi.</p>

    <p>Luke ve Ruth ile geçen her gün olağanüstü bir yarış ve maceraydı. Şimdi onların yokluğuyla oluşan boşluğu bu denli katlanılamaz yapan en önemli şey de buydu zaten.</p>

    <p>Bir saate yakın bir süre boyunca Jaeger o üç resme baktı; ufalmak üzere olan sararmış bir Nazi belgesiyle bir sözde intihar kurbanının cesedi üzerindeki aynı kartal simgesi ve Ruth ile Luke’un fotoğrafı. Jaeger aralarındaki bağlantıyı çözmeye çalışıyordu. O kartal simgesinin, karısıyla biricik oğlunun ölümü -hayır, <i>ortadan kayboluşu</i>- ile ilgisi olabileceğine dair içinde büyüyen histen kurtulamıyordu.</p>

    <p>Ne kadar uğraşsa da bir türlü anlam veremediği bir şekilde ortada rahatsız edici bir sebep-sonuç ilişkisi vardı. Bir askerin altıncı hissi olabilirdi bu ama Jaeger onca yılın ardından içindeki sese güvenmeyi öğrenmişti. Belki de hepsi saçmalıktan ibaretti. Belki Bioko’da geçen üç yıl, Kara Sahil’de geçen beş hafta sonunda onu yenmişti. Paranoyası yıpratıcı bir asit gibi içini kemiriyor, aklını çürütüyordu.</p>

    <p>Jaeger karısıyla oğlunun hayatından sökülüp alındığı geceye dair en ufak bir şey hatırlamıyordu. Bir kış akşamıydı, ayazın ortasında gökyüzü nefes kesici bir güzellik ve berraklığa sahne oluyordu. Gal tepelerinin birinde kampa gitmişlerdi. Yıldızlarla yanıp sönen evren önlerinde vahşice uzanmıştı. Burası Jaeger’ın en mutlu hissettiği yerlerden biriydi.</p>

    <p>Yaktıkları ateş küle dönerken, Jaeger’ın hatırladığı son şey çadıra girip karısı ve oğlunun sıcaklığıyla birlikte uyuyacağı uyku tulumunun fermuarını çektiğiydi. Kendisi de yarı ölü hâlde bırakılmıştı. Çadıra zehirli bir gaz sıkılmış, güçlü asker tamamen savunmasız kalmıştı. Zaten sonrasını hatırlaması şaşırtıcı olurdu. Kendine geldiği gün bir yoğun bakım servisinde yatıyor, karısı ve çocuğu günlerdir bulunamıyordu.</p>

    <p>Yine de anlam veremediği, onu iliklerine kadar titreten şey, o kartal sembolünün uzun yıllar önce gömdüğü anıları bu kadar canlı bir şekilde gün yüzüne çıkarmasıydı.</p>

    <p>Ordudaki psikiyatrlar, anıların zihninin en derinlerinde bir yerlere kazınabileceğine dair onu uyarmıştı. Günün birinde, fırtınanın kırbaçlarıyla dövülmüş denizin kıyısına vuran ağaç dalları gibi yeniden yüzeye çıkabilirlerdi. Ama neden bu karanlık kartal simgesi o kadar derinlere uzanıp da her şeyi çekip çıkarmakla kendisini tehdit ediyordu?</p>
  </div>
</body>
</html>