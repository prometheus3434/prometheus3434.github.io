<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-46</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger, orman savaşçısının kendini göstermeyi seçtiğini biliyordu. Asıl soru, nedendi. Kızılderili bir anda gölgelerin arasından süzülmüştü, istemesi hâlinde gizli kalacağı su götürmüyordu. Bir elinde özenle kavislendirilmiş yayıyla oku vardı. Jaeger bu silahlara aşinaydı. Uzun okların ucu, otuz santimlik düz bambulardan bilenerek jilet kadar keskin hâle getirilmiş; kenarlarına da ölümcül dişler eklenmişti.</p>

    <p>Bambudan ok başlarının bir tarafı, pıhtı önleyici özelliğe sahip tiki uba ağacının zehrine bandırılmış olurdu ve arka tarafı da okun düzgün uçmasını sağlamak için papağan tüyleriyle desteklenirdi. Bu oklardan birinin vücuda saplanması hâlinde zehir yüzünden kan pıhtılaşamaz ve kurban kan kaybından ölürdü.</p>

    <p>Kızılderililerin ağız tüfekleri, ağaç tepelerine yetecek ölçüde otuz metre civarında bir menzile sahipti. Ancak yay ve ok devreye girdiğinde bu mesafenin dört ya da beş katını alabiliyorlardı. Kabile büyük avlarının peşine düştüğünde bu silahları kullanıyordu; belki kaymanlara, kesinlikle jaguarlara ve şüphesiz topraklarına giren insanlara karşı.</p>

    <p>Jaeger küreğinin düz kısmını suya vurarak bir alarm sinyali verdi. Belki fark etmemişlerdir diye arkasındakileri uyarıyordu. Sonra küreğini nehirden çıkarıp kayığının üzerine uzunlamasına yatırdı, sağ elini pompalısından ayırmamıştı. Birkaç saniye boyunca süzülürken Amazon Kızılderilisini sessizce seyretti. Savaşçı da aynı şekilde karşılık vermişti.</p>

    <p>Adam bir işaret verdi; tek elini bir sağa bir sola salladı. Hemen ardından benzer şekilde giyinmiş ve silahlanmış daha fazla insan sağdan ve soldan yanında belirdi. Jaeger bir düzine adam saymıştı ve arkalarında kalan gölgelerin içinde gizlenen çok daha fazlası olduğunu düşünüyordu. Bu şüphesini doğrularmışçasına, liderleri olduğunu çıkardığı öncü savaşçı ikinci bir el hareketi yaptı; sanki bir çağrıda bulunuyordu.</p>

    <p>Nehrin dört bir yanından feryatlar koptu. Hayvani, boğuk, gırtlaksı sesler suyun etrafını sararken hızla İlahî bir savaş narası hâlini aldı. Ardından yanlarına çok güçlü vuruşlar eklendi, sanki ormanın ortasında devasa bir davul ritim tutuyordu; <i>bum-bum-bum, bum-bum-bum!</i></p>

    <p>Derinlerden gelen sesler suda yankılanırken, Jaeger bunların ne anlam ifade ettiğini hatırladı. Albay Evandro’nun B-SOB takımlarıyla birlikte çalışırken de benzer sesler duymuştu. Ağaçların başladığı yerde Kızılderililer ağır savaş sopalarını dev köklere çarpıyor, bu vuruşlar odundan bir gök gürültüsü gibi her yere yayılıyordu.</p>

    <p>Jaeger, Kızılderili liderin yayını kaldırdığını ve kendisine doğru çektiğini gördü. Savaş naralarının sesi yükseldi; köklere inen sopalar yay gerildikçe daha da güçlü vurdu. Liderin yaptığı işaretin, tüm yaşananların tercümeye ihtiyacı yoktu.</p>

    <p><i>“Daha fazla yaklaşmayın</i>.”</p>

    <p>Asıl sıkıntı, Jaeger’ın geri dönebileceği bir yer olmamasıydı. Arkasında yüz küsur kilometrelik bir nehir vardı ve ters yönde akıyordu. Önündeki tek seçenekse Şeytanın Şelalesi’nden boşluğa dalmak olurdu.</p>

    <p>Ya burada karaya çıkarlardı ya da Jaeger ile takımı büyük bir belaya daha adım atardı.</p>

    <p>İlk temas düşünüldüğünde pek elverişli bir yol değildi ama Jaeger başka çaresi olmadığının farkındaydı. Birkaç saniye daha böyle ilerlerse kabilenin gerdiği okların menziline girecekti ve bu sefer uçlarında zehir olduğuna emindi.</p>

    <p>Pompalısını yuvasından çıkardı, kanosunun hemen önündeki nehre doğru tutup ateş açtı. Altı uyarı ateşi birbiri ardına patlarken, nehrin ortasında bir yarık açtı ve çok yükseklere su sıçrattı.</p>

    <p>Kızılderililerin tepkisi de anlık oldu. Savaşçıların sıkı sıkı tuttuğu yaylar sonuna kadar gerildi ve oklar uçtu. Havayı delip geçen atışları hedefin tam üzerine geliyordu ama Jaeger’ın kayığının ucuna gelemeden tüm oklar suya düştü. Uyarı naraları ormanda ve nehirde yankılandı. O an Jaeger kabilenin geri adım atmayacağını ve savaşacağını anladı. Buraya gelirken istediği son şey bu kayıp kabileyle savaşmaktı. Ama başka çaresi kalmazsa gereken ne varsa yapacak ve takımını sonuna kadar savunacaktı.</p>

    <p>Uzunca bir süre boyunca bakışları, kabilenin savaşçı liderinin gözlerine kilitlendi. Sanki <i>suyun</i> üzerinde bir irade savaşı patlak vermişti. Ardından savaşçı yeni bir işaret yapıp koluyla ormanı gösterdi. İki tarafındaki adamlar bir anda ağaçların arasına karışmıştı. Harekete geçmeleriyle görünürden kaybolmaları bir oldu.</p>

    <p>Jaeger daha önce de orman kabilelerinin böylesine anlık kaybolma hareketleri yaptığını görmüştü ama bir kez daha hayran kaldı. Hiç kimsenin, Raff’ın bile bunun yakınına yaklaşamayacağını biliyordu.</p>

    <p>Ama lider olduğu yerde kalmış, hareket etmemişti; öfkesi gözlerinden okunuyordu. Bir başına orada durarak Jaeger’a baktı.</p>

    <p>Kayık nehir kıyısına doğru akıntıyla birlikte süzülmeye devam ederken Jaeger, Kızılderilinin sağ elinde bir şeyi kaldırdığını, sonra büyük bir öfke çığlığıyla birlikte çamur birikintisine gömdüğünü gördü. Bu, arka tarafında dalgalanan bir savaş bayrağı ya da flama benzeri bir şey olan bir mızrak gibiydi. Ardından savaşçı dönüp ortadan kayboldu.</p>

    <p>Jaeger karaya çıkış fırsatını tepmeyecekti. Tek başına ilerledi ve Alonzo ile Kamishi de bir ellerinde tüfekleriyle birlikte biraz arkasından hareketlerini sürdürdü. Filonun en arkasına, yolculuğun tamamını filme alma konusunda kararlı olan Dale ve Kral’ı yerleştirmişti.</p>

    <p>Jaeger arkasındaki desteğe güveniyordu ve pompalısından çıkan uyarı ateşleriyle yaptığı güç gösterisinin kabileyi caydıracak önemli bir faktör olduğunu umuyordu. Küreğini birkaç kez daha güçlü bir şekilde çektikten sonra kayığı son birkaç metreye doğru süzüldü. Pompalısını alıp omzuna attı; silahın geniş, açık ağzı ağaçların oluşturduğu karanlık çizgiye gözdağı veriyordu.</p>

    <p>Hiçbir hareket belirtisi yoktu.</p>

    <p>Kayığın ucu çamura çarptıktan sonra durdu. Jaeger hızla atladı, yüklü salının arkasına geçip suda eğildi ve silahıyla ormanı taramaya başladı.</p>

    <p>En az beş dakika boyunca hareket etmedi.</p>

    <p>Pompalısının arkasında siper alır bir şekilde durdu ve kulak verip sessizce izledi. Tüm duyularını bu yeni çevreye uyarladı, tamamen doğal olduğunu düşündüğü tüm sesleri bir bir eliyordu. Ormanın tüm normal nabzıyla ritimlerine, yani kalp atışına kulaklarını kapatırsa bir ayak sesi ya da bir savaşçının yayında gerdiği ok gibi doğal olmayan sesleri duyabilirdi. Ama şu an anormal hiçbir şey sezememişti.</p>

    <p>Kabile üyeleri, aynen ortaya çıkışları gibi hızla ortadan kaybolmuş gibi görünüyordu. Ama Jaeger bir an bile tamamen peşlerini bıraktıklarına inanamıyordu. Silahını hazırda tutarak Alonzo ile Kamishi’yi yanına çağırdı. İkilinin kanoları kendi kanosuyla aynı hizaya geldiğinde eğildiği pozisyondan kalktı ve ormana cehennemi göstermeye hazır bir şekilde tuttuğu silahıyla sığ bölgeye ilerledi.</p>

    <p>Çamur birikintisine uzanan kısmın yarısına geldiğinde bir dizinin üzerine çöküp silahının arkasından önündeki araziyi taradı. Ardından Alonzo ve Kamishi’yi çağırdı. İkisi de yanına geldiğinde ilerlemeye devam etti ve Kızılderili savaşçının mızrağını topraktan söküp çıkarana kadar yürüdü.</p>

    <p>Leticia Santos, Jaeger’ın takımındaki kaybolan Brezilyalı kadın, üzerinde <i>“Carnivale!”</i> kelimesiyle süslenmiş çok renkli ipekten bir şal takıyordu. Jaeger, B-SOB takımlarıyla eğitim yaptığı sırada yeterli düzeyde Portekizce öğrenmişti ve şalın, kadının sıcak Latin ruhunu nasıl pekiştirdiğine dair bir yorum yapmıştı. Kadın da şalı geçen Şubat düzenlenen Rio Karnavalı sırasında kız kardeşinin hediye ettiğini ve keşifte şans getirmesi için taktığını söylemişti.</p>

    <p>Kızılderili savaşçının mızrağının diğer ucunda asılı duran, Leticia Santos’un şalıydı.</p>
  </div>
</body>
</html>