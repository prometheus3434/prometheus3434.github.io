<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-31</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Narov’un gümüş sarısı saçları, gök mavisi bir saç bandıyla tutturulmuştu. Sanki uykuya dalmış ya da bayılmış gibi gözlerini kapatmış, zar zor nefes alır bir hâlde uzanıyordu. Bir anlığına, Jaeger kadının ne kadar güzel ve an itibariyle ne kadar savunmasız göründüğünü düşündü.</p>

    <p>Aniden Narov’un gözleri açıldı.</p>

    <p>Kısa bir süreliğine Jaeger’ın gözlerine baktı. Geniş, boş, dikkatsiz; fırtınalı bulutların yaraladığı buz mavisi bir gökyüzü. Ardından gözle görülür bir çaba sonunda zihnini yeniden acı verici âna odaklamayı başardı.</p>

    <p>“Acı çekiyorum,” dedi sessizce, sıktığı dişlerinin arasından. “Ben bir yere gidemem. Diğerlerini bulmak için kırk sekiz saatin var. Benim de çantam yanımda; yemek, su, silah, bıçak. Git sen.”</p>

    <p>Jaeger başını sallayıp, “Öyle bir şey olmayacak,” dedikten sonra duraksadı. “Kendi başıma sıkılırım.”</p>

    <p>“Öyleyse <i>tam</i> bir <i>Schwachkopf</i>’sun!” Jaeger kadının gözlerinde bir anlığına beliren gülümsemeyi gördü. Onu tanıdığından bu yana, üstü kapalı nefreti haricinde en ufak bir duygu parçasına bile rastlamamıştı. “Ama kendi başına sıkılmana hiç şaşırmadım,” diye devam etti. “<i>Gerçekten</i> sıkıcısın. Yakışıklısın, evet ama çok sıkıcısın...”</p>

    <p>Gözlerindeki bir tutam ışıltı, bedenine hücum eden ağrıyla ortadan kayboldu.</p>

    <p>Jaeger kadının neyi amaçladığını anladığını düşünüyordu. Kendisini kışkırtmaya çalışıyordu; az önce söylediği gibi onu ormanda bir başına bırakana kadar zorlayacaktı. Ama Narov’un ona dair bilmediği önemli bir şey vardı; Jaeger arkadaşlarını yarı yolda bırakmazdı. Bir kez olsun bırakmamıştı. En delilerini bile...</p>

    <p>“Ne yapacağımızı anlatayım,” diye devam etti. “En önemli ihtiyaçlarımız haricinde her şeyi burada bırakacağız ve Sıkıcı Bey de seni kucaklayıp buradan götürecek. Hemen itiraz etmeden önce bunu sana ihtiyacım olduğu için yaptığımı bil. Enkazın koordinatlarını bilen tek kişi benim. Ben oraya varamazsam görev de biter. Şimdi koordinatları sana da vereceğim. Böylece ben düşersem sen devralabilirsin, tamam mı?”</p>

    <p>Narov omuzlarını silkip, “Büyük kahramanlık! Asla başaramazsın ki... Bu planla başaracağın tek şey beni çantamdan ayırmak olacak ve suyla yemek olmadan da öleceğim. Yani sadece sıkıcı olmakla kalmıyor, aynı zamanda büyük aptallık ediyorsun,” dedi.</p>

    <p>Jaeger güldü. Yeniden düşünüp kadını orada bırakma konusunda az da olsa kışkırtılmıştı. Ama ayağa kalktı ve en önemli parçaları ayarlamak için iki çantayı sürükledi. Bir ilkyardım paketi, kırk sekiz saat boyunca ikisine de yetecek kadar yemek, altında uyuyacakları bir panço, pompalısı için mermi, harita ve pusulasını aldı. Bu listeye birkaç şişe tamamen dolu su şişesiyle, ihtiyaç hâlinde hızla içme suyu elde etmelerini sağlayacak Katadyn filtresini ekledi.</p>

    <p>Kendi çantasını alıp en altına iki kano balonunu yerleştirdi, üzerine hafif eşyaları koydu. Yemek, su, bıçak, pala ve mermiler gibi ağır eşyalarıysa en üste koydu. Böylece ağırlığın büyük kısmı omuzlarına binecekti. Kalanlarıysa olduğu gibi orada bırakacaktı, ormanın onları bir şekilde sahipleneceğinden emindi.</p>

    <p>Çantayı doldurduktan sonra Bergen’i sırtına attı ve ön tarafına düşmeleri için kendi pompalısıyla Narov’un silahını omzundan geçirdi. Son olarak da en önemli üç parçayı yerleştirdi; suyla dolu iki şişeyle haritası ve pusulasını askerî tarzda bir kemerin üzerindeki ceplere koyarak beline oturttu. Artık hazırdı.</p>

    <p>GPS’i, uydu telefonuyla benzer bir sistemi kullanarak, yani uydulara sinyal göndererek çalışıyordu. Gökyüzünün zar zor göründüğü böyle bir yerde hiçbir işe yaramazdı. Yolu yordamı olmayan bu ormanda otuz kilometrelik bir mesafeyi, oradaki dağlar kadar eskilere dayanan “adımlama” denilen bir yöntemle geçmek zorundaydı. Neyse ki bu, modem teknoloji çağında bile SAS’ta oldukça üzerine titredikleri bir yetenekti ve bunda ustalaşmadan kimse rütbesini alamazdı.</p>

    <p>Narov’a uzanıp kadını kaldırmadan önce Jaeger, enkazın koordinatlarını paylaştı. Sonra kadına birkaç kez tekrar ettirerek ezberlediğinden emin oldu. Ona ihtiyacı olduğunu bu şekilde hatırlatırsa Narov’un nispeten daha iyi hissedeceğini biliyordu. Ama bir tarafı da bu yolculuğu tamamlayabileceğinden emin değildi. Böylesine bir arazide, böylesine bir yükle, dahası böylesine bir mesafe almak birçok adamı öldürürdü.</p>

    <p>Eğildi ve Narov’u sıkıca tuttu. Kadını kaldırıp yüzü aşağı bakacak şekilde bir omzuna yerleştirdi. Bu sayede Narov’un karnı ve göğsü direkt olarak çantanın üzerine denk geliyordu. Tam da istediği gibi ağırlığın büyük çoğunluğunu çanta üstlenmişti. Kemerini ve Bergen’in göğüs iplerini iyice sıktı, taşıdığı ağırlığın bacakları ve kalçası da dâhil olmak üzere tüm bedenine yayılması için gövdesine daha yakın bir pozisyona getirdi. Son olarak da pusulasında kerteriz aldı. Otuz metre ileride yükselen farklı bir ağacı gözüne kestirip ulaşacağı ilk nokta olarak orayı belirlemişti.</p>

    <p>“Tamam,” dedi, “böyle olmaması gerekiyordu ama başlıyoruz.”</p>

    <p>“Haydi ya!” Narov acıyla yüzünü buruşturdu. “Dediğim gibi sıkıcı ve salaksın.”</p>

    <p>Jaeger duymazdan geldi. Her birini saydığı sağlam adımlarla yola koyuldu.</p>
  </div>
</body>
</html>