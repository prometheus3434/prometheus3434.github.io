<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-38</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger dizlerinin üzerine çöktü; acıyla kıvranan, içinde fırtınalar esen başını iki elinin arasına aldı. Sarf ettiği onca çabanın yorgunluğuyla, beyninin sanki alnından dışarı fırlayacakmış gibi durmaksızın döndüğünü hissedebiliyordu.</p>

    <p>Şeklini yitirmiş, eğri büğrü bitki örtüsü gözlerinin önünde hareketleniyor; korkunç canavarların şekline bürünüp havada süzülüyordu. Yönelim bozukluğu kendini göstereli saatler olmuştu; susuzluk artık ölümcül seviyeye ulaşmış, ardından da her geçen saniye daha kötüye giden acı ve halüsinasyonlar baş göstermişti.</p>

    <p>Nehirden uzaklarda hiçbir su kaynağı bulunmuyordu ve Jaeger’ın dirilmek adına cansiperane beklediği yağmurdan da eser yoktu. Su şişelerinin dibini göreli çok uzun süre geçmiş, sonrasında kendi idrarını içecek kadar alçalmıştı. Ancak bir saat kadar önce bedeninden artık ne bir damla idrar ne de ter çıkmaya başlamıştı. Vücudu iflas ediyordu. Ama Jaeger bir şekilde, tökezleyerek de olsa ilerlemeyi sürdürdü.</p>

    <p>Yalnızca irade gücüyle yeniden ayağa kalkıp bir ayağını diğerinin önüne sürüdü.</p>

    <p>“Ben Will Jaeger, geliyorum!” Gırtlaktan çıkan yaralanmış sesi boğuk boğuk yankılanmış, etrafındaki ne olduğundan bihaber ağaçlara çarpmıştı. “Will Jaeger, geliyorum!”</p>

    <p>Hemen önündeki açıklıkta toplanması gereken keşif takımına bir uyarı gönderiyordu. Son birkaç saatlik süreçteki hâli düşünüldüğünde, doğru yere gelip gelmediğini sorgulasa da tüm benliğiyle oraya yaklaştığını umuyordu. Sımsıkı ağaçlarla dolu muazzam ormanın ortasında küçük bir açıklık, hata payı çok düşüktü.</p>

    <p>Artık tükenmiş, dengesiz ve kesik kesik adımlarla yürüyüşüne devam etti. Beyni acıyla haykırıyordu ama bir şekilde adımlarını saymaya, her on adımında bir cebindeki çakıl taşlarını taşımayı bırakmadı.</p>

    <p>Şimdiye kadarki hiçbir orman içi yolculuğun kuş uçuşu yaşandığı görülmemişti. Nitekim Jaeger’ın hâlindeki bir adam için de, özellikle gece saatlerinde de ilerlediği düşünüldüğünde, bunun imkânı yoktu. Bu yüzden sözde yirmi yedi kilometre, zeminde kırk beş kilometrenin üzerine çıkmıştı. Bir yudum su dahi olmadan gösterdiği yiğitliğin tarifi yoktu. Bir kez daha deneyip bağırdı.</p>

    <p>“Will Jaeger, geliyorum!”</p>

    <p>Cevap yoktu. Olduğu yerde durdu; hareket etmeyip etrafı dinlemeye çalışıyordu ama bitap düşmüş bedeni laf dinlemiyor, sallanıyordu. Bir kez daha denedi, daha yüksek sesliydi bu sefer.</p>

    <p>“Will Jaeger, geliyorum!”</p>

    <p>Kısa bir süre hiç ses çıkmadı, sonra bir yanıt geldi.</p>

    <p>“Olduğun yerde kal, yoksa ateş açarım!”</p>

    <p>Takımındaki eski deniz komandosu Lewis Alonzo’nun nerede olsa tanıyacağı sesi ağaçlarda yankılanmıştı.</p>

    <p>Jaeger kendine söyleneni yaptı, dizlerinin üzerine düşmeden önce bir kez daha sallandı. O sırada elli metre ötesindeki çalılıkların arasından güçlü, iri yarı bir figür belirdi. Afro-Amerikan Alonzo, Mike Tyson’ın fiziğiyle Will Smith’in görünüşü ve espri anlayışına sahipti. Ya da en azından onu tanıdığı iki haftalık kısa süreçte Jaeger bunu çıkarmıştı. Ama şimdi, Alonzo’nun tetiğin üzerinde gerim gerim gerilmiş işaret parmağıyla sıkıca tuttuğu Colt tüfeğin namlusuna bakıyordu.</p>

    <p>“Bir adım at ve kendini tanıt!” diye bağırdı Alonzo. Saldırıya hazır sesi iyice kalınlaşmıştı. “Bir adım at ve kendini tanıt!”</p>

    <p>Jaeger kendini zorlayarak ayağa kalktı. Öne bir adım atıp, “William Jaeger. Jaeger!” dedi.</p>

    <p>Alonzo’nun onu tanımaması şaşırtıcı değildi belki de. Jaeger’ın sesi yorgunluktan kısılmış, boğazı kelimelere ses veremeyecek kadar kavrulmuştu. Üzerindeki kıyafetler parçalara ayrılmış; böcek ısırıkları ve sıyrıklar yüzünden yüzü şişmiş, kızarmış ve kanla kaplanmıştı. Bir de baştan ayağa çamurla yıkanmıştı.</p>

    <p>“Kollarını başının üzerine kaldır!” diye kızdı Alonzo. “Silahını bırak!”</p>

    <p>Jaeger iki elini de kaldırıp, “William Jaeger, silahsızım be!” diye bağırdı.</p>

    <p>“Kamishi! Koru beni!” diye bağırdı Alonzo.</p>

    <p>Jaeger o zaman ikinci bir figürün çalılıklardan çıktığını gördü. Japon Özel Kuvvetler gazisi Hiro Kamishi’ydi gelen ve Jaeger’ın yüzüne ikinci bir Colt tüfeği doğrultmuştu.</p>

    <p>Alonzo ilerledi, silahını indirmemişti.</p>

    <p>“Yere yat!” diye bağırdı. “Bacaklarını aç!”</p>

    <p>“Of be Alonzo, ben de sizdenim!” diye itiraz etti Jaeger.</p>

    <p>İri Amerikalı, karşılığını, Jaeger’ı tekmeleyip çamura düşürerek verdi. Kol ve bacakları yanlara açılmış bir vaziyette sertçe yere kapaklandı. Alonzo arkasına geçmişti.</p>

    <p>“Bu sorulara cevap ver!” diye bağırdı. “Takımın ve sen buraya niye geldiniz?”</p>

    <p>“Uçak enkazını bulmak, kimliğini tespit etmek ve ormandan kaldırmak için!”</p>

    <p>“Yerel bağlantımızın adını söyle Brezilyalı tuğbay!”</p>

    <p>“Albay olacak,” diye doğruladı Jaeger. “Albay Evandro. Rafael Evandro.”</p>

    <p>“Takımındaki üyelerin isimleri!”</p>

    <p>“Alonzo, Kamishi, James, Clermont, Dale, Kral, Krakow, Santos.”</p>

    <p>Alonzo, Jaeger’ın gözlerine oldukça yakından bakana kadar eğildi. “Birini atladın. On kişiydik.”</p>

    <p>Jaeger başını sallayıp, “Atlamadım, Narov öldü. Size ulaşmak için Rio de los Dios’u geçmeye çalışırken onu kaybettim,” dedi.</p>

    <p>“Haydi ya!” Alonzo bir elini kısacık kesilmiş saçlarının arasında gezdirdi. “Böylece beş oldu.”</p>

    <p>Jaeger şaşkınlıkla etrafına baktı. Alonzo’yu doğru duymuş olamazdı. Ne demekti ki şimdi bu? “<i>Böylece beş oldu.</i>”</p>

    <p>Alonzo kemerinden bir şişeyi çözüp Jaeger’a uzattı.</p>

    <p>“Geçen iki günde neler yaşadığımıza inanamazsın. Bu arada bok gibi görünüyorsun.”</p>

    <p>“Sen de pek farklı değilsin,” diye karşılık verdi Jaeger zorla.</p>

    <p>Uzatılan şişeyi aldı, ağzını açtı ve hepsini tek seferde boğazına doldurdu. Boş şişeyi Alonzo’ya salladı, o da Kamishi’ye el etti ve Jaeger’ın susuzluğu geçene kadar iki şişe daha boşaldı. Alonzo gölgelerin arasından üçüncü kişiyi de çağırmıştı.</p>

    <p>“Dale Noel erken geldi sana! İzni kaptın, motor!”</p>

    <p>Mike Dale öne çıktı, küçük dijital kamerası omzuna bağlanmıştı. Jaeger mikrofonun önündeki küçük ışığın kırmızı renkte yanıp söndüğünü görebiliyordu, yani kayıttaydı. Alonzo’ya baktı. Amerikalı özür diler şekilde omuzlarını silkti.</p>

    <p>“Kusura bakma dostum, eleman sürekli darlayıp durdu. ‘<i>Jaeger ile Narov geri gelirse girişlerini çekmem lazım. Jaeger ile Narov geri gelirse girişlerini çekmem lazım</i>.’”</p>

    <p>Dale otuz santim önüne gelince durup kalçalarının üzerinde çöktü. Böylece kamera, Jaeger’ın göz seviyesindeydi. Birkaç saniye açısını korudu, sonra bir tuşa bastı ve kırmızı yanıp sönen ışık durdu.</p>

    <p>“Oğlum bunu oynamak mümkün değil,” diye fısıldadı Dale. “Muhteşem!” Kameranın arkasından Jaeger’a baktı. “Baksana Bay Jaeger, şu çalıların arkasına geçip deminki gibi bir giriş yapabilir misin acaba? Yeniden sahneleme gibi, ilkini kaçırdım da...”</p>

    <p>Jaeger bir ömür gibi geçen uzunca bir saniye boyunca kameramana baktı. Dale; yirmili yaşlarının ortasında, uzun saçlı, yakışıklı sayılabilecek ve üç günlük tasarımcı sakalını canı gibi koruyan biriydi. Jaeger’ın içi ona bir türlü ısınamamıştı. Ya da bir ihtimal, adamın taşıdığı kameraya içgüdüsel bir tepki koyuyordu. Cihaz çok sırnaşıktı ve gizliliğe gram saygısı yoktu. Gerçi bunlar da Dale’i özetliyordu.</p>

    <p>“Geri dönüşümü kamera için yeniden mi sahneleyeyim?” diye inledi Jaeger. “Hiç sanmıyorum. Bu arada haberin olsun; bir saniye daha çekim yaparsan o kamerayı alıp parçalarına ayırır ve hepsini bir bir sana yediririm.”</p>

    <p>Dale, biri kameranın üzerinde duran ellerini sahte bir teslimiyetle kaldırıp, “Anlıyorum ya. Sağlam bir işkence çektin. Anlıyorum. Ama Bay Jaeger şu an tam da kameraların çalışması gereken zaman, işlerin en sarpa sardığı zaman... Yakalamamız gereken bunlar işte! Müthiş bir TV deneyimi için bunlar lazım,” dedi.</p>

    <p>İçtiği litrelerce suya rağmen Jaeger hâlâ ölü gibi hissediyordu ve bu saçmalıkları dinleyecek hâli yoktu.</p>

    <p>“Müthiş TV deneyimi mi? Sen hâlâ televizyon için mi burada olduğumuzu sanıyorsun? Dale anlaman gereken bir şey var. Artık mevzu hayatta kalmak... Ölüm kalım meselesi... Hepimiz için olduğu kadar senin için de böyle... Artık senaryo yok. <i>Filmin içindesin!</i>”</p>

    <p>“Ama ben çekim yapamazsam program da olmaz,” diye karşı çıktı Dale. “Bunu fonlayan insanlar, yani TV yöneticileri de parayı sokağa atmış olur.”</p>

    <p>“TV yöneticileri burada değil!” diye çıkıştı Jaeger. “Biz buradayız!” Ardından yükselerek, “Ben izin vermeden bir saniye dahi çekim yaparsan filmin tarih olur, yanında seni de götürerek!” dedi.</p>
  </div>
</body>
</html>