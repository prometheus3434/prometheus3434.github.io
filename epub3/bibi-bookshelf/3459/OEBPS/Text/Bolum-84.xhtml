<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-84</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Atladıktan hemen sonra Jaeger, aynı C-130’dan çıkışının ardından ölümün ucundan döndükleri korkunç düşüşe benzer şekilde gökyüzünde taklalar atarak hızla yere doğru çakılmaya başladı. Bu sefer kontrolünü kaybetmeden kollarını arkasına doğru genişçe açıp vücudunu kamburlaştırarak düşüşü dengelemişti. Bunu sağladıktan sonra önündeki bulut perdesine olabildiğince hızlı bir şekilde ulaşmak için “delta-track” adı verilen duruşa geçti; kollarını iki yanına sıkıca kenetledi, bacaklarını arkasında açtı.</p>

    <p>Ancak düşüşünün hızı arttıkça içinden az önceki gibi bir aptallık yaptığı için kendisine küfürler savurdu. Narov haklıydı. O uçakla birlikte ölse, oğlu ve karısı bir yana, hiç kimseye en ufak bir faydası dokunmazdı. Tereddüt ederek yapabileceği en büyük aptallığı yapmış ve Narov’un hayatını tehlikeye atmıştı. Hatta kadının savaş uçağından canlı çıkıp çıkmadığını bile bilmiyordu ve akıl almaz bir hızla yere doğru çakılırken dönüp bakmasına imkân yoktu.</p>

    <p>Airlander’dan ayrılmasıyla birlikte Ju 390 da durmaksızın ivme kazanmıştı. Şimdiye devasa bir hayalet ok misali saatte üç yüz kilometre hızla gökyüzünü deliyor olmalıydı. Jaeger’ın elindense yalnızca Narov’un o uçan tabuttan canlı bir şekilde çıkması için dua etmek geliyordu.</p>

    <p>Saniyeler sonra bulutlar Jaeger’ı yuttu. Güçlü su buharı her yanını sararken paraşütü açmasını sağlayacak kola uzandı, sıkıca çekti ve dua etti. Nazilerin sonsuza kadar dayanacak bir şeyin temelini atmalarını isteyeceği bir an varsa, o an şu andı.</p>

    <p>Hiçbir şey olmadı. Başını çevirip doğru kolu çekip çekmediğini kontrol etti. Bu bembeyaz dünyanın girmesine müsaade ettiği yarım yamalak ışığın arasında hiçbir şeyi görmek kolay değildi, bir de oyuncak bebek gibi hızla düşmeye devam ediyordu. Jaeger’ın görebildiği kadarıyla ana paraşüt feci bir şekilde takılmıştı.</p>

    <p>Toprakla buluşması her geçen saniye daha da yaklaşırken aklından kısa bir emir geçti; <i>bak-belirle-ayır-vur-çek-dön.</i> Bundan yıllar önce öğrendiği, ana paraşütün görevini yerine getirememesi hâlinde serbest düşüş sırasında uygulanacak acil durum prosedürünün özetiydi bu.</p>

    <p><i>Farklı sistem</i>, <i>aynı temeller</i>, diye geçirdi içinden.</p>

    <p>Yedek paraşüte ait olduğunu düşündüğü kolu yakaladı. Eski tip bir sistemdi ama sorunsuz bir şekilde çalışmaması için hiçbir sebep yoktu. Var gücüyle kola asıldı ve yedek paraşüt, o pırıl pırıl Alman ipeği, gökyüzüyle buluşmak için yetmiş yıl beklemiş olan o ipek hemen üzerinde rüzgârla kabardı.</p>

    <p>Almanların yaptığı çoğu şey gibi bu <i>Fallschirm</i> de kalite ön planda tutularak üretilmişti ve bir rüya gibi açıldı. Hatta bu paraşütün altında uçmak büyük bir keyifti. Jaeger şu an kıyametin yanı başında olmasa, uçuşun tadını sonuna kadar çıkarabilirdi.</p>

    <p>Almanlar, İkinci Dünya Savaşı’nda İngiliz Hava Kuvvetleri’nin kullandığına benzer tasarıma sahip bir paraşüt tercih etmişti. Yüksek kubbeli, mantar şeklinde bir yapıya sahipti ve modern dünyanın daha düz, daha hızlı ve daha yön verilebilir askerî paraşütlerinin aksine daha dengeli ve sağlam bir uçuş olanağı sağlıyordu.</p>

    <p>Yere ayak basmasına takribi yüz elli metre kala Jaeger bulutlardan çıktı. Aklından ilk geçen Dale ve Narov oldu. Batı tarafına baktı ve zar zor da olsa toprak seviyesinde bir paraşütü seçebildi. Dale oraya inmiş olmalıydı. Ardından yüzünü doğuya çevirdiği anda bulutların altından bir beyazlık çıktı.</p>

    <p><i>Narov... O olmak zorundaydı.</i></p>

    <p>Bir şekilde Ju 390’ın kokpitinden kurtulmuştu ve paraşütün altında asılı vücuttan anladığı kadarıyla hâlâ hayattaydı. İkisinin konumlarını da aklına yazdı ve altındaki zemini kontrol etti.</p>

    <p>İnecek hiçbir yer olmayan, göz alabildiğine yemyeşil bir ormandı.</p>

    <p><i>Yine!</i></p>

    <p>Üst bitki örtüsüne doğru süzülürken Jaeger bir anlığına Ju 390’ı düşündü. 10.000 feet’ten sürekli hızlanarak yoluna devam eden savaş uçağı kilometrelerce uçacaktı ama nihayetinde çakılmaya mahkûmdu. Airlander’ın altından serbest kaldığı andan itibaren hız kazanmış ama irtifa kaybetmişti.</p>

    <p>Er ya da geç, saatte üç yüz kilometreden daha fazla bir hızla ormana çakılacaktı. Bunun olumlu tarafı, yanında o siyah giymiş askerleri de götürecek olmasıydı. Kalan Kara Şahin’in son sürat ölüme uçan savaş uçağındaki adamlarını kurtarmasına imkân yoktu. Tabii bir de Jaeger kokpitteki diğer tüm paraşütleri aşağı atmıştı.</p>

    <p>Olumsuz yanıysa içinde barındırdığı sırlarla birlikte sonsuza kadar kaybolacak olmasıydı. Dahası kaybolurken taşıdığı zehirli kargosuyla yağmur ormanlarında da büyük bir hasar bırakacaktı. Ama şu anda Jaeger’ın bu konuda yapabileceği bir şey yoktu.</p>

    <p class="Yildiz">***</p>

    <p>Yalnız kalan işaretsiz Kara Şahin, dağlara inşa edilmiş gizli piste iniş yaptı.</p>

    <p>Kod adı Gri Kurt Altı, gerçek adı Vladimir Ustanov olan asker, kulağına yapışmış bir uydu telefonuyla helikopterden indi. Son birkaç saatte yaşadıklarını kaldıramadığı her hâlinden belliydi, yüzündeki tüm kan çekilmişti.</p>

    <p>“Efendim durumu anlamanızı istiyorum.” Sesinde bitap düşmenin verdiği boğuklukla uydu telefonuna konuştu. “Şu an havadaki güçlerimden yalnızca ben ve dört adamım kaldı. Herhangi bir anlam ifade edecek bir operasyon yapacak durumda değiliz.”</p>

    <p>“Peki savaş uçağı?” diye sordu Gri Kurt kuşkulu bir sesle.</p>

    <p>“Paramparça olmuş bir harabe... Ormanda yüzlerce kilometrelik bir alana dağıldı. Düştüğü âna kadar hemen üzerinden takip ettik.”</p>

    <p>“Peki kargo? <i>Belgeler</i>?”</p>

    <p>“Bir düzine iyi askerimle birlikte enkazda parçalandı.”</p>

    <p>“Madem biz ele geçiremedik, yok olmaları daha iyi...” Duraksadı. “En sonunda bir şeye ulaştın Vladimir.”</p>

    <p>“Efendim iki Kara Şahin helikopterle üç düzine adamımı kaybe...”</p>

    <p>“Değer!” diye kestirip attı Gri Kurt. Sesinde bir tutam dahi merhamet yoktu. “Bir iş yapmak için para aldılar, hem de çok iyi para... Onlara şefkat duymamı bekleme! Savaş uçağından canlı çıkan oldu mu peki?”</p>

    <p>“Üç kişinin atladığını gördük. Bulutlarda kayboldular. Hayatta kalan olup olmadığı konusunda şüpheliyim. Paraşütleri var mıydı bilmiyoruz. Olsa bile aşağısı balta girmemiş ormandı.”</p>

    <p>“Ama kurtulmuş olabilirler mi?” diye tısladı Gri Kurt.</p>

    <p>“Olabilirler,” diye kabul etmek zorunda kaldı Vladimir Ustanov.</p>

    <p>“Hayatta kalmış olabilirler. Yani o savaş uçağından bizim almak için bu denli uğraştığımız şeyleri de almış olabilirler.”</p>

    <p>“Olabilirler.”</p>

    <p>“Uçağımı geri döndürüyorum!” diye sertçe çıkıştı Gri Kurt. “Operasyona hazır bir kuvvetimiz kalmadığı için bu curcunaya katılmamın da bir manası kalmadı. Hayatta kalan adamlarını da alıp bulunamayacak gizli bir yerde iyi bir tatil yapmanızı istiyorum. Ama ortadan kaybolmayın. İletişimi sürdürelim.”</p>

    <p>“Anlaşıldı.”</p>

    <p>“O hayatta kalanların, tabii kaldılarsa bulunması gerekecek. Böylece aradığımız şeyin, şayet ellerindeyse, bize geri dönmesi sağlanacak.”</p>

    <p>“Anlaşıldı efendim.”</p>

    <p>“Normal yollarla iletişimi sürdüreceğim. Bu süreçte Vladimir sen de pervasızca kaybettiğin adamların yerini alacak yeni askerler bulmak isteyebilirsin. Şartlar aynı, görev aynı...”</p>

    <p>“Anlaşıldı.”</p>

    <p>“Son bir şey daha, Brezilyalı hâlâ seninle mi?”</p>

    <p>Vladimir, Kara Şahin’in içinde yatan kadına baktı.</p>

    <p>“Bizimle...”</p>

    <p>“Yanından ayırma. İleride işimize yarayabilir. Bu sırada sen de kendi özel yöntemlerinle sorgula istersen. Ne bildiğini öğren. Şansımız varsa bizi diğerlerine götürebilir.”</p>

    <p>Vladimir gülümsedi.</p>

    <p>“Zevkle efendim.”</p>

    <p class="Yildiz">***</p>

    <p>Meksika Körfezi’nin üzerinde uçan Learjet 85’teki Gri Kurt adıyla bilinen kumandan, ikinci bir telefon açtı. Amerika Birleşik Devletlerinin doğu kıyısındaki Virginia’nın kırsal bölgesindeki gri ormanların etrafını sarıp sarmaladığı gri duvarlarla örülmüş karmaşık binalardan oluşan bir komplekse saklanmış, gri bir ofisi aramıştı.</p>

    <p>Arama, dünyanın en gelişmiş sinyal müdahale ve takip sistemleriyle dolu bir binadan geçti. Binanın giriş kapısının hemen yanında, pirinçten yapılmış küçük bir levha yer alıyordu. Üzerindeyse şu kelimeler yazıyordu; <i>CIA - Asimetrik Tehdit Analiz Bölümü (DATA).</i></p>

    <p>Şık ve rahat sivil kıyafetler giymiş bir adam telefonu kaldırdı.</p>

    <p>“DATA. Harry Peterson.”</p>

    <p>“Benim,” dedi Gri Kurt. “Şu an Learjet’teyim ve sana dosyasını gönderdiğim adamı bulmanı istiyorum. Jaeger. William Jaeger. Mümkün olan tüm araçları kullan. İnternet, e-posta, cep telefonları, uçuş rezervasyonları, pasaport detayları; <i>ne olursa...</i> Son bilinen yeri Batı Brezilya, Bolivya-Peru sınırının yakınları...”</p>

    <p>“Anlaşıldı efendim.”</p>

    <p>Gri Kurt aramayı sonlandırıp koltuğunda geri yaslandı. Amazon’da işler kesinlikle istediği gibi gitmemişti ama kendisine hepsinin ufak çaplı bir çarpışma olduğunu söyledi. Çok daha uzun yıllardır süregelen, atalarının 1945 baharından bu yana verdiği bir savaşın sayısız muharebesinden biriydi sadece. Bir pürüzdü ama idare edilebilirdi. Geçmişte başa çıktıklarının yanındaysa bir hiçti.</p>

    <p>Önündeki masada duran şık görünümlü tablet bilgisayara uzandı. Üst tarafındaki tuşa basarak çalıştırdı ve alfabetik sırayla isimlerin listelendiği bir dosyayı açtı. İmleci aşağı indirdi ve isimlerden birinin yanına birkaç kelime yazdı; <i>Kayıp. Hayattaysa öldürün. ÖNCELİKLİ.</i></p>

    <p>Bunu da hallettikten sonra yanında duran evrak çantasını aldı. Masanın üzerine koyup açtı ve tableti içine koydu. Bir çıt sesiyle kapağını kapattıktan sonra iyice kilitlediğinden emin olmak için parolayı girdi. Evrak çantasının kapağında, küçük harflerle altın renginde bir yazı vardı; <i>Hank Kammler, CIA Genel Müdür Yardımcısı.</i></p>

    <p>Hank Kammler, bir diğer adıyla Gri Kurt, parmaklarını nazikçe, saygılı bir şekilde kabartmanın üzerinde gezdirdi. Savaş bittikten sonra babası adını değiştirmeye zorlanmıştı. SS Oberst-Gruppenführer Hans Kammler, CIA’in selefi olan Stratejik Hizmetler Ofisi’ndeki işine daha kolay bir geçiş sağlaması adına Horace Kramer adını almıştı. CIA’de en üst rütbelere uzanan yolunda dur durak bilmeden çalışmasına rağmen Horace Kramer gerçek görevini bir an olsun unutmamıştı; göz önünde saklanacak, yeniden gruplanacak ve Reich’ı yeniden kuracaktı.</p>

    <p>Babasının hayatı erken bir yaşta son bulduktan sonra, Hank Kammler bu mirası benimseyip CIA’e girmeye karar vermişti. Kammler gözlerinde alaylı bir bakışla gülümsedi. Sesini çıkarmadan yıllar boyunca çalıştıktan sonra CIA’in en güçlü adamlarından biri olmak ona yetecek, Nazi atalarının ihtişamını unutacaktı sanki...</p>

    <p>Kısa bir süre önce kendi hakkı olanı geri almaya karar vermişti. Hank Kramer olarak doğmuş, daha sonra resmî bir şekilde soyadını Kammler yaparak babasının bıraktığı mirası ve doğumla kazandığı hakkı yeniden üstlenmişti.</p>

    <p>Onun gözünde, bu iade daha sadece bir başlangıçtı.</p>
  </div>
</body>
</html>