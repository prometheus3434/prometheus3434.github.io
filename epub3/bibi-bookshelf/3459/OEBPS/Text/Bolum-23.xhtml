<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-23</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger arkasına yaslanıp uyumayı denedi ama garip bir şekilde huzursuzdu. Hangi açıdan bakarsa baksın, arkalarındaki o kimliği saptanamamış uçağa dair hiçbir fikir üretemiyordu. Pilotun verdiği Gece Takipçileri parasını cebine koyarken eline katlanmış bir kâğıt değdi. Orada olduğunu neredeyse unutacaktı.</p>

    <p>Rio de Janerio’dan ayrılmadan kısa bir süre önce Arşivci Simon Jenkinson’dan hiç beklemediği bir e-posta almıştı. Jaeger herhangi bir elektrik veya mobil sinyal umudunun bile bulunmadığı keşfe bir laptop veya akıllı telefon götürmediği için mesajın çıktısını almıştı.</p>

    <p>Gözleri yeniden arşivcinin yazdıklarına takıldı.</p>

    <p><b>İlginç bir şey bulursam sana haber vermemi söylemiştin. Kew Arşivleri 70 yıl kuralı uyarınca yeni bir dosya açtı; AVIA 54/1403A. Ben de baktım ve gördüklerime inanamadım. Akıl alacak şeyler değil. Korkunç... Denetçiler işini adamakıllı yapsaydı yetkililerin bunun yayımlanmasına izin vereceğini hiç sanmıyorum.</b></p>

    <p><b>Tüm dosyanın bir kopyasını istedim ama bu süreç çok uzun zaman alır. Bana geldiği gibi sana da gönderirim. Yine de başlıkların bir kısmının fotoğrafını telefonumla çekebildim. Ekte biri var. İsim Hans Kammler ya da savaştaki rütbesiyle SS Oberst-Gruppenführer Hans Kammler. Hiç şüphen olmasın, kilidi çözecek adam bu...</b></p>

    <p>Londra’nın batısındaki Kew’de yer alan Ulusal Arşivler, İngiliz hükümetinin yüzyıllar öncesine kadar uzanan çalışmalarını barındıran mahzenlere sahipti. Belgeleri gidip incelemek mümkün olsa da üzerinde çalışmaya devam etmek adına nüsha talebinde bulunmak gerekiyordu. Bizzat kopya almak kesinlikle yasaktı.</p>

    <p>Jenkinson’ın telefonuyla fotoğraf çekmesi Jaeger’ı etkilemişti. Arşivcinin de bir yerlere sakladığı bir cesareti vardı demek ki... Ya da belgeler o kadar olağanüstü ya da Jenkinson’ın sözleriyle o kadar “aklı baştan alıcıydı” ki adam birkaç kuralı çiğnemeden yapamamıştı.</p>

    <p>Jaeger, Jenkinson’ın gönderdiği fotoğrafı indirmişti. İngiltere’nin savaş zamanında yürürlükte olan Hava Bakanlığı’na ait bir istihbarat bilgilendirmesinin bulanık bir fotoğrafıydı. En üstünde kırmızı bir damgayla basılmış, öne çıkan bir yazı vardı; <i>ÇOK GİZLİ ÖTESİ: Kilit altında tutulması ve bu daireden ayrılmaması önemle rica olunur.</i></p>

    <p>Şöyle yazıyordu:</p>

    <p class="Aciklama-1">Sinyal müdahalesi, 3 Şubat 1945. Çevirisi şu şekildedir: Führer’den Führer’in Özel Tam Salahiyetlisi SS Oberst-Gruppenführer ve Waffen SS Generali Hans Kammler’e.</p>

    <p class="Aciklama-1">Konu: Führer’in Özel Görevi, <i>Aktion Adlerflug</i> (Kartal Uçuşu Operasyonu).</p>

    <p class="Aciklama-1">Statü: <i>Kriegsentscheidend</i> (Çok Gizli Ötesi)</p>

    <p class="Aciklama-1">Operasyon: Führer’in tam salahiyetlisi olarak Kammler, tüm bölümler, havada ve karada çalışan tüm personel, uçakların taksim ve geliştirilmesiyle havalimanları da dâhil olmak üzere yakıt ve kara organizasyonlarıyla birlikte Alman Hava Bakanlığı’nın tüm komutasını alacaktır. Kammler’in Reichssportfield merkezi, teçhizat ve tedariklerin taksimi konusunda komuta merkezi olarak kullanılacaktır.</p>

    <p class="Aciklama-1">Kammler, Nazi Almanyası’nın en önemli silah ve cephanelerini düşmandan kaçırma programının başına getirilmiştir. Silah sistemlerinin alınıp daha önceden belirlenen güvenli bölgelere tahliyesi ve taşınmasıyla görevlendirilmiş Squadron 200 (LKW Junkers) uçakları kullanan yeniden mevzilendirme komando rapor merkezleri kuracaktır.</p>

    <p>Jenkinson, mesajında LKW Junkers’ın, Nazilerin Ju 390 için koyduğu bir diğer isim olduğu bilgisini de vermişti.</p>

    <p>Jaeger, “salahiyet” kelimesini Google’da aramıştı. Anladığı kadarıyla, istisnai güce sahip özel bir yetkiliydi. Başka bir deyişle Kammler, Hitler’in gereken neyse yapma yetkisine sahip sağ kolu ve iş bitiricisiydi.</p>

    <p>Jenkinson’ın e-postası kışkırtıcıydı. Hans Kammler’in, savaşın sonlarına doğru Nazilerin önemli silahlarını Müttefik kuvvetlerin ulaşamayacağı noktalara taşımakla görevlendirildiğini belirtiyordu. Jenkinson haklıysa bunu yapmanın yolu da dev Ju 390 uçaklardan oluşan bir filodan geçiyordu.</p>

    <p>Jaeger bütün Kammler dosyasının ne anlam ifade ettiğine dair biraz daha bilgi edinmek için Jenkinson’a bir cevap göndermişti. Ama Amazon’un kalbine doğru yapacağı yolculuğa başlamak için uçağa binene kadar bir cevap alamamıştı. Artık en azından keşif tamamlanana kadar daha fazla bilgi alamayacağını kabullenmişti.</p>

    <p>“P Saati -20.” Pilotun duyurusu, dalıp giden Jaeger’ı kendine getirdi. “Hava durumu açık ve güzel görünüyor, yaklaşma rotasında bir değişiklik yok.”</p>

    <p>Uçağın arka tarafında keskin bir cereyan vardı. Jaeger biraz canlanma umuduyla iki elini hızlı hızlı birbirine sürttü. Şu an avuçlarının arasında dumanı tüten bir kahve için neler vermezdi ki...</p>

    <p>Super Hercules, atlayış noktasının iki yüz kilometre doğusundaydı. 30.000 feet ve aradaki tüm irtifalardaki rüzgâr hızı ve yönünü göz önünde bulundurarak, normal bir insanın anlayamayacağı bir sürü hesaplamanın ardından gökyüzünde tam olarak atlamaları gereken noktayı belirlemişlerdi. Oradan sonra nehir kenarına kadar kırk kilometrelik bir süzülme vardı.</p>

    <p>“P -10,” diye seslendi pilot.</p>

    <p>Jaeger ayağa kalktı. Sağ tarafına dizilmiş takımının da koltuklarından kalkarak, üşümüş ve sertleşmiş bacaklarını ovduğunu gördü. Eğildi ve çelikten birkaç kalın toka -karabina- ile ağır çantasını paraşüt takımının ön tarafına bağladı. Atladığı zaman, çantası bir makara sisteminin altında, göğsünden aşağı sarkacaktı.</p>

    <p>“P -8,” dedi pilot.</p>

    <p>Jaeger’ın çantası otuz beş kilo ağırlığındaydı. Yine bir bu kadar ağır olan paraşütünü de sırtında taşıyacaktı. Ek olarak üzerinde on beş kilo silah ve cephaneyle oksijen soluma sistemi vardı. Taşıyacağı ağırlık toplamda doksan kiloya yaklaşıyordu. Kendi kilosundan bile fazlaydı bu.</p>

    <p>Jaeger 1.75 boyundaydı. Oldukça kıvrak vücudunda bir gram dahi yağ yoktu. İnsanların, genelde elit askerleri düşündükleri zaman akıllarına iri bünyeleri, gerçekten dev adamları getirmelerine rağmen, Raff gibi kelimenin tam anlamıyla muazzam askerler olsa da büyük çoğunluk Jaeger gibi incecik, hızlı ve ölümcüldü.</p>

    <p>Paraşüt görevlilerinin lideri görülmek için bir adım geri attı. Beş parmağını gösterdi; P -5. Jaeger artık pilotu duyamıyordu, dâhilî telefon sisteminden çıkmıştı. Bundan sonra atlayış tamamen el işaretleriyle idare edilecekti.</p>

    <p>Paraşüt görevlisi sağ yumruğunu kaldırdı ve üflerken, aynı bir çiçek gibi parmaklarını açtı. Beş parmağını havada tuttu ve iki kez gösterdi. Bu işaret, zemindeki rüzgâr hızını belirtmek içindi; yani 10 knot. Jaeger rahat bir nefes aldı. 10 knot ile inişi yapmak mümkündü.</p>

    <p>Kayışları sıkarak ve üzerindeki teçhizatı yeniden kontrol ederek zaman geçirdi. Paraşüt görevlisi gözlerini şişirerek yüzünün önünde üç parmağını gösterdi, atlayışa üç dakika kalmıştı. Artık Irina Narov ile bağlanma vakti gelmişti.</p>

    <p>Jaeger yüzünü Hercules’in rampasına çevirdi. Bir eliyle ağır çantasını kaldırıp diğeriyle uçağın kenarından tutunarak dengesini sağladı ve ilerlemeye başladı. Birlikte atlayacağı Narov’un bağlanabilmesi için rampaya olabildiğince yaklaşması gerekiyordu.</p>

    <p>Hemen üzerinden soluk ve boş bir dank sesi geldi. Bu sesi mekanik bir sızlanmayla içeri dolan buz gibi hava takip etti. Rampa yavaşça alçalmaya başlamıştı. İndiği her santimde, uçağın içine de çok daha güçlü bir rüzgâr doluyordu.</p>

    <p>Açılan rampaya ilerlediği sırada, Jaeger uçağın hoparlörlerinden Wagner’ın giriş notalarını duymayı umuyordu. Pilotlar normalde bu sıralarda şarkıyı başlatırdı. Onun yerine, hoparlörler vahşi gitar tekrarlarıyla küt küt vuran davul seslerini kustu. Sonrasındaysa ikonik heavy rock grubunun solisti tiz sesiyle girdi. AC/DC’den “Highway to Hell”<sup><a href="#_ftn6" id="_ftnref6" title="">[←6]</a></sup> çalıyordu.</p>

    <p>Pilotun da Gece Takipçilerinden olduğu böylece kesinleşmişti. Belli ki atlayışı kendi tarzında yapmaya karar vermişti.</p>

    <p>Çılgın müzik devam ederken, paraşüt görevlilerinin başındaki adam, bağlanmaya hazır Irina Narov’u Jaeger’a doğru götürdü. <i>Cehennem yolu...</i></p>

    <p>Pilot -ve direkt şarkının adı-, Jaeger ile takımının belaya doğru tek gidişlik bir yolculuğa adım atmak üzere olduğunu söylüyor gibiydi. Peki gerçekten öyle miydi? Jaeger merak ediyordu. Gerçekten cehenneme mi atlıyorlardı? Bu görev onları oraya mı götürecekti?</p>

    <p>Ormanda kendilerini çok daha iyi bir kaderin beklediğini umdu. Yine de içinden bir ses, Tanrıların Dağları arasında var olabilecek en kötü işkenceye atladıklarını söylüyordu.</p>
  </div>

  <hr class="dipnotcizgi"/>

  <p class="dipnot-1"><a href="#_ftnref6" id="_ftn6" title="">[←6]</a> Ç.N.: Şarkının adı, “Cehennem Yolu” şeklinde çevrilmiştir.</p>
</body>
</html>