<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-47</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger eşyalarını çantasına yerleştirirken hızlı hızlı konuşuyor ve çok acele ediyordu.</p>

    <p>“Bir; nehri kullanmadan bu kadar hızlı bir şekilde nasıl önümüze geçtiler? İki; neden Santos’un şalını göstermek istediler? Üç; madem öyle, sonra neden ortadan kayboldular?”</p>

    <p>“Hepimizi ele geçirmelerinin an meselesi olduğunu göstermek ve bizi uyarmak,” dedi Kral. Jaeger adamın yüzünden eksik olmayan o gülüşün şimdi korkuyla gerildiğini görebiliyordu. “Tüm bu olay hızla kötüleşiyor.”</p>

    <p>Jaeger onu duymazdan geldi. Böyle durumlarda gerçeğin yüzüne vurulmasına ses çıkarmazdı ama Kralın insanı karamsar moda sokma gibi bir huyu vardı ve bu sefer bardağın dolu tarafına bakmak zorundaydılar. Yağmur ormanlarının tam ortasında, vahşi yaşamın kalbinde bu durumu toparlayamazlarsa işleri de biterdi.</p>

    <p>Geçici bir kamp yapmak için kanolarındaki yükleri nehir kıyısına çıkardılar ve Jaeger da hızla eşyalarını toplamaya devam etti.</p>

    <p>“Demek ki bizi düzenli bir şekilde takip ediyorlar,” dedi. “Varlıklarını belli etmeden bir yerden izliyorlar. Bu da devam etmemizi daha önemli bir hâle getiriyor; çok yüklenmeden, hızla ilerleyeceğiz.”</p>

    <p>Bir tentenin üzerine yerleştirilmiş eşyalara baktı, geride bırakmayı planladıkları malzemelerdi bunlar. Tüm haricî takımlar onların arasındaydı; paraşütler, kayık malzemeleri, yedek silahlar.</p>

    <p>“İhtiyacınız olmayan her şeyi, tekrar ediyorum her şeyi zulada bırakın. Fazladan yük olacak ne varsa, şüphe ediyorsanız bırakın gitsin.” Jaeger kıyıya çekilmiş kayıklara baktı. “Kanoları da çevirip zulalayacağız. Önümüzdeki yolun tamamını yayan alacağız zaten.”</p>

    <p>Diğerleri de başlarını sallayarak onay verdi.</p>

    <p>Jaeger, Dale’e baktı.</p>

    <p>“İkiniz bir Thuraya’yı paylaşın. Wild Dog Media’nın uydu telefonu zaten. Bir tane ben alacağım. Üçüncüyü de sen al Alonzo. Bizde üç tane olsa yeter, kalanları zulada bırakacağız.”</p>

    <p>Gruptan yine onaylar nitelikte sesler çıktı.</p>

    <p>“Beyler bir de,” Dale ve Kral’a döndü, “aranızda silah kullanmayı bilen var mı?”</p>

    <p>Dale omuz silkip, “Xbox’ta alıp sıkmaktan farklı değildir herhâlde,” dedi.</p>

    <p>Kral, Dale’e doğru gözlerini devirip, “Ben dedim size, Slovakya’da herkes ateş etmeyi öğrenir. Benim geldiğim yerde hepimiz avlanmayı öğrendik, özellikle de dağlarda...” dedi.</p>

    <p>Jaeger başparmağını kaldırıp, “O zaman git bir tüfek, altı tane de dolu şarjör al. İkinizin silahı bu olacak. Kamera aletleri yüzünden zaten fazladan yükünüz var, o yüzden silahı sırayla taşıyın,” dedi.</p>

    <p>Bir saniyeliğine, Jaeger elinde tuttuğu Narov’un bıçağına baktı. Sonra o bıçak da geride bırakılacak eşyalar arasındaki yerini aldı. Teoride, zulaladıkları her şeyi daha sonra gelip alacak; bildikleri bir yerde saklamış olacaklardı. Pratikteyse arkada bıraktıkları şeyleri kimsenin gelip alacağını sanmıyordu. <i>Giden gitti</i>, diye düşündü.</p>

    <p>Sonra fikrini değiştirdi, Narov’un bıçağını da yanına aldığı eşyaların arasına koydu. Aynısını C-130’un Gece Takipçisi pilotunun verdiği bozuk para için de yaptı. Bu iki kararın arkasında da duyguları vardı. Önündeki yolculuk için ne paraya ne de bıçağa ihtiyacı vardı ama Jaeger böyle bir adamdı; batıl inançları vardı, bunları bir işaret olarak görür ve özel olarak kendisine bir anlam taşıyan şeyleri kolay kolay geride bırakamazdı.</p>

    <p>“En azından şimdi düşmanın kim olduğunu biliyoruz,” dedi herkesin moralini yerine getirmeye çalışarak. “Daha açık bir mesaj bırakamazlardı, kuma yazsalar belki...”</p>

    <p>“Mesajın ne olduğunu düşünüyorsun?” diye sordu Kamishi, sesi her zamanki gibi ölçülü bir sakinlikle çıkmıştı. “Ben farklı şekillerde yorumlanabileceği kanaatindeyim.”</p>

    <p>Jaeger, merakla Kamishi’ye dönüp, “Santos’un şalı, bir mızrağın ucunda ve kuma gömülü bir şekilde... Ben gayet açık olduğunu düşünüyorum. ‘Daha fazla yaklaşmayın, yoksa aynısı size de olur,’” dedi.</p>

    <p>“Belki bunu yorumlamanın farklı bir yolu vardır,” diye araya girdi Kamishi. “Direkt bir tehdit olmak zorunda değil.”</p>

    <p>Alonzo homurdanıp, “Nereye değil!” dedi.</p>

    <p>Jaeger sessiz olması için elini kaldırırken, “Ne düşünüyorsun?” diye sordu.</p>

    <p>“Onların gözünden olayı değerlendirmek yardımcı olabilir,” diye başladı Kamishi. “Bence Kızılderililer korkmuş durumda... Onlar için başka bir dünyadan gelen uzaylılar gibiyiz. Bu izole dünyalarına gökten düştük. Büyülü sallarla suyun üzerinde süzüldük. Elimizdeki gürleyen sopalarla nehri patlattık. Daha önce böyle bir şey görmeseydiniz siz de korkmaz mıydınız? Peki insanoğlu korktuğu zaman nasıl bir tepki gösterir? Sinirlenir, saldırır.”</p>

    <p>Jaeger başını sallayıp, “Devam et,” dedi.</p>

    <p>Kamishi gözlerini diğerlerinin üzerinde gezdirdi. Herkes yaptığı işi bırakıp ona kulak vermişti. Dale için bunun anlamı çekim yapmaktı tabii.</p>

    <p>“Bu kabilenin şimdiye kadar yabancılardan sadece saldırı gördüğünü biliyoruz,” diye devam etti Kamishi. “Dış dünyayla kurdukları az sayıda temasın tamamında kendilerine zarar vermek isteyen insanlarla karşılaştılar; oduncular, madenciler ya da toprağı çalmak isteyen başkaları. Bizden de aynısını beklemeleri doğal değil mi?”</p>

    <p>“Nereye bağlayacaksın?” diye üsteledi Jaeger.</p>

    <p>“Bence çift taraflı bir yaklaşım sergilemeliyiz,” diye duyurdu Kamishi sessizce. “Bir taraftan, özellikle de onların bölgesi olan ormandayken iki katı tedbirli oluruz. Diğer taraftan, Amahuaca’nın gönlünü kazanmaya çalışmalı; buraya geliş niyetimizin barışçıl olduğunu göstermeliyiz.”</p>

    <p>“Sevgi ve güven mi diyorsun?” diye sordu Jaeger.</p>

    <p>“Sevgi ve güven,” diye doğruladı Kamishi. “Kabilenin güvenini kazanmamız neticesinde başka bir avantaj da elde edebiliriz. Önümüzde hâlâ uzun ve zorlu bir yolculuk var. Kızılderililer, ormanı kimse onlardan iyi bilmiyor.”</p>

    <p>“Haydi ama Kamishi! Etrafına bir bak!” diye çıkıştı Alonzo. “Bizden birini aldılar, muhtemelen haşlayıp yediler ama biz gidip onlara mı yamanacağız? Sen hangi gezegenden geldin bilmiyorum ama benim dünyamda ateşe ateşle karşılık veririz.”</p>

    <p>Kamishi hafifçe başını eğip, “Bay Alonzo ateşe ateşle karşılık vermeye her zaman hazır olmalıyız. Bazen tek yol o olur zaten. Ama bir taraftan da dostluk eli uzatmaya da hazır olmalıyız. Bazen daha iyi yol bu olur,” dedi.</p>

    <p>Alonzo başını kaşıyıp, “Bilemiyorum ya... Jaeger?” diye sordu.</p>

    <p>“İki ihtimale karşı da hazırlıklı olalım,” dedi Jaeger. “Gerektiğinde dostluk, gerektiğinde de savaşın elini uzatabilecek durumda olalım. Ama kimse Kızılderilileri yanımıza çekecek saçma riskler almayacak. Az önce olanların tekrarı yaşanmayacak.” Takımların toplandığı zulayı gösterdi. “Kamishi hoşlarına gidebileceğini düşündüğün bir şeyler seç; yanımızda götüreceğimiz hediyeler, onları cezbedecek şeyler.”</p>

    <p>Kamishi başını sallayıp, “Bir seçki oluşturacağım. Yağmurluklar, palalar, tencereler... Böylesine bir kabilenin işine kesin yarar,” dedi.</p>

    <p>Jaeger saatine bakıp, “Tamam, saat 14.00 Zulu. Sarp kayalardan inmemizi sağlayacak patikanın başlayacağı noktaya bir buçuk günlük mesafedeyiz. Zorlarsak daha hızlı bile gidebiliriz. Şimdi yola çıkarsak yarın gün batımında oraya ulaşırız,” dedikten sonra pusulasını çıkardı ve daha önce kullandıklarına benzer birkaç tane çakıl taşı topladı. “Ağaç örtüsünün altında, sadece adımlama ve kerteriz hesabıyla yol alacağız. Sanıyorum bazılarınız,” Kral ve Dale’e döndü, “tekniğe pek aşina değil. O yüzden yanımızda kalın ama çok da yaklaşmayın.”</p>

    <p>Ardından diğerlerine dönüp, “Dip dibe gitmek istemiyorum, yoksa çok kolay bir hedef oluruz,” dedi.</p>
  </div>
</body>
</html>