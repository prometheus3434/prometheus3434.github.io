<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-49</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger uyandı. Gecenin ortasında bir zamandı. İlk başta kendisini rahatsız edenin ne olduğundan emin değildi. Duyuları mevcut duruma uyanmaya başladıkça, kampın üzerinde güçlü ve sinsi bir gerilim olduğunu hissetti. Sonra gözünün bir ucuyla karanlık ormandan süzülen hayalet gibi bir şekil yakaladı. Neredeyse aynı anda ağaçlardan kamp alanına doluşan en az bir düzine adam daha olduğunu fark etti.</p>

    <p>Hemen hemen çıplak figürlerin kasvetli ağaçların arasından çıktığını ve sessizce kampa sızdığını gördü. Silahları hazırda bekliyor, tek bir amaç uğruna hareket ediyorlardı. Jaeger hamağının altına uzandı, parmakları yakın dövüş pompalısının soğuk çeliğini hissetti. Elini etrafına sardı ve yanına çekti. Kendisi dışında sadece Alonzo’nun uyanık olduğunu görmüştü. Aralarındaki karanlıkta sessizce bir fikir alışverişi yaşandı; bir şekilde takımın nöbeti dağılmış ve Kızılderililer fark edilmeden içeri sızmıştı.</p>

    <p>Jaeger’ın takımı sayıca çok eksikti, orası kesindi. Bununla birlikte Kızılderililerin ormanda gizlediği çok daha fazla silahı olduğuna da emindi. Alonzo ile o anda ateş açmaları hâlinde yaşanacakları kafasında canlandırabiliyordu. Katliamdan bir farkı olmazdı ama sayıca üstün olan Kızılderililer hepsini deşip geçerdi. Jaeger ateş etmemek için direndi, Alonzo’ya da aynısını yapması için işaret göndermişti.</p>

    <p>Kısa bir süre sonra hemen yanında üç adam belirdi. Sesleri çıkmıyordu, ağaç kabuğundan birkaç parçayla tüy ve kemikten takılar hariç bir şey giymemişlerdi. Hepsinin elinde içi boş bir odundan tüp, bir ağız tüfeği vardı ve Jaeger’ın başına tutuyorlardı. Jaeger tüplerde ucu zehre bandırılmış oklar olduğuna emindi.</p>

    <p>Jaeger’ın etrafındaki kâşif dostları da birer birer hareketlendi; hepsi ele geçirildiklerini fark ederek korkuyla bütünleşmişti. Sadece Hiro Kamishi’nin hamağı boştu. Sıralı nöbet görevleri belirlemişlerdi, herkesin değişim zamanı farklıydı. Jaeger görev başında Kamishi’nin olması gerektiğini ve saldırganları fark etmekte başarısız kaldığını anladı. Peki neden Kamishi tek başına nöbet tutuyordu? Oysa gece boyunca hep ikişer ikişer nöbet tutmaları gerekiyordu. Yine de artık fark etmiyordu, tüm takımıyla birlikte Kızılderililere esir düşmüşlerdi işte.</p>

    <p>Jaeger’in şu an yaşananları ölçüp biçecek çok kısıtlı zamanı vardı. El işaretleri ve zorlamalara boğuk sesli komutlar eklenmişti, Jaeger tam olarak ne anlama geldiklerini bilmiyordu ama arkasındaki mantık çok açıktı; hamağından inmesi emredilmişti. İki Kızılderili ağız tüfeği tehdidini korumayı sürdürürken, üçüncüsü de pompalısını elinden almaya çalıştı.</p>

    <p>Kampı toplamaya, hamağını ve pançosunu kaldırmaya ve çantasını omuzlamaya zorlandı. Ardından sırtına sert bir tahta darbesi aldı, kendinden istenenin ne olduğunu anlamaması mümkün değildi. Jaeger’ın yürümesi isteniyordu ve artık her nereye gidiyorsa önündeki yolculuk için ıslak kıyafetlerine geçemeyecekti.</p>

    <p>Kamptan çıktıkları sırada Kızılderili grubunun liderini gördü. Nehir kıyısında karşılaştığı aynı savaşçı emirler veriyordu. İki liderin bakışları buluştu ve Jaeger kapkara bir hiçliğin en derinlerine baktığını hissetti.</p>

    <p>O jaguarın bakışlarını hatırlatmıştı.</p>

    <p>Düz, karanlık, gizemli...</p>

    <p>Av üstünde...</p>

    <p>Jaeger, Hiro Kamishi’nin yanına düştü. Japon elit askerî kuvveti Tokusha Sakusen Gun gazisi yüzünü kaldıramıyordu. Kamishi tüm takımı yüzüstü bıraktığını, sonucunda ölüme yürüyebileceklerini biliyor olmalıydı.</p>

    <p>“Özür dilerim,” diye fısıldadı. Utançtan gözlerini yerden ayırmamıştı. “İkinci nöbet görevimdi, bir saniye gözlerimi kapadım ve...”</p>

    <p>“Hepimiz yorgunuz,” dedi Jaeger. “Kendini suçlamana gerek yok. Ama seninle nöbet tutması gereken diğer adam neredeydi?”</p>

    <p>Kamishi göz ucuyla Jaeger’a bakıp, “Seni uyandırmam gerekiyordu ama dokunmayayım dedim. Nöbeti tek başıma geçirecek kadar güçlü olduğumu sandım. Bu da,” deyip Kızılderili savaşçıları gösterdi, “sonucunda olanlar. Bir savaşçı olarak görevimde başarısız oldum. Bushido mirasıma gururumla leke sürdüm.”</p>

    <p>“Bak, hediyelerimizden bazılarını aldılar,” diye hatırlattı Jaeger. “Yani dostça bir temas kurabiliyor, hatta istiyorlar. Sen olmasan onlarla asla iletişime geçemezdik. Utanmana hiç gerek yok dostum. Güçlü kalmana...”</p>

    <p>Jaeger’ın sözleri başına inen ağır bir sopayla kesildi. Kızılderililerden biri Kamishi ile konuştuklarını fark etmişti ve ödülü de kafatasında bir çatlak açılmış gibi hissettiren acı olmuştu. Belli ki konuşmaları değil, yürümeleri isteniyordu.</p>

    <p>Kamptan uzaklaştıkça gölgelerin arasından çıkan adamların sayısı da arttı. Anlaşılmaz bir şekilde Kızılderililer çok yakında bile olsa görünmez kalmayı başarabiliyordu, tabii kendilerini göstermek istemezlerse...</p>

    <p>Jaeger elit kuvvetlerin uyguladığı kamuflaj tekniklerine aşinaydı. Ormanların ortasına gizlenmiş gözetim noktalarında günlerce kalmış, oradan geçenler için görünmez olmuştu. Ama buradaki Kızılderililerin yaptığına basitçe kamuflaj demek mümkün değildi; çok daha derin, çok daha kapsamlı bir şey yapıyorlardı. Nasıl oluyorsa kendilerini ormanla bir bütün hâline getiren bir güç, gözle görülmez bir enerji kullanıyorlardı.</p>

    <p>Zamanında katıldığı çok gizli bir SAS eğitim okulunda, yıllarını dünyanın en soyutlanmış kabileleriyle geçiren bir adamla tanışmıştı. O görevlerin amacı bu tür ortamlarda yerlilerin nasıl hareket edip savaştığını öğrenmekti. Ama katılanlardan hiçbiri bu işte yerliler kadar uzmanlaştığını söyleyerek kendini kandırmıyordu.</p>

    <p>Bu kabilelerin söz konusu gücü kullanma şekli kelimenin tam anlamıyla inanılmazdı. İçine düştükleri bu acımasız çıkmaza rağmen Jaeger, Kızılderililerin yaptıklarını bu kadar yakından seyretme şansına eriştiği için büyülenmişti. Ses çıkarmadan ilerliyor, zifiri karanlıkta bile hiçbir adımını yanlış bir yere atmıyorlardı. Diğer taraftan Jaeger’ın takımı sürekli zemine çıkan köklere takılıyor ya da ağaç dallarına çarpıyordu.</p>

    <p>Jaeger kaçış için en iyi, bazen de tek şansın ele geçirildikten hemen sonrasında yattığını biliyordu. Esirlerin gözünü karartıp harekete geçecek enerji ve morale sahip olduğu son an buydu ve ele geçirenler de tutsaklarıyla mücadele konusunda en çok bu anda hazırlıksız olurdu. Çoğu zaman görevi üstlenenler muhafız değil, asker olurdu ve bu da büyük bir fark yaratırdı. Yine de Jaeger biri kaçmaya çalışırsa olacakları adı gibi biliyordu; zehirli oklarla yere indirilmeleri yalnızca birkaç saniye alırdı.</p>

    <p>Her şeye rağmen Jaeger ilerledikçe adımlarını saymaya devam etti. Bir elinde karanlıkta çok az görünen hafif ışıklı pusulasını tutuyor, diğeriyle de çakıl taşlarını değiştiriyordu. Nerede olduklarını takip etmesi hayati öneme sahipti, bu sayede bir ihtimal de olsa kaçış şansları olurdu.</p>
  </div>
</body>
</html>