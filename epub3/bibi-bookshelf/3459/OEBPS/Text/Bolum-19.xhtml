<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-19</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Cachimbo uçuş pisti; iki tarafı da karmakarışık bitki örtüsüyle kaplı, aşılmaz bir yeşillik denizinin arasında derinlere uzanan, her yanı ormandan oluşmuş bir vadinin ortasında yer alıyordu. Günün ilk ışıkları ufuktaki dağınık ormanın üzerinde parıldarken, ışınlar da ağaçların tepesinde asılı kalan sisi eritiyordu. Kızgın tropik güneş kısa süre içerisinde şafağın serinliğini yakacaktı.</p>

    <p>Jaeger ile aynı işi yapanlar, ormana karşı sadece iki tepki verilebileceğini söylerdi; ya ilk görüşte aşk ya da nefret. Ormandan nefret edenler; onu karanlık, yabancı ve kötülüklere gebe olarak görürdü. Basık, tehlikeyle doluymuş gibi hissederlerdi. Ama Jaeger bunun hep tam zıttı tarafında kendine yer bulmuştu. O vahşi, canlı, yaşam dolu hayatın isyanına, hayranlık uyandıran tropik orman ekosistemine her daim çekilmişti.</p>

    <p>İnsan medeniyetinin tüm tuzaklarından mahrum kalmış bir doğa fikri ruhunu canlandırıyordu. İşin aslındaysa orman tamamen tarafsızdı. Ne tabiatı gereği düşmanca ne de insanlığa karşı dostça bir tavır sergilerdi. Yöntemleri öğrenildiğinde, sesine kulak verildiğinde ve özüyle bir olunduğunda eşsiz bir dost ve sığınak rolüne bürünürdü.</p>

    <p>Bununla birlikte <i>Cordillera de los Dios,</i> Tanrıların Dağları’ndaki saf ve basit vahşi yaşama dünyanın başka bir yerinde rastlamak mümkün değildi. Tabii bir de Cordillera’nın göğsünde gizli gizli yatan o gizemli uçak vardı.</p>

    <p>Jaeger’ın hemen üzerinden, yalnız ve çok tiz bir çığlık atan bir kartal uçtu. Ormanın en yüksek devlerinden birinin tepesinden yanıt çığlığı gecikmedi. Bu, karanlığın arasından elli metreye kadar yükselmiş, ormandaki ender girintileri de gölgelemiş dev bir tropik meşe ağacıydı. Gururlu tacı gök kubbeyi delmiş, güneşi yakalama telaşına düşmüştü. İhtişamlı şafağın ilk ışıklarında yıkanırken dimdik duruyordu. Yükselenlerin kralıydı.</p>

    <p>En üstündeki dalları, kartalın avını yakalaması için muhteşem bir seyir imkânı sunuyordu. Jaeger ağacın zarif bir pembeyle renklenmiş çiçeklerle dolu gövdesini hızla taradı. Sanki çiçekler değil de ağaç açıyordu. Gökkuşağından bir parça gibi görünen yeşilin tüm tonlarından oluşmuş denizi hemen göze geliyordu.</p>

    <p>Jaeger yuvayı gördü. Kartallar yeni yavrulamıştı. Besleyecek aç yavruları vardı.</p>

    <p>Bir anlığına Jaeger, kendini ağacın iki metre yukarısında, kanatlarını ormanın üzerinde çırpan kartal olarak düşledi. O gizemli uçağın saklandığı uzaktaki ıssız araziye doğru uçtuğunu düşündü. Bir kartalın görüşüne sahip olsa, yüzlerce metre yukarıdan, ormanın zemininde kaçışan fareleri takip edebilirdi. O uçak enkazının olduğu bölgeyi, tüm nefesi sömürülmüş ve çırılçıplak bırakılmış bitki örtüsüyle iskelete dönmüş ağaçların olduğu araziyi bulmak çocuk oyuncağı olurdu.</p>

    <p>Zihninde, bölgenin üzerinde uçarken aşağıda kalan sahnenin ne kadar doğaya aykırı olduğunu düşündü. Durgun. Hayatsız. Hayalet gibi... Ormanın böyle ölmesine ne sebep olmuştu? O gizemli uçak hangi sırlara, <i>hangi tehlikelere</i> liman olmuştu?</p>

    <p>Kartalları izlemek, Jaeger’a <i>Reichsadler</i>’ı hatırlattı. Telaşla geçen son birkaç günde o acımasız, karanlığın habercisi kartal simgesi üzerine kafa yormak için neredeyse hiç zaman bulamamıştı. Böylesine olağanüstü bir kuşun, aynı anda hem en kötüyü hem de özgürlükle güzelliği temsil etmesi ne garipti.</p>

    <p>İlk kez Sun Tzu demişti <i>düşmanını tanı</i> diye; eski Çin savaş üstadı. Askerdeyken Jaeger’ın mantrası da bu olmuştu. İyi bir şekilde anlayıp tanıdığı bir düşmanın karşısına çıkmaya alışıktı. Üzerine sıkıca çalışır; uydu resimlerini, gözetleme fotoğraflarını inceler; dünyanın en gelişmiş istihbarat örgütlerinden gerekli bilgileri alırdı. Sinyal kesişmelerinden faydalanırdı. Sahada bir casus ya da kötü adamların kampından bir kaynak bulur, insan istihbaratını kullanırdı.</p>

    <p>Her görevden önce kendisine tekrar tekrar düşmanını çok iyi tanıdığını, onu yenecek kadar ciğerini bildiğini söylerdi. Ama şimdi kimsenin tanımadığı ve anlamadığı, potansiyel tehlikelerle dolu bir düşmanla karşı karşıyaydı. Risk büyüktü ama ne olduğu bilinmiyordu.</p>

    <p>Düşman çoktu ama bir adı veya yüzü yoktu.</p>

    <p>Yabancıydılar.</p>

    <p>Jaeger’ı bu denli ürküten de şüphesiz bu isimsiz ve bilinmeyen tehlikelere doğru koşmaktı. Ama şimdi en azından kafasında bazı şeyleri oturtmuştu. <i>En azından şimdi biliyordu</i>.</p>

    <p>Bu farkındalıkla birlikte Jaeger bir nevi rahatlamış hissediyordu. Yüzünü uçağa döndü. Marş motorları dev türbinleri ateşlerken çıkan tiz sese kulak verdi. Testere bıçaklı dev pervaneler, sanki kalın bir bataklığa gömülmüş gibi ağır ağır, sıkıcı bir şekilde dönmeye başladı.</p>

    <p>Pistin kenarında uzanan tekerlek izleriyle kaplı toprak yoldan bir Land Rover hızla yaklaştı. Jaeger birinin, kendisini, bekleyen uçağa götürmek için geldiğini düşünmüştü. Araç durduğunda içinden nerede görse tanıyacağı Albay Evandro çıktı.</p>

    <p>1.90 boyu, kapkara gözleri ve yaşına rağmen esnek ve atletik vücuduyla B-SOB albayı, Jaeger’ın yıllar önce omuz omuza savaştığı adamdan hiçbir şey kaybetmemişti. Birimini İngiliz alayları gibi şekillendirebilmek için bizzat SAS seçmelerine göğüs germiş ve Jaeger da bu yüzden adama hayran kalmıştı.</p>

    <p>“Uçma vakti geldi,” dedi. “Takımın havalanmak için son hazırlıklarını yapıyor.”</p>

    <p>Jaeger başını sallayıp, “Bizimle gelmek istemediğine emin misin?” diye sordu.</p>

    <p>Albay gülümsedi.</p>

    <p>“Aslına bakarsan bundan daha fazla istediğim bir şey yok. Kalem oynatmak hiç bana göre değil. Ama rütbe ve komutayla birlikte her zamanki saçmalıklar da geliyor işte.”</p>

    <p>“O zaman bana yol göründü.”</p>

    <p>Albay elini uzatıp, “Bol şans dostum!” dedi.</p>

    <p>“Şansa ihtiyacımız mı olacak?”</p>

    <p>Uzunca bir süre boyunca Jaeger’ı izledi Evandro.</p>

    <p>“Amazon’a giriyorsunuz. Beklenmeyeni bekle.”</p>

    <p>“Beklenmeyeni bekle,” diye tekrarladı Jaeger.</p>

    <p>Doğrusu bilgece sözlerdi. Birlikte Land Rover’a bindiler ve bekleyen Hercules’e doğru tozu dumana katarak ilerlediler.</p>
  </div>
</body>
</html>