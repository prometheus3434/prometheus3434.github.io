<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-93</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>O sabahın sörfü bittikten sonra, Narov ile ağır ağır eve yürüdüler. Ailesi dışarı çıkmış ve Narov da okyanusun tuzlu suyunu bedeninden ve saçlarından arındırmak için duşa girmişti. Jaeger ise odasına dönüp tabletini aldı. Takımın kalanından gelebilecek haberleri kontrol etmesi gerekiyordu.</p>

    <p>Herkes Amazon’dan sağ salim çıkana kadar önündeki adımları planlama konusunda içi rahat etmemişti. Elbette Reich’ın geri dönüşüne, Nazilerin dünyayı ele geçirmesine yönelik büyük bir planın varlığını keşfetmek o planın gerçekten uygulanacağını göstermiyordu. Ancak deliller güçlüydü ve Jaeger en kötüsünü düşünüyordu.</p>

    <p>İlk önce Andy Smith öldürülmüştü, ardından Jaeger ile takımı Amazon’un en uzak köşelerinde durmaksızın avlanmıştı. Karanlık Güç onları yok edip hayalet uçak Ju 390’ın sırlarını sonsuza kadar gömmek adına elinden geleni ardına koymamıştı. Ellerinde küresel bir destekle ciddi bir teknolojik ve askerî silahlanma olduğu ortadaydı. Ek olarak İngiliz hükümetine ait resmî bir belge bir anda ortadan kaybolmuş, arşivlerden silinmişti.</p>

    <p>Jaeger bu duruma ne taraftan bakarsa baksın, Reich’ın oğulları gerçekten de yükselişe geçmiş gibi görünüyordu. Bunun yanında, Jaeger ile küçük ve bitap düşmüş takımı haricinde hiç kimsenin ne haberi vardı ne de durdurmak için bir şey yapılıyordu.</p>

    <p>Jenkinson, teknede Kurtadam Operasyonu belgelerini çözdüğünde, Jaeger da dedesinin savaş sandığında aynı başlıkla bulduğu belgelerden bahsetmek istemiş ama içinden bir ses onu durdurmuştu. Oynaması gereken zaman gelene kadar o kozu elinde tutacaktı.</p>

    <p>Albay Evandro’nun yardımlarıyla, hayatta kalan tüm takım üyelerinin bir nebze dahi olsa gizlilik içerisinde iletişim kurabilmesi için güvenli bir şifrelenmiş e-posta sistemi kurmuştu. Ya da daha doğrusu Leticia Santos hariç herkesin... Albay Evandro en iyi askerlerinin yanında adam kaçırma, fidye ve işkence uzmanlarını da sürece dâhil etmiş; kadının nerede olduğunu bulmak adına ülkenin altını üstüne getirmişti. Ama şu âna kadar tüm izler boş çıkmıştı.</p>

    <p>Jaeger tabletini açıp yeni kullanmaya başladıkları uçtan uca şifreleme sistemine sahip ProtonMail’e giriş yaptı. Raff’tan gelen bir mesaj vardı, iyi haberlerle doluydu. Geçen yirmi dört saatte Lewis Alonzo, Hiro Kamishi ve Joe James geri dönmüştü. Puruwehua ve komşu kabile Uru-Eu-Wau-Wau’dan savaşçıların önderliğinde Serra de los Dios’tan kurtulmuşlardı.</p>

    <p>Üçü de olabildiğince iyi bir hâldeydi ve Raff, Albay Evandro ile ortak bir çalışma yürüterek hepsinin mümkün olduğunca hızlı ve güvenli bir şekilde eve getirilmesine uğraşıyordu. Jaeger, e-postasına cevap yazarak, Leticia Santos soruşturması konusunda bir gelişme olup olmadığını sordu.</p>

    <p>Yardımcı olmak adına yapabileceği çok az şey olduğunu bilmesine rağmen bir yanı Brezilya’ya dönüp bu büyük avda Albay Evandro’ya destek olmak istiyordu. Bermuda işi bittikten sonra o süreçte Santos kurtarılmazsa bunu yapmaya niyetliydi. Kadını bulup güvenle evine götüreceğine dair kendine yemin etmişti.</p>

    <p>Gelen kutusunda ikinci bir mesaj bekliyordu, Pieter Boerke göndermişti. Mesajı açmak üzereyken kapısı çalındı. Narov gelmişti.</p>

    <p>“Ben koşmaya çıkıyorum.”</p>

    <p>“Tamam,” dedi Jaeger gözlerini ekrandan ayırmadan. “Döndüğün zaman artık dedemi nasıl tanıdığına dair çok ertelediğimiz sohbeti edebilir miyiz? Bir de benden niye bu kadar nefret ettiğini konuşmak istiyorum.”</p>

    <p>Narov duraksayıp, “Nefret mi? Belki artık o kadar etmiyorumdur. Ama olur, burada konuşabiliriz,” dedi.</p>

    <p>Kapı kapandı ve Jaeger mesajı açtı.</p>

    <p><b>İlk önce ekteki fotoğrafı indir. Mahzende gözden kaçırmışım. İndirdikten sonra beni Skype üzerinden ara. Ben yolda olsam bile cep telefonuma yönlendirilecek, böylece kesinlikle ulaşacaksın. Hemen ara. Başka kimseyle konuşma.</b></p>

    <p>Jaeger söylenenleri yaptı. Kumlu fotoğraf, uzun odaklı lensle çekilmiş siyah beyaz bir görüntüydü. Bir kez daha, açık bir şekilde <i>Düşes</i>’i ve küpeştesinde sıralanmış bir grup kıdemli Nazi komutanlarını görüntülemek için çekilmişti. Dikkatini çeken bir şey olmadı ve ekranda fotoğraf hâlâ açıkken Skype bağlantısını açıp Boerke’yi aradı.</p>

    <p>Güney Afrikalı sesinde belirgin bir endişeyle cevap verdi.</p>

    <p>“Fotoğrafın tam ortasında, soldan dördüncü adama bak. Gördün mü? Baksana şu adama! Kaşlarına bak, iğrenç saçına bak, alnındaki kırışıklıklara bak. Sana birini hatırlattı mı? Şimdi o suratı, üzerinde küçük ve iğrenç görünen bir Charlie Chaplin bıyığıyla hayal et...”</p>

    <p>Jaeger bir anda nefessiz kalıp, “İmkânsız!” dedi zorlukla. “Olamaz. Şifreyi çözdük, listede adı yoktu. En üst düzey Naziler vardı ama o yoktu.”</p>

    <p>“Bir daha bakın o zaman,” dedi Boerke. “Çünkü o herif Adolf Hitler hayvanı değilse ben de Boerke değilim! Bir şey daha var; fotoğrafın arkasına yine tarih girilmiş. 7 Mayıs 1945’i gösteriyor. Sanıyorum o günün önemini söylememe gerek yok.”</p>

    <p>Boerke ile konuşması bittikten sonra Jaeger ekrana dokunarak fotoğrafı yaklaştırdı. Gördüğü adamın yüz hatlarını incelerken gözlerinin önündeki delile inanmaya cüret edemiyordu. Ama hiç şüphe yoktu, fotoğraftaki kesinlikle Führer’di. Sözde Berlin’deki sığınağında kendini vurduktan tam bir hafta sonra Santa Isabel Limanı’ndaki bir geminin güvertesinde duruyordu.</p>

    <p>Jaeger’ın önündeki işe dönmesi epey bir zaman aldı. Boerke’nin keşfi, <i>Düşes</i>'in sakladığı en son ve en karanlık sır Jaeger’ı uyuşturmuştu. Führer’in adamlarının, katliamın en önemli mimarlarının savaştan sonra hayatta kaldığını keşfetmek önemli bir gelişmeydi. Bizzat Führer’in de aynı şekilde kaçtığını keşfetmekse bambaşka bir gelişme...</p>

    <p>ProtonMail arama motorunu kullanarak daha önce ele geçirilen taslak e-posta hesaplarına giriş yaptı. Azıcık dahi olsa bakma dürtüsüne karşı koyamamıştı ve ProtonMail kullandığı için konumunun takip edilemeyeceğini biliyordu. ProtonMail, İsviçre’de bulunan sunucularından geçen trafiğin, dünyanın en güçlü elektronik takip birimlerine sahip olan Amerikan Ulusal Güvenlik Ajansı’na bile yakalanmadığını iddia ediyordu.</p>

    <p>Taslak klasöründe okunmamış bir mesaj vardı. Geleli birkaç gün olmuştu.</p>

    <p>Jaeger’ın içindeki huzursuzluk arttı.</p>

    <p>Daha önce olduğu gibi bir Dropbox bağlantısı haricinde bomboştu. Jaeger bunu takımından birinin göndermediğini anlamıştı. İçinde büyüyen bir korkuyla Dropbox’ı açtı ve düşmanın devam eden <i>Nervenkrieg</i>’inin bir parçası olarak Leticia Santos’a ait korkunç bir fotoğraf beklentisiyle ilk JPEG dosyasına tıkladı.</p>

    <p>O mide bulandırıcı fotoğraflardan birinde, farkında olmadan Santos’un tutulduğu yere dair bir ipucu bırakılabileceği için bakmak zorunda olduğunu söyledi kendine. Olur da öyle bir ipucu varsa Jaeger ile takımı peşlerine düşmeye başlayabilirdi.</p>

    <p>İlk görüntü ekranda belirdi, sadece altı satır yazı vardı.</p>

    <p>“Cennette tatil...<br/> Sevdiklerin yanarken hem de...</p>

    <p>Soru: Nasıl bu kadar şey biliyoruz?<br/> Cevap: Minik Lukie anlatıyor.</p>

    <p>Ek soru: Minik Lukie şu an nerede?<br/> Cevap: <i>Nacht und Nebel.</i></p>

    <p><i>Nacht und Nebel,</i> gece ve sis.”</p>

    <p>Jaeger ikinci JPEG dosyasına tıklarken kalbi makineli tüfek gibi atıyordu. Açılan fotoğrafta, yüzleri bir deri bir kemik kalmış, etrafı karanlık halkalarla dolu çukur gözlerinden dehşet saçılan yeşil gözlü güzeller güzeli bir kadınla genç bir çocuk vardı.</p>

    <p>Anne ve oğlu, <i>Reichsadler</i> basılmış bir tür Nazi bayrağının altında zincirlerle bağlanmış bir şekilde diz çökmüştü. Ellerinde <i>International Herald Tribune</i>’ün bir nüshası vardı. Titreyen ellerle, gazetenin manşetine doğru yakınlaştırdı. Gördüğü tarihin üzerinden daha bir hafta bile geçmemişti. İkisinin de beş gün öncesine kadar hayatta olduğunun kesin kanıtı gözlerinin önünde duruyordu.</p>

    <p>Fotoğrafın altında iki satır yazı vardı.</p>

    <p>“Bizim olanı teslim et.</p>

    <p><i>Wir sind die Zukunft.</i>”</p>
  </div>
</body>
</html>