<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-71</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Kuyruk tekerlerinin iyice çökmesiyle uçağın kuyruk kanadı Narov’un ölmüş bir ağaçtan destek alarak da olsa uzanıp yakalayabileceği kadar inmişti. Savaş uçağının üst yüzeyine uzandı ve kendini yukarı çekerek kuyruk kanadının düz kısmına ulaştı.</p>

    <p>Ardından Jaeger çıktı. Dale’in uzattığı kamerayı alarak genç adamın da düz yüzeye çıkmasına yardımcı oldu. Narov hızla ilerlemeye, savaş uçağının sırtından kokpite doğru yürümeye başlayıp gözden kaybolmuştu.</p>

    <p>Ju 390’ın gövdesinin alt kısmı nispeten düz bir yüzeye sahipken üst tarafı hafif eğimle uzanıyordu. Jaeger gövdenin üzerinde kalktı ve Narov’u izleyerek uçağın iskeleti boyunca ilerledi. Kokpitin hemen üzerinde her yanı cam panellerle kaplanmış ve normalde rotacının oturacağı gözlem kabininin olduğu yere geldi. Uçağı okyanuslar ve ormanların üzerinde hiçbir iz bırakmadan yönlendirmek için buradan yıldızlara bakarak ölçümler yapılıyordu işte. Jaeger gözlem kabininin pencerelerini tutan kauçuk contalardan bazılarının çürüdüğünü ve bir iki panelin içeri göçtüğünü gördü.</p>

    <p>Kokpite ulaşıp aşağı kaydı ve uçağın en ucunda bekleyen Narov’un yanına geldi. Tehlikeli bir yerde, zeminden aşağı yukarı on beş metre yukarıda duruyorlardı. Uçağın burnu pürüzsüz ve aerodinamikti ama yetmiş yıllık orman artıklarına bulanmıştı. Jaeger botlarıyla mümkün olduğunca temizledi ve bu sayede nispeten düzgün bir şekilde ayak basabilecekleri bir yer oldu. Sonra yukarıdan Dale belirdi, elinde kamerasıyla çekim yapmaya hazırdı.</p>

    <p>Jaeger, NBC kıyafetindeki cebine koyduğu uzunca bir paraşüt kordonu çıkarıp Dale’e uzattı ve kokpitin üst arka kısmından çıkan radyo anteninin etrafına sardırdı. Dale kordonu tekrar uzattı ve Jaeger, Narov ile birlikte tutunabilecekleri bir şey olsun diye iki düğüm attı.</p>

    <p>Narov öndeki iki cam panelden birine yaslanmış, içeri bakıyordu. Jaeger kadının eldivenlerini kullanarak toz, kir ve küfleri temizlemeye çalıştığı yerlerde bıraktığı izleri görebiliyordu. Kısa bir süreliğine Jaeger’a baktı.</p>

    <p>“Yandaki pencere... Sanırım kilitlenmemiş. Oradan gireceğiz.”</p>

    <p>Bir elinde o özel bıçağıyla birlikte yan tarafa uzandı. Ustaca bıçağı yarı çürümüş kauçuk contaya yerleştirip bastırdı. Bu türden uçakların çoğunda pilotların pistteki mürettebatla konuşabilmesi için sürgülü pencereler olurdu. Narov da bunlardan birini manivela yaparak açmaya çalışıyordu.</p>

    <p>Santim santim zorladı ve en sonunda alçalabileceği kadar genişlikte bir boşluk oluştu. Jaeger’ın paraşüt kordonunun bir ucunu alarak kokpitin yan tarafına sallanıp uçağın kenarına basarak ilerledi ve bir tekmeyle bacaklarını içeri soktu. Ardından bir kedi kıvraklığında kalçasını ve gövdesini içeri aldı. Jaeger’a anlık bir bakış attıktan sonra ortadan kayboldu.</p>

    <p>Paraşüt kordonunu bu sefer Jaeger yakaladı ve aşağı sallanarak Narov’u izledi. Botları, kokpitin tamamen metal zeminine sertçe çarpmıştı. Gözlerinin loş ortama alışması için birkaç saniye geçmesi gerekti.</p>

    <p>İçeride dikkat ettiği ilk şey, bir tür zaman kapsülüne girmiş gibi hissetmesiydi. Doğal olarak gaz maskesi hiçbir şeyin içeri girmesine izin vermediği için bir koku duyamıyordu ama deri koltuklardan yükselen küflü aromanın, kocaman uçuş panelinde dizilmiş butonlardan çıkan paslanmış alüminyumun keskin esansını zihninde canlandırabiliyordu.</p>

    <p>Hemen arkasında, ön kısmında bir sürü kolla buton duran, uçağın kıç tarafına doğru döndürülmüş ve kendine ait bir hücreye sıkıştırılmış uçuş yardımcısının koltuğu duruyordu. Onun arkasında, gözlem kabininde iyice yükseltilmiş rotacının koltuğu, onun arkasında da gölgelerin arasında kokpitle kargo bölümünü ayıran kapı yer alıyordu.</p>

    <p>Savaş uçağının iç kısmı tüyler ürpertici şekilde el değmemiş görünüyordu, sanki mürettebat buradan ayrılalı daha birkaç saat olmuştu. Jaeger pilot koltuğunun yanına sıkıştırılmış bir matarayla dibine kadar kabuk tuttuğunu düşündüğü kahveyle dolu bir kupa gördü. Koltukta bir de pilot tarzı güneş gözlüğü vardı; sanki arkadaki yükü gözleyen mürettebatla sohbet etmek için koltuğundan kalkarken olduğu yere bırakmış gibiydi. İlk izlenim şaşırtıcı derecede fazla hayaletimsiydi ama Jaeger ne bekliyordu ki zaten?</p>

    <p>Pilot koltuğunun üzerine tutturulmuş bir şey dikkatini çekti. Tuhaf, hatta bu dünyadan gelmemiş gibi görünen bir mekanizmaydı; bir mil üzerine monte edilmiş ve istenmesi hâlinde pilotun önüne indirilebilirmiş gibi duruyordu. Yardımcı pilotun koltuğuna baktı, benzer bir cihaz onun da üst tarafına yerleştirilmişti.</p>

    <p>Narov’un baktığını hissetti.</p>

    <p>“Düşündüğüm şey mi bu?” diye sordu.</p>

    <p>“Zielgerät 1229, Vampir,” diye doğruladı Narov. “Bugün bildiğimiz ismiyle kızılötesi gece görüşü... Zifiri karanlıkta iniş ve kalkış yapmak için...”</p>

    <p>O Vampir görüşünün varlığı Narov’u hiç şaşırtmamıştı. Ancak Jaeger yetişkin hayatının büyük bölümünde, gece görüşünün çok da uzak olmayan bir geçmişte Amerikalılar tarafından icat edildiğine inanıyordu. Bu İkinci Dünya Savaşı’ndan kalma Alman uçağında söz konusu cihazın çalışan bir takımını görmek inanılmazdı.</p>

    <p>Arkasındaki rotacının masasında, bir tarafında kalemler ve pergeller bulunan küflenmiş bir çizelgenin kalıntılarını buldu Jaeger. Onun ağır bir sigara tiryakisi olduğunu düşündü. Yarısı içilmiş sigara izmaritleriyle artık taşmak üzere olan bir kül tablası ve Luftwaffe imzalı bir paket kibrit çöpü duruyordu.</p>

    <p>Rotacının dosyasına sıkıştırılmış bir şekilde eski ve sararmış bir resim vardı. Jaeger uzanıp aldı. Havadan çekilmiş bir fotoğraftı bu ve gördüğü gibi yetmiş yıl önce ormanı keserek kurulmuş uçuş pistine ait olduğunu anladı. Üzerinde Almanca kelimeler yazıyordu; bunlardan biri <i>Treibstofflager</i>’dı ve yanına çizilmiş bir yakıt fıçısı vardı. Yani bu uçağın sonsuza kadar ormanın ortasında kalmasına yol açan da o <i>Treibstofflager</i>’ın boşalmasıydı.</p>

    <p>Jaeger göstermek için Narov’a döndü ama kadının sırtıyla karşılaştı. Duruşunda kaçamak bir hava vardı. Deri bir omuz çantasının üzerine eğilmiş, elleriyle bir tomar belgenin üzerinde hararetle geziniyordu. Sadece beden diline bakarak bile Jaeger, kadının buraya her ne için geldiyse onu bulduğunu ve o çantanın içindeki şeyle arasına hiç kimsenin giremeyeceğini anlamıştı.</p>

    <p>Üzerine yönelmiş bakışları hissetmiş olmalıydı. Hiçbir şey söylemeden kendi sırt çantasını omzundan çıkardı, bulduğu çantayı dibine kadar soktu ve uçağın ambarına doğru döndü. Jaeger’a bakıyordu. Maskenin ardından görebildiği kadarıyla kadının yüzü heyecandan kızarmış gibiydi. Ama bir taraftan da kaçamak bir tutum sergiliyordu; gözlerinde savunmaya geçmiş, kendini korumayı hedefleyen bir bakış vardı.</p>

    <p>“Aradığını buldun mu?” diye sordu Jaeger açıkça.</p>

    <p>Narov soruyu duymazdan geldi. Onun yerine uçağın arka tarafını işaret etti.</p>

    <p>“Oraya! Tabii bu uçağın sakladığı sırları gerçekten öğrenmek istiyorsan...”</p>

    <p>Jaeger uçağı buradan kaldırıp götürdükten sonra o çanta dolusu belgeyle ilgili Narov’un üzerine gideceğini aklına kazıdı. Şu an böyle bir yüzleşme için zaman yoktu.</p>
  </div>
</body>
</html>