<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-20</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger uçağın kokpitinde durdu. Hemen üzerindeki pencerede bir yüz belirmişti.</p>

    <p>“Atlayış bölgesinde hava güzel görünüyor,” dedi pilot. “On beş dakikaya tekerleri kaldıracağız, uygun mudur?</p>

    <p>Jaeger başını sallayıp, “Açıkçası iple çekiyorum. Beklemek beni bitiriyor,” dedi.</p>

    <p>Mürettebatın tamamı Amerikalıydı ve takındıkları tavırlar neticesinde Jaeger eski asker olduklarını anlamıştı. Hercules C-130, Carson tarafından özel bir hava taşıma şirketi aracılığıyla ayarlanmıştı ve Jaeger’a da bu adamların alandaki en iyiler olduğu söylenmişti. Gökyüzünden takımıyla birlikte kendilerini boşluğa bırakacakları yere sorunsuz bir şekilde varacaklarına güveni tamdı.</p>

    <p>“Çalmamızı istediğin bir parça var mı?” diye sordu pilot. “<i>P Zamanı</i> için diyorum.”</p>

    <p>Jaeger güldü. P Zamanı, Jaeger ile takımının uçağın kuyruğundaki rampadan kendilerini uğuldayan boşluğa bırakacakları Paraşüt Zamanı anlamına geliyordu.</p>

    <p>Dünyanın her yanındaki havacılar arasında çok uzun yıllardır süregelen bu gelenekte, “<i>Haydi, haydi, haydi!</i>” denmeden önce bir şarkı açılırdı. Bu sefer modern hayatın Kayıp Dünyası’na gizemli bir yolculuk olsa da normalde savaşa doğru serbest düşüşe geçmeden önce adrenalin pompalamak ve nabzı hızlandırmak için kullanılırdı.</p>

    <p>“Klasik bir şeyler olsun,” diye önerdi Jaeger. “Wagner olabilir. Sistemde ne var ki?”</p>

    <p>Jaeger’ın atlama şarkısı kendi doğasını da yansıtıyordu. Arkadaşlarının gözünde bir karşı kültür ifadesiydi ama eski şarkılar her zaman odaklanmasını sağlamıştı. Bu sefer de öyle bir motivasyona kesinlikle ihtiyacı vardı.</p>

    <p>Ardından geleceklere rehberlik etmek amacıyla, ilk önce Jaeger atlayacaktı. Ancak yalnız olmayacaktı.</p>

    <p>Irina Narov takıma geç katıldığı için Andy Smith’in verdiği olmazsa olmaz YİYA takviye eğitimini alamamıştı. YİYA, “Yüksek İrtifada Yüksek Açılış” anlamına geliyordu. Yani hedeflerinden kilometrelerce önce gökyüzünde paraşütlerini açacak, sonra süzüleceklerdi. Keşfe başlamak için bu yolu seçmişlerdi.</p>

    <p>Jaeger ise iki kişilik bir YİYA yapmak zorunda kalmıştı. 30.000 feet yükseklikten kendini boşluğa bırakacağı sırada, gövdesine bağlı bir insan -Irina Narov- daha olacaktı. O huzur verici müziğe daha önce hiç olmadığı kadar ihtiyaç duyduğunu hissediyordu.</p>

    <p>“AC/DC’den ‘Highway to Hell var,” dedi pilot. “Led Zeppelin’den ‘Stairway to Heaven’, ZZ Top ve Motörhead var. Eminem, 50 Cent ve Fatboy’dan da birkaç parça var. İstediğini seç dostum.”</p>

    <p>Jaeger elini cebine sokup çıkardığı CD’yi pilota gönderdi.</p>

    <p>“Bunu dene, dördüncü sırada...”</p>

    <p>Pilot elindeki CD’ye bir bakıp, “‘Ride of the Valkyries’ mı?” dedikten sonra homurdandı. “‘Highway to Hell’i istemediğine emin misin?”</p>

    <p>Kuvvetli bir şarkı açtı; AC/DC’nin şarkı sözleri girerken, Hercules’in kokpitinde parmaklarıyla davul çalıyordu.</p>

    <p>Jaeger gülümseyip, “Onu geri alacağınız zamana saklayalım, olmaz mı?” dedi.</p>

    <p>Pilot gözlerini devirdi.</p>

    <p>“Siz İngilizler... Biraz akışına bırakın ya! Merak etme, eğlendireceğiz sizi.”</p>

    <p>Jaeger, Vietnam Savaşı’nı anlatan vurucu film <i>Kıyamet</i>’in jenerik müziği olan “Ride of the Valkyries”ın, önündeki görev için kusursuz olacağını hissediyordu. Aynı zamanda pilotun seçtiği gibi hızlı bir şarkıya da yakın sayılırdı. Jaeger’ın kitabında, mürettebatı mutlu etmek önemli bir yere sahipti.</p>

    <p>Pilotla mürettebatı, uçurdukları on kişiyi, bulabildikleri o ufak açık alana inmelerini sağlayacak şekilde yerden on kilometre yukarıda, gökyüzünün tam olarak belirli bir noktasında uçaktan bırakmak gibi çok zor bir görevi üstlenmişti. Şu an için Jaeger ve takımındakilerin hayatı aşağı yukarı bu pilotun ellerindeydi.</p>

    <p>Jaeger uçağın arkasına ilerledi ve yukarı tırmandı. Uçağın karanlık gövdesini boydan boya taradı. Düşük ışıkla birlikte ender de olsa yükselen kızıl parıltılar içeri ürkütücü bir hava katmıştı. Dokuz paraşütçü saydı, kendiyle birlikte on ediyordu. Orduda alışık olduğunun aksine onları çok az tanıyordu. Hazırlıklar süresince sadece birkaç gün birlikte zaman geçirmişlerdi.</p>

    <p>Takımı her şeyiyle hazırdı. Tüm takıma YİYA atlayışları için özel olarak tasarlanmış, oldukça kalın ve ağır Gore-Tex yaşam kıyafetleri giydirilmişti. Onları giymek tam bir işkenceydi. Tropik güneşin yaktığı ormana indikleri anda tüm vücutları kaynayacaktı. Ama böyle bir koruma olmadan da ince ve soğuk mavilikten paraşütle o kadar uzunca bir süre süzülmek, donarak ölmekle aynı anlama gelirdi.</p>

    <p>30.000 feet’lik yükseklikten atlarken, sonsuza kadar donmuş bir ölüm bölgesi olarak kalacak Everest’in zirvesinden üç yüz metre daha yüksekte olacaklardı. Oradaki sıcaklık -50 C dolaylarında seyrederken, ticari uçakların yol aldığı o irtifadaki rüzgâr da dehşetle esecekti. Özel olarak tasarlanmış kıyafetleri, maskeleri, eldivenleri ve kaskları olmadan göz açıp kapayıncaya kadar ölürlerdi. Dahası paraşütlerinin altında ondan çok daha uzun bir süre salınacaklardı.</p>

    <p>Daha alçaktan atlayamamalarının sebebiyse basitti. Tam olarak belirlenen noktaya inebilmeleri için paraşütle kırk kilometre civarında süzülmeleri gerekiyordu. Böylesine bir mesafeye de ancak 30.000 feet’ten atlayarak ulaşılabiliyordu. Hem YİYA atlayışıyla birlikte kameralar da bayram edecekti.</p>

    <p>Hercules’in tam ortasında, tuvalet kâğıdı rulosuna benzeyen iki tane kocaman konteyner vardı. Bu paraşüt tüpleri o kadar ağırdı ki tüm zemin boyunca uzanan bir çift rayın üzerine monte edilmişti. Jaeger’ın en tecrübeli iki paraşütçüsü, Hiro Kamishi ve Peter Krakow, iniş bölgesine doğru süzülmek amacıyla atlayıştan hemen önce tüplere bağlanacaktı.</p>

    <p>Takımın sırt çantalarında taşınamayacak kadar ağır ve kaba tüm aletlerini, şişirilebilir kanolarıyla diğer yardımcı ekipmanı onlar taşıyacaktı. Kamishi ve Krakow, deyişe göre “tüpe binecekti.” Bu görevin gerektirdiği fiziksel güç akıl almaz boyutlardaydı ama Jaeger’ın ikisine olan güveni tamdı.</p>

    <p>Onun göreviyse çok daha zordu ama kendine sürekli daha önce sayısız sefer çift atlayış yaptığını ve Irina Narov’u tek parça hâlinde yere indirme konusunda canını sıkmaması gerektiğini hatırlatıyordu.</p>

    <p>Yüzünü takımına çevirdi. Hercules’in bir tarafına dizili koltuklara dağılmışlardı. Karşı taraflarındaysa onları güvenle uçaktan çıkarma sorumluluğunu üstlenmiş paraşüt görevlileri oturuyordu.</p>

    <p>Önlerindeki keşfin dünyanın dört bir yanına dağılan çok çeşitli öğeleri düşünüldüğünde, herkesin standart bir saatte çalışması gerekiyordu. Jaeger de daha önce askerî operasyonlarda birçok kez yaptığı şeyi yapmak üzereydi. Bir dizinin üzerine çöktü ve sol kolunu sıvadı.</p>

    <p>“Dikkat!” diye seslendi, uçağın türbinlerinden çıkan sesi bastırmak için bağırması gerekmişti. “Zulu saatini doğrulayacağız.”</p>

    <p>Bir sıra dolusu insan, kaba kıyafetlerinin altında kalan saatlerini çıkarma mücadelesi verdi. Önlerindeki görev öncesinde herkesin saatlerini doğru bir şekilde senkronize etmesi hayati önem taşıyordu.</p>

    <p>Takımları ve üzerlerinde yörünge çizecek olan zeplin, Bolivya saat dilimine göre çalışacaktı. Brezilya’dan uçuşa geçen C-130 mürettebatı Bolivya’dan bir saat ilerideydi ve Londra’daki Wild Dog Media’nın genel merkezi de iki saat daha ilerideydi.</p>

    <p>Jaeger’ın görev sonunda çağıracağı çıkış uçağının, bu saat farkı sebebiyle randevu noktasına üç saat erken ya da geç gelmesi manasız olurdu. Zulu saati tüm askerî birimlerin kullandığı küresel bir standart olarak kabul edilmişti. Keşif ekibi de bundan sonra aynı yolda ilerleyecekti.</p>

    <p>“05.00 Zulu’ya otuz saniye!” diye duyurdu Jaeger.</p>

    <p>Uçaktaki tüm ekibin gözleri saatlerindeki saniye ibresine kilitlenmişti.</p>

    <p>“Yirmi beş saniye ve düşüyor!” diye uyardı Jaeger. Başını kaldırıp takımına baktı. “Her şey yolunda mı?”</p>

    <p>Herkesten bir sorun olmadığına yönelik işaretler aldı. Ağır oksijen maskelerinin ardına gizlenmiş gözleri heyecandan parlıyordu. YİYA atlayışı yapmadan önce paraşütçülerin basınçlı bir hava karışımı soluması, tazyikli saf oksijeni ciğerlerine alması gerekiyordu. Buna da direkt sakatlık veya ölümle sonuçlanabilecek yükseklik hastalığı tehlikesini azaltmak amacıyla kalkıştan önce başlıyorlardı.</p>

    <p>Maskeler yüzünden kimse konuşamıyordu ama Jaeger yine de canlandı. Takımı, Cordillera de los Dios’a inip binbir türlü çamura batmaya sonuna kadar hazır görünüyordu.</p>

    <p>“05.00 Zulu’ya on saniye...” diye saydı. “Yedi... Dört, üç, iki; şimdi!”</p>

    <p>Çağrısıyla birlikte bütün takım üyeleri de onay verircesine başlarını salladı. Herkes tamamdı, Zulu saatine senkronize olmuşlardı.</p>

    <p>Herkesin kolunda oldukça kaliteli saatler vardı ama hiçbirinin ekstradan bir özelliği yoktu. Ne kadar az tuş ve zımbırtı olursa o kadar iyiydi. Böylesine bir görevde milyonlarca özelliğe sahip bir saat son istenecek şeydi. Gereksiz tüm özelliklerin bozulma, anlamsız tuşların da takılma gibi bir alışkanlığı vardı. “Basit ve aptal olsun,” sözleri Jaeger’ın SAS seçmelerinden beri içselleştirdiği önemli bir tavsiyeydi.</p>

    <p>Kendi kolunda da sıradanlığın tanımı niteliğinde donuk yeşilden bir İngiliz ordusu saati vardı. Parlaklığı çok düşük olduğu için geceleri görünmez, üretildiği malzeme gereği hiçbir şekilde yansıma yapmazdı. En istenmeyen zamanlarda güneş ışığının bir düşmana dönüşmesine izin vermezdi. Orduda geçirdiği zamanlarda Jaeger’ın bu saati takmasının bir başka sebebi daha vardı; onu sıradan bir askermiş gibi gösteriyordu.</p>

    <p>Düşman tarafından yakalanması hâlinde, özel olduğunu gösterecek hiçbir ayırıcı etmenin üzerinde bulunmamasına özen gösterirdi. Hatta adamlarıyla birlikte her görev öncesinde tamamen temizlenir, kıyafetlerinden tüm etiketleri çıkarır ve nişan, birim veya rütbe bildiren hiçbir kimlik taşımazlardı. Birliğindeki her asker gibi Jaeger da silik bir adam olmak için eğitilmişti. Yani, neredeyse...</p>

    <p>Yine yaptığı gibi bu kurala kendince bir istisna getirmişti. Sol ayağındaki botun tabanında dikkatli bir şekilde gizlediği iki fotoğraf taşırdı. İlki, çocukken dedesinin hediye ettiği İskoç çoban köpeğinin fotoğrafıydı. Hayvan kusursuz bir şekilde eğitilmiş, tamamen kendini Jaeger’a adamış ve her adımında tam arkasında yer almıştı. Diğeriyse Ruth ve Luke’un fotoğrafıydı, bu da Jaeger’ın hatıralarını geçmişte bırakmayı reddettiği parçasını temsil ediyordu. Böyle fotoğraflar taşımak herhangi bir görev için kabul edilemez nitelikteydi. Ama bazı şeyler kurallardan daha önemliydi.</p>
  </div>
</body>
</html>