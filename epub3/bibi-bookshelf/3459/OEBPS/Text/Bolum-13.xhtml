<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-13</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>“Aslında bekliyor... Hep korkuyordum...”</p>

    <p>Joe Amca’nın nefesi kesildi, su istediğini gösterir şekilde musluğu işaret etmişti. Jaeger hemen bir bardak getirdi. Yaşlı adam, bardağı titreyen ellerinin arasına alırken, yarısını mutfak masasına döktüğü suyu içti. Bakışları yeniden Jaeger’ın gözleriyle buluştuğunda sanki içindeki tüm yaşam belirtisi yok olmuştu. Kulübesi lanetliymişçesine etrafa bakındı. Sanki nerede olduğunu hatırlamaya çalışıyor; buraya, şimdiki âna dönmek için çaba harcıyormuş gibi görünüyordu.</p>

    <p>“Nereden buldun sen bunu?” diye fısıldadı telefondaki fotoğrafa bakarken. “Aman, aman, cevap verme sakın! Bugün gelecek diye <i>ödüm</i> kopuyordu. Ama senin getireceğini hiç düşünemezdim. Oğlum, bir de yaşadığın o kadar şeyden sonra...”</p>

    <p>Gözleri odanın uzak bir köşesine kaydı.</p>

    <p>Jaeger ne söyleyeceğini bilemiyordu. Yaşlı adama bir rahatsızlık vermek, onu üzmek isteyeceği son şeydi. Joe’nun son yıllarında Jaeger’ın böyle bir şey yapmaya hakkı yoktu.</p>

    <p>Joe Amca toparlanarak kendine geldi.</p>

    <p>“Oğlum çalışma odasına geçsek iyi olacak. Ethel’in bu... Konuşacaklarımızı duymasını istemem. Karda gezinmeye çıksa bile eskiden olduğu kadar zinde değil. Hiçbirimiz değiliz.” Oturduğu sandalyeden kalkıp bardağı gösterdi. “Suyumu da getirebilir misin?”</p>

    <p>Çalışma odasına doğru dönüp yolu gösterirken, Jaeger da amcasını daha önce hiç böyle görmediğini düşünüyordu. Sanki dünyanın tüm yükü bir anda omuzlarına binmiş gibi kamburunu çıkarmış, hatta neredeyse yere kadar eğilmişti.</p>

    <p class="Yildiz">***</p>

    <p>Joe Amca derin bir iç çekti. Çıkan ses, dağları döven kuru rüzgârınkine benziyordu.</p>

    <p>“Sakladığımız sırları mezara kadar götüreceğimizi sanıyorduk. Deden. Ben. Diğerleri. Onurlu adamlar, kuralları bilen, anlayan adamlar... Kendinden bekleneni bilen askerler...”</p>

    <p>Çalışma odasına kendilerini kapattıktan sonra Joe Amca, onları bu âna sürükleyen her ânı, her olayı en ince ayrıntısına kadar bilmek istedi. Jaeger son sözlerini söylediğinde yaşlı adam sessizliği bozmamış, düşüncelerinin arasında kaybolmuştu. En sonunda konuşmaya başladığındaysa sanki kendi kendine konuşuyormuş gibiydi. Ya da odadaki diğerleriyle, çok uzun zaman önce hayatını kaybedenlerin hayaletleriyle...</p>

    <p>“Biz şeytanın sonunda gittiğini sanmıştık, daha doğrusu ummuştuk,” diye fısıldadı. “Huzurlu bir ruhla, temiz bir vicdanla nihai mekânımıza gidebileceğimizi sandık. O kadar yıl önce gereken neyse yaptığımızı düşündük.”</p>

    <p>Hafifçe birbirine döndürülmüş bir çift eski ama rahat deri koltukta oturuyorlardı. Odanın duvarları, savaştan kalan hatıralarla kaplıydı. Joe Amca’nın üniformayla çekindiği siyah beyaz fotoğraflar, parçalanmış bayraklar, nişanlar, savaş bıçağı, yıpranmış bej beresi... Savaş temasına aykırı olan sadece birkaç eşya vardı.</p>

    <p>Joe ve Ethel’in hiç çocuğu olmamıştı. Onun yerine Ruth ve Jeager’ı çocukları, Luke’u da torunları bellemişlerdi. Çoğu Jaeger ile ailesinin kulübede yaptığı tatillerden olmak üzere birkaç fotoğraf masayı süslerken, yanlarında savaş hatıralarından çok uzak ve diğer her şeyle alakasız görünen bir de kitap vardı. Voynich yazmalarının ikinci nüshasıydı bu ve Ted Dede’nin savaş sandığında yatanla tıpatıp aynı görünüyordu.</p>

    <p>“Sonra bu çocuk geldi, o değerli çocuk,” diye devam etti Joe Amca. “Elinde de... O vardı. <i>Ein Reichsadler</i>!” O son sözler, gözleri Jaeger’ın telefonundan ayrılmayan yaşlı adamın ağzından büyük bir hiddetle çıkmıştı. “O Allah’ın belası lanet! Çocuğun dediğine göre şeytan geri dönmüş. Öyleyse zinciri kırabilir miyim? Sessizliği bozabilir miyim?”</p>

    <p>Cevapsız sorunun havada kalmasına müsaade etti. Kulübenin oldukça sağlam bir şekilde yalıtılmış duvarları çıkan her sesi ânında öldürmesine rağmen karanlık bir uyarı odada yankılanıyor gibiydi.</p>

    <p>“Joe Amca burnumu sokmak istemedim...” diye araya girdi Jaeger ama yaşlı adam susmasını gösterir şekilde elini kaldırdı. Gözle görülür bir çaba harcayarak o âna geri dönmüştü.</p>

    <p>“Evladım sana her şeyi anlatabileceğimi sanmıyorum,” diye fısıldadı. “Her şeyden önce deden bunu uygun bulmazdı. Son çare bu kalana kadar tabii... Ama <i>bir şeyleri</i> bilmeyi hak ediyorsun. Sor sorularını. Buraya sorularla gelmiş olman lazım. Sen sor, ben de bakayım ne anlatabiliyorum.”</p>

    <p>Jaeger başını sallayıp, “Dedemle savaşta ne yaptınız? O hâlâ hayattayken sormuştum ama anlatmaya pek istekli değildi. Eline böyle belgeler geçmesine sebep olacak kadar,” dedikten sonra telefonuna baktı. “Ne yaptınız?”</p>

    <p>“Savaşta ne yaptığımızı anlaman için önce karşımızdaki düşmanı anlaman lazım,” diye söze başladı Joe Amca sessizce. “Üzerinden çok uzun yıllar geçti, çok şey silinip gitti ama Hitler’in mesajı basitti. Bir o kadar da dehşet verici...</p>

    <p>Hitler’in sloganını hatırlıyor musun? <i>Denn heute gehort uns Deutschland, und morgen die ganze Welt.</i> ‘Bugün Almanya bize ait, yarın bütün dünyaya.’ Bin Yıllık <i>Reich</i> gerçekten de tüm dünyaya hükmeden bir imparatorluk olacaktı. Roma İmparatorluğu’nun yerleştirdiği modeli izleyecek, Berlin’e ‘Germanya’ adı verilecek ve tüm dünyanın başkenti orası olacaktı.</p>

    <p>Hitler, Almanların <i>Übermensch, yani</i> üstün Aryan ırk olduğunu iddia ediyordu. Bu da Almanya’nın <i>Untermensch,</i> yani alt insanlardan temizlenmesi için <i>Rassenhygiene,</i> yani ırk arındırmasının yolunu açıyordu. Ondan sonra yenilmez olacaklardı. <i>Untermenschler</i> ifşa edilecek, köleleştirilecek ve hiçbir cezası olmadan öldürülecekti. Sekiz, on, on iki milyon... Kimse şimdiye kadar tam olarak kaç kişinin öldürüldüğünü bilmiyor. Biz sadece Yahudilerle sınırlı kaldığını sanıyoruz,” diye devam etti Joe Amca. “Öyle değildi. Üstün ırktan olmayan herkes dâhildi. <i>Mischlings,</i> yani yarı Yahudi ya da melez olanlar; eşcinseller, komünistler, aydınlar, beyaz olmayanlar ki onlara Lehler, Ruslar, Güney Avrupalılar, Asyalılar... Herkes dâhildi. <i>Einsatzgruppen,</i> SS ölüm mangaları hepsini imha edecekti.</p>

    <p>Sonra bir de <i>Lebensunwertes Leben,</i> ‘yaşamayı hak etmeyenler’ vardı. Yani engelliler ve akıl hastaları... T4 Operasyonu ile Naziler <i>onları</i> da öldürmeye başladı. Düşünsene! <i>Engelliler!</i> Toplumun en savunmasız kesimini öldürüyorlardı. Bunu nasıl yaptıklarını biliyor musun peki? <i>Lebensunwertes Leben</i>ları o veya bu gerekçeyle özel bir otobüse bindirir, onlar camdan dışarıyı seyrederken egzoz dumanını içeri verirlerdi.”</p>

    <p>Yaşlı adam Jaeger’a baktı, tedirginliği her hâlinden okunuyordu.</p>

    <p>“Dedenle ben, kendi gözlerimizle o kadar fazlasını gördük ki.”</p>

    <p>Suyundan bir yudum aldı. Düşüncelerini toparlayabilmek için çaba sarf ediyordu.</p>

    <p>“Ama olay sadece katliam değildi. Toplama kamplarının kapılarının üzerinde bir slogan yazardı: <i>Arbeit macht frei.</i> ‘Çalışmak sizi özgür kılacak.’ Tabii ki koca bir yalandan başka bir şey değildi bu da. Hitler’in <i>Reich’ı</i> bir <i>Zwangswirtschaft,</i> yani angarya ekonomisiyle yürüyordu. <i>Untermensch</i>lerle köle işçilerden oluşan dev bir ordu kurmuştu ve milyonlarcasını ölene kadar çalıştırıyordu. En kötüsü de neydi, biliyor musun?” diye fısıldadı. “<i>İşe yaradı.</i> En azından Hitler’in gözünde plan işliyordu. Sonuçlar zaten her şeyi gözler önüne sermişti. Olağanüstü bir roket ustalığı, son teknoloji güdümlü füzeler, seyir füzeleri, aşırı gelişmiş havacılık, jet motorlu uçar kanatlar, gizli denizaltıları, adı duyulmamış kimyasal ve biyolojik silahlar, gece görüş malzemeleri... Neredeyse her alanda Almanlar öncülük ediyordu. Bizden ışık yılı daha ötedeydiler.”</p>

    <p>“Hitler teknolojiye karşı bağnaz bir inanca sahipti,” diye devam etti bir sessizliğin ardından. “Hatırlasana, V-2 ile uzaya ilk roketi gönderen onlar oldu. Bugün herkesin sandığı gibi Ruslar değil. Hitler ciddi şekilde teknolojiyle savaşı kazanabileceğini düşünüyordu. İnan bana; nükleer yarış dışında, ki onu da tamamen şansa kazandık, 1945 geldiğinde neredeyse her şey hazırdı.</p>

    <p>Mesela XXI gizli denizaltısını düşün. Zamanının onlarca yıl ötesindeydi. 70’lerin sonuna geldiğimizde biz hâlâ onun tasarımını kopyalamaya çalışıyorduk. Üç yüz XXI Alman denizaltısıyla birlikte Britanya’yı köşeye rahatlıkla sıkıştırabilir ve bizi teslim olmaya zorlayabilirlerdi. Savaş bittiği sıralarda, Hitler’in emrinde sularda gizlice dolaşmaya hazır yüz altmış denizaltıdan oluşan bir donanma vardı. Ya da V-7 roketi düşünelim. V-2’yi bir oyuncak gibi göstermişti. Beş bin kilometre menzili vardı ve gizli sinir gazlarından biriyle, yani sarin ya da tabunla silahlandırılmıştı. Tüm büyük şehirlerimize gökten ölüm yağdırabilirlerdi. İnan bana William, işte bu kadar yaklaşmışlardı. Savaşı olmasa bile, <i>Tausendjahriges Reich</i>’a ulaşmak üzereydiler. Ondan sonra Müttefik kuvvetleri barış istemeye zorlayabilirlerdi. Öyle bir şey yaşanması hâlinde de Hitler, Nazizm, yani nihai şeytan hayatta kalmış olurdu. Hitler ve yakın çevresindeki hasta heriflerin asıl istediği de <i>Dritters Reich</i>, yani bin yıl dünyaya hükmetmekti. Bu kadar yaklaşmışlardı işte...”</p>

    <p>Yaşlı adam yorgunluktan tükenmiş bir biçimde iç çekti.</p>

    <p>“Birçok açıdan da bizim işimiz, dedenle benim yani, buna bir son vermekti.”</p>
  </div>
</body>
</html>