<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-74</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Ju 390’ın arkadaki kargo ambarı kusursuz Alman mühendisliğinin eşsiz bir örneğiydi. Gövdenin iki tarafında iki metrelik dışarı açılan çift kapılar vardı. Tam ortalarına kadar uzanan ikiz demir çubuklarla bağlanmış, tavandaki ve yerdeki deliklere geçirilmişti.</p>

    <p>Menteşelerle kilit mekanizması iyi yağlanmış gibi görünüyordu ve Jaeger kolaylıkla oynatabileceğini düşündü. Kollardan birine güç uyguladıktan sonra yukarı çekmesiyle hafif bir gıcırdama duyuldu ve kapılar serbest kaldı. Ardından tüm ağırlığını kapıya verdi ve kısa bir süre içerisinde ardına kadar açılan kapılar, uçağın içini dolduran ağır sisin dışarı sızmasına sebep oldu.</p>

    <p>Jaeger sisin havadan daha yoğun olduğunu gördüğü için şaşırmıştı. Uçaktan dökülen sis yere sızarken, yoğun ve zehirli bir gaz bulutu olarak bir araya geldi. Güneş ışınlarıyla buluşan kütle, uçağın içinden tuhaf bir metalik parıltıyla parlıyor gibi görünüyordu. Bunu görmesiyle birlikte Jaeger uçaktan çıkan zehrin kaynağını belirlemek adına bazı testler yapması gerektiğini hatırladı. Arama ve keşif işine kendini o kadar kaptırmıştı ki az kalsın aklından uçup gidecekti. Ama onun için hâlâ zamanı vardı.</p>

    <p>Şu an için için yanıyordu ve birkaç dakikalığına da olsa biraz nefes almaya ihtiyacı vardı. Açılan kapının hemen yanında bir koltuğa oturdu, Narov da karşısına geçti. Gözünün bir kenarıyla bu inanılmaz keşfi kamerasına her şeyiyle sığdırmaya çalışan Dale’in çekim yaptığını görebiliyordu.</p>

    <p>Açılan kapıdan süzülen ışıkla birlikte, Jaeger yakınlarındaki bir kasanın kenarına çizilmiş ve bir MANPAD’e aitmiş gibi görünen bir resim fark etti. İncelemek için eğildi. Net bir şekilde, omuzdan fırlatmalı yerden havaya bir füzenin resmiydi bu. Narov kasanın yan tarafına yazılanları okudu.</p>

    <p><i>“Fliegerfaust;</i> tam çevirisi ‘pilot yumruğu’. Dünyanın ilk omuzdan fırlatmalı yerden havaya füzesi, İttifak uçaklarını vurmak için tasarlandı. Neyse ki bu sefer de savaşın sonucunu değiştirebilecek kadar bir fark yaratmak için geç kalmışlardı.”</p>

    <p>“İnanılmaz!” diye fısıldadı Jaeger. “O kadar çok ilk var ki... Burada yatan sırları listelemek yıllar alacak.”</p>

    <p>“Tam olarak neye bu kadar şaşırıyorsun?” diye sordu Narov, ölü ormanda yükselen beyaz iskeletleri seyrediyordu. “Nazilerin böylesine teknolojilere sahip olmasına mı? Bunlara ve çok daha fazlasına sahiplerdi. Bu uçağı tamamen aradığımızda kim bilir daha nelerle karşılaşacağız.” Duraksadı. “Yoksa uçağın Amerikan renklerinde olmasına mı şaşırdın? İttifak kuvvetleri Nazilerin silahlarını -<i>Wunderwaffe</i>’sini- dünyanın en uzak köşelerinde yeniden mevkilendirme çabalarına büyük katkı sağladı. Savaşın bitmesine doğru artık yeni bir düşman vardı karşımızda; Sovyet Rusya. ‘Düşmanımın düşmanı dostumdur,’ diye düşündüler. İttifak güçleri Nazilerin yeniden mevkilendirme işine olabilecek en üst düzeyde yardımı sağladı. O yüzden bunun üzerinde ABD Hava Kuvvetleri’nin renkleri var. İttifak güçleri... Amerikalılar o zamanlar göklerin hâkimiydi ve başka türlü de başarılamazdı zaten.”</p>

    <p>“Savaşın sonlarına doğru artık Ruslarla yarış başlamıştı,” diye devam etti. “Nazilerin sırlarını, yani teknolojilerini ve en iyi bilim insanlarını kendimize alarak Soğuk Savaş’ı ve tabii ki uzay yarışını kazandık. O zamanlar her şeyi buna bağlayarak haklı göstermeye çalışıyorduk.”</p>

    <p>“<i>Biz</i> derken?” diye araya girdi Jaeger. “Sen Rus değil miydin? Kendin söyledin az önce, savaş bittiğinde düşman sizdiniz.”</p>

    <p>“Bana dair hiçbir şey bilmiyorsun,” diye mırıldandı Narov. Ardından uzunca bir süre sessiz kaldı. “Sesim Rus gibi çıkıyor olabilir ama damarlarımda İngiliz kanı akıyor. Senin ülkende doğdum ben. Ondan önce de atalarımın soyu Almanya’ya dayanıyor. Şimdiyse New York’ta yaşıyorum. Ben özgür dünyanın bir vatandaşıyım. Düşman mı oluyorum yani?”</p>

    <p>Jaeger biraz da özür diler bir şekilde omuzlarını silkip, “Nereden bilecektim ki? Bana kendinle ilgili hiçbir şey anlat...” dedi.</p>

    <p>“Şimdi de zamanı değil zaten,” diye sözünü kesti Narov ve Ju 390’ın kargo ambarını işaret etti.</p>

    <p>“Öyle olsun. O zaman uçağı anlatmaya devam et.”</p>

    <p>“Mesela Mittelwerk yeraltı tesisini düşün,” diye başladı Narov, kaldığı yerden devam ederek. “Mayıs 1945’in başlarında Amerikan güçleri orayı istila etti ve ilk V-2 roket sistemleri Amerika’ya gönderildi. Bundan sadece birkaç gün sonra Sovyet subayları tesisi ele geçirdi, Sovyet işgal sınırları içerisinde kalıyordu. Amerika’nın Apollo ay uçuşu o V-2 teknolojilerine dayanarak gerçekleştirildi. Ya da mesela Blitzableiter’in direktörü Kurt Blome’u düşün. Nazilerin biyolojik silah programının bu denli gelişmesinin önemli bir sebebi test edebilecekleri binlerce toplama kampı kurbanlarının olmasıydı. Savaş bittikten sonra Blome yakalandı ve Nuremberg’de duruşmaya çıkarıldı. Sonrasında bir şekilde beraat etti ve Amerikalılar çok gizli silah programı Kimyasal Kuvvetler’de çalışması için onu işe aldı.”</p>

    <p>“Anlaşmalar yaptık,” diye devam etti Narov, sesindeki nefreti bastırmıyordu. “Evet, adını bile ağzımıza almamamız gerekenlerle, Nazilerin en kötüleriyle anlaşmalar yaptık.” Jaeger’a baktı. “Araç Operasyonu’nu duymuş muydun?”</p>

    <p>Jaeger başını iki yana salladı.</p>

    <p>“Amerikalıların binlerce Nazi bilim adamını kendi ülkelerine yerleştirmek için başlattığı bir projenin kod adıydı. Hepsine yeni isimler, yeni kimlikler ve nüfuza sahip olabilecekleri işler verildi. Tek beklenense yeni sahipleri için çalışmalarıydı. Sizin de benzeri bir programınız vardı ama o bilindik İngiliz ironisiyle adını, ‘Darwin Operasyonu’ koydunuz; en güçlünün hayatta kalması...”</p>

    <p>“İki proje de tamamen inkâr edilebilecek şekilde tasarlandı,” diye devam etti Narov. “Ataç Operasyonu, Amerika Başkanı düzeyinde bile reddedildi.” Duraksadı. “Ama daha da derinlere giden inkâr katmanları vardı. <i>Aktion Adlerflug,</i> Kartal Uçuşu Operasyonu, bu uçağın gövdesindeki tüm kasalara işlenmiş durumda... <i>Aktion Adlerflug,</i> Hitler’in tüm Nazi teknolojisini daha sonra Reich’ın yeniden yükselebileceği yerlere mevzilendirme planı için bulduğu bir kod adıydı. Bizim de, yani İttifak güçlerinin de Sovyetlere karşı çalıştıkları sürece kabul ettiğimiz bir projeydi. Anlayacağın, dünyanın en karanlık komplolarının tam ortasında yatan bir uçağın içinde oturuyorsun. O kadar gizliydi ki, hatta hâlâ o kadar gizli ki bununla ilgili tüm İngiliz, Amerikan ve Rus dosyaları kapalı kapılar altında kaldı. Bana göre sonsuza kadar da öyle devam edecek.”</p>

    <p>Bir süre sessiz kalan Narov omuzlarını silkti.</p>

    <p>“Bunlar seni şaşırtıyorsa bile şaşırtmasın. Sözde iyi adamlar şeytanla anlaştı. Bunu da gerekli olduğunu düşündükleri, özgür dünyanın iyiliği için yaptılar.”</p>
  </div>
</body>
</html>