<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-33</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Siyah Güney Amerika timsahı, <i>Melanosuchus niger</i>, beş metreye kadar uzayabilen ve normal bir insan ağırlığının beş katına, dört yüz kilo ağırlığa ulaşabilen bir hayvandı. Son derece güçlü bu yaratığın bir gergedan kadar kalın derisi vardı.</p>

    <p>Jaeger’ın hatırlaması pek zaman almadı. Zamanında “ayı gibi timsah” şeklinde tanımlanan bir hayvan duymuştu ve bunlardan daha büyüğü ve saldırganı bulunamazdı. Jaeger aklına temkinli olması gerektiğini kazıdı.</p>

    <p>Bununla birlikte siyah kaymanların nispeten düşük görme duyusuna sahip olduklarını da hatırlamıştı. Daha çok karanlıkta avlanmaya yönelik evrimleşmişlerdi. Su altında neredeyse hiç göremiyorlardı ve böylesine kumla dolu bir nehirde de hiç şansları yoktu. Saldırmak için kafalarını yüzeye çıkarmaları gerekiyordu, yani ister istemez öncesinde görünmek zorundaydılar.</p>

    <p>Bu timsahlar avlarına ilerlerken daha çok koku duyularından destek alırdı. Bir anlığına, o korkunç düşüş sırasında Narov’un bıçak darbelerinden korunmak için kolunu siper ettiği yeri kontrol etti Jaeger. Yaranın kanaması uzun zaman önce durmuştu ama yine de sudan uzak tutmak en iyisi olacaktı.</p>

    <p>Alternatif bir planın yokluğunda, elindeki tek seçeneğe yoğunlaşmaya başladı. Çantasını açıp kano balonlarını çıkardı. Kalan diğer malzemeleri boşalttıktan sonra ağırlığın eşit bir şekilde dağılması için her şeyi iki balon arasında paylaştırdı. Ardından balonlardan birini şişirdi ve ipini sıkıca balonun ağzının etrafında çevirip iki kez düğümleyerek kapattı. İkinciyi de şişirip özenle ağzını kapattıktan sonra çantasındaki tokaları kullanarak kano balonuyla ikisini birbirine bağladı. Ardından kendi pompalısıyla Narov’un silahını alarak, hızla bağlanıp çözülebilen düğümlere sahip yeni yaptığı yüzdürme cihazının iki köşesindeki gevşek uçlara uzunca bir paraşüt kordonu aracılığıyla bağladı. Bu sayede olur da silahlardan biri düşerse yeniden yanına çekebilecekti.</p>

    <p>Sonra su kenarına yakın yerde büyüyen ağaçlıktan kalın bir bambu seçti. Palasıyla kamışı düşürdü ve gövdesini bir buçuk metre uzunluğunda iki parçaya ayırdı. Keskin bıçağını kullanarak iki parçayı da ortadan ikiye kesti ve dört çapraz direk yaptı. Ardından bu dört parçanın boyutunda bir bambu kamışını alıp paraşüt kordonuyla direklere bağlayarak hepsini basit ama sağlam bir çerçeveye dönüştürdü ve bu yapıyı yüzdürme balonlarına bağladı.</p>

    <p>Geçici çözümle ortaya çıkardığı salını sığ kıyıya sürükleyerek üzerine oturdu, test ediyordu. Kendi ağırlığını rahatlıkla taşıyan sal tam da istediği gibi suyun üzerinde kalmıştı. Bununla birlikte Jaeger artık hazırdı. Narov’u taşıyabileceği konusunda içi oldukça rahattı.</p>

    <p>El yapımı salını yere bağladı ve biraz su temizlemek için durdu. Bu denli ter döktüğü bir ortamda şişelerini dolu tutmanın önemi büyüktü. Katadyn’i kullanarak kahverengi nehir suyunu giriş bölmesine doldurdu; filtreden geçen pis su, yerini bir şişe dolusu taze suya bıraktı. İki şişeyi de yeniden doldurmadan önce içebildiği kadar su içti. Tam bitirmek üzereydi ki ıslak ve nemli havadan bitap düşmüş bir ses duydu; kırılgan, acı dolu, titrek bir ses.</p>

    <p>“Sıkıcı, salak ve yarım akıllısın!” Narov kendine gelmiş ve salını test ettiği sırada Jaeger’ı izlemişti. “Beni o şeye bindirmen imkânsız... Kaçınılmaz olanı kabul edip tek başına yola koyulmanın zamanı geldi.”</p>

    <p>Jaeger bu yorumu duymazdan geldi. Silahları salın iki tarafına, gidiş yönüne bakacak şekilde yerleştirdi ve hemen önünde çömelerek Narov’a döndü.</p>

    <p>“Kaptan Narov geminiz hazır.” Önlerindeki macerayı düşündükçe midesinin içine çekildiğini hissediyordu ama bunu göstermemek için elinden geleni yaptı. “Seni taşıyıp sala koyacağım. Gayet dengeli oldu ama devirmemeye çalış. Silahları da batırma sakın.”</p>

    <p>Teşvik edici bir gülümseme paylaştı ama kadının tepki verecek hâli yoktu.</p>

    <p>“Düzeltiyorum,” diye fısıldadı. “Yarım akıllı değilsin, bildiğin <i>akıl hastası</i>sın. Ama görebildiğin üzere tartışacak bir durumda değilim.”</p>

    <p>Jaeger, kadını kaldırıp, “Aferin benim kızıma!” dedi.</p>

    <p>Narov kaşlarını çattı. Uygun bir cevap veremeyecek kadar bitkin olduğu her hâlinden belli oluyordu.</p>

    <p>Jaeger uzun bacaklarını içeride tutması gerektiği yönünde uyarılarını yaptıktan sonra kadını hafifçe sala yatırdı. Narov, cenin pozisyonu alarak iyice kıvrıldı. Onun ağırlığıyla birlikte sal on beş santim daha batmıştı ama büyük kısmı yine de nehrin üzerindeydi. Artık gitmeye hazırdılar.</p>

    <p>Jaeger derin suya dalarak önündeki salı itmeye başladı. Ayağının altındaki kalın çamur tabakası her adımında yükseliyordu. Ilık diyebileceği su, tortularla kaygan hissettiriyordu. Arada sırada botlarına; bir ağaç dalı olduğunu düşündüğü, ince kumların arasına gömülmüş çürüyen bir bitki takılıyordu. Üzerlerinden geçtiği sırada hepsi bir sürü baloncuğu su yüzeyine gönderiyor, çürüyen gövdelerindeki gazı boşaltıyordu.</p>

    <p>Su artık göğüs seviyesine geldiğinde Jaeger da yola koyuldu. Akıntı beklediğinden daha güçlüydü ve onunla birlikte taşınacaklarından emindi. Ama bu yolculuğun bir an önce bitmesini istemesinin asıl sebebi akıntıdan ziyade nehrin içinde saklananlardı.</p>
  </div>
</body>
</html>