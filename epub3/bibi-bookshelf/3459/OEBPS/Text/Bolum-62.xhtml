<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-62</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Ormanın gözyaşları dinmiyor, her biri ışıldıyordu. Döndükleri her yanda damlayan, akan ve sızan sular vardı. Alçaktan uçan bulutlar ormanın üzerini kaplayan örtüye bir hışımla bakıyor; hızla boşalan yağmurla zemin seviyesine ulaşabilen ışık miktarını daha da azaltıyordu.</p>

    <p>Dağlardan kopup gelen ilk fırtına rüzgârı havaya sert bir serinlik katmış; birkaç saat boyunca durmadan yağan şiddetli yağmurun ardından toprak daha karanlık, daha ıslak ve daha nemli bir hâl almıştı; tabii bir de şaşırtıcı soğuk vardı.</p>

    <p>Jaeger sırılsıklam olmasına rağmen havanın bu hâlinden memnundu. Yağmur damlaları ormanın üzerini kaplayan örtüden aktıkça içinden sessiz sessiz teşekkür etmişti. Puruwehua, yağan yağmurun bölgedeki çok çeşitli yağmur türlerinin aksine, <i>kyrapo’a</i> olduğunu; yani günler boyunca durmadan yağacağını söylemişti.</p>

    <p>Onun dışında hızla geçen hafif yağmur <i>kyrahi’vi</i>; sağanak, rüzgârlı yağmur <i>ypyi;</i> bir günden uzun sürmeyen ve sonrasında hızla havayı çok sıcak bir hâle getiren yağmur <i>kyma’e</i>; en fazla sis kadar rahatsız eden ve kesik kesik çiseleyen <i>kypokaguhu</i>; sonu gelmez bir gökkuşağının oluşmasına yol açan güneşli yağmur <i>japa</i> ve daha sayısız çeşit vardı.</p>

    <p>İngiliz özel kuvvetler seçmelerini geçen herkes yağmur konusunda uzmanlaşırdı. Güney Galler Dağları, Brecon Beacons, yılın 364 günü yağmur alan kasvetli, rüzgârlı ve öfkeli bir kargaşa diyarıydı. Hatta Jaeger orada gördüklerini düşününce o ürkütücü tepelerin en az Amazon ormanları kadar farklı türde yağmur aldığını fark etti. İnsan derisinin su geçirmez olduğuna çok sevinmişti.</p>

    <p>Ama bu yağmur, Puruwehua’nın dediğine göre kesinlikle <i>kyrapo’a</i> idi. Yani günler gelip geçecek ve bir an olsun durmayacaktı. Nitekim Jaeger bu durumdan gayet memnundu. Gerçi yağmurun Dale, Alonzo ve Kamishi’nin vücudundaki pirana ısırıklarına pek yardımı dokunmayacaktı. Islak, kirli kıyafetleri; ıslak, kirli bandajlara sürtündükçe yaraların iyileşmesi de zaman alacaktı. Ama şu an için Jaeger’ın dert edeceği son şey buydu.</p>

    <p>Şeytanın Şelalesinin dibindeki pirana dolu havuzun kenarından ayrılmadan hemen önce, Airlander’dan gelebilecek bir mesaj için sinyal almaya karar vermişti. Raff’in mesajı kısa ve netti.</p>

    <p><i>Şebeke doğrulandı; 964864. Himayeye geçiş. 10 kilometre kuzeyinizde Predator. Kral ve Narov’a dikkat et. Dinleme nöbeti. Tamam.</i></p>

    <p>Biraz şifreli olan bu mesaj, Airlander’ın şu anki konumları üzerindeki yörüngesine ilerlediğini söylüyordu. Yukarıda bir Predator hava aracı olduğunu zaten biliyorlardı ama on kilometre kuzeyde olması, nehir akıntısına kayıkla bıraktıkları yemi yuttukları anlamına geliyordu.</p>

    <p>“Dinleme nöbeti”; Raff’ın, Jaeger’dan gelebilecek herhangi bir mesaj için 7/24 tetikte olacağını belirtiyordu. Bununla birlikte takımındaki şüphelilere dair de Jaeger’a uyarısını göndermişti; Kral ve Narov.</p>

    <p>İngiltere’den ayrılmadan önce Jaeger’ın, takımdakilerin geçmişlerini adamakıllı inceleyecek fırsatı olmamıştı. Andy Smith’in ölümünden sonra bu işi önemli önceliklerinden biri yapmış ama zaman bulamamıştı. Bu yüzden kurcalama işini Raff’a bırakmıştı ve görünüşe göre Narov ile Kral şüpheliydi.</p>

    <p>Jaeger zaman geçtikçe Dale’e ısınmış ancak bir taraftan da Wild Dog Media’nın ezilen adamı olan Slovak kameramana yakınlık duymadan da edememişti. Ama belli ki Kral’ın geçmişinde kırmızı bayrakların kalkmasına sebep olacak bir şeyler vardı. Hem Kral’ın, Dale’in kamerasındaki GPS birimini kapatamamasına dair ufak bir ayrıntı da Jaeger’ın zihninin bir köşesinde duruyordu. Acaba bilerek mi yapmıştı? Jaeger’ın bunu bilmesine imkân yoktu ve Kral da sorabileceği kadar yakında değildi.</p>

    <p>Narov ise en az o uçak enkazı kadar gizemli muammalar içerisindeydi. Jaeger, tanışsa Winston Churchill’i bile şaşkına çevirebileceğini düşünüyordu. Onca süreye rağmen kadını ilk tanıştıkları zamandan daha az tanıyormuş gibi hissediyordu. Ama öyle ya da böyle, Narov’un o kırılmaz gibi görünen kabuğunu delmeye ve içeride yatan asıl cevheri öğrenmeye kararlıydı. Ancak şimdi sıra yağmurdaydı.</p>

    <p>Bulutların ormanın üzerini örtmesi sayesinde çok yukarılardan onları izleyen gözler engellendiği ve yağmur da bulutlar olmadan yağmayacağı için mevcut hava durumu gayet iyiydi. Gökyüzünden üzerlerine düşen düşman bakışlardan ziyade, Jaeger yağmur bulutlarının altında çok daha güvende hissediyordu. Takımıyla birlikte tüm iletişim ve navigasyon kanallarını kapalı tuttukları sürece görülmeyecek ve izlenmeyeceklerdi.</p>

    <p>Jaeger bir anlığına kendini düşman kumandanın -artık her kimse- yerine koydu. Avına, yani Jaeger ile takımına dair elindeki son kesin iz, Şeytanın Şelalesinin döküldüğü yerde kalmıştı. Oradayken hem paraya gizlenmiş takip cihazından hem de kameranın GPS sinyalinden sinyal almıştı. Ondan sonra bir saatlik bir sessizlik yaşanmış ve ardından Rio de los Dios’un akıntısıyla birlikte ilerleyen takip cihazından ve belki de cep telefonundan bir sinyal gelmişti.</p>

    <p>Düşman kumandan, Jaeger ile takımının su üzerinde ilerlediği varsayımına göre hareket etmek zorundaydı; elinde başka hiçbir istihbarat yoktu. Irina Narov’un ince zekâsıyla tasarladığı o yanıltmacayla, Jaeger gelecekleri üzerinde bir kumar oynamıştı.</p>

    <p>Düşmanını hiçbir zaman küçümsemeyi sevmeyen Jaeger, akıllı bir kumandanın işini sağlama aldığı bir yaklaşımla hamle yapacağını düşünüyordu. Kayığı takip edecek, kimi veya neyi taşıdığını doğrulamak adına bulut örtüsünde bir açıklık gözleyecek ve son Hellfire saldırısını başlatacaktı. Ama bir taraftan da uçak enkazına ilerleyen kara takımının hızını ikiye katlayacak, hedefe ulaşan ilk kuvvet olmaya çalışacaktı.</p>

    <p>Yarış başlamıştı ve Puruwehua’nın hesaplamalarına göre Jaeger ile takımı her şeyin çözüleceği noktaya takribi bir gün daha erken ulaşacaktı. Enkaz şu an bulundukları konumdan on sekiz saat uzakta yatıyordu. Her şey yolunda giderse sonraki sabah orada olacaklardı. Ancak Jaeger buradan sonraki yolculuğun kolay geçeceği gibi bir izlenime kapılmamıştı. Yağmur, ormanın içindeki canavarı da ortaya çıkarıyordu.</p>

    <p>Ağaçların arasındaki yolculuk devam ettikçe Puruwehua da sağanak yağmurla ormanda meydana gelen değişimleri göstermeye başladı. Bazıları rahatlıkla seçilebiliyordu; kimi zaman Jaeger ile takımı bir anda bel seviyesine kadar yükselmiş çamurlu suların arasında kendilerini buluyordu. Daha önce görmedikleri yaratıklar gölgelerin ortasından zıplıyor, atlıyor ve sürünüyordu. Pullarında her rengi barındıran su yılanları gölge evlerini terk etmişti.</p>

    <p>Puruwehua korkunç görünen bir yılanı gösterdi. Siyah, mavi ve kırmızının tonlarıyla süslenmiş bir hayvandı.</p>

    <p>“Bunu pek dert etmeye gerek yok,” diye açıkladı. <i>“Mbojovyuhua,</i> kurbağa ve küçük balıkları yer. Isırır ama ısırığı öldürmez.” Jaeger’a döndü. “Asıl dikkat etmeniz gereken büyük <i>mbojuhua</i>. Uçtan uca sıralanmış beş adam kadar uzun ve nehirdeki kaymanlar kadar kalın... Siyah ve beyaz benekleri var; insanı çenesiyle yakalayıp her yanını sarıyor ve sonra sıkıyor. Öyle bir baskı uyguluyor ki vücudundaki tüm kemikler kırılıyor ve kalbinin atışı durana kadar sıkmayı bırakmıyor. Sonra da bütün olarak yutuyor.”</p>

    <p>“Çok iyiymiş!” diye mırıldandı Jaeger. “Kötü yetiştirilmiş bir yılan belli ki... Piranalardan sonra en sevdiğim!”</p>

    <p>Puruwehua güldü. Jaeger, Kızılderili’nin takımı ciddi şekilde ürkütmekten keyif aldığını düşünüyordu.</p>

    <p>“Daha da kötüsü, <i>tenhukikîuhûa</i>,” diye uyardı Puruwehua. “Bunu biliyor musun? Bir orman domuzu kadar büyük, gri bir kertenkele... Sırtı simsiyah beneklerle kaplı... El gibi emici ayakları var. Isırığı çok çok zehirli... Bütün yılanlardan daha kötü olduğunu söyleriz.”</p>

    <p>“Sakın söyleme,” diye çıkıştı Jaeger. “Sadece yağmur yağdığında çıkıyor, değil mi?”</p>

    <p>“Keşke! Sadece su basmış ormanda yaşıyor. Çok iyi yüzüyor ve ağaçlara tırmanma konusunda ondan iyisi yok. Gözleri bir hayalet gibi beyaz ve kuyruğundan yakalamaya çalışırsan kuyruğu düşüyor. <i>Tenhukikîuhûa</i> bu şekilde kaçıyor.”</p>

    <p>“Neden kuyruğundan <i>yakalayasın</i> ki zaten?” diye konuşmaya dâhil oldu bir ses. Alonzo gelmişti. İri Amerikalı kertenkele mevzusundan en az Jaeger kadar iğrenmiş görünüyordu.</p>

    <p>“Yemek için tabii,” diye yanıtladı Puruwehua. “Isırılmadığın sürece <i>tenhukikîuhûa</i>’nın tadı çok güzeldir. Balıkla tavuk arası bir tadı var.”</p>

    <p>Alonzo kahkaha attı.</p>

    <p><i>“Kentucky Fried</i>! Nedense bana pek öyle gelmedi.”</p>

    <p>Hayatta kalmak için yenilen yemeklerin tavuğa benzediğini söylemek artık klişe sayılıyordu. Hem Jaeger hem de Alonzo hiçbir zaman yemeklerin öyle tadı olmadığını iyi biliyordu.</p>

    <p>Yağmurla birlikte gelen diğer değişimler bu kadar bariz değildi ve sadece Kızılderililer anlayabiliyordu. Puruwehua, takıma orman zemininde açılmış ince bir deliği gösterdi. Jaeger bunun bir kemirgenin çukuru olduğunu düşünmüştü. Ama Puruwehua’nın anlattığına göre yeraltında yaşayan, çamurda kış uykusuna yatan ve sadece yağmur yağdığında uyanan bir balığın, <i>tairyvuhua</i>’nın yuvasıydı.</p>

    <p>Havanın kararmasına bir saat kala ekip bir şeyler yemek için durdu. Jaeger takımını “zor rutin”e geçirmişti. Yani ateş yakmak veya bir şeyler pişirmek yasaktı, geride düşmanın bulabileceği hiçbir iz bırakmayacaklardı. Ama zor rutin de hiç keyifli değildi. Torbaların içindeki kumanyaları soğuk soğuk ve tatsız tuzsuz bir şekilde yiyorlardı. Açlığı gidermesine gideriyordu ama morali yükseltme konusunda oldukça yetersizdi.</p>
  </div>
</body>
</html>