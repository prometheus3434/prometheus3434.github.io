<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-65</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger nöbet görevinin sonlanmasıyla birlikte kampta bir kişinin daha hâlâ ayakta olduğunu gördü; Leticia Santos. Ağır ağır kadına doğru ilerlemeye başladı, sülüklere karşı dikkatli olmasını söyleyecekti. Ama Santos sorununu çözeli çok olmuştu ve Jaeger’ın özellikle özel bölgelerini kontrol etmesi yönündeki uyarısını yaparken çektiği çileyi görünce çok eğlendi.</p>

    <p>“B-SOB’de sekiz yıl, FUNAI’de beş yıl geçirdim ben,” diye hatırlattı. “Oralarımı kontrol etmeye alışalı çok oldu.”</p>

    <p>Jaeger gülümseyip, “Rahatladım. Bu değişim neden peki?” diye sordu ve kadının yanma oturdu. “Kötü adamları avlamaktan Kızılderilileri kurtarmaya yani...”</p>

    <p>“İki sebebim var,” dedi Santos. “İlk olarak ormanı koruyamadığımız sürece uyuşturucu çetelerini de durduramayacağımızı fark ettim. Bütün mal ormanda üretiliyor ve hepsi orada saklanıyor. Bunu başarmak için de Amazon kabilelerinin yardımına ihtiyacımız var. Brezilya yasalarında onlara ait toprakların, yani yuvaları ormanların korunması gerektiği belirtiliyor. Anlayacağın, Kızılderililerle iletişime geçip onları korumak, Amazon’u kurtarmanın da anahtarı anlamına geliyor.” Jaeger’a baktı. “Burası senin ülken olsa ve bu mucize, Amazon yağmur ormanları sizin olsa sen de güvende tutmak istemez miydin?”</p>

    <p>“Tabii ki. İkinci sebebin ne?” dedi Jaeger.</p>

    <p>“B-SOB’deki işlerim yüzünden evliliğimden oldum,” diye yanıtladı Santos sessizce. “Özel kuvvetlerde bir kariyerle uzun ve mutlu bir evlilik birlikte yürümüyor, ne dersin? Sürekli tetiktesin. Bir sürü sır var. Hiçbir plan yapamıyorsun. Sayısız tatil iptal oluyor; doğum günlerini, yıl dönümlerini kaçırıyorsun. Kocam sürekli hiç yanında olmadığımdan yakınırdı.” Duraksadı. “Kızımın da büyüyüp aynı suçlamalarla karşıma çıkmasını istemiyorum.”</p>

    <p>Jaeger başını sallayıp, “Anlıyorum. Ben de evlendikten kısa bir süre sonra ordudan ayrıldım. Ama zor oldu gerçekten,” dedi.</p>

    <p>Santos, Jaeger’ın sol eline baktı; tek süs altın bir alyanstı.</p>

    <p>“Evlisin, değil mi? Çocuğun da var mı?”</p>

    <p>“Evliyim, bir oğlum var. Ama... Uzun hikâye...” Jaeger ormana baktı. “Şöyle söyleyeyim, benim için artık yoklar...”</p>

    <p>Sözleri boşlukta kaybolmuştu. Santos uzanıp bir elini Jaeger’ın koluna koydu. Kadının samimi bakışları sıcak bir şekilde Jaeger’ın yüzünü aradı.</p>

    <p>“Yalnız kalmak zor... Konuşacak birine ihtiyaç duyarsan hep burada olduğumu bil.”</p>

    <p>Jaeger teşekkür edip ayağa kalktı.</p>

    <p>“Biraz dinlenmemiz lazım artık. <i>Dorme bem</i> Leticia, tatlı rüyalar.”</p>

    <p class="Yildiz">***</p>

    <p>Jaeger saatler sonra kan ter içinde çığlık atarak uyandı. O çırpındıkça, rüyalarında saldıran canavarlara karşı koydukça hamağı da şiddetle bir sağa bir sola sallanıyordu.</p>

    <p>En son Wardour Kalesi’ndeki dairesinde gördüğü kâbusu bir kez daha görmüş, bir kez daha karısıyla çocuğunun ellerinden alındığı âna gitmişti. Sonra o geçilmez duvar yerle bir olmuştu.</p>

    <p>Etrafına baktı. Karanlık o kadar güçlüydü ki, hemen gözlerinin önünde tuttuğu elini bile zar zor görüyordu. Sonra bir ses duydu, bir hareketlilik vardı. Biri ya da bir şey sıkı çalıların arasından kendisine doğru geliyordu.</p>

    <p>Bir eli hamağın kenarına doğru kaydı ve yakın dövüş pompalısını kavradı. Sonra karanlıktan bir ses geldi.</p>

    <p>“Ben Puruwehua. Bağırdığını duydum.”</p>

    <p>Jaeger rahatladı. Bir taraftan çığlıklarının Kızılderili’yi uyandırmasına şaşırmamıştı. Puruwehua hemen bitişiğindeki hamakta yatıyordu. Hem başka birinin yerine onun gelmesi daha iyiydi. Jaeger, Amahuaca savaşçısına şu an herkesten çok güveniyordu.</p>

    <p>Puruwehua yanına doğru eğilip, “Kaybolmuş anılar... Hepsi içinde <i>Koty’ar</i>,” dedi sessizce. “Kilidini çözmen lazım onların, içeri girmen lazım.”</p>

    <p>Jaeger karanlığa bakıp, “Evine dönen her askerin ve beceriksiz babanın kâbusları olur,” dedi.</p>

    <p>“Yine de senin içinde gereğinden fazla karanlık var,” dedi Puruwehua. “Çok fazla acı var.”</p>

    <p>Uzunca bir süre sessizlik hüküm sürdü.</p>

    <p>“Ateşin var mı?” diye sordu Puruwehua.</p>

    <p>Jaeger başına takılı olan feneri açtı ve sönük bir yeşilimsi ışık yayması için hamağına sardı. Puruwehua da ağzına kadar dolu bir kap uzattı.</p>

    <p>“İç bunu. Ormanın devasıdır. Sana yardımcı olacak.”</p>

    <p>Jaeger tası alıp teşekkür etti.</p>

    <p>“Seni uyandırdığım için kusuruma bakma savaşçı dostum. Şimdi dinlenelim ve yarına hazırlanalım.”</p>

    <p>Bunu söyledikten sonra tastaki içeceği bir dikişte bitirdi. Ancak beklediği sakinlik bir türlü gelmedi. Onun yerine, içtiği gibi beyninin en derinlerine hücum eden bir acı dalgasıyla karşılaştı; sanki biri gözünün tam ortasına tekme atmıştı. Kısa bir süre sonra duyuları kapanmaya başladı. Üzerindeki ellerin kendisini yatırdığını hissetti ve Puruwehua’nın Amahuaca dilindeki rahatlatıcı fısıldamasına kulak verdi. Sonra çok hızlı bir şekilde göz kapaklarının iç kısmında binbir renk bir anda patlayıp şahane bir geçiş sundu, ardından açık sarı bir renge doğru soldu.</p>

    <p>Görüntü şiddetini artırdı ve netleşti. Jaeger birbirine bağlanmış iki uyku tulumunun içinde; bir yanında karısı, diğer yanında oğluyla sıcak ve samimi çadırında uzanıyordu. Ancak bir şeye uyanmış, Galler kışının soğuk gerçeği derin uykusundan kalkmasına sebep olmuştu.</p>

    <p>Tüm gayretiyle bu rahatsızlık ve tehdide odaklanmaya çalışırken başındaki fener çadırın üstünü aydınlattı. Sonra bir anda uzunca bir bıçak, çadırının ince tarafında bir kesik açtı. Tepki vermek için harekete geçen Jaeger, uyku tulumunda sıkıştığı yerden kurtulmak için çabalarken, çadırda açılan kesikten hafif bir tıslama sesi duyuldu.</p>

    <p>Çadırın içi yoğun bir gazla doldu ve Jaeger’ın tüm bedeni kaskatı kesilip olduğu yerde kaldı. İçeri uzanan eller gördü, solunum cihazlarının arkasına gizlenmiş karanlık yüzler... Saniyeler sonra karısı ve çocuğu sıcak çadırdan çekilip karanlığa sürüklendi.</p>

    <p>İçeri salınan gaz Jaeger gibi onları da aciz bir hâle soktuğu için çığlık bile atamıyorlardı. Çaresizdi; kendini, daha da önemlisi karısıyla çocuğunu koruyamayacak kadar çaresizdi.</p>

    <p>Güçlü bir motorun çalışma sesini duydu, birkaç sesin çığlığını kapanan kapılar izledi ve bir şey ya da biri araca sürüklendi. İnsanüstü bir irade gücüyle çadırda açılan bıçak yarasına doğru sürünüp kafasını dışarı çıkardı. Sadece bir anlığına yakalayabilmişti ama bu bile yetmişti. Kar ve buzun üzerinden yansıyan far ışığının açtığı aydınlıkta iki kişi gördü; biri zayıf bir çocuk, diğeri kıvrak bir kadındı. 4x4 bir jipin arkasına bindiriliyorlardı.</p>

    <p>Sonraki saniye, Jaeger’ın saçlarına bir el asıldı. Başı yukarı doğru zorlanırken, gaz maskesinin deliğinden nefretle dolu gözlerin kendi bakışlarıyla buluştuğunu hissetti. Eldivenli bir yumruk inanılmaz bir güçle karanlığın ortasından çıktı ve Jaeger’ın yüzüne bir kez, ikinci kez ve üçüncü kez inerek kırdığı burnundan fışkıran kanlarla karı boyadı.</p>

    <p>“İyice bak!” diye tısladı maskenin ardındaki yüz, Jaeger’ı vahşice 4x4’e çevirirken. Sözler karman çorman çıkıyordu ama bir şekilde ne demek istediğini anlıyordu. Ses tüylerini diken diken edecek kadar tanıdıktı. “Bu ânı beyninin en derinlerine kazı. Karın ve çocuğun artık bizim!”</p>

    <p>Maskeli yüz daha da eğildi. Solunum cihazının ön kısmı, Jaeger’ın kanlanmış yüzüne bastırıyordu.</p>

    <p>“Sakın unutma bunu, karını ve çocuğunu koruyamadın. <i>Wir sind die Zukunft!</i>”</p>

    <p>Maskenin cam boşluğundan görünen gözler ardına kadar açılmış, adrenalinle dolmuştu ve Jaeger bu çılgın bakışın arkasındaki yüzü tanıdığını fark etti. Tanıyordu ama aynı zamanda tanıyamıyor; bu nefretle çarpılmış yüze bir isim koyamıyordu. Kısa bir süre sonra o korkunç sahne, konuşmaya korktuğu anıları karardı. Ama öncesinde Jaeger’ın aklına bir görüntü geri dönülemez bir şekilde kazınmıştı.</p>

    <p>Nihayet hamağında kendine geldiğinde Jaeger bitap düşmüş hissediyordu. Saldırıdan aklında kalan görüntü onu hiç şaşırtmamıştı. Aslında ne kadar korksa da içten içe bunu bekliyordu. O karla kaplı Galler tepelerinin karanlığına gizlenmesinden korkuyordu.</p>

    <p>Çadırın bir kenarından süzülerek kumaşı yırtan bıçağın kabzasında karanlık bir simge vardı; <i>Reichsadler</i>.</p>
  </div>
</body>
</html>