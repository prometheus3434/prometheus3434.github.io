<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-54</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger endişe dolu gözlerle Şef’e baktı.</p>

    <p>“Sanırım küllerini ağaçların arasına saçmayı tercih ederiz,” dedi sessizce. Sonra takımına döndü. “Size de şunu diyeyim, bence tek başıma Şef’in savaşçılarıyla gitmem daha iyi olur. Yalnızken daha hızlı hareket edebilirim ve sizin de bu işe daha fazla batmanızı...”</p>

    <p>“Ne beklersin ki?” diye kesti bir ses sözünü. “Bir aslanın yüreğine sahip olabilirsin ama beynin az önce yediğin maymununki kadar...” Konuşan Irina Narov’du. “Kendini herkesten daha güçlü sanıyorsun. Yalnız kurt, yalnız kahraman... Her şeyi bir başına yapabilirsin. Kalan herkes bir yük, bir engel... Diğerlerinin değerini göremiyorsun, bu da takımındaki herkese bir yerde ihanet etmen anlamına geliyor.”</p>

    <p>Jaeger kadının söylediklerine vurulmuştu. Karısı ve çocuğunu kaybetmenin ardından Bioko’da geçirdiği yıllarla birlikte diğer insanlara karşı iyice güvensiz bir hâl almıştı, bunun farkındaydı. Ama bu sefer yalnız gitmeyi istemesinin sebebi başkaydı; takımından birini daha kaybetmek ve onları korumayı başaramamaktan korkuyordu.</p>

    <p>“İki kişi öldü zaten,” diye karşı çıktı. “Keşif gezisi olmaktan çıktı bu, her şey saçma sapan bir hâl aldı. İşe girdiğin zaman, hepiniz bu işe girdiğiniz zaman bunun altına atmadınız imzanızı.”</p>

    <p>“<i>Schwachkopf</i>!” Narov’un sesi biraz yumuşamıştı. “Uçaktan atlayıp ölümün kıyısından döndükten sonra da aynısını söylemiştim sana, takımına güvenmeyi öğrenmen lazım. Hem şimdiye kadar yaptıklarınla liderlik etme hakkını kazandın. Hak ettin bunu. Sana inanmakta, sana <i>güvenmekte</i> bizim de haklı olduğumuzu kanıtla.”</p>

    <p><i>Bu kadında bambaşka bir şeytan tüyü var</i>, diye düşündü Jaeger. Nasıl oluyordu da seçtiği birkaç kelimeyle Jaeger’ın bu kadar derinlerine ulaşabiliyordu? Sosyal incelikleri yerle bir edip meselenin en can alıcı noktasına direkt ulaşan bir konuşma tarzı vardı. Takımın kalanına baktı.</p>

    <p>“Siz ne diyorsunuz?”</p>

    <p>“Çok basit,” diye çıkıştı James hemen. “Oylama yap. Gitmek isteyenler gider. İstemeyenler burada kalır.”</p>

    <p>“Evet,” diye ekledi Alonzo. “Gönüllülere bak. Ama şunu da belirteyim, burada kalmak istemenin utanılacak <i>hiçbir</i> yanı yok.”</p>

    <p>“Tamam,” dedi Jaeger. “Şef burada kalmayı seçenleri güvende tutabilir misiniz? En azından şu iş bitene kadar...”</p>

    <p>“Kapımız her daim açık,” dedi Şef. “Ne kadar süre ihtiyaçları olursa olsun evimiz onların da evidir.”</p>

    <p>“Tamam, o zaman gönüllü arıyorum,” diye duyurdu Jaeger. “Tehlikeleri hepiniz biliyorsunuz.”</p>

    <p>“Ben varım,” dedi James daha Jaeger sözünü bitirmeden.</p>

    <p>“Epey boktan bir tatil oldu,” diye mırıldandı Alonzo. “Ama ben de varım.”</p>

    <p>Kamishi bakışlarını Jaeger’a kenetledi.</p>

    <p>“Seni bir sefer yüzüstü bıraktım. Bir daha olur diye korku...” Jaeger bir elini Kamishi’nin omzuna koydu. Kamishi canlandı. “Kabul edersen...”</p>

    <p>Alonzo adamın sırtına vurdu.</p>

    <p>“Kamishi kardeşim de geleceğini söylüyor.”</p>

    <p>Dale önce köyün şefine, sonra Jaeger’a bakıp, “Gelirsem çekim yapabilecek miyim? Yoksa kameramı çıkarır çıkarmaz mızraklarla delinecek miyim?” diye sordu.</p>

    <p>Jaeger, Puruwehua’ya baktı.</p>

    <p>“Şef ve savaşçılarıyla bir tür anlaşma sağlayabiliriz bence.”</p>

    <p>Puruwehua başını sallayıp, “Yaşlılar kameranın ruhlarında yara açtığına inanıyor. Genç adamları, yani savaşçıları ikna edebileceğimize eminim,” dedi.</p>

    <p>Dale bir an tereddüt etti, gitme isteğiyle karşısına çıkabileceklere yönelik korkusunu düşünerek ikilemde kaldığı belliydi. Omuzlarını silkti.</p>

    <p>“Öyleyse uğruna ölünecek bir film çekelim.”</p>

    <p>Jaeger, Santos’a döndü.</p>

    <p>“Leticia?”</p>

    <p>Santos bilmiyorum der gibi omuzlarını silkip, “Gelmeyi çok isterdim, gerçekten. Ama vicdanım burada, Kızılderililerimle birlikte kalmamı söylüyor. Sen ne dersin? Olmaz mı?” diye sordu.</p>

    <p>“Kalman gerektiğini düşünüyorsan kalmalısın zaten,” dedikten sonra kadının ipekten şalını çıkardı Jaeger. “Şalını da vereyim, aynı senin gibi çok dayanıklıymış.”</p>

    <p>Gözleri dolan Santos uzanıp şalı aldı.</p>

    <p>“Ama bunu sen takmalısın, olmaz mı? Önündeki yolculuk için iyi şans getirir.”</p>

    <p>Uzanıp Jaeger’ın boynuna şalı doladı, ardından geri çekilmeden önce yanağına bir öpücük kondurdu. Jaeger, Narov’da daha önce yakaladığı kıskançlığı yine gördüğü için memnundu. Bununla birlikte önündeki yolculuk boyunca şalı boynundan çıkarmamaya karar verdi. Narov’u kışkırtacak ne olsa yapardı. İçinde sakladığı o gizli insandan bir parça görmek için her şeyi denerdi.</p>

    <p>“Dört kişi geliyor, biri kalıyor,” diye özetledi Jaeger. “Diğerleri?”</p>

    <p>“Benim evde üç çocuğum var,” diye araya girdi bir ses. Stefan Kral’dı konuşan. “Londra’da daha doğrusu... Artık Londra’da da değiller gerçi. Tatlı kasaba Luton’a taşındık.” Dale’e içerlemiş bir bakış attı. “Londra’ya paramız yetmedi. Yardımcı yapımcı olunca böyle oluyor. Ben hayatta kalmaya ve eve tek parça hâlinde dönmeye karar verdim.” Jaeger’a baktı. “Gelmeyeceğim.”</p>

    <p>“Anlaşıldı,” dedi Jaeger. “Sağ salim evine varırsın umarım. Git ve çocuklarına babalık et. Ormanın ortasında kaybolmuş bir uçak enkazından çok daha önemli bu...”</p>

    <p>Bunu söyledikten sonra Jaeger midesinden yükselen bir parça safra hissetti. Kendini zorlayıp onu yerinde tuttu. Kaybolmalarının ardından bir yıl boyunca ailesini aramıştı. Her yoldan geçmiş, her taşı kaldırmıştı. Bulabildiği tüm ipuçlarını kovalamış, her izin peşine düşmüştü. Ancak hepsi boşa çıkmıştı. Peki onları bulabilmek için her şeyi yapmış mıydı gerçekten?</p>

    <p>Ailesinden, kendi hayatından vazgeçip Bioko’ya kaçmıştı. Yoksa devam etmesi gereken zaman, o zaman mıydı? Jaeger bu düşünceleri kafasından atıp Narov’a döndü.</p>

    <p>“Sen?”</p>

    <p>Kadın, Jaeger’ın bakışlarını yakalayıp, “Sormana gerek var mı?” dedi.</p>

    <p>Jaeger başını iki yana sallayıp, “Sanırım yok, Irina Narov geliyor,” dedi.</p>

    <p>Amahuaca şefi başını gökyüzüne çevirip, “Böylece takımını kurdun. Güneş çıktığı zaman siz de çıkacaksınız. Belki üç saatlik bir yol... Savaşçılarıma hazırlanmalarını emredeceğim,” dedi.</p>

    <p>“Bir şey var,” diye araya girdi bir ses. Konuşan Narov’du ve bizzat Şef’e yönelmişti. “Gök canavarının olduğu yere gittiniz mi hiç?”</p>

    <p>Şef başını sallayıp, “Evet <i>ja-gwara,</i> gittim,” dedi.</p>

    <p>Narov’un inanılmaz adaptasyon ve hayatta kalma yeteneklerini kusursuz bir şekilde yansıtan, ona tam uyan bir isimdi <i>ja-gwara.</i></p>

    <p>“Ne kadar iyi hatırlıyorsunuz?” diye sordu Narov. “Orada görmüş olabileceğiniz bir işaret varsa benim için çizer misiniz?”</p>

    <p>Şef kulübenin kumlu zeminine bir şeyler karalamaya başladı. Hatalı birkaç başlangıcın ardından ortaya rahatsız edici yakınlıkta karanlık bir görsel çıktı. Kanatlarını açmış, çengelli ağzı sağ omzuna dönmüş, pençeleriyle anlamsız bir dairesel şekli kavrayan bir kartal siluetiydi bu; <i>Reichsadler</i>.</p>

    <p>Şef’in söylediğine göre, kuyruğunun hemen önünde, uçağın arka tarafına damgalanmıştı. Karanlık Güç tarafından yakalanıp öldürülen savaşçılarının derisine de aynı sembolün kazındığını ekledi.</p>

    <p>Jaeger’ın aklı pervane gibi dönüyordu, uzunca bir süre önüne çizilmiş resme baktı. Yaklaştıklarını hissediyordu artık; işin sonuna, hesaplaşmaya yaklaştıklarını. Bir taraftan da boğucu bir korkuyla mücadele ediyordu, sanki yazgısı her tarafından hücum ederek onu bir köşeye sıkıştırmıştı ve kontrol etmek adına elinden hiçbir şey gelmiyordu.</p>

    <p>“Kartal simgesinin yanma iliştirilmiş sözler var,” dedi Puruwehua. “Not düşmüştüm zamanında.” Kumun üzerine bir şeyler karaladı; <i>Kampfeswader 200</i> ve <i>Geswaderkomodore A3.</i> “Ben İngilizce, Portekizce ve yerel dilimizi konuşuyorum,” diye ekledi. “Ama bu... Sanırım Almanca...”</p>

    <p>Yanıt Narov’dan geldi. Sesi alçak çıkıyor, bastırmaya tenezzül etmediği nefretini yayıyordu.</p>

    <p>“Telaffuzun biraz yanlış ama Kampfgeschwader 200, Luftwaffe’nin özel kuvvetler uçağıydı. Geschwaderkommodore A3 de o uçağın komutanı SS General Hans Kammler’e verilmiş bir unvandı. Hitler’den sonra Nazi Almanyası’nın en güçlü adamı oydu.”</p>

    <p>“Hitler’in tam salahiyetlisiydi,” diye ekledi Jaeger, arşivcinin gönderdiği gizemli e-postayı hatırlayarak. “Savaşın sonlarına doğru Hitler ona bu gücü vermişti.”</p>

    <p>“Evet,” diye doğruladı Narov. “Ama salahiyet statüsünün neye yaradığını biliyor musun?”</p>

    <p>Jaeger omuz silkip, “Bir tür özel temsilci değil mi?” diye sordu.</p>

    <p>“Çok daha fazlası... Salahiyetli biri sonuçlarını hiçbir şekilde düşünmeden rejim adına hareket etme konusunda tam yetkili kişidir. Hitler’den sonra Kammler bu akıl almaz derecede kötü ekibin en güçlü ve kötü adamıydı. Savaş sona erdiğinde ellerinde binlerce insanın kanı vardı. Bununla birlikte dünyanın en zengin adamlarından biri de olmuştu. Paha biçilemez sanat eserleri, külçe külçe altınlar, elmaslar, nakit para,” diye devam etti Narov. “Fethedilmiş Avrupa’nın her yanında Naziler bulabildikleri değerli ne varsa yağmaladı. Peki SS Oberst-Gruppenführer Hans Kammler’e ve yağmaladıklarına savaş bittikten sonra ne olduğunu biliyor musun?”</p>

    <p>Narov’un sözlerinin arkasındaki o şiddetli öfke iyice belirgin bir hâl almıştı.</p>

    <p>“Ortadan kayboldu. Dünyadan silindi. İkinci Dünya Savaşı’nın en büyük gizemlerinden ve skandallarından biri budur; Hans Kammler’e ve çala çırpa topladığı servetine ne oldu? Onu kim korudu? Milyonlarını kim sakladı?” Sırayla tüm yüzleri gezdikten sonra alev alev yanan bakışlarını Jaeger’a kilitledi. “Bu uçak büyük ihtimalle Kammler’in özel savaş uçağı...”</p>
  </div>
</body>
</html>