<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-61</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>“Haydi indirelim!” diye bağırdı Jaeger.</p>

    <p>Sözleri, Dale’i tutan ana dalın ortadan ikiye ayrılmasıyla çıkan büyük bir patlama sesinin ardında kaybolmuştu. Kameraman hızla düşerken paraşütü da yırtıldı ve bir anda suya çarptı.</p>

    <p>“Çekin buraya!” diye bağırdı Jaeger. “ÇIKARIN!”</p>

    <p>Dale’in dört bir yanındaki güçlü siyah gölgeler yüzeyin hemen üzerinde bir görünüp bir kayboluyordu. Tek bir ısırık ve kan tadıyla birlikte doymak bilmeyen piranalar Dale’in de bir yem olduğunu anlayacaktı. Diğer balıklara da nehir boyunca yolunu bulan bir sinyal göndermiş olacak; “<i>Gelin ve yiyin, gelin ve yiyin</i>,” diyeceklerdi.</p>

    <p>Alonzo ve Kamishi suya en yakın olanlardı. İkisi de atladı. Suya dokundukları an Dale’den korku dolu bir çığlık yükseldi.</p>

    <p>“Kahretsin! Kahretsin! Kahretsin! <i>Çıkarın beni! Çıkarın beni!</i>”</p>

    <p>İki adam, havuzdan birkaç kulaç uzaklıkta, Dale’i paraşüt takımından yakaladı ve kıyıya çekmeye başladı. Gözleri korku ve acıyla fal taşı gibi açılmıştı. Çığlık çığlığa çırpınan kameramanı sudan çıkardılar.</p>

    <p>Jaeger hemen eğilip incelemeye başladı. Dale birkaç yerinden ısırılmış, geçirdiği şoktan ötürü kâğıt gibi bembeyaz olmuştu. Tabii Jaeger genç adamı kesinlikle suçlayamazdı; birkaç saniye daha kalsa pirana dişleri arasında son nefesini verecekti. Leticia Santos’tan ilk yardım çantasını alıp işini yapmasını istedi. Bu sırada Alonzo ile Kamishi de kendi hasar raporlarını veriyordu.</p>

    <p>“Dostum ya! Kıçımdan ısırmış lanet balık!” diye inledi Alonzo. “Nasıl bir balık orayı ısırır ki?”</p>

    <p>Joe James dev sakalını avuçlayıp, “Pirana be oğlum! O suya sakın bir daha girme. Artık tadını aldılar. Kokundan anlarlar geldiğini,” dedi.</p>

    <p>Kamishi de kalçasındaki bir yaraya baktıktan sonra başını kaldırıp, “Tadımın bu kadar güzel olduğunu düşünen bu balığın tadını ben de merak ettim şimdi,” dedikten sonra Jaeger’a döndü. “Birini yakalayıp yemek istiyorum, wasabi sosu olursa daha mutlu olurum.”</p>

    <p>Jaeger gülümsemesini tutmadı. Her şeye rağmen takımındaki moral gayet yüksekti. Önce Predator, sonra pirana saldırısı atlatmışlardı ama hiçbiri davadan kopmamış, enerjisini yitirmemişti. Sıradaki görev için döndü.</p>

    <p>“Narov, James! Gelin de kayığı hazırlayalım.”</p>

    <p>Üçü birlikte Advanced Elements marka kayığı açıp şişirdi ve suya yerleştirdi. Dengede tutmak için üzerine birkaç taş koyup alelacele sarılmış bir iki paraşütle desteklediler. Son olarak Narov sırt çantasıyla birlikte silahını atıp kayığa atladı. Tam küreklere asılıp Rio de los Dios’un kalın orman örtüsüne kıvrıldığı yere ilerlemeye başlayacağı anda Jaeger’a dönüp boynuna sarılmış şala baktı; Santos’un <i>carnivale</i> şalı.</p>

    <p>“Sarmak için bir şey lazım,” dedi. “Takip cihazını diyorum, darbelerden korumak lazım. Hassas bir cihaz, dikkat etmeliyiz.” Şalı almak üzere elini uzattı. “O boynundaki de hiçbir işe yaramayan bir süs ama benim işimi görür.”</p>

    <p>Jaeger başını iki yana sallayıp, “Kusura bakma ama olmaz. Leticia şans getireceğini söyleyip, ‘Şalımı kaybedersen bebeğim, hepinizin şansı gider,’ dedi. Portekizce konuştuğu için sen anlamamışsındır,” diye itiraz etti.</p>

    <p>Narov kaşlarını çatmıştı. Sonra o ifadesi surat asmaya döndü.</p>

    <p>Jaeger’ın ise içi ısınmıştı. Kadının üzerine oynuyordu. Kocaman bir gizem olan Irina Narov’u çözmeye ancak böyle canını sıkarak başlayabileceğini fark etmişti.</p>

    <p>Bu kadınla ilgili aklına yatmayan çok şey vardı; bıçağına olan alışılmadık bağlılığı, akıcı Almancası, görünüşe göre ansiklopedilere kök söktürecek kadar engin olan Nazi bilgisi, Hitler’in mirasına yönelik yoğun nefreti ve tabii ki diğer insanlara karşı duygusal bir okuryazarlık veya empati yetilerinin yanına bile yaklaşamaması. Öyle ya da böyle Jaeger, Irina Narov’u bu denli kapalı kutu yapan şeyi çözmeye kararlıydı.</p>

    <p>Kadın başka bir şey söylemeden, huysuz bir şekilde önüne döndü ve piranalarla dolu suda kürek çekmeye başladı.</p>

    <p class="Yildiz">***</p>

    <p>Narov indikleri bölgeden iyice uzaklaştıktan ve güçlü akıntının kayığı sertçe çekmeye başlamasından sonra kıyıya yöneldi. Saldan indi, Gece Takipçileri parasını cebinden çıkarıp takip cihazını “açık” hâle getirdi ve iki yarıyı siyah bir bantla yapıştırdı. Daha sonra parayı su geçirmez bir Ziploc poşete koydu, salın güvenli yük ceplerinden birine yerleştirip salı akıntıya bırakmak için hareketlendi. Sonra bir anda tereddüt edip durdu.</p>

    <p>Gözlerinde bir fikir, o ânın verdiği adrenalinle ortaya çıkan bir ilham belirdi. Çantasını karıştırdı ve ne olur ne olmaz diye yanında taşıdığı kontörlü cep telefonlarından birini çıkardı. Tek başına kalması gerekirse diye yanında birkaç farklı iletişim ekipmanı taşıyordu.</p>

    <p>Telefonu açtı ve takip cihazıyla birlikte onu da Ziploc poşete koydu. En az bin kilometrelik bir mesafede herhangi bir verici olduğunu düşünmüyordu ama bunun bir önemi olmazdı. Belki sadece telefonun bir sinyal araması bile bulunmasını ve takip edilmesini sağlayabilirdi. Bunu da hallettikten sonra kayığı kıyıdan uzağa itti.</p>

    <p>Akıntının ânında sahiplendiği sal saniyeler içerisinde yoluna girmişti bile. Üç katlı korumaya sahip kabuğu, altı şişme cebi, ek olarak yüzdürme torbalarıyla birlikte akıntıda neyle karşılaşırsa karşılaşsın su yüzeyinde kalacaktı. Alabora olabilir, kayalara takılıp yırtılabilirdi ama yine de ilerleyişini sürdürecekti. Yani takip cihazı durmaksızın sinyal göndermeye devam edecekti.</p>

    <p>Narov çantasını sırtına atıp silahını aldı ve suyun kenarından uzak durup ormanın koruması altında kalmaya dikkat ederek takımın toplandığı yere ilerlemeye başladı. On dakika sonra Jaeger’ın yanına gelmişti.</p>

    <p>“Görev tamamlandı,” dedi sakince. “Rio de los Dios buradan kuzeye doğru dönüyor. Bizim rotamız ise güneyde kalıyor. Cihazı o tarafa göndererek düşmanlarımızın kafasını karıştırmış olacağız.”</p>

    <p>Jaeger kadına bakıp, “Artık her kimse...” dedi.</p>

    <p>“Evet,” diye tekrarladı Narov, “artık her kimse...” Duraksadı. “En son kendimden bir dokunuş ekledim. Bir cep telefonunu da kanoyla birlikte gönderdim. Sanıyorum, sinyal yakalayamasa bile takip edilebiliyor.”</p>

    <p>Jaeger gülümseyip, “İyi yapmışsın, umarım öyle olur,” dedi.</p>

    <p class="Yildiz">***</p>

    <p>“Gri Kurt, ben Gri Kurt Altı,” dedi bir ses. “Gri Kurt, ben Gri Kurt Altı.”</p>

    <p>Kulaklık, aynı dağınık ve hazır pistin kenarında konuşlanmış aynı gizli çadırın içindeki aynı telsiz setinin üzerinde duruyordu. Üs dört bir yandan kendini saran ormanın arasında görünmez bir yapıya bürünürken, üzerinde hiçbir işaret olmayan siyah helikopterler topraktan pistte dizili duruyor; etrafındaki dağlar da yükseldikçe daha karanlık ve korkutucu bir hâl alarak gökyüzüne uzanıyordu.</p>

    <p>“Gri Kurt Altı, ben Gri Kurt,” dedi bir ses.</p>

    <p>“Efendim yaklaşık bir saat civarı onları kaybettik. Takip cihazı sinyali kesti.” Telsiz operatörü önündeki dizüstü bilgisayara baktı. Ekranında, üzerinde belirli bölgeleri işaretlenmiş bir şekilde Serra de los Dios’un bilgisayarla oluşturulmuş bir haritası açıktı. “Ancak daha sonra yeniden Şeytanın Şelalesi’nin altında belirdiler, ormanın içinden akıntı yönünde ilerliyorlar.”</p>

    <p>“Yani?”</p>

    <p>“Şelaleden inmeyi başarmışlar. Su üzerinde, tahminimce kanoyla ilerliyor ancak kuzeye gidiyorlar. Savaş uçağıysa o konumun güneyinde yer alıyor.”</p>

    <p>“Yani?”</p>

    <p>Telsizdeki adam omuzlarını silkip, “Efendim yanlış yöne ilerliyorlar. Nedenini anlamadım. Şu anki konumlarına kilitlenmiş bir Predator uçuruyorum ve kanoya dair görüntü elde ettiğimiz anda video kaynağını göndereceğim. Eğer onlarsa işlerini bitireceğimiz yer de orası...” dedi.</p>

    <p><i>“Eğer onlarsa</i> ne demek? Başka kim olacak?”</p>

    <p>“Efendim o nehir etrafında onlardan başka kimse yok. Video kaynağını aldığımız gibi kesin bir şekilde emin olup öldüreceğiz.”</p>

    <p>“Nihayet! Şimdi bana son saldırının görüntülerini gönder. Köprüdeki füzelerin...”</p>

    <p>“Emredersiniz.”</p>

    <p>Elleriyle klavyenin üzerinde gezindi ve ekranda yeni bir görüntü belirdi. Predator’un kısa süre önceki Hellfire saldırıları sırasında çektiği görüntülerin oynadığı bulanık bir videoydu bu. İlk füze halattan köprüye çarptı, ardından görüntü gitti. Kötü bir şekilde piksellendi ve yeniden dengeyi sağladığında köprünün üzerinde kalan tek bir kişinin yüzü bir anlığına göründü.</p>

    <p>“Geri al,” diye emretti ses. “O adam... Görüntüyü dondur. Bakalım karşımızda kim varmış.”</p>

    <p>“Emredersiniz.”</p>

    <p>Operatör kendisinden isteneni yaptı. Görüntüyü dondurup adama yakınlaştırdı.</p>

    <p>“Tam olarak bu noktaya ait farklı video kareleri yakala.” Boğuklaşan sesteki gerginlik hissediliyordu. “Güvenli bir hat üzerinden bana gönder. Bir dakika içerisinde lütfen!”</p>

    <p>“Emredersiniz,” dedi operatör.</p>

    <p>“Bu arada Gri Kurt Altı, sonraki görüşmemizin ‘görev tamamlandı’ olmasını istiyorum. Anlaşıldı mı? Sürekli beklemek ya da hayal kırıklığına uğramak istemiyorum.”</p>

    <p>“Anlaşıldı efendim. Bir dahaki sefere Predator kaçırmayacak.”</p>

    <p>“Bir de unutma; uçak, savaş uçağı, asla havalanmadı. Hatta var olmadı. Ona ait tüm izleri ortadan kaldıracaksın. Tabii aradığımız şeyi ele geçirdikten sonra...”</p>

    <p>“Anlaşıldı efendim.”</p>

    <p>Operatör konuşmayı sonlandırdı.</p>

    <p class="Yildiz">***</p>

    <p>Telsizin diğer ucundaki adam, Gri Kurt, zihni düşüncelerle boğulmuş vaziyette sandalyesinin arkasına yaslanıp masasındaki çerçeveli fotoğrafa baktı. Kendisiyle birlikte orta yaşlarda, küstah, özgüvenli ve güç saçan bakışlara sahip, gri çizgili bir takım elbise giymiş adam arasındaki benzerlik şaşırtıcı düzeydeydi. İkisini baba ve oğul olarak görmek mümkündü.</p>

    <p>“Onları öldürmesi gittikçe zor bir hâl alıyor,” diye fısıldadı. Sanki fotoğraftaki adamla konuşuyordu.</p>

    <p>Bilgisayarındaki gelen kutusuna bir mesaj düştü. Gri Kurt Altı’dan gelen güvenli e-postaydı. Öne eğilip klavyesine bir şeyler yazdı. Eke tıkladı ve ekranda, videodan alınan köprüdeki yalnız adamın yüzü belirdi.</p>

    <p>“<i>Gerçekten</i> o,” diye mırıldandı. “Başkası olamaz.”</p>

    <p>Parmakları yeniden klavyeye yöneldi, özel bir e-posta hesabına giriş yaptı. Öfkeli bir gerginlikle yazmaya başladı.</p>

    <p><b>Ferdy,</b></p>

    <p><b>İçime dert olan bir şey var. Görüntüleri sana göndereceğim. <i>Adlerflug IV</i> yakınlarındaki hedeflerimizden biri... Onun William Jaeger olmasından endişeliyim.</b></p>

    <p><b>Londra’da çalışan adamların tarafından vurulduğunu, “ailesinin kaybıyla işkence çekmesi için” onu canlı bıraktığını söylemiştin. Ben intikamdan yanayım Herr Kamerade. Hatta, Jaeger gibiler söz konusu olduğunda, intikam zamanı geldi de geçiyor bile. Ancak şu raddede kendisi Amazon’da savaş uçağımızı arıyor gibi görünüyor. Umalım da dedesinin izinden gitmesin.</b></p>

    <p><b>Bildiğin üzere kıdemli Jaeger başımıza çok sayıda bela açmıştı.</b></p>

    <p><b>Tecrübelerim bana tesadüflere inanmamam gerektiğini öğretti. Sana fotoğrafları göndereceğim.</b></p>

    <p><b><i>Wir sind die Zukunft.</i></b></p>

    <p><b>HK</b></p>

    <p>“Gönder” tuşuna bastı.</p>

    <p>Bakışları yeniden ekrandaki adama dönmüştü. Düşünceleriyse başka yerdeydi; içerideki tüm enerjiyi, tüm hayat ışığını karanlık bir suda boğuyordu.</p>
  </div>
</body>
</html>