<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-70</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Yapraklarla örtülü yemyeşil ormandaki geveze kuşlarla vızıldayan böceklerin ardından, ölü bölgeye girişleri ürkütücü şekilde sessiz oldu. Jaeger’ın başlığına düşen yağmurun bitmek bilmeyen patırdaması, alıp verdiği nefeslerle çıkan emilme ve atılma seslerine eşlik ediyordu. Etraflarında en ufak bir yaşam belirtisi dahi yoktu.</p>

    <p>Çürümüş dallarla ağaç kabukları ayaklarının altında parçalanıyordu. Üst botlarıyla önüne çıkan enkazı itip yolu açarken Jaeger, böceklerin ölü bölgeyle bütünleşmeye başladığını görmüştü. Sert gövdeleriyle karınca sürüleri, ayak bastığı yerden öfkeyle kaçmaya çalışıyordu. Bir de Kara Sahil Cezaevinden eski dostları, hamamböcekleri vardı.</p>

    <p>Karıncalar ve hamamböcekleri; nükleer ya da kimyasal silahlarla verilecek ölümcül bir dünya savaşı olursa, dünya da bu böceklere miras kalacaktı. Savaş uçağından sızanlar da dâhil olmak üzere insan yapımı zehirli tehditlere karşı büyük ölçüde bağışıklık gösteriyorlardı.</p>

    <p>Üç kişi sessizce uçağa doğru yürümeye devam etti. Jaeger, yanındaki Narov’dan gelen gerilimi hissedebiliyordu. Bir iki adım arkalarında, çekim yapan Dale vardı. Ancak onun derdi başından aşkındı, görüşünü kısıtlayan gaz maskesine bir de ellerini rahatça kullanmasını engelleyen kalın eldivenler eklenince görüntüyü düzgün bir şekilde almakta büyük zorluk çekiyordu.</p>

    <p>On beş metre kala durdular. Önlerinde uzanan bu yapının muazzamlığını algılamaya çalışıyorlardı. Yapraklarla kabuklarından arınmış, sapına kadar ölmüş ağaç gövdelerinin sağladığı yarı koruma arasındaydı ama yetmiş yıldır ormanda saklanan bu devasa uçağın zarif, ince çizgilerini tanımamanın imkânı yoktu.</p>

    <p>Buraya gelmek için girdikleri inanılmaz yolculuğun sonunda, büyülenmiş bir şekilde uçağa bakıyorlardı. Dale bile izlemek için kamerasını durdurmuştu. Her şey ama her şey bu an içindi; o kadar araştırma, planlama, bir sürü toplantılar, uçağın gerçekten ne olabileceğine dair bir sürü spekülasyon ve geçen birkaç günle birlikte yolculuğun getirdiği o kadar ölüm, acı ve bir de ihanetin soğuk nefesi.</p>

    <p>Gözlerini alamadığı uçağı seyrederken Jaeger, bu kadar süre boyunca böylesine sağlam kalmasına hayret etti. Sanki o yıllar önce kaçırdığı yakıt ikmalini şimdi alsa, motorlarını çalıştırıp bir kez daha gökyüzüne yükselebilirmiş gibi hissediyordu.</p>

    <p>Hitler’in bu uçağı neden Amerika Bombardımanı programının başına koyduğunu şimdi net bir şekilde anlamıştı. Arşivci Jenkinson’ın anlattığı gibi New York’un üzerine sarin sinir gazı bırakmak için özel olarak tasarlanmış gibi görünüyordu.</p>

    <p>Jaeger mest olmuş bir şekilde izlemeye devam etti. <i>Burada ne işi vardı ki bunun?</i> diye düşündü. Görevi neydi? Amahuaca şefinin söylediği gibi dört uçuşun sonuncusuysa ne taşıyordu, <i>ne taşıyorlardı</i>?</p>

    <p>Jaeger buraya gelene kadar Junkers Ju 390’ın yalnızca bir fotoğrafını görmüştü. Jenkinson’ın e-postayla gönderdiği siyah beyaz bir fotoğraftı bu, savaş uçağına dair çekilen sadece birkaç fotoğraftan biriydi. Altı motorlu karanlık ve şık bir uçağı gösteriyordu; o kadar muazzamdı ki etrafında çalışan askerlerle havacılar, aynı işçi arılar gibi ufacık kalmıştı.</p>

    <p>Yan taraftan bakıldığında vahşi bir kartalın başı gibi görünen bir burun konisi vardı. İki tarafında bir kamaranınkilere benzeyen yuvarlak pencereler sıralanıyordu ve hafif kalkmış modern bir kokpite sahipti. O fotoğrafta gördüğü uçakla önünde duran arasındaki tek fark, bulunduğu yerle üzerindeki işaretlerdi.</p>

    <p>O fotoğraftaki Ju 390, bilinen son konumunda, işgal edilmiş Çekoslovakya’nın Prag şehrinde ve karla kaplanmış donmuş bir pistte, 1945’in soğuk bir Şubat sabahında kameraya yakalanmıştı. Uçağın yanlarında uzanan devasa kanatlarının üzerindeyse Alman Luftwaffe’nin beyaz bir arka planın üzerine çizilmiş özgün siyah haçı yer alıyordu. Aynı işaretler gövdenin kıç tarafında da kendini gösteriyordu.</p>

    <p>Jaeger’ın şimdi önünde duran uçakta da oldukça özgün bir madalyon vardı ama bu sefer Amerikan Hava Kuvvetleri’nin, nerede görse tanıyacağı kırmızı ve beyaz paralel çizgilerin ortasına yerleştirilmiş beş noktalı beyaz yıldızı duruyordu. Simgeler güneşin altında neredeyse yok olacak kadar beyazlamış ve bozulmuştu ama Jaeger ve takımının gözünde hâlâ rahatlıkla tanınabilir durumdaydı.</p>

    <p>Uçağın sekiz tekerleğini saran dev lastikler iyice hasar görmüş ve yarı sönük bir hâle gelmişti ama buna rağmen her biri en az Jaeger’ın omuz hizasına kadar çıkıyordu. Kokpitin ise bir zamanlar hâlâ canlı olan ormanın üst bitki örtüsünün yarısına kadar uzandığını hesap etmişti. Ama şimdi üzerinde ölü dalların oluşturduğu bir ağ örülüydü.</p>

    <p>Wild Dog Media’nın Londra ofisinde Carson’ın söylediği gibi bu uçağın yanında, Jaeger ile takımını Brezilya’ya getiren modern C-130 Hercules küçücük kalıyordu. Gövdesini saran solmuş sarmaşıklar ve asmalarla elli metrelik kanat açıklığına düşen ölü dallar haricinde uçak akıl almaz derecede sağlam görünüyordu. Yani gerçekten de buraya iniş yapmıştı.</p>

    <p>Ancak tabii ki yetmiş yılını ormanda saklanarak geçirmenin etkilerini de görmüştü. Jaeger kabuğunu bir arada tutan perçinlerin aşındığını ve birkaç motorun üzerindeki kapakların düştüğünü görebiliyordu. Kanatları ve gövdesi ıslak bir küf tabakasıyla kaplanmış ve sırt tarafını da eğrelti otlarıyla epifitler sahiplenmişti. Ama bu çürüme çoğunlukla yüzeyseldi. Yapısal olarak uçak gayet sağlam görünüyordu. Jaeger biraz çekidüzen verildikten sonra uçacak duruma bile gelebileceğini düşündü.</p>

    <p>Parıldayan yeşil tüyleriyle bir sürü papağanın, iskelet ormanın üzerinden geçerken çıkardığı viyaklamaların sesi kulaklarına ulaştı. Bununla birlikte Jaeger da içine girdiği trans hâlinden uzaklaşıp Narov’a döndü.</p>

    <p>“Girecek tek bir yer var.”</p>

    <p>Söyledikleri gaz maskesi tarafından bastırılıyordu ama kıyafetlere dâhil edilen telsizler sayesinde anlaşılıyordu. Kalın eldivenin altına gizlenmiş elini kaldırdı, uçağın kuyruğundan başlayarak tüm gövdesi boyunca ilerletti ve kokpitin olduğu yerde durdu.</p>

    <p>Narov maskesinin altından Jaeger’a baktı.</p>

    <p>“İlk ben giderim.”</p>
  </div>
</body>
</html>