<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-26</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Bıçak oldukça çevik ve hızlı bir hamleyle geldi. Ancak garip bir şekilde, karnının alt tarafında görünürden kayboldu. Jaeger bir acı hissetmemiş, hiçbir yeri acımamıştı. Tek hissettiği, bıçağın darbesiyle Narov ile kendisini bağlayan kayışlardan birinin kopması oldu.</p>

    <p>Kadının kolu yeniden uzandı, hamlesini yaptı ve bir kez daha jilet gibi keskin bıçağı adresini bulup bezle naylonu ortadan ikiye ayırdı.</p>

    <p>Sağ tarafındaki kayışları kesmeyi tamamladıktan sonra Narov taraf değiştirdi. Bıçağını birkaç sefer arkasına doğru sallayıp bu sefer sol tarafındaki kayışlara vurmaya başladı. Nihayet son darbelerini de vurdu ve işi bitirdi. Böylece Jaeger’ın takımındaki joker Irina Narov, paraşüt çiftinden ayrılmıştı.</p>

    <p>Kadın serbest kalır kalmaz Jaeger kollarını ve bacaklarını açarak yıldız şeklini aldığını gördü. Girdiği pozisyonla birlikte düşüşünü yavaşlattı ve dengeyi kurmaya başlarken Jaeger dönerek yanından geçti. Birkaç saniye sonra, yukarıdan sanki denizcilerin rüzgârı yakalayan yelkeninden geliyormuş gibi bir ses çıktı ve Narov’un paraşütü gökyüzünü kapladı.</p>

    <p>Irina Narov acil durum paraşütünü açmıştı.</p>

    <p>İkinci bir bedenin ölü ağırlığından kurtulan Jaeger’ın hayatta kalma ihtimali, beş saniye öncesindeki imkânsızlıktan, bir anda önemli bir olasılık hâlini almıştı. Bir ömür gibi geçen birkaç saniye süresince dönüşünü kontrol altına almaya çalıştı, durdurmak için var gücüyle savaştı ve sonunda dengeyi yakaladı. Nihayet paraşütün ipini çektiğinde serbest düşüşün ikinci dakikasına girmek üzereydi. Sonunda yüz metrekarelik en iyisinden ipek kumaş arkasında dalgalanıyordu.</p>

    <p>Bundan çok kısa bir süre sonra, sanki arkasından dev bir el uzanıp omuzlarından tutarak yukarı çekiyormuş gibi hissetti. Öylesine korkunç bir serbest düşüşün ardından yavaşlamak, bir arabayı inanılmaz bir hızla dümdüz duvara vurmuş ve tüm hava yastıklarını patlatmış gibi hissettirmişti.</p>

    <p>Jaeger, artık saniyeler kalan, ormanın üzerinde hayatını sonlandıracak bir çarpışmayla yüzleşmekten paraşütü sayesinde kurtulduğunu biliyordu. Ya da Irina Narov’un becerikli elleriyle kayışları kesmesiydi ikisinin de hayatını kurtaran. Jaeger yukarı bakıp paraşütünün düzgün açılıp açılmadığını kontrol etti. Elleriyle uzanıp yönlendirme kulplarını tuttu ve birkaç keskin çekişle birlikte paraşütün hızını düşürerek tamamen uçuşa geçmesini sağladı.</p>

    <p>Sonunda derin bir nefes alabilmişti. Serbest düşüş sırasındaki türbülanstan, mide bulandıran girdaptan ve kulak parçalayan rüzgârdan sonra Jaeger’ın dünyası bir anda pırıl pırıl, saf bir dinginlikle dolmuştu. Sadece arada sırada sertleşen rüzgâr, üzerindeki makara panelini oynatıyordu. Jaeger artık kalbini kontrol altına almaya odaklandı. Zihnini düzgün bir şekilde boşalttıktan sonra rahatlıkla süzülmeye geçebilirdi.</p>

    <p>Yükseklikölçerine baktı. 1.800 feet yükseklikteydi. Saniyeler önce dünyaya doğru 28.000 feet’lik bir ölüm yarışını tamamlamıştı. Paraşütünün tamamen açılması altı saniye sürmüştü. On saniye daha geç kalsa saatte 200 kilometre hızla dünyaya çarpacaktı. Sona o kadar yaklaşmıştı.</p>

    <p>Bu hızda bir çarpışmanın ardından, sevenlerinin çürümüş odun ve çalıların arasından toplayıp gömebileceği kadar bile parçalarını bulmak mümkün olmayabilirdi.</p>

    <p>Jaeger kısa bir süre gökyüzünü taradı. Narov haricinde görünen başka bir paraşütçü yoktu.</p>

    <p>Bedeninin her yanında zonklayan ağrıları bir süreliğine unutarak, kan çanağına dönmüş gözleriyle altında kalan kadifemsi yeşil çarşafı aradı. Onunla buluşmak için yukarı süzülüyordu ama zeminde iniş yapılacak tek bir açıklık bile görünmüyordu.</p>

    <p>Narov ile planlanan iniş yerine otuz kilometreyi aşkın bir mesafede olduklarını düşündü. Normalde, 28.000 feet’te paraşütlerini açacak ve kırk küsur kilometrelik mesafeyi nehrin kıyısına süzülerek geçeceklerdi. Ancak o dengesiz çıkış ve ardından gelen ölümcül dönüşlerle birlikte planlanan her şey geçerliliğini yitirmişti.</p>

    <p>Tartışmasız bir biçimde cesaretini ve gücünü kanıtlayan Narov haricinde, Jaeger takımındaki diğer tüm üyeleri kaybetmişti.</p>

    <p>İki yalnız paraşütçü, inecek hiçbir yerleri olmadan sıcak ve nemli havada süzülüyordu.</p>

    <p>Neyse ki çok daha kötüsü olmamıştı.</p>

    <p>Jaeger ölümün ağzına kadar gelmelerine sebep olan düşüşe yanındaki silahın rampaya takılmasının mı sebep olduğunu merak ediyordu. Ama öyle olsa paraşüt görevlileri bu detayı nasıl kaçırabilirdi ki? Bütün paraşütçülerin engelsiz bir atlayış yapmasını, dengelerini bozabilecek kadar gevşek hiçbir şeyleri olmamasını sağlamak onların işiydi. Bunun da ötesinde atlamadan önce pompalısını sıkı bir şekilde bağladığından emindi.</p>

    <p>Jaeger yıllar boyunca bir sürü paraşüt görevlisiyle çalışmıştı ve hepsi de oldukça profesyoneldi. Atlayan kim olursa olsun, hayatını ellerinde tuttuklarını ve en ufak hatanın ölümle sonuçlanabileceğini biliyorlardı. Hâlâ hayatta olmalarının tek sebebi şans ve belki biraz istemeden de olsa kabul etmek zorunda kaldığı Narov’un hızlı düşünme yeteneğiydi.</p>

    <p>Paraşüt görevlilerinin atlayış sırasında silahının sallanmasına müsaade edeceğini düşünmek hiç mantıklı gelmiyordu. Olmazdı yani. Ama şimdiye kadar mantıklı gelmeyen o kadar çok şey olmuştu ki... Önce Smithy ölmüş, daha doğrusu öldürülmüştü. Sonra peşlerine takılan o kimliği belirsiz uçak vardı. Şimdi de bu hâldeydi. Acaba paraşüt görevlilerinden biri kasten atlayışı sabote mi etmek istemişti? Jaeger’ın hiçbir fikri yoktu ama bundan sonra daha nelerin kötüye gidebileceğini merak etmeye başladı.</p>

    <p>Nitekim bu sırada, önünde çözmesi gereken sorunların en büyüğü yatıyordu. Paraşüt açıldıktan sonra sıradaki tehlike her zaman olduğu gibi iniş ânıydı. Özellikle de ayakları yere koyabilecek hiçbir açıklık yokken, tehlikenin boyutu ölçülemez düzeydeydi. Zamanında bir paraşüt eğitmeni, Jaeger’a insanların ölümüne yol açan şeyin düşüş değil, zemin olduğunu söylemişti.</p>

    <p>Dönüş sırasında bağları koparmasının ardından Jaeger, Narov’dan birkaç yüz feet daha aşağıda kalmıştı. Artık iki kişilik bir takım olmuşlardı. En büyük öncelikleriyse ilk başta inişte, daha sonra da karşılaşabilecekleri her şeyde bir arada kalmaktı. Jaeger, kadının kendisini yakalayabilmesi için yavaşlamaya çalıştı.</p>

    <p>Üzerinde kalan Narov, birkaç keskin sola dönüş yaptıktan sonra paraşütünün altında yere doğru taklalar attı ve her dönüşüyle daha da alçaldı. Jaeger da kendi paraşütünü düzene sokuyor, frenleri kullanarak rüzgâr hızını ve düşüşünü yavaşlatmaya çalışıyordu.</p>

    <p>Birkaç saniye sonra üzerindeki havada hafif bir dalgalanma hissetti. Narov gelmişti. Aradaki boşlukta gözleri buluştu. Dünyaya çakılmak üzere havada sürüklenirken girdikleri efsane bıçak dövüşüne rağmen Narov sakinliğini korumuştu. Sanki keyif kaçırabilecek hiçbir şey yaşanmamış gibi görünüyordu.</p>

    <p>Jaeger başparmağını kaldırmaya çalıştı. Narov da karşılık verdi. Jaeger inişe önderlik edeceğine dair bir işaret yaptı. Kadın sert bir şekilde başını sallayarak onay verdi. Paraşütünü Jaeger’ın arkasına sürüp yirmi otuz metre üzerinde pozisyon aldı. Artık inişe geçmelerine birkaç yüz metre kalmıştı.</p>

    <p>Neyse ki Jaeger biraz sonra yaşanacak paraşütle ormana çarpma konusunda eğitimliydi. Ama bunu düzgün bir şekilde başarmak herkesin harcı değildi. Sadece en deneyimli paraşütçüler bu düşüşlerden sağ çıkardı. Yine de Narov’un dönüş sırasında sergilediği inanılmaz gösteri, Jaeger’a nispeten bir şansları olabileceğini düşündürdü.</p>

    <p>Aşağıda kalan bölgeyi hızla tarayan Jaeger, nispeten daha ince görünen, bir ihtimal kırıp geçebilecekleri bir kısım aradı. Böylesine bir ormana düşen paraşütçülerin hiçbiri bunu planlamış olamazdı. Çünkü ya vurulan ya da mekanik bir arıza yaşayan, belki de yakıtı biten bir uçaktan son anda kaçan mürettebat böyle yerlere düşerdi.</p>

    <p>Hepsi de ormana nasıl yaklaşacağına dair bir fikri ve nasıl hayatta kalacağına dair bir eğitimi olmadan inerdi. Normalde çarpışma neticesinde oluşan kol veya bacak kırıklarıyla mücadele ederlerdi ama sonrası daha kötüydü. Paraşütçü ağaçlardan kurtulsa bile paraşüt çoğu zaman takılıp kalırdı. En üstteki dallara asılan kumaş, paraşütçüyü de ağaç tepelerinin hemen altında havada asılı hâlde bırakırdı. Bu da neredeyse her seferinde ölüm anlamına gelirdi.</p>

    <p>Bu şekilde kapana kısılmış bir atlayıcının üç seçeneği olurdu; paraşütün içinde bekleyip birinin kurtarmaya gelmesini beklemek, yirmi otuz metre yüksekten ormana atlamak için ipleri kesmek ya da yakında varsa bir dala uzanarak ağaçtan inmek.</p>

    <p>Nitekim çoğu sefer de paraşütçüler olası bir kurtarılma ihtimaline bel bağlayarak asılı kalmayı tercih ederdi. Diğer seçenekler aynı zamanda intihar anlamına geliyordu. Yolunu kaybetmiş, yaralanmış, şok geçirmiş ve susuz kalmış paraşütçüler, kurtarılmayı beklerken aç böcekler tarafından istila edilirdi. Birçoğu bitmek bilmeyen birkaç gün sonunda ölürdü.</p>

    <p>Jaeger böyle bir ölümü ne kendine ne de Irina Narov’a yakıştırıyordu.</p>
  </div>
</body>
</html>