<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-25</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Atlayış planına göre hepsi serbest düşüşle birlikte havada sıraya girecek ve Jaeger’ın paraşütünü açmasıyla birlikte sırayla açacaktı. Bu sayede neredeyse tek bir paraşütçü gibi alçalacak, iniş bölgesine sakin sakin süzüleceklerdi. Ancak Narov ile birlikte atlamak ve dönüşün de İkiliyi cennetin üzerinden mancınıkla fırlatılmış gibi bir pozisyona sokmasıyla birlikte takımın diğer üyelerini çoktan kaybetmişlerdi.</p>

    <p>Serbest düşüşün etkisiyle sürekli daha hızlı bir şekilde dönen Jaeger ile Narov, dünyaya doğru hızla ilerliyordu. Havadaki hızları arttıkça G-kuvveti de artıyordu ve akıl almaz bir ölçüde esen rüzgâr, Jaeger’ın kafasında öfkeli bir fırtınaya dönüşmüştü. Sanki sarmal bir tünelin içinde saatte dört yüz kilometre hızla artık uçuşa geçen ve kontrolden çıkan dev bir motosikletin üzerine bağlıymış gibi hissediyordu.</p>

    <p>Rüzgârın soğutma etkisiyle birlikte hissedilen sıcaklık -100 derece gibiydi. Dönüş her geçen saniye şiddetini artırırken, Jaeger donmuş göz bebeklerinin kenarlarında bilinç kaybından önce oluşan flu görüşün hazırda beklediğini hissediyordu. Sonra görüşü bulanıklaşmaya başladı. Bir nefes için, oksijen için mücadele ediyordu. Yanan ciğerleri şişeden yeterince gaz çekmek için var gücüyle çalışıyordu. Duyusal farkındalığı, yani nerede olduğunu, hatta kim olduğunu bilme yeteneği hızla uçup gidiyordu.</p>

    <p>Tüm bunlar yetmezmiş gibi yanındaki pompalı tüfek de bir beyzbol sopası gibi Jaeger’ı dövüyor, katlanan kısmı başına güm güm vuruyordu. Aslında vücudunun yanına sabitlenmişti ama nasıl olduysa düşüş sırasında kurtulmuş, İkiliyi çok daha dengesiz bir hâle sokmuştu.</p>

    <p>Jaeger artık bilincini kaybetmenin eşiğindeydi. Narov’un ne hâlde olduğunu ise düşünmek bile istemiyordu.</p>

    <p>Kafatasının içinde bir an olsun durmayan nabzı ve şiddetle dönen başına rağmen, Jaeger kendini zorlayarak odaklanmaya çalıştı. <i>Düşüşü dengelemek zorundaydı.</i> Narov ona güveniyordu, takımındaki tüm paraşütçüler ona bağlıydı.</p>

    <p>Dönüşü durdurmanın tek bir yolu vardı.</p>

    <p>Bunu yapma sırası gelmişti.</p>

    <p>Kollarını göğsünün üzerinde birleştirdi ve sonra bacaklarıyla birlikte aynı anda bir yıldız şeklini alır gibi açtı; dayanılmaz kuvveti sırtına bindirirken, kemiklerinden lime lime parçalanacakmış gibi hissediyordu. Kasları basınç ve acıyla inliyordu. Jilet gibi kesen havada Narov ile birlikte dengeyi yakalamalarını sağlayacak pozisyonu korumaya çalışırken acıyla çığlık attı.</p>

    <p>“Aaaaaaaaaaaaaaaahhhhhh! ”</p>

    <p>En azından sesini duyacak kimse yoktu. Dünyanın çatısından bir başlarına yere çakılıyorlardı.</p>

    <p>Kolları ve bacaklarıyla dört adet sabit dayanak noktası oluşturmaya çalışırken bedeni hafif atmosferde umutsuzca sürüklenmeye devam etti. Vücudundan ayrılan uzuvları acıyla kilitlenirken buz gibi hava her yanında uğulduyordu. Yıldız şeklini o korkunç dönmeyi dengeye sokacak kadar koruyabilirse bir ihtimal bu durumdan canlı çıkabilirlerdi.</p>

    <p>Adım adım, yavaş yavaş, büyük bir ağrıyla Jaeger dönüş hızının azaldığını hissetmeye başladı.</p>

    <p>Sonunda dönüş durmuştu. Bitap düşmüş zihnini konsantre olmaya zorladı. Gözünün önünde sonsuzluğa uzanan mavilikler vardı.</p>

    <p><i>Mavi, gökyüzü demekti.</i></p>

    <p>İçinden bir sürü küfür geçirdi. <i>Yanlış tarafa bakıyorlardı.</i></p>

    <p>İkili, dünyaya sırtlarını dönmüş bir şekilde ölümcül bir hızla toprağa düşüyordu. Geçen her saniyede yemyeşil ormanda tuz buz olmaya yüz metre daha yaklaşıyorlardı. Ancak Jaeger bu hâlde paraşütü açarsa altlarında kalacak kumaşın içine düşer, ipekten kefenlerine sarılmış iki ceset olarak toprakla bütünleşirlerdi. Saatte dört yüz kilometre hızla ormana çakılırlardı.</p>

    <p>Ölü adamlar...</p>

    <p>Ya da ölümle kucaklaşmış bir adam ve bir kadın...</p>

    <p>Jaeger sağ kolunu vücudunun yanına yapıştırarak pozisyon değiştirdi. Daha sonra sol omzuna elini atarak tam ters tarafa dönmeye çalıştı. Yeşile bakmaları lazımdı. Acilen!</p>

    <p><i>Yeşil, dünya demekti</i>.</p>

    <p>Ancak bir sebepten, yaptığı tüm hamleler nihayetinde olabileceklerin en kötüsü oldu ve arkaya dönme çabası, yeniden durmaksızın dönmeye başlamalarıyla sonuçlandı.</p>

    <p>Bir anlığına panik tüm bedenini kapladı. Bir kolu istemsizce paraşütü açmak için uzandı ama son bir çabayla kendine hâkim oldu. Deneme atlayışları sırasında özel olarak tasarlanmış bir mankenle bunu tekrar tekrar nasıl yaptırdıklarını hatırlamaya çalıştı.</p>

    <p>Dönüş sırasında paraşütü açmak demek, bela aramak demekti. Hem de en büyüğünden...</p>

    <p>Paraşütün ipleri, çatalında spagettileri toplayan bir çocuğun yaptığı gibi sıkıca birbirine sarınabilirdi. Kötü haber...</p>

    <p>Dönüş gitgide daha da berbat bir hâl alırken, Jaeger artık görüşünü ve bilincini kaybetmenin eşiğinde olduğunu anladı. İflas ânı gelmişti. Sanki bin kat güçlendirilmiş bir santrifüjde gibiydi. Ama bu sefer çok yüksekte uçuyordu ve kapatma düğmesi yoktu. Görüşü gitgide bulanıklaşmaya, zihni hızla benliğinden uzaklaşmaya başladı. Bayılmak üzereydi.</p>

    <p>“Odaklan!” diye bağırdı.</p>

    <p>Kendine sövüyor, gözlerini kör eden karmaşıklıktan kurtulmaya çalışıyordu.</p>

    <p>“ODAKLAN! O-DAK-LAN!”</p>

    <p>Artık her saniyenin değeri büyüktü. Bedenini yeniden yıldız şeklini almaya zorlamalı, Narov’a da aynısını yaptırmalıydı. Birlikte yapmaları hâlinde dengeyi bulma ihtimalleri çok daha yüksek olurdu.</p>

    <p>Kadınla iletişim kurmanın hiçbir yolu yoktu. Sadece vücut dili ve el hareketleriyle konuşabilirlerdi. Tam kollarından yakalayıp ne yapmak istediğini gösterecekti ki artık bitap düşmüş zihni kadının şiddetle mücadele ettiğini fark etti.</p>

    <p>Kafa karışıklığı daha tam oturmadan, pırıl pırıl gökyüzünde bir gümüş parladı.</p>

    <p>Bıçak.</p>

    <p>Bir komando bıçağı.</p>

    <p>Jaeger’a doğru savruluyor, göğsünü delmeye uzanıyordu.</p>

    <p>Jaeger bir anda ne olduğunu anladı. İmkânsızdı ama gerçekti. Narov onu bıçaklamaya hazırlanıyordu.</p>

    <p>Carson’ın uyarıları hafızasına hücum etti. <i>Bıçağı olmadan tuvalete bile gitmiyor</i>.</p>

    <p>Bıçak, arkasında vahşi bir güçle Jaeger’a doğru süzüldü.</p>

    <p>Jaeger bileğine takılan sert yükseklikölçeri kullanarak sağ koluyla ilk darbeyi engellemeyi başardı. Gümüş kalın camı sıyırıp geçerken Gore-Tex’inde bir kesik açmıştı.</p>

    <p>Sonra sağ kolunu yakan bir acı hissetti.</p>

    <p>İlk hamlesinde kesmeyi başarmıştı.</p>

    <p>Çaresiz bir şekilde kadının darbelerini bertaraf etmeye çalışırken, Narov da tekrar tekrar bıçağını büyük bir şiddetle savuruyordu. Bıçağını bir kez daha salladı; bu sefer çok daha alçak bir bölgeyi, karnını hedef almıştı. Jaeger’ın artık buz kesmiş kolu bir salise yavaş kalmış, saldırıyı engelleyememişti.</p>

    <p>Karnını deşmek üzere olan bıçağın tüm bedenine yayacağı acıya kendini hazırladı. Gerçi artık neresinden bıçaklandığı önemli değildi. Her saniye dünyaya çarpmaya yüz metre daha yaklaştıkları bu hâldeyken bir kesik atarsa ânında ölürdü.</p>
  </div>
</body>
</html>