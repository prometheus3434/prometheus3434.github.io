<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-40</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>“İlk seçeneğimiz…” diye duyurdu, ânın gerginliğiyle sesi iyice boğuk bir hâl almıştı. “Görevin artık korunmasının mümkün olmadığına karar verir ve tahliye takımını çağırırız. İletişim kanallarımız açık, burası da uygun bir iniş bölgesi... Çekip çıkarmaları mümkün... Böylece kendimizi tehditlerden koruruz ama arkadaşlarımızı geride bırakmış oluruz. Hem hayatta olup olmadıklarını da bilmiyoruz. İkinci seçeneğimiz; kayıp takım üyelerini aramaya çıkarız. Hepsinin aksi ispatlanmadığı sürece hayatta olduğu varsayımına göre hareket ederiz. İyi yanı, dostlarımız için doğru olanı yapmış oluruz. Karşımıza çıkan ilk sıkıntıda sırtımızı dönüp kaçmamış oluruz. Kötü yanı, küçük ve hafif silahlı bir grubuz. Önümüzdeyse yüksek ihtimalle daha kuvvetli ateş gücüne sahip bir kuvvet var ve kaç kişi olduklarını bilmiyoruz.”</p>

    <p>Jaeger durup, “Bir de üçüncü seçeneğimiz var, planlandığı gibi keşfe devam ederiz. Şahsen, tamamen içgüdüsel olarak bu sayede kayıp arkadaşlarımıza ne olduğunu öğreneceğimizi düşünüyorum. Öyle ya da böyle, bize kim saldırdıysa bunu hedefimize ulaşmamamız için yapmış olmalı. Devam edersek onları zorlamış oluruz. Burada bir askerî operasyonda değiliz,” diye devam etti Jaeger. “Öyle olsaydı adamlarıma emirler verirdim. Buraya bir grup sivil olarak geldik ve ortak bir karar almamız gerekiyor. Görebildiğim kadarıyla önümüzdeki üç seçenek bunlar. Oylama yapmalıyız. Ancak ondan önce, sorusu veya önerisi olan var mı? Rahatça konuşabilirsiniz, kamera açık değil zaten.”</p>

    <p>Dale’e tehditkâr bir bakış atıp, “Kapattın kamerayı, değil mi Bay Dale?” diye sordu.</p>

    <p>Dale uzun ve ince telli saçlarını arkaya atıp, “O işi yasakladın, unuttun mu? Toplantıda çekim olmayacak,” dedi.</p>

    <p>“Evet, yasakladım!” dedikten sonra sorular için etrafına baktı Jaeger.</p>

    <p>“Merak ediyorum da,” diye araya girdi Hiro Kamishi sessizce. İngilizcesi, çok hafif Japon dokunuşu haricinde kusursuzdu. “Bu bir askerî operasyon olsa adamlarına hangi seçeneği emrederdin?”</p>

    <p>“Üçüncü seçeneği,” diye cevapladı Jaeger, bir an bile tereddüt etmemişti.</p>

    <p>“Sebebini açıklayabilir misin?” Kamishi oldukça garip, dikkatli bir şekilde konuşuyor; ağzından çıkan her kelimeyi özenle tartıyordu.</p>

    <p>“Çünkü beklenmeyen bir hamle olur,” diye cevapladı Jaeger. “Stres ve tehlikeye karşı normal insan tepkisi ya kaçmak ya da savaşmaktır. Kaçmak ilk seçeneğimiz... Savaşmak da direkt kötü adamların peşine düşmemiz anlamına gelir. Üçüncü seçenekse içlerinde en beklenmeyeni ve bu sayede onları zorlayabileceğimizi düşünüyorum. Kendilerini açık etmeye, bir hata yapmaya zorlayabiliriz.”</p>

    <p>Kamishi hafifçe başını eğip, “Teşekkür ederim. İyi bir açıklama oldu. Ben de katılıyorum,” dedi.</p>

    <p>“Aslında dostum sayı beş değil,” diye araya girdi Alonzo. “Altı. Andy Smith ile altı kişiyi kaybettik. Smith’in kazara öldüğüne bir an bile inanmadım, bir de bu olanlardan sonra...”</p>

    <p>Jaeger başını sallayıp, “Smithy ile altı,” dedi.</p>

    <p>“Koordinatları ne zaman alacağız peki?” diye sordu bir ses. “Enkazın koordinatları...”</p>

    <p>Jaeger’ın takımındaki Slovak kameraman Stefan Kral’dı konuşan. İngilizcesine güçlü, gırtlaksı bir aksan katılmıştı. Jaeger adamı süzdü. Kısa, tıknaz, neredeyse bir albino gibi görünen Kral, oyuk ve çukurlu yüzüyle Dale’in Güzel’ine karşı Çirkin rolünü üstleniyordu. Hiç göstermese de Dale’den altı yaş daha büyüktü ve sadece kıdem yüzünden dahi filmi yönetmesi gereken oydu. Ama Carson, yetkiyi Dale’e vermişti ve Jaeger da sebebini anlayabiliyordu. Dale ile Carson’ın huyu birbirine çok benziyordu. Dale çok becerikli, uysal ve havalı bir tipti; medya ormanında nasıl hayata tutunacağını iyi biliyordu. Kral ise tam aksine sakardı ve bir sinir küpü gibi takılıyordu. TV endüstrisinde yer edinmeye çalışan acayip bir tipti.</p>

    <p>“Narov’un kaybıyla, yardımcım olarak Alonzo’yu seçtim,” diye yanıtladı Jaeger. “Koordinatları onunla paylaştım.”</p>

    <p>“Ee? Biz ne olacağız?” diye zorladı Kral.</p>

    <p>Kral ne zaman konuşsa, mevzubahis konu ne kadar ciddi olursa olsun yüzünde garip, orantısız bir gülümseme beliriyordu. Jaeger bunu gerginliğinin dışa vurumu olarak değerlendirdi ama yine de ciddi şekilde rahatsız olmuştu.</p>

    <p>Orduda Kral gibi adamları yeterince tanıma fırsatı bulmuştu. İçine kapanık tiplerdi, başkalarıyla anlaşmayı zor bulurlardı. Birimine bunlardan biri gelirse her seferinde eğitmeye çalışırdı. Çoğu zaman da ancak bir yere kadar sadık kalırlardı, savaşın kırmızı sisi indiğinde hepsi birer şeytan olduğunu gösterirdi.</p>

    <p>“Devam edecek olursam, üçüncü seçenek oylanırsa nehre indiğimizde koordinatları alacaksınız,” dedi Jaeger. “Albay Evandro ile bu şekilde anlaştık. Ancak Rio de los Dios’ta yolculuk başladığında açık edeceğim.”</p>

    <p>“Narov’u kaybetmeyi nasıl başardın?” diye üsteledi Kral. “Tam olarak ne oldu?”</p>

    <p>Jaeger dik dik bakıp, “Narov’un nasıl öldüğünü anlattım zaten!” dedi.</p>

    <p>“Bir daha dinlemek istiyorum,” dedi Kral. O eğri büğrü gülümsemesi yine yüzüne yayılmıştı. “Yani herhangi bir anlaşmazlık kalmasın, her şey açığa kavuşsun diye...”</p>

    <p>Narov’un kaybı Jaeger’ı zaten çok derinden yaralamıştı ve o anları bir kez daha yaşayamayacaktı.</p>

    <p>“Hızla çirkinleşen, yaşadığım en berbat andı. İnan bana, onu kurtarmak için yapabileceğim bir şey yoktu.”</p>

    <p>“Öldüğünden nasıl bu kadar emin olabiliyorsun?” diye inatla devam etti Kral. “James, Santos ve diğerlerinden pek emin değil gibisin.”</p>

    <p>Jaeger’ın gözleri kısıldı.</p>

    <p>“Orada olman lazımdı,” dedi sessizce.</p>

    <p>“Ama yapabileceğin <i>bir şey</i> vardır kesin. Daha ilk gündü, nehri geçiyordunuz...”</p>

    <p>“Hemen vurayım mı şunu?” Alonzo araya girdi, sesindeki uyarı barizdi. “Yoksa dilini kestikten sonra mı öldüreyim?”</p>

    <p>Jaeger, Kral’a baktı. Sesine ciddi bir gözdağı katmıştı.</p>

    <p>“Enteresan bir şey Bay Kral, sanki benimle röportaj yapıyormuşsun gibi... Yapmıyorsun, değil mi? Benimle? Röportaj?”</p>

    <p>Kral gerginlikle başını sallayıp, “Aklımdaki birkaç soruyu yönelttim sadece. Anlaşmazlık kalmasın diye...” dedi.</p>

    <p>Jaeger bakışlarını Kral’dan Dale’e çevirdi. Kamerası hemen yanında yerde duruyordu. Elleri gizlice üzerinde dolaştı.</p>

    <p>“Biliyor musunuz çocuklar,” dedi Jaeger. “Benim de ortadan kaldırmam gereken bir <i>anlaşmazlık</i> var.” Kameraya baktı. “Kırmızı çekim ışığının üzerini siyah bantla kapatmışsınız. Kamerayı yere koyup lensini yüzüme çevirdiniz. Daha koymadan önce kayda başladığınızı düşünüyorum.” Bakışlarını Dale’e çevirdi, genç kameraman gözle görülür bir şekilde titriyordu. “Bunu bir kez söyleyeceğim. Son kez! Bir daha böyle bir numara çevirmeye kalkarsanız o kamerayı arka tarafınıza öyle bir sokarım ki lensini dişlerinizi fırçalarken temizlersiniz! Anladınız mı?”</p>

    <p>Dale omuzlarını silkip, “Evet, galiba ama...” diye kekeledi.</p>

    <p>“Aması yok!” diye kestirip attı Jaeger. “Burada işimiz bittiği zaman çektiğiniz her şeyi kayıtlardan sileceksiniz. Ben de göreceğim.”</p>

    <p>“Ama böyle önemli sahneleri çekemezsem gösterecek bir şeyimiz olmaz,” diye itiraz etti Dale. “Müdürler, TV yöneticileri...”</p>

    <p>Jaeger’ın bakışları susması için yeterli olmuştu.</p>

    <p>“Anlamanız gereken bir şey var; şu an TV yöneticileriniz gram umurumda değil. Şu an umursadığım tek bir şey var; o da takımımdan olabildiğince fazla sayıda üyeyi buradan canlı çıkarmak! Şu an beş... Şu an altı kişiyi kaybettik, yani köşeye sıkıştım ve tutunacak bir dal arıyorum. Bu da beni tehlikeli bir adam yapıyor,” diye devam etti Jaeger. “Sinirli bir adam yapıyor.” Bir parmağıyla kamerayı gösterdi. “Ben sinirlendiğimdeyse bir şeyler kırılıp parçalanır. Yani Bay Dale, derhal kapat şunu!”</p>

    <p>Dale kameraya uzandı, birkaç tuşa basıp kapattı. Suçüstü yakalanmıştı ama huysuz tavırlarına bakılırsa sanki kendisine yanlış yapılmıştı.</p>

    <p>“Saçma sapan sorular sordurdun bana,” diye fısıldadı Dale’e bakarak Kral. “Salak fikirlerinden biri daha...”</p>

    <p>Jaeger, Dale ve Kral gibi adamlarla daha önce tanışmıştı. Elit asker arkadaşlarından yalnızca birkaçı o dünyaya girmeye çalışmıştı; dışarının dünyasına, medyaya. Ne kadar acımasız olabileceğiniyse iş işten geçtikten sonra öğrenmişlerdi. Bu dünya insanı çiğneyip çiğneyip tükürüyordu. Onur ve sadakat ise pek görülmeyen özelliklerdi.</p>

    <p>Zalim bir işti. Dale ve Kral gibi adamların, tabii patronları Carson ile birlikte, bu yolda nasıl bir zarar görürlerse görsünler başarıya ulaşma hırsları olmak zorundaydı. Söz verdikleri hâlde insanlar ölüm kalım kararları alırken çekim yapmaya hazır olmaları gereken bir dünyaydı. Çünkü şartlar onu gerektiriyor, harika hikâyeler böyle çıkıyordu.</p>

    <p>Aynı zamanda, kendi işine gelecekse kameraman dostunun sırtına bıçağı da saplatabiliyordu bu dünya. Jaeger bu dünyadan tiksiniyordu ve başından beri medya takımına karşı böyle kapalı olmasının en büyük sebebi de buydu.</p>

    <p>Kral ve Dale’i, burada yakından takip edeceği kişiler listesine ekledi. Artık zehirli örümcekler, dev timsahlar, vahşi kabileler ve yeni eklenen, görüldüğü kadarıyla şiddet uygulamaktan hiç kaçınmayacak silahlı adamların yanına eklenmişlerdi.</p>

    <p>“Tamam, şimdi kameralar gerçekten kapandığına göre oylamaya geçelim,” diye duyurdu. “İlk seçenek, geri çekilir ve keşfi bırakırız. Evet diyenler?”</p>

    <p>Hiçbir el kalkmadı. Jaeger rahatlamıştı. En azından bir süre kuyruklarını kıstırıp Serra de los Dios’tan kaçmayacaklardı.</p>
  </div>
</body>
</html>