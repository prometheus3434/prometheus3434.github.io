<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-48</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Orman içindeki yolculuk Jaeger’ın tam da isteyebileceği şekilde geçti. Rotaları kırık hattın kenarından süzülüyordu ve orman nispeten daha az yoğundu. Zemin ise daha taşlı ve kuruydu. Tüm bunlar bir araya geldiğinde sağlam bir ilerleme kaydettiler.</p>

    <p>İlk gece ormanın ortasında kamp kurup çift taraflı stratejilerini uygulamaya koydular. Güvenliği iki katına çıkarırken, barışçıl bir temas için de Kızılderilileri çekmeye çalışmışlardı.</p>

    <p>Orduda geçirdiği zaman süresince Jaeger çok sayıda sevgi ve güven operasyonu yapmıştı. Bu operasyonların amacı bölgedeki yerel halkla dost olmaktı. Bölge yerlileri her zaman düşman hamlelerine dair en kilit bilgilere sahip olurdu ve takip edip pusuya düşürme konusunda da en iyi yolları bilirlerdi. Onları yanlarına çekmek her açıdan oldukça mantıklı bir hareketti.</p>

    <p>Hiro Kamishi’nin yardımlarıyla Jaeger, Kızılderililere verilecek hediyeleri sıralayıp kampın görüş menzilindeki ağaçlara astı. Birkaç bıçak, birkaç pala ve biraz tencere dünyanın en büyük ormanında yaşayan yalnız bir kabilenin üyesi olsa Jaeger’ın hoşuna gidecek şeylerdi.</p>

    <p>Joe James’in Kızılderililer için yazdığı türden bir notla uğraşmadılar. Daha önce iletişim kurulmamış kabilelerin okumayı pek önemsediği söylenemezdi. Ancak iyi haber o sabah geldi, ağaçlara asılan hediyelerden bazıları alınmıştı. Yerlerineyse biri, muhtemelen Kızılderili savaşçılar kendi hediyelerini bırakmıştı; biraz taze meyve, hayvan kemiğinden birkaç takı ve bir de jaguar derisinden yapılma ok kılıfı.</p>

    <p>Jaeger çok sevindi. Barışçıl temasa yönelik ilk adım başarıyla geçilmişti. Yine de tetikte kalmaya kararlıydı. Kızılderililer belli ki çok yakındaydı. Jaeger ile takımını sürekli takip ediyorlardı ve bu da tehdidin sürdüğünü açıkça gösteriyordu.</p>

    <p>Jaeger, üç yüz metrelik uçurumun ucundaki, aşağı doğru yolu açan patikanın dibinde kamp kurmayı planladıkları ikinci yere ilerleyen yolda takımına rehberlik etti. Geceyi geçirmek için uygun bir yer bulana kadar hava kararmaya başlamıştı bile. Takıma durmalarını işaret etti. Herkes çantalarını bıraktı ve üzerine oturdu, tek bir ses bile çıkmıyordu. Jaeger hepsine on dakikalık “dinleme nöbeti” tutturuyor, bütün takım ormana dönüp tehdit olup olmadığını anlamak için etrafı tarıyordu.</p>

    <p>Her taraf sakin görünüyordu. Ardından kamp kurma işaretini verdi. Kızılderililere tam konumlarını belli etmeme çabasıyla hiçbir ışık yapmadan ormanı kaplamaya başlayan karanlığın arifesinde hızla çalıştılar. Kamp kurulduktan sonra Jaeger ile Kamishi birkaç hediye daha asmaya karar vermişti. Ama bu sefer ekstra bir güvenlik katmanı olması açısından daha uzak bir yere asacaklardı.</p>

    <p>Jaeger çantasındaki pançosunu açtı ve dört ağacın arasına bağlayarak su geçirmez bir çatı oluşturdu. Bundan sonra terle yıkanmış gezi kıyafetlerini değiştirdi. Takımındaki herkes kuru kıyafet takımı taşıyordu; savaş tişörtleri, pantolon ve çoraplar. Karanlık çöktüğünde kuru kıyafet zamanı gelmiş oluyordu. Vücudun biraz da olsa kendine gelebilmesi için bu değerli birkaç saate ihtiyaçları vardı.</p>

    <p>Kuru kıyafet zamanı olmazsa olmazdı. Giydikleri sürekli ıslak kalırsa sıcak ve nemli havada ciltleri tahriş olmaya başlardı. Kuru kıyafetlerini giydikten sonra Jaeger pançosunun altına hamağını astı. Paraşüt kumaşından elle dikilmiş bir hamaktı bu; böylece hafif, sağlam ve güçlü bir yapıya sahipti. Paraşüt ipeğinin iki katı vardı; birinin üzerinde uzanıyor, diğerini de üzerine çekerek koza pozisyonu alıyordu. Bu sayede sivrisinekler giremiyor ve sıcaklık da içeride kalıyordu. Nitekim yağmur ormanları gece vakti şaşırtıcı bir şekilde soğuk olabiliyordu.</p>

    <p>Hamağın ağaçlara uzanan iki ucuna, gövdelere bakacak şekilde ikiye ayrılmış bir squash topu yerleştirilmişti. Böylece akan suların hamağın başına ve ucuna erişmesi engelleniyordu. Jaeger topun hemen arkasındaki bölgeyi iyice spreyleyerek böcekleri uzak tutacak güçlü bir duvar ördü. Hamağı bağlayan iplere emilecek ve sızacak böcekleri vazgeçirecekti.</p>

    <p>Pusulasını kuru kıyafet takımının cebine koydu. Gece vakti hızla kaçmaları gerekirse bu önemli parçası elinin altında olacaktı. Islak kıyafetlerini plastik bir torbaya koyup sırt çantasının kapak kısmına bağladı. Çantası hemen hamağın altında duruyor, en üstünde de silahı bekliyordu. Gecenin bir yarısında pompalısına uzanması gerekirse hemen elini uzatıp alabilirdi.</p>

    <p>Keşfin artık altıncı gününe gelmişlerdi ve bitmek bilmeyen çabalarına bir de sürekli pürdikkat olma zorunluluğu eklenince hepsi ciddi şekilde bitap düşmüştü. Ama sıkı bir kuru ve ıslak kıyafet rutini tutturmak hayati önem taşıyordu. Tecrübeli Jaeger böylesine uzun bir keşifte birinin <i>Çok yorgunum, uğraşamam</i> diye kuru kıyafetine geçmediği an işlerinin biteceğini adı gibi biliyordu. Benzer şekilde kuru kıyafetleri bir kez ıslanırsa da geri dönüşü olmazdı. Ayak donması ve kasık mantarları fırsattan ânında yararlanır, adamı kurşun yemişçesine yavaşlatırdı.</p>

    <p>Hamağına çekilmeden önce, en hassas bölgelerine; parmak aralarına, koltuk altlarına ve kasıklarına mantar önleyici pudradan sürdü. Kirin, nemin ve bakterilerin bir araya gelmeyi en sevdiği ve ilk önce çürüyüp mikrop kapacak yerler buralardı.</p>

    <p>Sabah olduğunda takımıyla bütün gece rutinini tersine çevirecek; kuru kıyafetleri çıkarıp ıslakları giyecek, kuruları çantaya koyacak, çorapları ve diğerlerini talk pudrasına yatıracak ve önlerindeki yolculuğa hazırlanacaklardı. Zahmetli bir süreçti ama bu şartlarda vücudun çalışmayı sürdürmesi için bunları harfiyen uygulamaları gerekiyordu.</p>

    <p>Son olarak, Jaeger meme uçlarının üzerine yapıştırdığı bantları kontrol etti. Islak kıyafetlerin sürekli sürtünmesi göğüste kızarıklıklara yol açıyordu. Biraz yeni bant kesti, yapıştırdı ve eskilerini çantasının arka ceplerinden birine koydu. Geride ne kadar az iz bırakırlarsa takip edilmeleri de o kadar zorlaşırdı.</p>

    <p>Bunu da hallettikten sonra Kızılderilileri çekmek için sunacakları hediyeleri ağaçlara asmaya hazırdı. Kamishi ile bir önceki akşam yaptıklarını tekrarladılar; ellerinde kalan birkaç hediyeyi alabildiğine gökyüzüne uzanan ağaçların alçak dallarına astılar. Sonra kampa döndüler, ilk nöbeti ikisi tutacaktı. Gece boyunca her zaman iki çift göz tetikte olacak ve iki saatlik nöbet görevleri sırayla ilerleyecekti.</p>

    <p>Jaeger ile Kamishi yerleşti, artık duyularına odaklanacaklardı. En çok da kulak ve gözlerine, en iyi erken uyarı sistemlerine yoğunlaştılar. Ormanın derinlerinde hayatta kalmak kelimenin her anlamıyla teyakkuzda olmayı gerektiriyordu.</p>

    <p>Gecenin karanlığında tüm bedeni ormana bırakmak bir tür meditasyon gibiydi. Jaeger yanındaki Kamishi’nin de aynısını yaptığını hissediyordu. Ortamda yaşanacak değişikliklere karşı zihnini açtı, en ufak bir tehdit belirtisinde harekete geçecek durumdaydı. Olur da kulaklarına hafif bir ses çalınırsa, ormanın gölgelerinde ağaçların nabzı gibi atan böceklerin kulakları sağır edici darbeleri dışında bir şey duyarsa gözleri ânında gelen tehdidi arayacaktı.</p>

    <p>Kamishi ile karanlıkların arasında bir hareket sezdiklerinde gerilim tüm vücudunu sardı. Gölgelere saklanmış yeşillikten gelen her sesle Jaeger’ın kalp atışları hızlandı. Ormanda garip hayvan sesleri yankılandı; Jaeger bazılarını daha önce hiç duymamıştı. Bu gece o seslerin arasına insanların karıştığına da emindi.</p>

    <p>Tuhaf, doğal hissettirmeyen tiz çığlıklar ve feryatlar ağaçlara çarpıp durdu. Ormandaki hayvanların çoğu, özellikle de maymun sürüleri böyle çağrılar yapardı. Ama Amazon kabilelerinin de birbirlerine sinyal vermek adına aynı yöntemleri kullandığını biliniyordu.</p>

    <p>“Duydun mu?” diye fısıldadı Jaeger.</p>

    <p>Kamishi’nin dişleri, sızan ay ışığında parlıyordu.</p>

    <p>“Evet, duydum.”</p>

    <p>“Hayvanlar mı, yoksa Kızılderililer mi?”</p>

    <p>Kamishi, Jaeger’a dönüp, “Bence Kızılderililer. Belki yeni hediyelerimizi buldukları için sevinip işaret göndermişlerdir,” dedi.</p>

    <p>“Sevindiyseler iyi,” dedi Jaeger.</p>

    <p>Ama o feryatlar daha önce duyduğu sevinç çığlıklarının yanına bile yaklaşmıyordu.</p>
  </div>
</body>
</html>