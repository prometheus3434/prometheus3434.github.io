<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-81</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger hızlı bir mesaj gönderdi; <i>İletişime açığım.</i></p>

    <p>Mesajı göndermesiyle birlikte, iri Maori’nin pürüzlü sesi duyuldu.</p>

    <p>“Kara Şahin, Airlander konuşuyor. Sizi duyuyoruz.”</p>

    <p>“Kiminle konuşuyorum?” diye sordu Kara Şahin Komutanı.</p>

    <p>“Takavesi Raffara, Airlander harekât subayı. Ben kiminle konuşuyorum?”</p>

    <p>“Bay Raffara soruları ben soruyorum. Tüm ipler benim elimde... Bay Jaeger’ı hatta alın.”</p>

    <p>“Olumsuz. Bu uçuşun harekât subayı benim. Tüm iletişim benden geçer.”</p>

    <p>“Tekrar ediyorum, Bay Jaeger’ı hatta alın.”</p>

    <p>“Olumsuz. Tüm iletişim benden geçer,” diye tekrarladı Raff.</p>

    <p>Jaeger en öndeki helikopterin, GAU-19 adındaki altı namlulu 50 kalibre korkunç mitralyözüyle ateş açtığını gördü. Üç saniye süren atış süresince helikopterin altındaki hava, mermi kovanlarıyla siyaha boyanmış; o kısa üç saniye içerisinde her biri küçük bir çocuğun bileği boyunda, yüzün üzerinde zırh delici mermi kusmuştu.</p>

    <p>Çıkan mermiler, Airlander’ın uçuş güvertesinin en aşağı üç yüz metre önünden geçmişti ama verilmek istenen mesaj çok açıktı. <i>Sizi yüzlerce kez tekrar tekrar parçalayacak gücümüz var.</i></p>

    <p>“Sıradaki atış balonunuzu delip geçecek,” diye tehdit etti Kara Şahin Komutanı. “Jaeger’ı verin.”</p>

    <p>“Olumsuz. Jaeger bu uçuşta değil.”</p>

    <p>Raff sözlerini özenle seçiyordu. Teknik olarak söylediği doğruydu; Jaeger Airlander’da değildi.</p>

    <p>“Beni iyi dinleyin Bay Raffara. Rotacım yüz elli kilometre doğuda, 497865 şebekesinde açık bir alan belirledi. O şebekeye iniş yapacaksınız. Sakın şüpheniz olmasın, indiğiniz zaman takımınızın her üyesinden hesap soracağım. Talimatlarımı anladığınızı doğrulayın.”</p>

    <p>“Bekleyin.”</p>

    <p>Jaeger uydu telefonuna gelen mesajın bip sesini duydu; <i>Yanıt?</i> Hızla bir cevap yazdı; <i>İnersek ölürüz. Hepimiz. Diren.</i></p>

    <p>Raff’ın sesi yeniden duyuldu.</p>

    <p>“Kara Şahin, Airlander konuşuyor. Olumsuz. Planlanan istikamette ilerlemeyi sürdüreceğiz. Sivil bir keşif gerçekleştiren uluslararası bir takımız. Sakın, tekrar ediyorum, sakın bu uçuşa müdahalede bulunmayın.”</p>

    <p>“Öyleyse en öndeki helikopterimizin açık kapısına iyice bir bakın,” diye karşılık verdi Kara Şahin Komutanı. “Kapıdaki adamı görüyor musunuz? O bayıldığınız Kızılderililerden biri... İşin güzel yanı, takım üyelerinizden bazıları da bizimle birlikte...”</p>

    <p>Jaeger’ın aklından sayısız düşünce geçiyordu. Düşman pusu gruplarından birini ele geçirmiş ve bazılarını canlı yakalamış olmalıydı. Ondan sonra Ju 390’ın yıllarca saklandığı yerde bıraktığı boşluğu uygun bir kalkış noktası olarak kullanıp helikoptere bindirme konusunda sıkıntı çekmemiş olmalıydılar.</p>

    <p>“Sanıyorum bazılarınız bu vahşiyi tanıyormuş,” diye alayla güldü Kara Şahin Komutanı. “Adı ‘büyük domuz’ anlamına geliyormuş. Bence çok yakışmış. Şimdi bakın nasıl uçuyor!”</p>

    <p>Saniyeler sonra uzunca bir adam, en önceki Kara Şahin’den düştü. Bu kadar uzakta olmasına rağmen, Jaeger atılanın bir Amahuaca savaşçısı olduğunu, düşerken sessiz çığlıklara boğulduğunu anlayabiliyordu. Adam hızla bulut perdesi tarafından yutulmadan önce, Jaeger boynuna dolanmış kısa tüylerden yapılma yakayı tanıdı; <i>Gwyrag’waja</i>. Her tüy, savaşta öldürülen bir düşmanı temsil ediyordu.</p>

    <p>Puruwehua’nın ağabeyi gibi görünen adam görüntüden kaybolurken Jaeger’ın bedenini alev alev yanan bir öfke kapladı. Gwaihutiga halattan köprüde Jaeger’in hayatını kurtarmış ve şimdi de Jaeger ile takımı kendi canının derdine düştüğü için binlerce metre yüksekten ölüme atılmıştı. Jaeger midesini bulandıran bir öfke ve nefretle yumruğunu uçağın duvarına geçirdi.</p>

    <p>“Bu vahşilerden birkaç tane daha var,” diye devam etti Kara Şahin Komutanı. “Rotanızı değiştirip şebeke 497865’e yönelmeyi kabul etmediğiniz her dakika yeni biri ölüme yuvarlanacak. Bir de keşif takımınız vardı, onlar da peşlerinden gidecek. Emre itaat edip rotanızı değiştirin. Bir dakikanız var ve süre azalıyor.”</p>

    <p>“Bekleyin.”</p>

    <p>Bir kez daha Jaeger’ın telefonu öttü ve aynı mesajdan geldi; <i>Yanıt?</i></p>

    <p>Jaeger, Dale ve Narov’a baktı. Ne diyecekti ki? Cevabı gösterirmiş gibi elindeki belgelerle dolu çantayı salladı Narov.</p>

    <p>“Bu uçakta istedikleri bir şey var,” dedi. “İhtiyaç duydukları bir şey... Bizi vuramazlar.”</p>

    <p>Jaeger’ın elleri Thuraya telefonun tuş takımında hızla gezdi ve yazmak zorunda olduğunu bildiği şeyi doldurdu. Karnından yükselen acı bir bulantıyla birlikte mesajı gönderdi; <i>Uçağı sağlam bir şekilde istiyorlar. Bizi vurmayacaklar. İtaat etme. Diren.</i></p>

    <p>“Planlanan istikamette ilerlemeyi sürdüreceğiz.” Raff’ın sesi radyodan yükseldi. “Sizi uyarıyoruz; tüm hareketlerinizi kameraya alıyor ve internete yüklenmesi için anlık olarak bir sunucuya aktarıyoruz.” Tabii ki söyledikleri tam olarak doğru değildi ama doğaçlama ve blöf Raff’ın olmazsa olmazlarıydı. “Kameraya alınıyorsunuz ve mahkemeye çıkarılıp suçlarınızın cezasını...”</p>

    <p>“Haydi oradan!” diye kesti düşman komutan. “İşaretsiz üç Kara Şahin helikopteriz. Anlamıyor musun geri zekâlı? İnkâr edilmenin de ötesindeyiz. Hiç var olmadık bile. Hayaletleri savaş suçlarıyla yargılayabileceğini mi sanıyorsun? Aptal herif! Emredildiği gibi rotanızı değiştirin. Yoksa sonuçlarıyla yüzleşeceksiniz. Kan sizin ellerinizde...”</p>

    <p>Helikopterden bir adam daha atıldı. Biri kör edici maviliklerin arasında taklalar atarken Jaeger, Puruwehua’nın çok aşağıda kalan ormana çakıldığı fikrini kafasından atmaya çalıştı. Kara Şahin mürettebatının hangi Kızılderili’yi boşluğa bıraktığını anlamak mümkün değildi ama ölüm, ölümdü ve cinayet de cinayetti. Elleri kaç kişinin kanıyla kirlenmişti?</p>

    <p>“Her şey yolunda,” diye devam etti Kara Şahin Komutanı. “Vahşi kotamızdan iki kişiyi eksilttik. Bir tane kaldı. Emirlerime itaat edecek misin Bay Raffara? Yoksa sonuncuya da uçmayı öğretelim mi?”</p>

    <p>Raff’tan bir yanıt gelmedi. Söylendiği gibi rotayı değiştirip Airlander’ı -ve Ju 390’ı- indirmeleri hâlinde işleri biterdi. İkisi de bunu çok iyi biliyordu. Krav Maga eğitimi sırasında, Raff ile Jaeger’a verilen iki emre asla itaat etmemeleri öğretilmişti. Bunlardan biri yeniden mevzilenme, diğeri de bağlanmaydı. İkisi de felaket anlamına geliyordu. Böyle bir emre uymak kimse için iyi sonuçlanmazdı.</p>

    <p>Jaeger üçüncü adam ince atmosfere tutunmak adına çaresizce kollarını sallayarak güneşli gökyüzünde düşmeye başladığında bakışlarını kaçırdı. Aklında bir anısı canlanmıştı; Puruwehua’nın dağların üzerinde süzülen büyük beyaz şahin <i>topena</i> gibi ne kadar çok uçtuğunu anlattığı zamanı hatırladı. <i>Ben topena kadar yükseklerde uçtum</i>, demişti Puruwehua. <i>Engin okyanusların ve yüksek dağların üzerinde uçtum</i>.</p>

    <p>Bu hatıra tüm direncini paramparça edecek kadar canını yakmıştı.</p>

    <p>“Evet Bay Raffara, şimdi asıl eğlenceli kısma geçiyoruz. İkinci perdede sevgili takım üyeleriniz var. İlki yerini aldı bile, açık kapımızdaki adama bakın. Öğrenmeye pek hevesli görünmüyor açıkçası. Rotanızı verilen şebekeye doğru değiştirin, yoksa bu da tek yönlü bir uçuşa geçecek.” Kara Şahin Kumandanı kendi esprisine güldü. “Bir dakika ve süre azalıyor...”</p>

    <p>Jaeger’ın telefonu öttü; <i>Yanıt?</i></p>

    <p>Jaeger, Kara Şahin’in kapısında tutulan adamın, güneşte parlayan beyaza çalmış sarı saçlarının altında girdiği şoku görebiliyordu. Aslında Stefan Kral’ın aralarındaki hain olduğuna inanıyordu ama bundan hiçbir zaman tam olarak emin olamamıştı ve Kral’ın Luton’daki ailesini düşündükçe midesine kramplar saplanıyordu.</p>

    <p>Kendini zorlayarak cevabı yazdı; <i>AE’nin buraya gelen jetleri olduğunu söyle. Konuştur.</i></p>

    <p>“Planlanan istikamette ilerlemeyi sürdüreceğiz.” Raff’in sesi duyuldu kokpitte. “Sizi uyarıyoruz; konumumuza doğru eskort etmeye gelen Brezilya Hava Kuvvetleri’ne ait jetler...”</p>

    <p>“B-SOB’deki dostlarınızın hepsini tanıyoruz,” diye sözünü kesti Kara Şahin Komutanı. “Yüksek makamlarda tanıdıklarınız olduğunu mu sanıyorsun?” Güldü, “<i>Bizim</i> tanıdıklarımızın ne kadar yüksekte olduğunu duysan kulaklarına inanamazsın. Öyle ya da böyle, albayın uçaklarının gelmesine daha doksan dakika var. Emirlerime itaat edin, yoksa daha fazlası ölecek.”</p>

    <p>“Olumsuz,” diye tekrarladı Raff. “Planlanan istikamette ilerlemeyi sürdüreceğiz.”</p>

    <p>“O zaman helikopterimi biraz yaklaştırayım,” diye duyurdu Kara Şahin Komutanı. “Yaklaştırayım ki arkadaşınıza iyi yolculuklar dileyin.”</p>

    <p>Üç helikopter, kendi düzenlerini bozmadan Airlander ile Ju 390’ın iki yüz elli metre yakınına kadar geldi. Yerlerini aldıkları zaman, Slovak kameramanın belirgin silüeti Kara Şahin’in açılmış kapısının ucuna itildi.</p>

    <p>“Son şansınız,” diye seslendi Kara Şahin Komutanı. “Emre itaat edin ve rotanızı değiştirin.”</p>

    <p>“Olumsuz,” diye tekrarladı Raff. “Planlanan istikamette ilerlemeyi sürdüreceğiz.”</p>

    <p>Saniyeler sonra Stefan Kral helikopterden atıldı. Bedeni kör edici maviliklerin arasından toprağa doğru taklalar atarak hızla düşerken, Jaeger hemen arkasında Dale’in kustuğunu duyabiliyordu. Jaeger da içinin parçalandığını hissetti.</p>

    <p>Hain olsun ya da olmasın, hiç kimsenin, hele de genç bir babanın hayatı bu şekilde son bulmamalıydı.</p>
  </div>
</body>
</html>