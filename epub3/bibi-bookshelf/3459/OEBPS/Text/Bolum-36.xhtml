<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-36</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Şu an Raff’ın yanında olması için neler vermezdi ki? İri Maori burada olsa Narov da hâlâ hayatta olurdu. Tabii kesin konuşmak mümkün değildi ama Raff olsa katil kayman ile savaşırken büyük yardımı dokunur, ilk saldırının ardından da en azından ikisinden biri yara almadan kurtularak sal ve değerli kargosunu güvenceye alabilirdi. Ama Jaeger yalnızdı, Irina Narov ölmüştü ve acı gerçeklerle yüzleşmek zorundaydı. Başka çaresi yoktu, devam etmeye mecburdu.</p>

    <p>Üzerindeki takımı kontrol etmeyi sürdürdü. Kemerine asılı iki şişe su olduğu gibi duruyordu ama Katadyn filtresi yoktu. Acil durumlarda yiyebileceği çok az bir yemeği, Narov ile ağaçların tepesinden inmek için kullandığı paraşüt kordonu ve pompalısı için yirmiye yakın mermisi vardı. Pompalı kovanlarını bıraktı. Silah olmadan hiçbir işe yaramayacak boş ağırlıktan başka bir şey değillerdi.</p>

    <p>Kontrolü sırasında birer birer elinden geçirdiği küçük parçalar arasında bakışları, C-130 pilotunun verdiği bozuk paraya takıldı. Gece Takipçilerinin sloganı güneş ışığında parlıyordu: <i>Ölüm Karanlıkta Bekler.</i> Ne kadar doğruydu; ölümün kırmızısı, Rio de los Dios’un karanlık sularında süzülen keskin dişler ve pençelerle taşınmış ve onları bulmuştu. Ya da daha doğrusu Narov’u bulmuştu.</p>

    <p>Tabii pilotun bunda bir hatası yoktu. O, takımı tam olarak planlanan atlayış noktasında uçağından indirmişti. Az buz bir başarı değildi bu. Felaket ise sonrasında gelmişti, onunla alakasızdı. Parayı da üzerindeki az sayıda eşyayla birlikte cebinin derinlerine koydu. İnsanları hayatta tutan umuttu, bunu unutmayacaktı.</p>

    <p>Elinden geçirdiği son parça, aynı zamanda en zor olanıydı; Irina Narov’un bıçağı. Aşağı indikleri ipi kesmek için kullandıktan sonra bıçağı kendi kemerine asmıştı Jaeger. O karmaşanın arasında bir de Narov örümcek ısırığı yüzünden hareket edemez hâle geldiğinde en doğrusunun bu olacağına karar vermişti. Şimdiyse aralarındaki tek bağ bu bıçaktı.</p>

    <p>Uzunca bir süre bıçağı ellerinde tuttu. Bakışları, çelikten kabzasına basılmış adı üzerinde gezindi. Dedesininki üzerinde yaptığı detaylı araştırmalar sonucunda bu tarz bıçakların tarihine dair her şeyi öğrenmişti.</p>

    <p>Hitler’in 1940 baharında Müttefik güçlerini Fransa’dan sürdüğü yıldırım harekâtının ardından Winston Churchill, düşmana karşı ani ve güçlü saldırılar düzenlemesi için özel bir birimin oluşturulmasını emretmişti. Bu çok özel gönüllüler, o dönemki İngiliz tarzına oldukça ters olarak hızlı ve pis bir şekilde gereken neyse göze alarak savaşa girmek üzere eğitilmişti.</p>

    <p>Gözlerden ciddi şekilde sakınılan bu katliam ve cinayet okulundaki öğrencilere nasıl kolaylıkla yaralayıp öldürecekleri gösterilmişti. Eğitimcileriyse yıllar boyunca varlığını hiç belli etmeden yakın mesafeden öldürme konusunda uzmanlaşmış William Fairbairn ile Eric “Bill” Sykes olmuştu.</p>

    <p>Sykes ve Fairbairn, Churchill’in özel gönüllüleri tarafından kullanılması için Wilkinson Sword’dan bir yakın dövüş bıçağı sipariş etmişti. On beş santimlik bir ağzı, ıslak ortamlarda sıkı bir tutuş sağlaması için ağır bir kabzası ve jilet gibi kenarlarıyla keskin bir ucu vardı.</p>

    <p>Bıçaklar, Wilkinson Sword’un Londra’daki üretim hattından birer birer düşmüştü. Her birinin üzerineyse şu sözler kazınmıştı; “Fairbairn-Sykes Dövüş Bıçağı.” Fairbairn ile Sykes, özel gönüllülere dünyada yakın dövüşte daha ölümcül bir silah olmadığını öğretmiş; en önemlisi de “mermisinin asla bitmediğini” akıllarına yazmıştı.</p>

    <p>Jaeger bıçağını öfkeyle kullanırken Narov'u izleme şansına erişememişti. Ama zamanında dedesinin taşıdığı bıçağı taşımayı tercih etmesi, daha nereden aldığını ya da kendisi için ne ifade ettiğini sormaya fırsat bulamamasına rağmen bir şekilde kadına çekilmesine sebep olmuştu.</p>

    <p>Onun eline nasıl geçtiğini merak etti. Kadın Rus'tu, eski Spetsnaz üyesiydi ve İngiliz komando bıçağı taşıyordu. Peki o yorumu niye yapmıştı? <i>“Almanları öldürme konusunda çok başarılı</i>...” Savaş zamanı her İngiliz komandosu ya da SAS askerine bu bıçaklardan verilmişti. Efsane silahların Nazi düşmanlarla epey bir karşılaştığına da şüphe yoktu. Ama o çok uzun yıllar önce, bambaşka bir dünyadaydı.</p>

    <p>Jaeger kemerindeki bıçağı değiştirdi. Kısa bir süreliğine, Narov’u da yanında götürme konusundaki ısrarıyla hata yapıp yapmadığını düşündü. Kadının istediği gibi onu ağacın dibinde bıraksa çok daha yüksek bir ihtimalle şu an hayatta olurdu. Ama arkasında bir adamını -ya da kadınını- bırakmamak genlerine kazılıydı. Hem tek başına ne kadar dayanabilirdi ki?</p>

    <p>Hayır. Üzerinde düşündükçe doğrusunu yaptığına olan inancı da o kadar sağlamlaşmıştı. Yapacak başka bir şey yoktu. Zaten diğer türlü daha da mahvolurdu. Narov’u orada bıraksa, çok daha uzun ve ağır bir şekilde, yalnız başına ölürdü. Jaeger, Narov’a dair aklından geçen tüm düşünceleri artık bir kenara bırakmalıydı.</p>

    <p>Sayım yaptı. Önünde dehşet verici bir yolculuk uzanıyordu; ayakta durmasını sağlayacak sadece iki litre içme suyuyla yirmi kilometrenin üzerinde bir yolu bu balta girmemiş ormandan geçmesi gerekiyordu. İnsan yemek yemeden uzun süre yaşayabiliyordu ama susuz mümkün değildi. Jaeger kendini sıkı bir şekilde karneye bağlamak zorundaydı artık. Her saatte bir yudum, şişe başına dokuz yudum; yani en fazla on sekiz saat yürüyüş...</p>

    <p>Saatine baktı. Güneşin batmasına neredeyse iki saat kalmıştı. Acil durum randevu noktasına ulaşmak için iniş bölgesine zamanında yetişmek istiyorsa gece vakti de yürümeye devam etmek zorundaydı. Bu da normalde orman şartlarında koca bir hayır anlamına gelirdi.</p>

    <p>Ağaçların altında kapkara bir hâle bürünen zeminde görüş sağlamak imkânsızdı.</p>

    <p>Çıplak elleri ve bıçağı dışında kendini savunacak hiçbir şeyi de yoktu. Ciddi bir tehlikeyle karşılaşması hâlinde yapılabilecek tek şey kaçmak olurdu. Burada bir avantajı vardı ama. Narov olmadığı için artık onun ağırlığı yüzünden yavaşlamayacaktı. Sadece üzerinde taşıyabildikleri vardı artık yanında, bu sayede daha hızlı hareket edebilirdi. Her şeyi hesaba kattığında nispeten bir şansı olduğunu düşündü. Tabii yine de önündeki yolculuktan kanı çekiliyordu.</p>

    <p>Ayağa kalktı, pusulasını avcunun içine yerleştirdi ve ilk kerterizini aldı. Hedeflediği yolda, devrilmiş bir ağaç gövdesi, ilerlemesi gereken taraf olan güney yönünde uzanıyordu. Pusulasını yerleştirdi, yere eğildi ve topladığı on adet küçük çakıl taşını cebine koydu. Her on adımda bir, aldığı bir çakıl taşını diğer cebine koyacaktı. Hepsi diğer cebe taşındığındaysa yüz adımı tamamlamış olacaktı.</p>

    <p>Uzun yılların getirdiği tecrübeye dayanarak, Jaeger düz zeminde ağırlıksız bir vaziyette yetmiş sol adım attıktan sonra yüz metrelik bir yol aldığını biliyordu. Tamamen yüklü bir hâlde, silah ve mühimmat da taşıdığı zamanlarda, ağır yük altında bacakları daha az ilerleyebildiği için seksen adımda yüz metreye ulaşabiliyordu. Dik bir yamaca tırmandığı zamanlardaysa bu sayı yüz sol adıma tekabül ediyordu.</p>

    <p>Zorlu arazilerde, üzerinde ağır yüklerle yol aldığı sayısız seferde bu çakıl sistemi çok işine yaramıştı. Hem sürekli cep değiştirmek de odaklanmasını sağlıyor ve aklını meşgul ediyordu.</p>

    <p>Yola çıkmadan önce son bir şey yaptı; bir kalem alıp mevcut konumunu işaretledi. Yanına da şu cümleyi yazdı; “Irina N’nin son bilinen konumu.”</p>

    <p>Bu sayede, olur da bir fırsat yakalarsa, kadından geriye kalanları bulmak için daha fazla zaman ve insanla buraya döner ve daha düzenli bir çalışma sergileyebilirdi. Kim olduklarını ve nerede olduklarını hiçbir şekilde bilmese dahi, bu çalışma sonucunda Narov’un ailesine verebilecek bir şeyi olurdu.</p>

    <p>Jaeger yürümeye başladı, yürüyor ve sayıyordu. Ormanın derinlerine doğru ilerledi. Her on adımda bir, cebinden aldığı bir çakılı diğer cebine koyuyordu.</p>

    <p>Bir saat geçmiş ve içeceği ilk yudum suyla haritasını kontrol etme zamanı gelmişti. Konumunu haritada işaretledi; nehir kıyısından güneye iki kilometre ilerlemişti, kerteriz alıp yeniden yola koyuldu. Teoride, oldukça basit olan adımlama ve kerteriz alma yöntemini kullanarak ormanın içinden o sığ alana ulaşabilirdi. Yanında iki litre su ve hiç silah olmadan bunu başarıp başaramayacağı ise apayrı bir konuydu.</p>

    <p>Yalnız figürü sıkı ormanın kasveti arasında kaybolsa bile, Jaeger o gizemli gözlerin hâlâ üzerinde olduğunu, gölgelerin arasından kendisini izlediğini hissedebiliyordu.</p>

    <p>Karanlığa doğru kararlı adımlarla ilerleyip kara kara düşünürken sol elini çakıllarla dolmuş cebine soktu ve adımlarını sayarken dudaklarını oynatmayı sürdürdü.</p>
  </div>
</body>
</html>