<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-68</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger bu zor soruya cevap veremeden, gerilerden korku dolu bir çığlık geldi. Arkasına döndüğünde suyun altına çekilen Leticia Santos’un yüzündeki dehşet dolu ifadeyi görmüştü. Suya bir batıp bir çıkıyor, kollarını çaresizce etrafa savuruyor, korkuyu tanımlayan yüzüyle bir kez daha aşağı çekiliyordu.</p>

    <p>Jaeger, kadını yakalayan şeyi bir anlığına gördü. Puruwehua’nın bahsettiği, yağmurda ortaya çıkan devasa yaratıklardan biriydi. Sığ taraftan hızla ilerleyip ölümcül yılana doğru suya daldı ve Santos’u sıkı sıkıya saran sürüngeni çözmek için telaşla kuyruğuna asıldı.</p>

    <p>Pompalısını kullanamazdı. Açtığı ilk ateşte yılanla birlikte Santos’u da vururdu. Su çırpındı, su fokurdadı ve Santos ile yılan, insanla sürüngen birbirine geçmiş bir hâlde çırpınmaya devam etti. Leticia tek başına asla kazanamayacağı bir savaş veriyordu. Jaeger ne kadar üstelerse yılan da kadını bir o kadar sıkıyordu.</p>

    <p>Sonra Jaeger’ın arkasından ani bir ses geldi. Sniper tüfeğinden çıktığını hemen anlamıştı. Aynı anda, insanla yılanın mücadelesi sürerken bir patlamayla suya kan fışkırdı ve hızla gelen merminin çarptığı yer paramparça oldu.</p>

    <p>Bundan bir ya da iki saniye sonra boğuşma sona ermiş, yılanın başı hareketsiz kalmıştı. Jaeger hızlı Sniper mermisinin geçtiği yerde bıraktığı çıkış deliğiyle birlikte hayvanın kafasını patlattığını görebiliyordu. Birer birer kadının bedenine hâlâ tutunan sarmalları açtı ve Alonzo ile Kamishi’nin yardımlarıyla Santos’u çekip çıkardı.</p>

    <p>Üçü birlikte kadının ciğerlerine biriken suyu boşaltmaya çalışırken Jaeger, Narov’a döndü. Bataklığın ortasında dimdik duruyor, ikinci bir atış yapması gerekirse diye Dragunov’u omzundan ayırmıyordu.</p>

    <p>Santos ağzından sular saçarak hayata geri döndü; göğsü bir inip bir kalkıyor, durmaksızın öksürüyordu. Jaeger, Santos’un durağan bir hâle döndüğünden emin olana kadar bekledi. Yine de saldırının dehşetiyle girdiği şok yüzünden titremesi durmuyordu, ciddi şekilde sarsılmıştı. Alonzo ile Kamishi uçağa kadar olan son kısımda onu taşımayı kabul etmişlerdi. Jaeger da Narov’un yanına dönerek yolu göstermeye koyuldu.</p>

    <p>“İyi atıştı,” dedi yeniden yürümeye başladıklarında, soğuk bir şekilde. “Ama merminin Leticia’ya isabet etmeyip yılanın kafasını patlatacağını nereden biliyordun?”</p>

    <p>Narov buz gibi bakışlarla dönüp, “Biri o atışı yapmasaydı kız ölürdü. Senin çabalarına rağmen bile kaybedilecek bir savaştı. Bununla,” Dragunov’a dokundu, “en azından bir şansım vardı. Yüzde elli elliydi ama hiç olmamasından iyidir. Kimi zaman bir mermiyle hayat kurtulur. Her zaman bir can almak için silah ateşlenmez.”</p>

    <p>“Yani yazı tura atıp tetiği çektin,” dedikten sonra Jaeger sessizliğe gömüldü.</p>

    <p>Narov’un mermisinin Santos’a olduğu kadar kendisine de isabet edebileceğinin farkındaydı. Ama kadın yine de tereddüt etmeden tetiği çekmişti. Büyük bir kumardı. Bu hamlesiyle kusursuz bir profesyonel mi, yoksa psikopatın teki mi olduğuna karar verememişti.</p>

    <p>Narov, omzunun üzerinden yılanı öldürdüğü yere bakıp, “Hayvana yazık oldu. Kendi içgüdülerine göre hareket ediyor, karnını doyurmaya çalışıyordu. <i>Mbojuhua</i> bu. İmparator boa yılanı. CITES’in iki numaralı ekinde sıralanan türlerden... Yani nesli tükenme tehlikesi altında...”</p>

    <p>Jaeger göz ucuyla Narov’a baktı. Leticia Santos’un durumundansa ölü yılana daha çok üzülmüş görünüyordu. Jaeger bir suikastçı olması hâlinde sadece hayvanlara sevgi beslemesinin çok daha kolay olacağını düşündü.</p>

    <p>Ölü bölgeye iyice yaklaşırken zemin de yükselmişti. İleride, bitki örtüsünün her yanda yok olduğunu görebiliyordu Jaeger. Yeşilliğin yerini güneşin altında beyaza boyanmış çıplak ağaç gövdeleri almış, bitmek bilmeyen bir mezarlık görünümü yaratmıştı. Hemen üzerinde, bir zamanlar yemyeşil parlayan yaprakların yerini ölü dalların iskeletlerinin aldığını gördü. Onların da üzerinde alçaktan uçan gri bulutlar vardı.</p>

    <p>Tüm yaşamın bir anda son bulduğu bölgenin ucunda toplandılar. İleri tarafta, Jaeger yapraklardan damla damla süzülen yağmurun kulakları sağır edecek şekilde vurduğunu duyabiliyordu. Korkunç derecede boş ve açıkta duran ölü bölgeden gelen sesler bir şekilde doğaya ait değilmiş gibi hissettiriyordu. Puruwehua’nın ürperdiğini fark etti.</p>

    <p>“Orman... Asla ölmemeli,” dedi Kızılderili sessizce. “Orman öldüğünde Amahuaca da onunla birlikte ölür.”</p>

    <p>“Sakın ölme şimdi Puruwehua,” diye sızlandı Jaeger. “Bizim <i>koty’ar</i>’mız da sensin, unuttun mu? Bize lazımsın.”</p>

    <p>Ölü bölgeye uzun uzun baktılar. Onun daha da uzağında, çok karanlık ve devasa bir şeyi seçebiliyordu Jaeger; bulutlara uzanan kemiksi parmaklar arasında gizlenmeye çalışıyormuş gibiydi. Nabzı hızlandı. Gördüğü sadece bir savaş uçağının belli belirsiz siluetiydi. Bir önceki gece gördüklerine rağmen, belki de onlar yüzünden içine girmeyi ve sırlarını birer birer çözmeyi deli gibi istiyordu.</p>

    <p>Puruwehua’ya dönüp, “Sizin savaşçılar düşman yaklaştığı zaman bizi uyaracak mı? Karanlık Güç’ü gözleyen adamlarınız var, değil mi?” diye sordu.</p>

    <p>Puruwehua başını sallayıp, “Evet, daha hızlı hareket ediyoruz. Onlar yaklaşmadan çok önce bileceğiz,” dedi.</p>

    <p>“Peki sence ne kadar zamanımız var?” diye sordu Jaeger.</p>

    <p>“Halkım bize bir gün öncesinden uyarı vermeye çalışacak. Bir güneş doğacak ve batacak, o zamana kadar işimiz bitmiş olmalı.”</p>
  </div>
</body>
</html>