<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-59</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger’ın gözleri büyük bir rahatlamayla parladı. Şu an Kızılderilileri kaybetmek alabilecekleri en ağır darbe olabilirdi.</p>

    <p>“Merak ettim de köprüde öyle düştükten sonra nasıl oldu da hayatta kalabildim?”</p>

    <p>“Bilincin kapalıydı ama kolların, <i>pyhama</i>’ya sarılı kaldı.” Puruwehua, ağabeyine kısa bir bakış attı. “Gwaihutiga ile birlikte aşağı inip seni çıkardık. Ama seni köprüden kurtarıp tamamen çıkaran ağabeyimdi.”</p>

    <p>Jaeger büyülenmiş bir şekilde başını iki yana salladı. Kızılderili tercüman söylediği birkaç kelimeyle muhtemelen ölüme karşı koyan bir dehşet ânını gizlemişti. Genç Amahuaca savaşçısına baktı; artık Puruwehua, Jaeger’ın gözlerinde sadece bir çevirmen değildi.</p>

    <p>“Yani bana dediklerine göre Puruwehua, ormanın en ama en cesur kurbağası, hayat borcu iki taraflı; doğru mu?”</p>

    <p>“Doğru,” diye doğruladı kısaca.</p>

    <p>“Ama neden Gwaihutiga?” diye sordu Jaeger. “Bizi öldürmeyi en çok isteyen oydu.”</p>

    <p>“Babam aksine karar verdi Koty’ar.”</p>

    <p>“Koty’ar?”</p>

    <p>“Koty’ar, babamın sana verdiği isim... ‘Daimî dost’ demektir. Her daim yanımızda olacak yoldaş...”</p>

    <p>Jaeger başını iki yana sallayıp, “Asıl siz bizim için <i>koty’ar</i> oldunuz,” dedi.</p>

    <p>“Gerçek dostluk çift taraflıdır zaten. Artık Gwaihutiga’nın gözünde sen de kabilemizden birisin.” Puruwehua, bir anlığına gözlerini Narov’a çevirdi. <i>“Ja’gwara</i> da, Japonya’dan gelen küçük adam ve kocaman sakallı da aynı şekilde...”</p>

    <p>Jaeger onur duymuştu. Gwaihutiga ile aralarındaki kısa mesafeyi aldı. Amahuaca savaşçısı yaklaşmasıyla birlikte ayaklanmıştı. Karşı karşıya geldiler; aşağı yukarı aynı boya ve genişliğe sahip iki adam, iki lider şimdi yüz yüze duruyordu. Jaeger gönülden gelen bir teşekkür göstergesi olarak bir elini Gwaihutiga’ya uzattı. Kızılderili bir süre eline baktı, sonra gözlerini Jaeger’ın yüzüne dikti. Bakışları bir hiçlikle dolu karanlık bir çöldü. Bir kez daha okunması mümkün değildi. Uzunca bir süre Jaeger iyi niyetli hamlesinin reddedildiğinden emindi. Ama sonra Gwaihutiga da uzanıp Jaeger’ın iki elini kendi ellerinin arasına aldı.</p>

    <p><i>“Epenhan koty’ar,”</i> dedi Gwaihutiga. “<i>Epenhan</i>.”</p>

    <p>“Hoş geldin demek,” diye açıkladı Puruwehua. “Her daim yanımızda olacak yoldaş hoş geldin.”</p>

    <p>Jaeger içinde yükselen duyguları hissetti. Böyle anların oldukça ender yaşandığını biliyordu. Neredeyse dış dünyayla hiçbir bağı olmayan büyük bir halkın savaşçı lideriyle, dışarıdan bir yabancıyı kurtarmak için kendi hayatını tehlikeye atmış adamla yüz yüze duruyordu. Gwaihutiga’yı bir anlığına kollarının arasına alıp adama sarıldı, sonra geri çekildi.</p>

    <p>“Şimdi söyleyin bakalım, aşağı inmek için bir fikri olan var mı?” diye sordu Jaeger, ne diyeceğini pek de bilemeden. “Halattan köprümüz de ikiye ayrıldı.”</p>

    <p>“Biz de onu tartışıyorduk,” diye araya girdi Puruwehua. “Nehri geçecek hiçbir yol yok, buradan da aşağı inemeyiz. Tek alternatif, sizin ilk başta kullanmayı planladığınız rota... Ama o da üç gün, belki daha uzun bir süre yolu uzatıyor. Hedefe, planladığımızdan çok daha sonra ulaşmış...”</p>

    <p>“O zaman hiç vakit kaybetmeyelim,” diye araya girdi Alonzo. “Gerekirse tüm yolu koşarız, hatta haydi gidelim.”</p>

    <p>Jaeger sessiz olması için elini kaldırıp, “Bir saniye dur, sadece bir saniye,” dedi.</p>

    <p>Önünde dizilen yüzlere sırayla baktı, kendi yüzüne arsız bir gülümseme yerleşiyordu. Özel kuvvetlerdeyken, onlara düşmanı alt etmek için hep alışılmışın dışında olanı, beklenmeyeni yapmaları öğretilmişti. Jaeger da bu sefer, Amazon’un tam ortasında belki de en beklenmeyeni yapmak üzereydi.</p>

    <p>“Zulada paraşütlerimiz duruyor, değil mi?” diye söze başladı. “Sekiz tane var, yedekleri de ayırırsak iki katı...” Durdu. “Yüksekten atlayış yapanınız var mı?”</p>

    <p>“Ben birkaç kez yaptım,” diye araya girdi Joe James. “O Amahuaca piposundan çekmek kadar vahşiydi.”</p>

    <p>“Ben de yaptım,” diye doğruladı Leticia Santos. “İyi bir olay ama <i>carnivale</i>’da dans etmek kadar heyecanlı değil. Neden?”</p>

    <p>“Bu yüksekten atlama, 30.000 feet’ten YİYA atlayışı yapmanın kısa hâli olarak düşünülebilir. Bunda C-130 rampası yerine bir uçurumun kenarından ya da bir gökdelenden atlar, paraşütü çekmek için de saniyelerle yarışırsınız.” Jaeger’ın gözleri artık saf heyecanla parlıyordu. “Biz de onu yapacağız. Zulaya gidip paraşütleri alacak ve Şeytanın Şelalesinden atlayacağız.”</p>

    <p>Söylediklerinin karşılık bulması biraz zaman aldı. Her yanıyla oldukça mantıklı ilk itiraz Hiro Kamishi’den geldi.</p>

    <p>“Amahuaca’ya ne olacak? Puruwehua, Gwaihutiga ve diğer savaşçı kardeşlere? Onları arkamızda bırakmak... Pek akıllıca olmaz.”</p>

    <p>“Biz yedi kişiyiz, yani geriye dokuz tane yedek paraşüt kalıyor. Hem bir kısmını da ikili atlayışla aşağı indirebiliriz.” Jaeger, Puruwehua’ya döndü. “Hiç uçmak istedin mi? Hani bana anlattığın bir şahin vardı, <i>topena</i> mıydı? Köyden tavuk çalabilen beyaz şahin...”</p>

    <p><i>“Topena”</i> diye doğruladı Puruwehua. “Ben <i>nyakwana</i> çekerken <i>topena</i> kadar yükseklerde uçtum. Engin okyanusların ve yüksek dağların üzerinde... Ama onlar zihnimin dağlarıydı.”</p>

    <p>“Uçtuğuna eminim,” dedi heyecanını saklayamayan Jaeger. “Ama bugün, burada, gerçekten uçacaksın.”</p>

    <p>Puruwehua’nın bakışlarında bir ifadeye rastlamak mümkün değildi, en ufak bir korku belirtisi bile yoktu.</p>

    <p>“Aşağı inmenin en hızlı ve tek yolu buysa atlayacağız.”</p>

    <p>“Yedi kişiyi kesinlikle indirebiliriz, tek başına uçan olursa sayı artar,” diye açıkladı Jaeger. “En azından bu sayede enkaza ilk ulaşan biz oluruz.”</p>

    <p>“Atlayacağız,” diye tekrarladı Puruwehua net bir şekilde. “Atlayamayanlar uzun yoldan gidecek ve Karanlık Güç’ü izleyip peşine takılacak. Bu sayede onlara iki taraftan saldırabileceğiz.”</p>

    <p>Gwaihutiga kontrolsüzce patlayan bir silahın çıkardığı sesler gibi duyulan birkaç şey söyleyerek araya girdi.</p>

    <p>“Ağabeyim bugünden sonra nereye giderseniz gidin, sizi izleyeceğimizi söylüyor. Şelaleden atlasanız dahi,” diye çevirdi Puruwehua. “Senin için de yeni bir isim kullandı; <i>Kahuhara’ga.</i> ‘Avcı’ demek.”</p>

    <p>Jaeger başını iki yana sallayıp, “Sağ olsun ama ormanda asıl avcı olan sizlersiniz,” dedi.</p>

    <p>“Hayır, bence Gwaihutiga gayet haklı,” diye kesti sözünü Narov. “Sonuçta Jaeger Almancada da ‘avcı’ demek. Bugün ormanda bu ismi ikinci kez aldın, hem de asıl anlamını bilmesi mümkün olmayan bir Amahuaca savaşçısı sana bunu layık gördü. Bunun bir anlamı olmalı.”</p>

    <p>Jaeger omuzlarını silkip, “Öyle olsun. Ama şu an kendimi daha çok bir av gibi hissediyorum. Açıkçası karşımızda her kim varsa savaşmamayı yeğlerim. Yani her şeyden önce enkaza ulaşmamız gerekiyor, onun da tek yolu var,” dedikten sonra şelaleye baktı. “Haydi gidelim.”</p>

    <p>“Belki bir sorunumuz olabilir,” diye araya girdi Narov. “Uçma kısmına tamamım ama iniş konusunda tereddütlerim var. Bir kez daha ağaçların tepesinden sarkmak, <i>Phoneutria</i> tarafından diri diri yenmek istemiyorum. Nereye inmeyi planlıyorsun?”</p>

    <p>Cevap olarak Jaeger, Şeytanın Şelalesinin kenarına kadar geldi. Bir kolunu aşağı uzatarak üzerinden baktı.</p>

    <p>“Şurayı görüyor musun? Şelalenin tabanında ormandan ayrı bir havuz var. Keşfin planlama sürecindeyken alternatif bir iniş noktası olarak orayı düşünmüştük. Sayısız sebepten ötürü vazgeçtik ama şu an başka çaremiz yok, oraya ineceğiz. Vazgeçme sebeplerimizden biri,” diye devam etti, “bölgenin kaymanlarla dolu olacağını düşünmemizdi. Şelalenin dibindeki o havuzda kayman var mı Puruwehua?”</p>

    <p>Puruwehua başını iki yana sallayıp, “Hayır, kayman yok,” dedi.</p>

    <p>Jaeger, bakışlarını ondan ayırmayıp, “Başka bir şey var ama değil mi?” diye sordu.</p>

    <p><i>“Piraihunuhua</i> var. Siz ne diyordunuz? Büyük balıkları da yiyen siyah balık...”</p>

    <p>“Pirana?”</p>

    <p>“Pirana,” diye doğruladı Puruwehua. Güldü. “Piranalar yüzünden hiç kayman yok.”</p>

    <p>“Dostum o balıklardan nefret ediyorum ya!” diye çıkıştı Alonzo. “Tiksiniyorum. Bir uçurumdan atlayacağız, şelaleden uçacağız, nehre ineceğiz ve dünyanın en ölümcül balıklarına yem olacağız. Tam Jaeger’lık gerçekten!”</p>

    <p>Jaeger’ın gözleri parlamıştı.</p>

    <p>“Alakası yok. Beni yakından izleyip tam olarak indiğim parçaya ineceksiniz, hiçbir şey olmayacak. Hepimiz rahatça çıkacağız. Oyalanmak yok ama. Banyo yapmak için uygun bir zaman değil. Yine de bana güvenin, başarabiliriz.”</p>

    <p>Takımındaki herkesin gözlerine baktı. Ona bakan yüzler çamur ve terle boyanmış, böcek ısırıklarıyla yer yer kızarmış ve stresle yorgunluk yüzünden kırışıklıkla dolmuştu. Jaeger’ın gözleri kameramana gelince durdu. Takımında askerlik yapmamış tek kişi olan Dale, sağlam bir cesaret ve azmin yanına derinlerde sakladığı kuvvetini de çıkarmış gibi görünüyordu. İnanılmaz bir şekilde şimdiye kadar karşılaştığı hiçbir engel karşısında boyun eğmemişti.</p>

    <p>“O yedek kamera,” dedi Jaeger. “Tarih, saat ve konum özelliklerinin kapatıldığını yeniden kontrol et. Bu işi yaparken kameranın çalışmasını <i>istiyorum</i>; yani <i>çekim yapmanı.</i> Bundan sonra yapacağımız her şeyi kaydet. Ne olur ne olmaz, her şeyin bir kaydı olsun.”</p>

    <p>Dale omuzlarını silkti.</p>

    <p>“O zaman ilk sen atlayacaksın sanırım. Şeytanın Şelalesinden atlarken kamerayı çalışacak şekilde ayarlarım.”</p>
  </div>
</body>
</html>