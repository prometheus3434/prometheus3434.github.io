<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-60</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger şelalenin kenarında durmuş, hemen arkasında takımı sıralanmıştı. Sol tarafından şelalenin fokur fokur kaynayan suları boşluğa akıyor, ayağının altındaki kayalar kayıyordu. Akan suların oluşturduğu duvara baktığında sanki ayaklarının altındaki dünya hareket ediyormuş gibi hissediyordu. Yüzünü boşluğa döndüğündeyse yoğun sisle türbülanslı su buharının ılık tropik havayla buluşmasını görüyordu. Bir de ikili atlayış için bedenine sıkı sıkı bağlanmış Puruwehua vardı. Jaeger’ın takımındaki her bir üye, göğsüne bağlanmış bir Amahuaca savaşçısıyla birlikte ikili atlayış yapacaktı.</p>

    <p>Takımın en güçlülerinden biri olmasının yanında yüksekten atlama konusunda açık ara en tecrübeli isim olan Joe James, aynı zamanda katlanmış bir kayığın yükünü de iniş sırasında omuzlayacaktı. Narov, Şeytanın Şelalesi’nden atladıktan sonra kanodan faydalanmak için harika bir öneri sunmuştu.</p>

    <p>Her şeyi çekeceği için en son Dale atlayacaktı. Bununla birlikte askerlik geçmişi olmadığından aralarındaki en deneyimsiz paraşütçüydü ve atlayışlar sırasında her şeyi filme almak gibi oldukça zorlu bir görevi üstlenmişti. Onun için işleri biraz daha kolaylaştırmak adına Jaeger tek başına atlamasını önermişti.</p>

    <p>Jaeger boşluğa bakmak için öne eğilirken Puruwehua’yı da itmiş oldu. Son bir kez duraksayıp derin bir nefes aldı ve genç Amahuaca ile birlikte geri dönüşü olmayan bir yola kendini bıraktı.</p>

    <p>Aynı tahmin ettiği gibi, durdukları kayalık tepeden atlarken zıplayıp uçurumla aralarına önemli bir mesafe koyma gerekliliği yoktu. Çıkıntı gayet yeterliydi ve Jaeger da düşüş sırasında İkiliyi dengede tuttu. Tabii burada kolaylıkla bir dönüşe sebep olabileceği üzere Puruwehua’nın panik yapıp çırpınmamasının da hakkını vermek gerekiyordu. Sakin savaşçı kişiliği öne çıkmıştı. İkili ivme kazandıkça yükselen ılık ve ıslak hava bedenlerine çarptı ve opak bir beyaza dönen uçurumun kenarındaki fokur fokur sudan uzaklaşmalarını sağladı.</p>

    <p><i>İki bin, üç bin...</i> Jaeger içinden sayıyordu. “Ve ÇEK!”</p>

    <p>Sırtındaki BT 80’i, hiç uygun olmamasına rağmen kendisi paketlemişti ve bir anlığına paraşütün açılmayacağından korktu. Böyle bir durumda Puruwehua ile birlikte çok ıslanır ve hızlı bir şekilde ölürlerdi. Ama sonra üzerindeki geniş ipeğin havayla buluşurken yarattığı o tanıdık dalgalanmayı hissetti. Paraşütün panelleri sıcak ve nemli atmosferle bir araya gelmişti.</p>

    <p>Çağlayan suyun kulağında bıraktığı gürleme sürerken Jaeger, Puruwehua ile birlikte omuzlarından yukarı çekildiklerini hissetti. Böylece şelalenin dibine yüz elli metre kala yapış yapış ve nemli beyazlıkta süzülmeye başladılar.</p>

    <p>Çok kısa bir süre için Jaeger’ın gözünün önünde gökkuşağı renklerinden oluşmuş bir duvar belirdi; dökülen nehirden fışkıran sular güçlü güneş ışığıyla buluşuyordu. O büyülü an hızla son bulurken yüzünü şelaleden çevirip açık ormana döndü Jaeger. Tutacaklarla paraşütü sağa çekerek nazik döngülere sokarken hemen yanlarında çağlayan bembeyaz suyun fışkırttığı köpükten de kaçınmak için büyük özen gösteriyordu. Olur da suya yakalanırsa paraşüt çöker ve Puruwehua ile işleri ânında biterdi.</p>

    <p>Aşağıdaki havuza doğru döndü. <i>Piranalar...</i> Will Jaeger’ın korktuğu pek fazla bir şey yoktu ama simsiyah balık çeneleri tarafından parçalana parçalana öldürülmekten kesinlikle çok korkuyordu. Boylarına bakmaksızın piranaların bir <i>Tyrannosaurus rex</i> kadar güçlü bir ısırığı vardı. O korkutucu kaymanların çene gücünüyse üçe katlıyorlardı.</p>

    <p>Bir anlığına yukarı baktı. Dört adet açılmış paraşüt arkasından süzülürken beşinci ikili de kayalıktan atlamak üzereydi. Takımı tam da istediği gibi rahat bir şekilde ilerleyişini sürdürüyordu.</p>

    <p>Aşağı baktı. Suya dokunmalarına artık yüz yirmi metre kalmıştı ve mesafe hızla azalıyordu. Göğsündeki cebin fermuarını açtı ve parmaklarıyla el bombasının soğuk çeliğini kavradı.</p>

    <p>Bioko’da geçirdiği üç kayıp yıl boyunca Jaeger, pek değeri bilinmeyen zaman öldürme işi konusunda uzmanlaşmıştı. Bu uğurda yaptığı şeylerden biri Britanya’nın ele geçirmek için her imkânı kullandığı İkinci Dünya Savaşı’ndan kalma kargo gemisi <i>Düşes</i>’in kaderini öğrenmekti. Diğeriyse balıkçılıkta şansını denemekti.</p>

    <p>Bu uğraşındaysa Fernao köyündeki balıkçıların yardımını kullanmıştı. Ama bu balıkçılar alışıldık ağlar yerine bambaşka bir yöntem kullanıyordu. Köylülerin balık yakalama konusunda başvurduğu ilk ve en önemli araç dinamitlerdi. Vahşi yaşam ve doğal kaynakların korunması adına epey kötü bir tercihti ama balıkçıların istediği miktarda balığı ağına düşürmesi ya da daha doğrusu patlatıp sudan çıkarması ciddi şekilde kolaylaşıyordu.</p>

    <p>Jaeger göğüs cebinden el bombasını çıkarıp dişleriyle ısırarak pimini çekti ve metal kaplama kolunu serbest bıraktı. Üzerindeki az sayıda el bombasını Albay Evandro’ya borçluydu ama biraz sonra yapacağı şey için kullanmayı aklından bile geçirmemişti. Mesafe ve zamanlamanın uygun olduğunu düşündüğü anda bombayı bıraktı ve patlayıcı suya süzüldü. Artık patlamaya hazır bir şekilde şelalenin dibine doğru yol alıyordu. Altı saniye içinde patlayacaktı ve Jaeger bu sürede suyun takribi iki metre kadar altında olacağını tahmin ediyordu.</p>

    <p>Bombanın suya düştüğünü, sıçrayan suların havuzda bıraktığı dalgaları gördü. Bir ya da iki saniye içerisinde de patlama oldu. Bembeyaz sular havuzdan yükselirken, püskürmeler saniyeler içerisinde zemindeki yerine geri döndü.</p>

    <p>Jaeger patlamanın merkezine doğru paraşütü döndürürken bir taraftan da ikinci bombayı bırakmıştı. Patlayıcılar üzerine eğitim aldığı sıralarda, hocası olur da bir iş için ne kadar bomba gerektiğini bilemezse, “plastik patlayıcı” anlamına gelen PP kısaltmasının aslında, “patlat patlatabildiğini” ifadesine dönüştüğünü söylemişti.</p>

    <p>İkinci bomba da patladı ve bu sefer sıçrattığı sular neredeyse Jaeger’ın ayağına kadar yükseldi. Ne olduğunu anlamayan balıkların, karınları gökyüzüne bakacak şekilde su yüzeyine çıktığını görebiliyordu. Bunun işe yaraması için durmadan dua etmişti.</p>

    <p>Botları yere çarptığı gibi Jaeger paraşütünden ayrılıp Puruwehua’yı çözmesini sağlayacak kayışları açtı. Hemen solunda Irina Narov’un, hemen sağında da Leticia Santos’un suya ayak bastığını gördü. Biraz sonra Alonzo önüne inerken, Kamishi de arkasına iniş yaptı. Her birinin önüne bağlı Amahuaca savaşçıları oldukça güçlü görünüyordu. Beş iniş gerçekleşmiş, Kızılderililerle birlikte on kişi yerini almıştı. Artık kıyıya çıkma zamanıydı.</p>

    <p>Yukarıdaki kalkış noktalarından suyu yoğun bir şekilde inceledikten sonra, Puruwehua inmeleri gereken noktayı tam olarak söylemişti. Bir <i>evi-gwa’</i>nın; derin suya keskin bir düşüşle sona eren, nehre doğru hafif çıkıntı yapmış bir kaya uzantısının bitişiğindeki noktayı seçmişti.</p>

    <p>Birkaç güçlü kulaç attıktan sonra Jaeger kuru toprağa ulaştı. Karaya tutunarak kendini yukarı çekti ve ekibini kontrol etmek için arkasına döndü. Her geçen saniye su yüzeyine daha fazla balık cesedi yükseliyor ve takımıyla Kızılderililer de hızla karaya ilerliyordu.</p>

    <p>Hemen üzerinden Joe James’in iri cüssesi son suya inişi gerçekleştirdi. James’in üzerine Gwaihutiga bağlanmıştı ve altındaki halattan da katlanmış kayık sarkıyordu. Önce kano suya çarptı, ardından James ve Kızılderili yere ayak bastı. Onlar da hızla paraşüt ve birbirlerinden ayrılarak James’in önünde kayığı itmesiyle karaya yüzmeye başladı.</p>

    <p>Son olarak Dale kalmıştı. Son adam da paraşütünü açana kadar tüm atlayışları kameraya almıştı. James’in inişiyle birlikte kamerasını kapatıp güvende ve kuru kalması için kano balonuna koydu ve sırt çantasının en derinlerine yerleştirdi.</p>

    <p>Jaeger, kameramanın atlayıp paraşütünü çekmesini ve havuza doğru süzülmesini izledi. Sonra bir anda endişe dolu çığlıklar yükseldi.</p>

    <p>“<i>Purug</i>! Balık! Zıplıyorlar!”</p>

    <p>Konuşan Puruwehua’ydı. Jaeger gösterdiği yere baktı. Işıl ışıl parlayan simsiyah bir şekil su yüzeyine çıkıp zıplamıştı. Suyun üzerinde geçirdiği kısa saniye süresinde Jaeger, balığın ölüm kokan kapkara bakışlarının altında açılan ağzındaki iki sıra korkunç dişleri görebilmişti. Aynı güçlü gövdeye, bir o kadar acımasız çeneye ve şeytani bakışlara sahip olan pirana, minyatür bir köpekbalığını andırıyordu. Kısa süre içerisinde Jaeger ile takımının indiği bölge hızla kudurmaya ve kaynamaya başladı.</p>

    <p>“<i>Piraihunuhua</i>!” diye bağırdı Kızılderililer.</p>

    <p>Jaeger’ın uyarıya ihtiyacı yoktu. Az önceki bombardımanın ardından ölerek yüzeye çıkan balıkları diğer siyah piranaların parçaladığını o da görebiliyordu. En az yüzlerce kana susamış balık çırpınırken Dale de tam ortalarına doğru iniyordu. Jaeger bir anlığına üçüncü el bombasını atmayı düşündü ama Dale çok alçaktaydı ve patlamaya maruz kalırdı.</p>

    <p>“Pirana!” diye bağırdı Jaeger. “PİRANA!” Ellerini sallayarak ayağının ucundaki suyu gösterdi. “Buraya in! Buraya! Seni çekeriz!”</p>

    <p>Korkunç bir saniye boyunca Dale’in kendisini duymadığını ve vücudunun kısa süre içerisinde parçalara ayrılacağı fokur fokur pirana havuzunun ortasına adım atmak üzere olduğunu düşündü.</p>

    <p>Son saniyede Dale oldukça keskin bir şekilde sola döndü ve Jaeger ile takımının beklediği yere doğru hızlandı. Yanlış bir açıyla uygun olandan çok daha hızlı bir şekilde yaklaştı ve paraşütü, suyun üzerine kadar uzanan ağaç dallarına takıldı. Çarpışmayla birlikte en üstteki dallar kırılırken, Dale suyun üzerinde bir o yana bir bu yana sallanarak asılı kalmıştı.</p>
  </div>
</body>
</html>