<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-27</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger ufuk boyunca göz alabildiğine uzanan koyu yeşillerin üzerinde asılı kalan sisten bulduğu ender fırsatlardan birinde, açık yeşil, sarıya kaçan bir aralık gördü. Taze bitki örtüsü anlamına geliyordu bu. Yeni büyüyen ağaçlar daha yapraklı, daha esnek ve daha zayıf olmalıydı. Yani birer mızrak gibi bedenlerine saplanacak yaşlı ağaç dallarına nazaran kırılma ihtimalleri daha yüksekti. En azından Jaeger böyle umuyordu.</p>

    <p>Daha birkaç dakika önce gökyüzünde bıçaklanma korkusuyla bir koruma aleti olarak kullandığı yükseklikölçerine baktı. Yüz elli metre kalmıştı.</p>

    <p>Önüne uzandı ve çantasının uzantısındaki iki metal kolu itti. Bir halatın ucuna bağlı olan ağır çanta artık on metre altında sarkıyordu.</p>

    <p>Ormanın tepesiyle buluşmasına saniyeler kala yaptığı son şey, bileğine monte edilmiş GPS’inde -küresel konum sistemi- bulunan bir tuşa basmak oldu. Yakın gelecekte böylesine bir fırsatı bir daha bulamayacağını düşündüğü için orman tarafından yutulmadan önce konumlarını tam olarak işaretlemek istemişti.</p>

    <p>Çarpışmadan birkaç saniye önce tüm odağını sağ ve sol ellerinde tuttuğu manevra kulplarıyla paraşütü dengelemeye verdi. Böylece o daha açık renkli yeşilin üzerine yerleşebilecekti.</p>

    <p>Altındaki ağaçların hızla üzerine doğru geldiğini gördü. İki tarafındaki tutacakları sıkıca çekti ve paraşütünü yavaşlattı. Hızını kesmenin ve dalların arasından geçmenin tek yolu buydu. Kısa bir süre sonra altındaki otuz beş kiloluk çantanın en üstteki dallara girişini duydu; hızla parçalamış, sonra da görünürden kaybolmuştu.</p>

    <p>Jaeger bacaklarını kaldırdı, dizlerini kırdı ve göğsüyle başını koruyacak şekilde kollarıyla siper aldı. Hemen sonra botlarıyla dizlerinin, altındaki çantanın geçtiği yoldan ilerleyerek bitki örtüsüne daldığını hissetti. Keskin dallar kalçasını kesiyor, altındaki karanlığa doğru şimşek gibi çakılırken omuzlarını tokatlıyordu.</p>

    <p>Nispeten kalın dalları kırıp geçerken ağrıdan inlemeleri tüm ormanda yankılandı. Paraşütü tepedeki örtüye takılmadan önce bir süre daha düştü ve en sonunda durdu. Ani duraksamayla nefesinin kesildiğini hissetti. Ama bir ileri bir geri sallanmayı sürdürürken Jaeger binlerce kez şükretmişti bile.</p>

    <p>Yaralanmamıştı.</p>

    <p>Hayattaydı.</p>

    <p>Yukarıdan ikinci bir çarpışmanın sesi geldi ve hemen ardından Narov da yanında göründü. Aynı şekilde bir ileri bir geri sallanıyordu.</p>

    <p>Ağır ağır etraflarındaki ortamı incelemeye başladılar. Sıkı orman örtüsünün üzerinde açtıkları deliklerden içeri sızan güneş ışınları, yeşilliğe bir mızrak gibi vuruyordu. Sanki ormanda hayat bulan tüm canlılar nefesini tutmuş, dünyalarına düşen bu iki yabancı yaratık karşısında donakalmış gibi bir sessizlik hâkimdi.</p>

    <p>Paraşütlerin sallanması yavaşladığında, “İyi misin?” diye seslendi Jaeger.</p>

    <p>Yaşadıkları onca şeyin ardından dünyanın en yetersiz sorusu gibi gelmişti bu.</p>

    <p>Narov omuzlarını silkip, “Hayattayım. Sen de belli ki hayattasın. Daha kötüsü olabilirdi,” dedi.</p>

    <p><i>Nasıl acaba?</i></p>

    <p>Jaeger sormayı çok isterdi ama kendini tuttu. Narov’un İngilizcesi gayet akıcı olsa da Rus aksanı varlığını belli ediyordu. Konuşma tarzı garip bir şekilde düz ve duygusuzdu.</p>

    <p>Dakikalar öncesindeki düşüşü zihninde yeniden canlandırıyormuş gibi başını kaldırdı. Kazanmanın sevinci yüzüne minik de olsa bir gülümseme yerleştirdi.</p>

    <p>“Yukarıda bir ara beni öldürmeye çalıştığını sandım. O bıçakla...”</p>

    <p>Kadın ifadesiz bir şekilde bakıp, “Seni öldürmek isteseydim öldürürdüm,” dedi.</p>

    <p>Jaeger yediği lafı duymazdan gelmeyi seçip, “İkimizi dengelemeye çalışıyordum. Çıkarken bir şey bize çarptı, silahım açıldı. Sen kayışları kesip kurtulmadan hemen önce çözmek üzereydim. Biraz güven sorunlarımız var galiba,” dedi.</p>

    <p>“Olabilir.” Yüzündeki ifadesiz maskeyi koruyan Narov bir saniyeliğine Jaeger’a baktı. “Ama beceremedin.” Ardından yüzünü çevirdi. “Ben kesip kurtulmasaydım ikimiz de ölürdük.”</p>

    <p>Jaeger’ın buna söyleyebileceği pek bir şey yoktu. Narov haklıydı. Paraşüt takımından sıyrıldı ve altlarında kalan bölgeyi daha net bir şekilde görmeye çalıştı.</p>

    <p>“Hem neden seni öldürmek isteyeyim ki?” diye devam etti Narov. “Bay Jaeger takımına güvenmeyi öğrenmen gerekiyor.” Ormanın tepesine doğru baktı. “Şu an cevabını bulmamız gereken soru buradan nasıl ineceğimiz... Spetsnaz’da buna dair bir eğitim almamıştık.”</p>

    <p>“İkili atlayışta ipleri kesip kurtulma eğitimi almış mıydın?” diye sordu Jaeger. “Ustaca kesikler attın.”</p>

    <p>“Öyle bir eğitim almadım. Ama yapacak bir şey yoktu, başka seçeneğim kalmamıştı.” Narov duraksadı. “‘<i>Her görevde, her zaman, her yerde; ne gerekirse.</i>’ Spetsnaz’ın sloganı.”</p>

    <p>Jaeger’ın buna uygun bir cevap düşünmesine fırsat kalmadan, yukarıdan büyük bir patlamaya benzer bir ses geldi. Hemen ardından ağır bir dal kopup orman zeminine çakıldı. Narov da birkaç metre aşağı kaymıştı. Hâlihazırda hasar görmüş paraşütünün panellerinden biri dirence dayanamamış, kopmuştu. Başını kaldırıp Jaeger’a baktı.</p>

    <p>“Buradan nasıl ineceğimize dair bir fikrin var mı peki? Düşmek dışında? Yoksa bizi bundan da mı ben kurtaracağım?”</p>

    <p>Jaeger gerginlikle başını salladı. Kadın gerçekten de damarına basıyordu. Yine de gökyüzünün ortasında bıçağıyla sergilediği gösterinin ardından Smithy’nin katili olabileceğine dair şüpheleri ciddi şekilde azalmıştı. Bıçağını Jaeger’a saplayıp öldürmek için kusursuz bir fırsat yakalamış ama öldürmemişti. Jaeger buna rağmen kadını biraz daha denemekten zarar gelmeyeceğini düşündü.</p>

    <p>“Buradan kurtulmamızın belki bir yolu olabilir.” Ormanın tepesinde asılı kalan karmakarışık paraşütleri gösterdi. “Ama önce o bıçağına ihtiyacım olacak.”</p>

    <p>Vücuduna bağladığı bir bıçağı vardı aslında; Bioko’da Raff’ın verdiği Gerber bıçağı. Bu bıçakla yakın arkadaşının hayatını kurtardığı için artık özel bir anlam da ifade ediyordu. Onu göğsü boyunca çapraz bir şekilde uzanan kılıfın içinde saklıyordu. Yine de Narov’un dakikalar öncesinde kendisini öldürmenin birkaç santim uzağında olan bıçağını verip vermeyeceğini görmek istemişti.</p>

    <p>Kadın pek tereddüt etmedi.</p>

    <p>“Bıçağımı mı? Ama düşürme sakın. Eski bir dosttur,” dedikten sonra uzun bıçağına uzanıp tokasını açtı, ucundan tuttu ve aralarındaki kısa mesafeyi aşacak şekilde fırlattı. “Yakala!” dediği sırada bıçak gölgelerin arasından sızan güneş ışınlarıyla parladı.</p>

    <p>Jaeger’ın tuttuğu bıçak enteresan bir şekilde tanıdık gelmişti. Kısa bir süreliğine elinde gezdirdi, yirmi santimlik hançer şeklindeki ince bıçak güneşin altında ışıldıyordu. Jaeger gayet emindi; Wardour Kalesindeki evinde duran, Ted Dedesinin sandığındaki bıçağın aynısıydı bu.</p>

    <p>Jaeger on altı yaşına bastığında dedesiyle birlikte keyifle pipo tüttürdükleri sırada o bıçağı kınından çıkarmasına izin vermişti. O günden kalan dumanlı, aromalı koku yeniden burnuna geldi; yanında bıçağın adını da getirdi. Kabzasına damgalanmıştı. Narov’un bıçağına bir kez daha baktı, sonra değerini anladığını gösterir bir şekilde kadına gösterdi.</p>

    <p>“Güzelmiş. Fairbairn Skyes yakın dövüş bıçağı. Yanılmıyorsam İkinci Dünya Savaşandan kalma...”</p>

    <p>“Öyle.” Narov omuzlarını silkti. “Siz SAS’ların o dönem kanıtladığı gibi Almanları öldürme konusunda çok başarılı...”</p>

    <p>Jaeger uzunca bir süre kadına baktı.</p>

    <p>“Almanları öldüreceğimizi mi düşünüyorsun? Bu keşifte?”</p>

    <p>Narov’un hiç beklemeden küstahça verdiği yanıt, Joe Amca’nın dudaklarından çıkan karanlık sözleri tekrarladı. Akıcı bir Almancayla; “<i>Denn heute gehort uns Deutschland, und morgen die ganze Welt</i>,” dedi. “Bugün Almanya bize ait, yarın bütün dünyaya.”</p>

    <p>“O uçağın oralarda hayatta kalmış bir Alman bulma ihtimalimiz çok düşük...” Jaeger’ın sesine çok hafif bir iğneleme yansıdı. “Amazon’un ortasında yetmiş küsur yıldan sonra imkânı yok.”</p>

    <p>“<i>Schwachkopf!</i> Aptal!” Narov, Jaeger’a öfkeli bir bakış attı. “Bunu bilmediğimi mi sanıyorsun? Artık faydalı bir şey yapıp bizi soktuğun bu rezil durumdan çıkarmaya ne dersin Bay Keşif Lideri!”</p>
  </div>
</body>
</html>