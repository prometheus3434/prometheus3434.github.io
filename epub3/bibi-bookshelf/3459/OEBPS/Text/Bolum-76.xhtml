<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-76</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Jaeger ormanın kenarında durup Lewis Alonzo, Hiro Kamishi, Leticia Santos, Joe James, Irina Narov ve hâlâ çekim yapmakta olan Dale’den oluşan takımıyla Puruwehua, Gwaihutiga ve diğer dost Kızılderilileri toplayarak konuşmaya başladı. Ağır NBC kıyafeti hâlâ üzerindeydi ama konuşabilmek için gaz maskesini çıkarmıştı.</p>

    <p>“Tamam, hepiniz olacakları biliyorsunuz,” diye söze girdi, sesi yorgunluk ve gerginlikle boğuk çıkıyordu. “Kaldırma işine başlayacağız. Airlander mürettebatı uçağı kurtarmak için bir saat gibi bir süreye ihtiyaçları olduğunu söyledi. Sizden kazanmanızı istediğim süre de bu kadar... Kötü adamları uzakta tutmak için elinizden geleni yapın ama sakın kahramanlığa yeltenmeyin. İlk göreviniz hayatta kalmak! Bir de unutmayın, biz uçtuğumuz gibi tüm teması kesin ve buradan kaçıp gidin.”</p>

    <p>Jaeger üzerlerindeki gökyüzünü kaplayıp yok etmiş gibi görünen dev zepline baktı. Airlander gerçekten de büyüleyiciydi. Ölü ormanın üst bitki örtüsünün kırılmış iskeletlerinden otuz metre yukarı kadar alçalmıştı; bulutlardan aşağı doğru asılmış devasa bir beyaz balina gibi görünüyordu. Ju 390’ın gövdesinin boyunu dörde, genişliğini de ona katlıyordu; zeplinin bombeli kabuğu yüz milyon litre helyumla doldurulmuştu. Altında yatan savaş uçağını ufacık gösteriyordu.</p>

    <p>Ölü ormanın en üstündeki dallar, gökyüzünü sipsivri mızraklar gibi kestiği için, Airlander’ın pilotu zeplini daha da alçaltma riskine girmemişti. Devasa aracın delinmesi hâlinde kendi kendine iyileşen akıllı bir kabuğu olsa da bir anda açılacak birden fazla delik ciddi sorunlar çıkarabilirdi. Bir de Ju 390’dan sızan o belirsiz toksin vardı ve Airlander’daki hiç kimse tehlikeye bu kadar yakınlaşmak istemiyordu.</p>

    <p>Raff’ın o sabah erken saatlerde veri patlama moduyla gönderdiği son mesaja göre, yakınlarda hiçbir hava aracı görünmüyordu. Takip cihazı ve cep telefonunu taşıyan kayıkla nehre bıraktıkları yem görünüşe göre insansız hava aracını oradan epey bir kuzeye götürmüştü. Bununla birlikte iki buçuk kilometrelik bulutların altında gizlenmesine rağmen Airlander da Predator’ın video menzilinden çıkmıştı.</p>

    <p>Ancak zeplinin radar imzasına elektronik bir müdahale imkânı vardı ve dört büyük motoruyla sıcak noktaları da kızılötesi teknolojilerle takip edilebilirdi. Tek bir sinyal yakalanmasıyla birlikte Predator direkt üzerlerine binerdi. Keşfin başladığı günden bu yana zaman belki de hiç olmadığı kadar hayati bir önem taşıyordu.</p>

    <p>On birinci günün sabahıydı ve her şey plana göre giderse bunlar medeniyete geri dönmeden önceki son günleri olacaktı. Ya da en azından Jaeger, Narov ve Dale için öyleydi. Önceki saatlerde takımıyla birlikte zamana karşı zorlu bir yarışa girmişlerdi. Tabii bir de kim olduğu bilinmeyen düşman vardı.</p>

    <p>Bir önceki akşam yalnız bir Amahuaca savaşçısı endişe verici haberlerle kamp yaptıkları yere gelmişti, Karanlık Güç on sekiz saatten kısa bir sürede yanlarına varacaktı. Gece boyunca ilerlemeye devam etmeleri hâlindeyse bu süre daha da kısalacaktı. Altmış küsur adam vardı ve hepsi ağır bir şekilde silahlıydı. Gizlice onları takip eden Kızılderililer ilerleyişi yavaşlatmaya uğraşsa da makineli tüfekler ve bomba-atarlara karşı ağız tüfekleri ve okları pek işe yaramamıştı. Kızılderililerden oluşan ana kuvvet takibe ve tacize devam edecekti ama ilerleyişi yavaşlatmak adına yapabilecekleri oldukça sınırlıydı.</p>

    <p>O zamandan bu yana Jaeger ile takımı hararetle çalışmış ve bu süreçte bazı soruların cevabı bulunmuştu. İlk olarak uçaktan sızan zehirli karışımın radyasyona maruz kalmış bir tür cıva plazması olduğu anlaşılmıştı. Ancak eldeki imkânlarla Jaeger daha açık bir şekilde tehdidi belirleyememişti, zehirli madde tespit aracı bu zehri bilmiyordu. O araç, bilinen maddelerden oluşturulmuş bir dizinle tespit edebildiği kimyasal izleri karşılaştırarak çalışıyordu. Uçaktan sızan artık her neyse aracın bildiği zehirler arasında değildi. Bu da koruyucu kıyafetler olmadan hiç kimsenin yakınına bile yaklaşamayacağı anlamına geliyordu.</p>

    <p>İkinci olarak Airlander’dan, Jaeger ile takımının, Ju 390’ın kanatlarıyla gövdesinin buluştuğu yerdeki noktalara asacağı bir çift taşıma koşumu indirilmiş olsa da tüm takımı ormandan kaldırıp götürmesi mümkün değildi.</p>

    <p>Airlander’ın aslında herkesi zeplinin altmış metre altına kadar çekebilecek araçları vardı ama herkese yetecek kadar NBC kıyafeti veya zaman yoktu. Kızılderililer gece boyunca ormana haberciler salmıştı ve sonuncusu ilk ışıktan hemen önce kampa ulaşıp düşmanın iki saat uzakta olduğunu ve hızla yaklaştığını söylemişti.</p>

    <p>Jaeger kaçınılmaz olanı kabullenmek haricinde bir seçeneği kalmadığını anlamıştı, takımı ayrılmak zorundaydı. Alonzo, Kamishi, Santos ve Joe James ile Puruwehua, Gwaihutiga ve yarım düzine Amahuaca savaşçısından oluşan ana grup, savaş uçağıyla kötü adamlar arasında bloke edici pozisyonlar alacaktı.</p>

    <p>Gwaihutiga ilk akını üstlendi. Kızılderili savaşçıların çoğunu yanına alarak ilk tuzağı kuracaktı. Puruwehua, Alonzo ve diğerleri de enkazın daha yakınlarındaki ikinci engel grubu olacaktı. Bu sayede uçağı kaldıracak ekibe o çok gereken zamanı kazandırabileceklerini umuyorlardı. Jaeger, Narov ve Dale ise Airlander, Ju 390’ı ormandan kaldırırken savaş uçağının içinde kalacaktı. En azından planları o şekildeydi.</p>

    <p>Uçağın kaldırılışını birinin kameraya alması gerektiği için Dale en bariz seçimdi. Keşif liderinin de savaş uçağına bağlı kalması gerektiği için Jaeger ikinci isim oldu. Leticia Santos, Brezilyalı olduğu ve uçak da -tartışmaya açık bir şekilde- Brezilya topraklarında bulunduğu için üçüncü kişinin kendisi olması gerektiğini iddia ediyordu. Kısa bir süreliğine Narov, Santos’a çıkışarak kimsenin değerli uçağıyla arasına giremeyeceğini açık bir şekilde belirtti. Daha sonra Jaeger, Santos’un en önemli görevi olan Kızılderili kabilesini güvende tutma işinde kalması gerektiğini söyleyerek tartışmayı sonlandırdı.</p>

    <p>Buna ek olarak üçünün -Jaeger, Dale ve Narov- hâlihazırda kıyafetleri giydiği ve NBC maskeleri, eldivenleri ve takımlarını değiştirmenin zehri taşıyıp bulaştırma ihtimali olduğu yönünde dikkat çekici bir yorumda bulundu. Tehlike gerçekti ve takımı daha önce giyenlerin uçakla yolculuk etmesi gayet mantıklıydı. Bu açıklamayla birlikte Santos istemeden de olsa kabullendi.</p>

    <p>“Alonzo yetki sende,” diyerek kısa konuşmasına devam etti Jaeger. “Puruwehua sizi buradan güvenle çıkarmak için elinden geleni yapacağına söz verdi. Amahuaca köyüne dönecek ve oradan da komşu kabilenin topraklarına geçeceksiniz. O kabilenin dış dünyayla iletişimi var ve sizi oradan eve gönderecekler.”</p>

    <p>“Tamamdır,” dedi Alonzo. “Puruwehua sana emanetiz.”</p>

    <p>“Sizi eve ulaştıracağız,” dedi Puruwehua.</p>

    <p>“Her şey yolunda giderse üçümüz uçakla Cachimbo’ya kadar gideceğiz,” diye devam etti Jaeger. “Yolda Albay Evandro’yu uyararak Ju 390’ın indirilebileceği ve kargosunun güvenlik altına alınabileceği bir iniş bölgesi hazırlamasını söyleyeceğim. Bin dört yüz kilometrelik bir yolculuk var önümüzde. Altında bu şeyle birlikte Airlander’ın oraya varması en az yedi saat sürer.” Jaeger bir parmağını Ju 390’a uzattı. “SS General Hans Kammler ve çavuşları uçağı kaldırabileceğinden fazlasıyla doldurmadıysa götürme işi gayet mümkün... Bir sıkıntı çıkmazsa bu akşam Cachimbo’da oluruz. Oraya vardığımızda tek kelimelik bir mesaj göndereceğim; ‘BAŞARDIK.’ Umarım yolda mesajı alabilecek kadar sinyal gören bir yerde olursunuz. Hiç mesaj yoksa bir şeyler yolunda gitmemiş demektir ama o noktada bir numaralı önceliğiniz buradan güvenle çıkmak ve evinize dönmek...” Ardından saatine baktı. “Tamamdır, haydi başlayalım!”</p>

    <p>Duygusal bir vedalaşma oldu ama zamanın darlığı yüzünden kısa ve yerinde kaldı.</p>

    <p>Gwaihutiga, Jaeger’ın önünde durup, “<i>Pombogwav, eki’yra. Pombogwav, kuhuhara’ya,”</i> dedikten sonra arkasını döndü ve adamlarıyla birlikte derinlerden boğuk boğuk çıkan ve ağaçlardan güçlü bir şekilde yankılanan savaş naraları atarak hızla ilerlemeye başladı. Jaeger sorgulayan gözlerle Puruwehua’ya döndü.</p>

    <p><i>“Pombogwav,</i> ‘elveda’ demektir,” diye açıkladı Puruwehua. “Sanıyorum İngilizcede <i>eki’yra</i> için tam bir karşılığınız yok. ‘Babamın oğlu’ ya da ‘büyük kardeşim’ anlamına gelir. Yani ‘Elveda kardeşim,’ demek istiyor. <i>Kahahuara’ga’yı</i> da biliyorsun zaten, ‘Elveda avcı.’”</p>

    <p>Bu kabileyle tanıştıktan sonra pek çok sefer olduğu gibi Jaeger yine gururlanmıştı.</p>

    <p>Puruwehua ihtişamlı bir veda hediyesi vermek için Jaeger’ın yanına geldi. Kendisine ağız tüfeğini hediye etmişti. Jaeger karşılığında buna uygun bir şey bulmakta çok zorlandı ama en sonunda Bioko’daki Fernao sahilinde savaştığı Gerber bıçağında karar kıldı.</p>

    <p>“Bu bıçakla geçmişimiz var,” dedi Amahuaca Kızılderilisinin göğsüne bastırırken. “Buradan çok uzaklarda, Afrika’da bununla savaşmıştım. Benim ve en yakın dostlarımdan birinin hayatını kurtardı. Artık seni de en yakın dostlarımdan biri olarak görüyorum, seni ve tüm halkını...”</p>

    <p>Puruwehua bıçağı çekip keskinliğine baktı.</p>

    <p>“Benim dilimde, <i>kyhe’ia.</i> Keskin, boydan boya deşen bir mızrak gibi...” Ardından Jaeger’a baktı. “Bu <i>kyhe’ia</i> daha önce düşmanın kanını dökmüş. Bir kez daha dökecek <i>Koty’ar.”</i></p>

    <p>“Puruwehua teşekkür ederim, her şey için,” dedi Jaeger. “Sana söz veriyorum, bir gün geri döneceğim. Köyünü ziyaret edip ruh evinde kızarmış en büyük maymunu yiyeceğim. Tabii zorla <i>nyakwana</i> içirmezsen...”</p>

    <p>Puruwehua güldü ve içirmeyeceğine söz verdi. William Jaeger’ın geleceğinde psikotrop madde çekmek yoktu artık.</p>

    <p>Jaeger ardından sırayla takımına döndü. Leticia Santos’a fazladan sevgi dolu bir şekilde sarıldı. Karşılığında kadın da kocaman gülümseyip kendisine koca bir Brezilyalı öpücüğü verdi.</p>

    <p>“Dikkatli ol, tamam mı?” diye fısıldadı kulağına. “Özellikle de ona karşı... O <i>ja’gwara,</i> Narov. Bir de bana söz ver. Bir sonraki Rio Karnavalında beni ziyarete gel. Birlikte sarhoş olup dans etmeye çıkarız.”</p>

    <p>Jaeger gülüp, “Anlaştık,” dedi.</p>

    <p>Ardından Lewis Alonzo’nun komuta, Amahuaca Kızılderililerinin rehberlik ettiği takım, çantalarını ve silahlarını sırtlanarak ormanda kayboldu.</p>
  </div>
</body>
</html>