<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-56</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Oradan epey geride, Amahuaca köy meydanı artık boşalmış ve iyice sessizleşmişti. Ancak açıklıkta yalnız bir kişi dolanıyordu.</p>

    <p>Gün doğumundaki gökyüzüne baktı, tamamen yalnız kalacağı ve etrafında neredeyse hiç ağaç olmayan bir yere ilerledi. Cebinden bir Thuraya uydu telefonu çıkarıp bir ağaç kökünün üzerine yerleştirdi ve eğilip beklemeye başladı.</p>

    <p>Telefon bir kez öttü, ikinci kez öttü, üçüncü kez öttü ve yeterince uyduya erişim sağladığını haber verdi. Başındaki kişi hızlı aramaya girdi, sonra tek bir sayıya bastı. Telefon iki kez çaldıktan sonra karşıdan bir ses yanıt vermişti.</p>

    <p>“Gri Kurt konuş!”</p>

    <p>Hafif bir gülümsemenin ardında Kral’ın dişleri görünür oldu.</p>

    <p>“Ben Beyaz Kurt. Yedi kişi, iki düzine Kızılderiliyle birlikte şelaleye doğru güney yönünde yola çıktı. Oradan sadece Kızılderililerin bildiği bir rotayı takip edecek, hedefe doğru batıya ilerleyecekler. Daha önce konuşma fırsatım olmadı ama artık hepsini atlattım. Elinizden geleni ardına koymayın.”</p>

    <p>“Anlaşıldı.”</p>

    <p>“Uçağın, SS Oberst-Gruppenführer Kammler’in savaş uçağı olduğunu doğrulayabilirim. İçindekiler nispeten sağlam... Ya da yetmiş küsur yılın ardından ne kadar sağlam kalabildiyseler o kadar...”</p>

    <p>“Anlaşıldı.”</p>

    <p>“Uçağın tam koordinatlarına sahibim.” Duraksadı. “Üçüncü ödeme geçildi mi?”</p>

    <p>“Koordinatları biz de aldık, insansız gözetim uçağımız buldu.”</p>

    <p>“Tamam,” derken sinirle dolu bir gölge Kral’ın yüzüne oturmuştu. “Bana verilenler 964864.”</p>

    <p>“964864. Uyuyor.”</p>

    <p>“Üçüncü ödeme?”</p>

    <p>“Ayarlandığı gibi Zürih hesabına geçilecek. Çabucak harca Bay Beyaz Kurt. Yarının ne getireceğini asla bilemezsin.”</p>

    <p>“<i>Wir sind die Zukunft</i>,” diye fısıldadı Kral.</p>

    <p>“<i>Wir sind die Zukunft</i>,” diye doğruladı ses.</p>

    <p>Kral aramayı sonlandırdı.</p>

    <p class="Yildiz">***</p>

    <p>Hattın diğer ucundaki adam ahizeyi boynuna doladı, uzunca bir süre boyunca orada bekletti. Ardından masasında duran çerçeveye baktı. İnce çizgili gri bir takım elbise giyen, orta yaşlı bir adamın fotoğrafıydı. Şahin gibi keskin bakışları vardı; burnu kemerliydi ve rahat ama küstah duruşu, yaşını çok daha aşkın özgüvenle dolu nüfuz ve gücünü her şeyiyle yansıtıyordu.</p>

    <p>“Nihayet!” diye fısıldadı oturan adam. “<i>Wir sind die Zukunft.</i>”</p>

    <p>Ahizeyi yeniden kulağına götürüp sıfırı tuşladı.</p>

    <p>“Anna, bana Gri Kurt Altı’yı bağla. Evet, derhâl lütfen.”</p>

    <p>Kısa bir süre bekledi, sonra hattın diğer ucundan bir ses geldi.</p>

    <p>“Gri Kurt Altı.”</p>

    <p>“Koordinatları aldım,” dedi. “Uyuşuyorlar. Hepsini yok edin. Hiçbiri hayatta kalmasın, Beyaz Kurt da dâhil!”</p>

    <p>“Anlaşıldı efendim,” dedi ses.</p>

    <p>“Temiz olsun, uzaktan halledin. Predator’ı kullanın. <i>İnkâr edebilelim</i>. Takip biriminiz var, kullanın. İletişim sistemlerini de izleyin. Bulun onları. Bulun ve yok edin!”</p>

    <p>“Anlaşıldı efendim ancak onlar ağaçların altından ilerlerken havadan izleme konusunda sorunlar yaşayabiliriz.”</p>

    <p>“Öyleyse ne gerekiyorsa yapın. Savaş köpeklerinizi salın. Ama sakın o uçağın yakınlarına gitmesinler.”</p>

    <p>“Anlaşıldı efendim.”</p>

    <p>Oturan adam aramayı sonlandırdı. Kısa bir süre düşündükten sonra uzanıp dizüstü bilgisayarının klavyesine dokunarak uyku modundan çıkardı. Kısa bir e-posta yazmıştı.</p>

    <p><b>Sevgili Ferdy,</b></p>

    <p><b><i>Adlerflug IV</i> bulundu. Yakında kurtarılacak/ilgilenilecek. Temizlik operasyonu başlatıldı. Bormann Dede yaşasaydı bizimle gurur duyardı.</b></p>

    <p><b><i>Wir sind die Zukunft.</i></b></p>

    <p><b>HK.</b></p>

    <p>“Gönder” tuşuna bastıktan sonra parmaklarını başının arkasında birleştirerek sandalyesine iyice yaslandı. Arkasındaki duvarda, gençliğinden kalma bir fotoğrafı çerçevelenip asılmıştı. Üzerindeki albay üniforması Amerikan ordusuna aitti.</p>

    <p class="Yildiz">***</p>

    <p>Jaeger ile takımı, Amahuaca Kızılderililerinin rehberliğinde, Şeytanın Şelalesi’ne daha önceki sürenin yarısında geri dönmüştü. Keşif malzemelerini zulaladıkları bölgenin aşağı yukarı bir kilometre aşağısından Rio de los Dios’un kıyısına çıktılar.</p>

    <p>Puruwehua, püsküren suların kalıcı bir bulutla havayı bulandırdığı yere geldiklerinde, orman örtüsünün sınırında durmalarını işaret etti. Binlerce yıl boyunca akan suların yardığı, önlerindeki uçurumda açılan keskin kayalığa uzanan nehir, sisini göstermişti. Aşağıdaki vadiye üç yüz metre boyunca çağlayan Rio de los Dios’un sağır edici gürlemesinde sesini duyurabilmek için bağırması gerekmişti.</p>

    <p>“O taraftan... İlk adaya bir köprü var,” diye duyurdu. “Oradan sonra iplerle salınacağız. İlerideki iki <i>evi-gwa</i>’ya, yani kara adalarına doğru iki halata tutunup uzak tarafa ulaşacağız. Orada; atalarımızın çok uzun yıllar önce açtığı, kayalıklarla kesilen bir geçit şelaleye uzanıyor. Bir saate, belki daha kısa bir süreye şelalenin dibine ulaşacağız.”</p>

    <p>“Oradan sonra enkaza varmamız ne kadar sürecek?” diye sordu Jaeger.</p>

    <p>“Amahuaca hızıyla bir gün...” Puruwehua omuzlarını silkti. “Beyaz adam hızıyla en fazla bir buçuk gün...”</p>

    <p>Jaeger ilk geçidi arayan gözlerle kayalığa ilerledi. İlk etapta bulamadı, köprü çok iyi bir şekilde gizlenmişti. Ancak Puruwehua gösterdiği zaman görebildi.</p>

    <p>“Orada...” Kollarını aşağı uzatarak oldukça dar ve dayanıksız görünümlü bir yapıyı gösterdi. “<i>Pyhama</i>, ağaçlara tırmanmak için kullandığımız bir sarmaşık ipi... Ama nehir üzerinde bir köprü için de çok işe yarıyor. <i>Gwy’va</i> ağacının yapraklarıyla kaplı, onun odunlarıyla da oklarımızın sapını yapıyoruz. Aynı böyle, neredeyse görünmez...”</p>

    <p>Jaeger ile takımı geçidin başlangıcına dönerek çantalarını yüklendi. Hemen arkalarında Kızılderililer sıralanmıştı. Önlerinde; üzerine çıkmak için deli olmanın gerekeceği, halatlarla yapılmış sallantılı bir köprü, ilk büyük geçitte uzanıyordu. Diğer ucundaysa şelalenin hemen kenarına asılmış, toplamda üç adet olan adaların ilkine bağlanıyordu.</p>

    <p>Şelalenin çıkardığı ses burada herhangi bir konuşmayı engelliyordu. Jaeger hemen Puruwehua’nın ardından ilerleyerek takımında tehlikeli yapıya ayak basan ilk isim oldu. İki taraftaki sarmaşıktan tutacaklara asıldı ve bir örülmüş halattan diğerine ayağını götürmek için kendini zorladı. Basılacak her halat, bir adamın uzun bir adımıyla ulaşacağı kadar aralıklarla örülmüştü.</p>

    <p>Bir anlığına büyük bir hata yaparak aşağı baktı. Altmış metre aşağısında, Rio de los Dios’un kahverengi ve öfkeli suları gürleyerek geçiyor; ardından köpürerek cehennemin kapılarını yere doğru açıyordu. Jaeger başını önünde tutmanın en iyisi olacağına karar verdi. Gözlerini Puruwehua’nın omuzlarına kilitleyerek bir ayağını dikkatle diğerinin önüne koydu.</p>

    <p>Köprünün tam orta noktasına yaklaşırken takımı da hemen arkasında sıralanmıştı. Tam o sırada hissetti. Hiçbir uyarı olmadan, orada olduğuna ihtimal veremeyeceği bir roket, kulaklarını tırmalayan bir uğuldamayla hemen üzerlerindeki nehir sisini yarıp geçmişti. Halat köprünün tam ortasını parçalayıp bir salise sonra aşağıdaki Rio de los Dios’a çarparak bembeyaz suların göğe yükseldiği inanılmaz bir patlamayla durdu.</p>

    <p>Jaeger, çarpışmanın yukarıda bıraktığı etkiyle olduğu yerde kalırken, çıkan ses kulaklarına sağır edici bir şekilde vuruyor; köprü boyunca tekrar tekrar yankılanıyordu.</p>

    <p>Her şey bir saniyeden kısa bir sürede olmuştu. Köprü; üzerinde gözleri dehşetle açılmış, sıkı sıkı tutunan insanlarla birlikte şiddetle ileri geri sallanıyordu. Jaeger, silahın bu can yakan, çok tiz sesini duyduğu gibi tanıyabilecek kadar Hellfire füzesi çağırmıştı. Ama hayatında ilk kez bunlardan birinin hedefi oluyordu.</p>

    <p>“HELLFİRE!” diye bağırdı. “HELLFİRE! Geri dönün! Kıyıya dönün! Ağaçların altına girin!”</p>

    <p>Ucunda ölüm kalımın olduğu böylesine anlarda, garip ama olmazsa olmaz bir şekilde zaman yavaşlamış gibi gelirdi. Jaeger sanki her saniyeyi yüzlerce yıl yaşıyormuş gibi hissediyordu. Önündeki adamları ormanın koruması altına almak için hızla ilerletmeye çalışırken aklından binbir türlü düşünce geçiyordu.</p>

    <p>Brezilya Amazonlarının bu kadar derinlerinde, Peru sınırının hemen dibindeki Acre eyaletine bağlı Assis Brezilya’nın en batısında, üzerlerinde uçabilecek tek bir savaş uçağı olabileceğini düşündü. Bir insansız hava aracı olmak zorundaydı. Onları bulabilecek kadar uzunca bir süre ormanın üzerinde dolaşabilecek ve o kadar menzile sahip olan başka bir araç yoktu.</p>

    <p>Jaeger, dünyanın en gelişmiş orduları tarafından kullanılan en yaygın İHA olan Predator’ın, yeniden silahlanıp hedefine ateş açması için ne kadar süre geçmesi gerektiğini biliyordu. Yalnızca bir Hellfire’ı ateşlemek bile hava aracının dengesini bozuyor, aracın uzaktaki operatörüyle arasındaki video bağlantısını kesiyordu. Dengeyi kurması ve video bağlantısını sağlamasıysa yaklaşık altmış saniye alıyordu.</p>

    <p>Bir sonraki AGM-114 Hellfire füzesi -birçok Predator en fazla üç tane taşırdı- artık her an ateşlenmeye hazırdı. Predator’ın seyrettiği irtifaya göre -ki bu da yüksek ihtimalle 25.000 feet’ti- roketin dünyaya ulaşması en fazla on sekiz saniye sürerdi. Yani Jaeger’ın elinde en iyi ihtimalle on sekiz saniye vardı.</p>

    <p>İlk Hellfire, halat yapıyı yarıp geçerken patlamamış; sanki tereyağına vurulan bir bıçak gibi köprüyü ortadan ikiye ayırmıştı. Ancak ikinci sefer bu kadar şanslı olmayabilirlerdi.</p>

    <p>Kalan son kişi, Şef’in en yaşlı oğlu zar zor geri tırmanmış; Jaeger tarafından nehir kenarına atılmıştı. Artık orman örtüsünün güvenliğine koşması gereken sadece kendisi kalmıştı. Botları ayaklarının altındaki basamaklara tırmanırken orman her adımında daha da yaklaşıyordu.</p>

    <p>“AĞAÇLARA GİDİN!” diye bağırdı. “AĞAÇLARIN ALTINA GİRİN!”</p>

    <p>Yukarıdaki bitki örtüsü onları Hellfire saldırısına karşı koruyamazdı. Bunu yapabilecek çok az şey vardı zaten. Ancak kalın örtünün altında Predator’ın onları bulması imkânsıza yakın olurdu ve bu sayede hedef alması da mümkün olmazdı.</p>

    <p>Jaeger bir basamaktan diğerine hızla ayaklarını atarken köprüde kalan son adam olarak ormana ilerliyordu. Sonra ikinci füze geldi.</p>

    <p>Kulaklarını sağır eden gürlemesinden kısa bir süre önce tüm bedeninde bıraktığı şok etkisini hissetti; füze, ses hızından da hızlı, 1.3 Mach ile yol alıyordu. Köprünün tam ortasında patladı ve keskin kırıklarıyla şarapnellerini her tarafa salarak iskeletimsi yapıyı kocaman bir ateş topuna dönüştürdü. Bundan hemen sonra Jaeger düşmeye başladığını hissetti.</p>

    <p>Kalan son gücüyle döndü ve köprünün tutacak yerlerinden birini yakalayıp iki koluyla sıkıca sarıldı ve çarpışmaya hazırlandı. Bir saniye sonra köprünün Jaeger’ı da taşıyan, uçurumun kenarına bağlı tarafı koptuktan sonra üzerinde kalanlarla birlikte kayalığa doğru şiddetli bir şekilde düşmeye başladı.</p>

    <p>Jaeger vücudunu çelikten bir betonmuş gibi gerdi.</p>

    <p>Kayalık duvara çarptığında oluşan ezici darbeyle birlikte ön kollarının derisi parçalanmış, çarpışmanın etkisiyle başı sertçe öne fırlamıştı. Korkunç bir çatırdamayla alnını kayaya vurdu. Jaeger’ın beyninde kör edici bir yıldız fırtınası koptu, ardından tüm dünyası karardı.</p>
  </div>
</body>
</html>