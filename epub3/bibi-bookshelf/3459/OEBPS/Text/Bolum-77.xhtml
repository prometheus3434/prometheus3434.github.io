<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-77</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>Raff’ın mesajı her zamanki gibi kısa ve netti; <i>Airlander hazır. Kendinizi sağlama alın. Kalkış üç dakika sonra</i>, <i>08.00 Zulu’da başlıyor.</i></p>

    <p>Jaeger’a göre mesaj tam zamanında gelmişti. Bundan birkaç dakika önce ormanın kuzey tarafından, yani Karanlık Güç’ün yaklaşacağı bölgeden silah sesleri duymuştu. Bir anda saldırı tüfeklerinden çıkan sesler ormanda yankılanmış ve Jaeger takımının pusudan çıktığını düşünmüştü. Ancak karşı ateşin sesi çok daha korkunçtu; hafif makineli tüfeklerden çıkan anlık mermilerin sesi genel maksatlı makinelilere karışmış, el bombalarının patlama sesleri bir an olsun durmamıştı. Böylesi bir silah gücü ormanda kapanması çok zor bir yara açacaktı.</p>

    <p>Bu Karanlık Güç her kimse, ağır silahlarla donandığı ve ölümcül çarpışmalara girmekten çekinmediği ortadaydı. Takımın tüm çabalarına rağmen Jaeger ile savaş uçağına tedirgin edici bir hızla yaklaşıyorlardı.</p>

    <p>Zaman daralıyordu, Airlander yüz seksen saniye sonra kalkışa başlayacaktı ve yerden yükselmeyi Jaeger kadar isteyen yoktu. Ju 390’ın karanlık ambarında arka taraftaki kargo kapılarına koştu ve kollarından tutarak sıkıca kapattı. Ardından yeniden ön tarafa ilerlemeye başladı, sıra sıra dizilmiş kasaları geçip kokpite girdi ve ambarla arasına set çeken kapıyı sertçe kapatıp kilitledi.</p>

    <p>Dale ve Narov, kokpitin yan tarafındaki pencereleri zorla açmıştı. Uçak harekete geçtiğinde oluşacak hava akıntısıyla kalan zehirli gazlar temizlenecekti. Jaeger yardımcı pilotun koltuğuna oturdu, hareketini engelleyen kemerle göğüs koşumunu bağladı. Dale hemen yanındaki pilot koltuğunda oturmuş, ormandan kalkışı sırasında savaş uçağını en iyi çekebileceği bir yerde pozisyon almıştı. Narov ise rotacının masasına yerleşmişti ve Jaeger neyin peşinde olduğunu içten içe hissediyordu. İlk girdiklerinde Ju 390’ın kokpitinde bulduğu omuz çantasının içindeki belgeleri çıkarmış, üzerinde çalışıyordu. Jaeger hızla bir göz attı. Sararmış sayfalarda Almanca yazılar vardı, yani Jaeger için iki kat daha yabancıydı.</p>

    <p>Ama ilk sayfadaki birkaç kelimeyi seçebildi. Artık alışık olduğu ÇOK GİZLİ damgalarının yanında <i>Aktion Feuerland</i> yazıyordu. İlkokulda aldığı derslerden az buçuk hatırladığı Almancasıyla, <i>Feuer</i>’nın “ateş” anlamına geldiğini ve <i>land’</i>in de toprak olduğunu biliyordu; “Ateş Toprağı Operasyonu”. Altındaysa <i>Liste von Personen</i> yazıyordu. Bunun da çevrilmeye ihtiyacı yoktu; “Personel Listesi.”</p>

    <p>Jaeger’ın gördüğü kadarıyla Ju 390’ın ambarında yatan kasaların hepsinin üzerinde <i>Aktion Adlerflug,</i> Kartal Uçuşu Operasyonu yazıyordu. Peki bu durumda <i>Aktion Feuerland</i>, Ateş Toprağı Operasyonu ne oluyordu? Bir de kalan her şeyi bir kenara bırakan Narov neden buna büyülenmiş gibi bakıyordu?</p>

    <p>Yine de şu an bu meselelere kafa yoracak zaman yoktu. Airlander’ın biraz sonra gerçekleştireceği kalkış, yani kargoyla dolu bir Ju 390 için farklı faktörlerin bir araya gelmesi gerekiyordu. İlki, zeplinin helyumla dolu gövdesinin havadan hafif olduğu gerçeğiyle aerostatik kuvvetti. İkincisi, zeplindeki itme gücü sağlayan ve her biri dev pervaneleri döndüren 2.350 beygir gücüne sahip gaz türbinlerinden güç alan dört dev motordu. Sadece bu bile uçağın kenarlarına bağlanan dört ağır yük helikopterinin sağlayacağı bütün güce eşitti.</p>

    <p>Üçüncü faktörse Airlander’ın çok katlı kumaştan gövdesinin sağladığı aerodinamik kaldırmaydı. Nispeten düz alt kısmından kavis alarak yukarı çıkan tasarımıyla geleneksel bir uçak kanadının bir kesiti gibi şekillendirilmişti. Sadece bu yapısıyla bile kalkışın yüzde kırkını üstlenebiliyordu. Tabii yalnızca Airlander ileri gitmeye başladığı zaman... İlk birkaç yüz metre boyunca zeplin dikey olarak irtifa alacaktı ve bu süreçte tüm yükü motorlarla helyum gazı sırtlanacaktı.</p>

    <p>Jaeger kalkışa hazırlanan Airlander’ın daha önce zar zor duyulan hafif bir mırıldamadan güçlü bir gürlemeye dönen sesini duydu. Artık zeplindeki dört parça rotor kanadı, uçağı ormandan çıkarırken Airlander’a olabildiğince fazla itiş gücü sağlamak amacıyla yatay bir hâl almıştı.</p>

    <p>Aşağı inen hava akımı bir fırtına düzeyine yaklaşırken uçağın etrafını saran kırılmış dalların etrafında kör edici bir rüzgâra yol açmıştı. Jaeger sanki olabildiğine uzanan bir buğday tarlasında önüne çıkan her şeyi yutup istenmeyen çer çöpü yüzüne tüküren canavarımsı bir biçerdöverin arkasında duruyormuş gibi hissediyordu. Çürümüş odun parçaları rüzgârla içeri girmeye başladığı sırada, yanındaki kokpit penceresini kapattı ve Dale’e de aynısını yapmasını işaret etti. Artık tüm bu delice girişimin en riskli ânına gelmişlerdi.</p>

    <p>Ju 390’ın standart yüklü ağırlığı 53.000 kiloydu. 60.000 kilogram taşıma kapasitesine sahip Airlander’ın bu ağırlığı rahatlıkla kaldırması gerekiyordu. Ancak Hans Kammler ile çavuşları uçağa kaldırabileceğinden daha fazla kargo yüklediyse büyük sorun yaşayacaklardı.</p>

    <p>Jaeger, Ju 390’ın kanatlarının altına bağladıkları askıların gücüne sonuna kadar güveniyordu. Aynı şekilde Airlander’ın pilotu Steve McBride’a da güveni tamdı. Cevaplanması gereken tek soru, ölü dalların arasından kurtulup kurtulamayacaklarıydı. Bununla birlikte yağmur ormanlarının ortasında çürüme ve aşınmaya karşı yetmiş yıl yerinde kalan uçaktaki Alman havacılık mühendisliğine de güvenmek zorundaydılar. Herhangi birinde yaşanabilecek en ufak bir sorun felaketle sonuçlanırdı. Ju 390 ile bir ihtimal Airlander ormana kaya gibi çarpabilirdi.</p>

    <p>Gece boyunca Jaeger ile takımı halka şeklinde hazırlanmış plastik patlayıcıları ağaç gövdelerine bağlayarak en büyük ağaçları devirmekle uğraşmış ancak hem zaman hem de ellerindeki patlayıcılarla bir yere kadar derleyebilmişlerdi. Ölü ormanın üst tabakasındaki dalların yarısı hâlâ dimdik duruyordu. Kalkış sırasında en büyük direnci göstereceğini düşündükleri en iri ve en az çürümüş ağaçları patlatmışlardı. Ölü ormanda kalan ağaçlar artık çürümüş olacağı için Airlander’ın uçağı çekerken onları da kırıp geçeceğine güveniyorlardı.</p>

    <p>Motorların gürlemesi artık sağır edici bir uğultuya dönüşmüş, aşağı inen hava akımı kasırga gücüne ulaşmıştı. Jaeger, Airlander’ın tüm gücüne yakın bir itiş sergilediğini anlayabiliyordu. Kokpitin her yanına karanlık bir gölgenin inmesiyle yukarıdan bir şey düştüğünü hissetti.</p>

    <p>Kocaman bir ağaç dalı ön cam panellerinin buluştuğu noktadan Ju 390’ın burnuna çarpmıştı. Panelleri bağlayan çelikten dikey destekler çarpmayla eğildi ve sert plastik darbeden hasar aldı. Dal uçağın burnunda ikiye ayrılıp düşerken, kokpitin ön camında çatallı bir şimşeğe benzeyen boylamasına bir hat oluştu. Ama en azından şimdilik cam dayanıklı çıkmıştı.</p>

    <p>Jaeger’ın başı güçlü ses dalgalarıyla dolmuştu. Ju 390’ın metal derisine rüzgârın parçaladığı sert dallar çarpıyordu. Sanki çelikten bir varilin içinde sıkışıp kalmış gibi hissediyordu.</p>

    <p>Zeplinin güçlü motorlarının yarattığı türbülans, uçağın etrafına sarılmış kalın kayışlarla bir tür yankı oluşturmuş ve gövde boyunca susmak bilmeyen bir uğultuya yol açmıştı. Jaeger zepline bağlanan tüm tellerin kaldırmaya çalıştığını ve uçağın da onlardan kurtulmak için bir tür savaş verdiğini hissedebiliyordu.</p>

    <p>Bir anda Ju 390’ın kuyruk tekerleğinin yerden yükselip serbest kalmasıyla kokpit öne atıldı. Gövdenin arka kısmı yükseldi ve hâlâ üzerinde duran ağaç dallarıyla odun parçalarını yere attı. Artık uçağı sadece dört çift dev tekeri toprakta tutuyordu. Boğucu bir bataklığa saplanıp gökyüzüne uçmaya çalışan canavar bir kuşun kanatlarını çırpmasına benzer bir şekilde muazzam uçak titreyip sallandı. Hemen ardından dev bir cırt cırtlı bandın sökülmesine benzer bir sesle Ju 390 yerden yükseldi.</p>

    <p>Uçağın kurtulmasıyla Jaeger da koltuğunda öne atıldı ve kendisini sabitleyen kemere takıldı. Birkaç saniye boyunca sanki yerçekimi bir anda ortadan kalkmışçasına uçak yükselişini sürdürdü ve iskelete dönmüş ormanın sivri tacına yaklaştı.</p>

    <p>Ölmüş ağaçların örümcek ağına benzer gölgesi kokpite vururken savaş uçağının üst gövdesi de zemine en yakın dallarla bütünleşmeye başladı. Şiddetli çarpışmayla gelen ani darbe, omuzlarından tutan kayışları kopararak Jaeger’ı koltuğundan attı.</p>

    <p>Her yanında kemiksi dallar, sanki içeri girip Jaeger, Dale ve Narov’u avuçlayarak yere çarpmaya çalışan devasa bir el gibi kokpite tutunmuştu. Ju 390 göklere doğru yararak açtığı yolda yükselirken çok kalın bir dal parçası sert plastikten yapılma yan pencereye girdi ve Dale’in kamerasını elinden devirerek yanındaki Jaeger’a mızrak gibi uzandı. Jaeger başını eğdi ve sivri dal biraz önce koltukta başını koyduğu yere saplandı. Darbeyle ortadan ikiye ayrılıp kırılan parçası uçağın penceresinde asılı kaldı.</p>

    <p>Jaeger uçağın yükselişinin yavaşladığını hissetmişti. Bir anlığına sol tarafına baktığında Ju 390’ın kanadına yerleştirilmiş, her biri yetişkin bir adamın boyunu ikiye katlayacak dev motorların dallara takıldığını gördü. Hemen ardından iskelet ormanın uçağı saran yumruğu daha da sıkılaştı ve kısa bir titremenin ardından Ju 390 olduğu yerde kaldı. Jaeger, Dale ve Narov yerden otuz metre yüksekte, ormana sıkışmıştı.</p>
  </div>
</body>
</html>