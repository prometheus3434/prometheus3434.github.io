<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bolum-17</title>
  <link rel="stylesheet" href="../Styles/balci60.css" type="text/css"/>
</head>

<body>
  <div xml:lang="en-GB">
    <p class="Resim-2"><img width="46" height="42" src="../Images/image001.png" alt=""/></p>

    <p>“Çift taraflı ayna,” diye açıkladı Carson. “Hangi karakterlerin TV seyircisine daha çekici geleceğini belirlemek için kullanıyoruz. Ya da bulduğumuz dandik teori bu...”</p>

    <p>Jaeger ile birlikte, uzunca bir camdan duvarın önünde karanlık bir odada duruyorlardı. Uzak tarafta, dışarıdan izlendiklerinden bihaber bir grup insan, soğuk yemeklerinin tadını çıkarıyordu. Carson'ın üslubu gözle görülür bir şekilde değişmişti. Artık kendince iki dost asker arasında geçiyormuş gibi görünen bir sohbeti sürdürüyordu.</p>

    <p>“Bu takımı bir araya getirmek için neler çektim bir ben bilirim,” diye devam etti. “TV yöneticileri göze hoş gelen, alımlı ve garip tipleri istiyordu. Onları reyting malzemesi olarak görüyorlar. Bense en azından uçağa kadar gidebilecek eski tarzda eğitilmiş askerlerden istiyordum. Buradaki küçük ekip ise,” cama doğru bir parmağını uzattı, “ne bulabildiysek o...”</p>

    <p>Jaeger, keşif takımının didiklemekle meşgul olduğu sandviç tepsilerini işaret ederek, “Onlar niye iğrenç?” diye sordu.</p>

    <p>“Suşileri mi? Yönetimde olmanın faydaları...” Carson anlamsızca araya girdi. “Bize aşırı pahalı, sindirilemez yemekler düşüyor. Neyse, sana takımdan biraz bahsedeyim; sonra da bence gidip birkaç tatlı sözle kendini tanıt.”</p>

    <p>Camın üzerinden bir adamı gösterip anlatmaya başladı.</p>

    <p>“İri herif; Joe James. Yeni Zelandalı. Eski Kiwi SAS mensubu. Bu yolda bir sürü arkadaşını kaybetmiş, stres bozukluğu çekiyor. İğrenç yağlı saçları ve Usame bin Ladin sakalı da o yüzden... Evsiz bir dilenciyle bir motorcunun karışımı gibi görünüyor. TV yöneticileri de buna bayıldı tabii. Ancak dış görünüşe bakmayacaksın, eleman sağlam ve güçlü bir asker... En azından bana öyle söylendi.</p>

    <p>İkinci sırada keskin hatlara sahip zenci arkadaş var; Lewis Alonzo. Eski ABD Deniz Komandosu. Bu aralar korumalık yapıyormuş ama savaştaki adrenalini özlemiş. O yüzden önümüzdeki oyunlar için gönüllü olmuş. Elindeki en güvenilir adam olabilir. Ne yaparsan yap, Amazon’da onu kaybetme. Amerikalının toplantıda söylediği gibi aslan payı onlara kalacak. Amerika’daki seyircileri çekmek için de takımda aşırı kahraman rollerine bürünebilecek Amerikalılara ihtiyaçları var.</p>

    <p>Üçüncü sırada Fransız Canal Plus’ın koyduğu hatırı sayılır bütçe sonrası takıma dâhil ettiği zarif görünümlü Fransız kuşu var; Sylvie Clermont. Fransızların kötü isimli Komando Paraşüt Grubu <i>CRAP’</i>te<sup><a href="#_ftn4" id="_ftnref4" title="">[←4]</a></sup> görev almış. Özel takısı olmayan SAS gibi düşünebilirsin. İskoç tepelerindeki denemeler boyunca Dior’dan başka bir şey giymedi. Epey de güzel göründü açıkçası. Sanıyorum pek sık yıkanmıyor -her Fransız kuşu gibi- ama bana kalsa nefessiz...”</p>

    <p>Carson kendi esprisine güldü. Bu komediye aynı tepkiyi vermesini bekliyormuş gibi Jaeger’a göz ucuyla baktı. Karşılığında gülümsemenin yanına bile yaklaşmayan bir surat ifadesi görmüştü. Omuzlarını silkti, inadını sürdürüp devam etti.</p>

    <p>“Dördüncü sırada Asyalı tip var. Hiro Kamishi, Japon yayıncı NHK’nın seçimi. Adı gibi kendi de tam bir kahraman... Japon özel kuvvetleri Tokusha Sakusen’in eski lideri. Kendini modern bir samuray olarak görüp daha ulvi bir savaşçı sanıyor. Japonya’da, ülkenin İkinci Dünya Savaşı sonrası girdiği suçluluk duygusu üzerinden bir savaş tarihçisi olarak isim yapmış. Şahsen suçluluk duyulacak bir şey göremiyorum. Biz kazandık, onlar kaybetti. Bu kadar...”</p>

    <p>Carson yine kendi esprisine güldü. Bu sefer Jaeger’dan bir tepki almaya zahmet etmemişti. Mesajı ise açıktı; “Burada ben ne dersem o olur. Ne istersem onu derim ve ne dersem onu beğeneceksin.”</p>

    <p>“Beş ve altı; daha yeni yeni tıraş olmaya başlamış uzun saçlı tipler, Mike Dale ve Stefan Kral. Bir Avustralyalı ve bir Slovak. Wild Dog Media’nın kameramanları, o yüzden pek umursamana gerek yok. Daha önce de böyle ücra ve sıkıntılı yerlerde çalıştılar, yani kendi başlarının çaresine bakabilmeleri lazım. Olumlu yanları, kameraların arkasında olup gösteriyi çekecekleri için ayak akında dolanmazlar. Olumsuz yanlarıysa babaları olacak yaştasın.”</p>

    <p>Carson bu sefer yarıla yarıla güldü. Şimdiye kadar yaptığı en iyi esprinin bu olduğu her hâlinden anlaşılıyordu.</p>

    <p>“Yedi; Peter Krakow. Yarı Alman, yarı Leh. Alman kanalı ZDF’in kıymetli seçimi... Herif eski GSG9. Başka ne diyeyim? Tam bir Alman. Karakteri bok böceği gibi, espri anlayışı da karınca gibi... Suratsız, soğuk bir adam... Uçağın Alman olduğu anlaşılırsa Krakow’un durmadan sana hatırlatacağına emin olabilirsin.</p>

    <p>Sekiz; seksi Latin hatun. Leticia Santos, ağaç sevici tugay bize kitledi. Brezilya hükümetinin Amazon Kızılderilileri Dairesi FUNAI’de çalışıyor. Eskiden de kankan Albay Evandro’nun Brezilya özel kuvvetleri B-SOB’da görev almış. Kadının yeni olayı, gördüğü her Amazon Kızılderilisine sarılmak... Yine de albayın göreve dâhil edebildiği en yakın isim o oldu.</p>

    <p>Son olarak da dokuzuncu sıradayız. Biliyorum, sen de istiyorsun ama <i>nerede</i>! Evet, adamın dibini düşüren sarışından bahsediyorum. Resmen ateş ediyor. Irina Narov. Eski Spetsnaz subayı, Amerikan vatandaşlığı almış ve New York’ta yaşıyor. Buz gibi bir kadın... Çok yetenekli... Göze bayram ettirdiği de kesin... Bu arada bıçağı olmadan tuvalete bile gitmiyor. Haçı da eksik olmuyor. Anlayacağın üzere TV yöneticileri de kendisine âşık... Narov’un reytingleri uçuracağını düşünüyorlar.”</p>

    <p>Carson, Jaeger’a dönüp, “Seninle birlikte on kişi yapıyoruz. Ne dersin? Tam uğruna ölünecek bir takım olmuş, değil mi?” diye sordu.</p>

    <p>Jaeger omuzlarını silkip, “Fikrimi değiştirip geri çekilmek için çok geç artık, değil mi?” dedi.</p>

    <p>Carson’ın gülümsemesi suratını ortadan ikiye ayırmıştı.</p>

    <p>“İnan bana, senin de çok hoşuna gidecek. Bunları uyumlu bir takım yapabilecek kusursuz bir karaktere sahipsin.”</p>

    <p>Jaeger somurtup, “Bir şey daha var; yardımcım olarak Raff’ı istiyorum. Operasyonlarda güvenilecek bir adam daha olur ve bu manyaklarla başa çıkmama yardım eder,” dedi.</p>

    <p>Carson başını sallayıp, “Maalesef. Bir asker olarak ondan iyisi yok, evet. Ama herifin pek bilgili olduğunu veya göze hoş geldiğini söyleyemeyiz. TV yöneticileri toplanan takım konusunda net... Yani sağ kolun olarak fahri Amerikalı, güzeller güzeli Irina Narov’u alacaksın,” dedi.</p>

    <p>“Olmazsa olmaz mı?”</p>

    <p>“Evet, ya sarışın bomba ya da iptal.”</p>

    <p>Jaeger çift taraflı aynaya dönüp uzunca bir süre Irina Narov’u izledi. Garip bir şekilde kadının, kalın ve karanlık camdan geçen harlı bakışlarını hissediyormuşçasına, kendisini izlediğini bildiğini düşündü.</p>

    <hr class="dipnotcizgi"/>

    <p class="dipnot-1"><a href="#_ftnref4" id="_ftn4" title="">[←4]</a> Ç.N.: Argo, dışkı.</p>
  </div>
</body>
</html>