<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_40">Tekrar Hız Aldık</h2>
				<p class="normal">Sınıf arkadaşım Mümtaz Yüzbaşı Nuri Selanik (Conker) taburuyla Manastır’a gelmişti. Bunu da benim delaletimle ve benim evde yemin ettirerek cemiyete aldık. Bana yakın bir yerde tuttuğu evde de ara sıra tahlifler yaptık. Bunu gizlemek için de ara sıra orada toplanır, yemek yer ve eğlenceler tertip ederdik.</p>
				<p class="normal">Süvari Onüçüncü Alay Kumandanı Kaymakam Sadık Bey (Hürriyet ve İtilaf’ın şöhret alan lideri) ve Ordu Erkân-ı Harbiyesi İkinci Şube Müdürü Binbaşı Remzi Bey (Üçüncü Avcı Tabur Kumandanlığı’nda şöhret alan, paşalıktan emekli olan) benim tarafımdan cemiyete alınmış ve Nuri Bey’in evinde yemin ettirmiştik. Bu iki zatı dahi ben İstanbul’a ayrılırken Manastır merkezine aldığımızdan nasıl cemiyete aldığımızı ve nasıl tahlif ettiğimizi kaydediyorum:</p>
				<p class="normal">Sadık Bey’i ara sıra Kırmızı Kışla’daki makamında, Remzi Bey’i de Drahor boyunda ordu erkân-ı harbiyesinde makamında ziyaretle emniyetlerini ve samimiyetlerini kazanmıştım. Sadık Bey Fransızca felsefe kitaplarıyla meşgul olurdu. Kendisine askeri bazı eserler vererek mesleğiyle uğraşmasının ileride lazım olacağını söyledim. Her ziyaretimde içinde bulunduğumuz kötü vaziyetin gittikçe vahimleştiğini de açardım ve hasbıhaller yapardık. Artık her ikisi de olgun bir vaziyete gelmişlerdi. Enver Bey’e her ikisini de cemiyete almak kararımı bildirdim. Muvafık buldu. Yemin merasimi için Sadık Bey’i Enver’in, Remzi Bey’i de benim, Nuri Bey’in evine götürmekliğimizi, yemin merasiminde dahi bulunmaklığımızı kararlaştırdık.</p>
				<p class="normal">Sadık Bey’i ziyaretimde hükümetin, milletin ve ordunun hallerini hasbıhalden ve Makedonya’da gayr-i Türk siyasi faaliyetlerin gittikçe arttığını ve bu unsurların gerilerindeki Balkan devletlerinin ordularının bizden daha ileri olduğunu ve her birinin dayandığı büyük bir devlet de bulunduğunu belirttikten sonra sözümü şöyle bir sual ile bitirdim:</p>
				<p class="normal">Ben:</p>
				<p class="normal">— Peki, fakat bu işin sonu nereye varacak? Bizim halimiz ne olacak?</p>
				<p class="normal">Sadık Bey:</p>
				<p class="normal"> — Kâzım Bey, bizim için hiçbir surette kurtuluş imkânını göremiyorum. Dışarının bir düziye darbelemesi ve içimizdeki zaaf ve tereddi bizi mahvedecektir. Bu felâketin önüne duracak hiçbir kuvvet yoktur.</p>
				<p class="normal">Ben:</p>
				<p class="normal"> — Ya varsa? Siz de o kuvvete katılır mısınız?</p>
				<p class="normal">Sadık Bey:</p>
				<p class="normal"> — Nasıl kuvvet bu?</p>
				<p class="normal">Ben:</p>
				<p class="normal">— Bir cemiyet, istibdadı yıkmak ve yerine meşrutiyeti yani milli kuvveti koymak için bir cemiyet, kuvvetli bir cemiyet, orduyu da içine almış bulunan bir cemiyet. Herhangi bir felâketi önlemek için yakında icraata geçecek olan bir cemiyet.</p>
				<p class="normal">Sadık Bey:</p>
				<p class="normal"> — Böyle muhterem bir cemiyet varsa size itimadım ve samimiyetim olduğundan delaletinizle derhal girerim.</p>
				<p class="normal">Ben:</p>
				<p class="normal"> — Yemin merasimle yapılmaktadır. Önce sizinle buluşuruz. Sizi birine takdim ederim, yemin yerine yaklaşınca gözlerinizi bağlamak usuldendir. Orada gözünüz açılır ve her şeyi görür ve öğrenirsiniz. Sonra yine gözlerinizi bağlayarak çıkarılırsınız. Sonra da gözleriniz açılır.</p>
				<p class="normal">Sadık Bey:</p>
				<p class="normal"> — Her şartı kabul ederim.</p>
	<p class="ortayazi">***</p>
				<p class="normal">Remzi Bey’i de ziyaretle aynı suretle konuşarak işi kararlaştırdık. Bunu ben götüreceğimi ve gözlerini bağlayacağımı söyledim. Bu da tereddüt göstermeden kabul etti.</p>
				<p class="normal">Gece Enver Bey Sadık Bey’i, ben Remzi Bey’i tayin ettiğimiz yerlerden aynı zamanda alarak yola çıktık, Nuri Bey’in evine yakın gözler bağlandı. Orada hemen eve girmek orasını bu zatlara belli edebilirdi. Bunun için usulümüz üzere gözleri bağlı sokakta dolambaçlara başladık. Aksi istikametlerden geldiğimizden Enver’le Sadık Bey ve benimle Remzi karşılaştık. Gözlerini açıvermemeleri için Remzi Bey’e:</p>
				<p class="normal">— Yabancı değil bizdendirler, gözünüzü açmayın, dedim.</p>
				<p class="normal">Enver de Sadık Bey’in kulağına böyle fısıldadı. Biz ise Enver’le başımızı eğerek ve tebessüm ederek geçtik, önce Enver’le Sadık Bey aralık bulunan kapıdan girdiler. Tam bu sırada iki ayak sesi daha duyuldu. Karanlık yaz gecesi piyasasını biraz daha uzatmaya mecbur kaldım. Bizden başka kimse bu eve gelmeyeceği için Remzi Bey’in kulağına dedim:</p>
				<p class="normal">— Gelenler yabancı olacaklar, gözünüzü açın.</p>
	<p class="normal">O da hemen mendilini çekti çıkardı. Fakat hem hayli dolaşmış ve hem de bağlı gözleri henüz açıldığından bulunduğu yeri tayin edemedi. İki sivil Türk yanımızdan geçti. Az sonra tekrar gözlerini bağlayarak bir iki dolaştıktan sonra biz de eve daldık. Yemin merasimlerini yaptık, yine geldiğimiz gibi çıktık ve yerlerine götürdük. (Nerede ve kimler tarafından yemin merasimi yapıldığını ancak yedi ay kadar sonra ben İstanbul’a ayrılırken her ikisini merkeze aldığımız zaman kendilerine hikâye ettim.)</p>
				</body>
</html>