<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_33">Selanik’teki Yeni Temaslarım</h2>
				<p class="normal">Selanik’te bu sefer de iki gün kaldım. Bir haftalık iznim iki misli uzamıştı. Enver Bey vaziyeti bildiği için işi o idare edecekti. Selanik’te İsmail Hakkı Bey’le birkaç görüşme yaptım. Yemin ettirdiğim arkadaşların isimlerini not ettirdim. O, bana cemiyetin ileri gelenlerden bazılarını Olimpos Palas gazinosunda takdim etti. Daha doğrusu beni onlara takdim etti. Çünkü akşamüstü ben, tanımadığım bazı asker ve sivillerin bulunduğu loş bir köşede onlara takdim olunmuştum. Onlar bana tanıtılmamıştı. Pek az sonra da İsmail Hakkı Bey, “Haydi bize gidip görüşelim” deyince onlardan ayrılmıştım.</p>
				<p class="normal">Gece İsmail Hakkı Bey’in evinde, sofada oturduk. Kapısı açık, karanlık odada birkaç kişi vardı. Fakat seçilemiyordu. Benim suallerimin çoğu cevapsız kalmıştı. Fakat şunu apaçık anladım ki işe; yakın bir zamanda Selanik’te başlanmıştır. Fakat müteşebbisler başladıkları işin zorluğunu sonradan anlayarak işi sürüncemede bırakmışlardır. Manastır’da işin alıp yürüdüğünü, bizim de artık teşebbüsü elimizden bırakmayacağımızı görünce bir müddet bizim ne yapacağımıza karar vermişler gibi görünüyorlardı. Bu hissi bana verdiren sebepler iki idi: Suallerime ve bilhassa Sultan Hamid’e karşı bir milli hürriyet ordusu hazırlamak fikrime ve meşrutiyeti aldıktan sonra neler düşünüldüğü hakkındaki suallerime esaslı cevaplar alamayışımdı. Bana iki büyük kapalı zarf verdiler. İçlerinde nizamname ve talimatname, tahlif sureti ve bazı Paris gazeteleri bulunduğunu, bunu benim yalnız veya Enver’le birlikte açmaklığıma müsaade verildi. Diğer zarfın da Soroviç İstasyon Kumandanı Binbaşı Naki Bey’e verilmesi söylendi. Naki Bey cemiyetin ilk azalarındanmış.</p>
				<p class="normal">Benim, İttihat ve Terakki Cemiyeti’ne yeminli olduğum, 11 numarayı taşıdığım hakkında verdiğim malumattan ve esasen Enver Bey’e de yeni cemiyete girmek üzere yemin vermiş olduğumdan ayrıca yemin merasimine tabi tutulmaklığıma lüzum görülmediğini de merkez namına İsmail Hakkı Bey bana bildirdi.</p>
				<p class="normal">Zarfları sırtıma iyice yerleştirip ayrılırken; İsmail Hakkı Bey –odadakilerle bir şeyler görüştükten sonra– yanıma geldi ve şu suali sordu:</p>
				<p class="normal">— Selanik’te veya yolda veya Manastır’da senden şüphe edip de üstünü ararlarsa; zarfların ele geçmesi felâket olur. Bu hususta ne düşünüyorsun?</p>
				<p class="normal">Dedim:</p>
				<p class="normal">— Derhal buna cüret edeceklere karşı roverimle karşı dururum. Fakat böyle bir ihtimali yok kadar zayıf buluyorum. Hele Soroviç’ten sonraki bizim mıntıkada, şimdiye kadar dolaştığım yerlerde nasıl serbest gezdimse, sırtımdaki zarflarla da öyle dolaşacağım. Yani kimse halimden şüphe edecek değildir. Hususiyle roverimin sigortası ile zarflar emniyet altına alınmışken. Ben İstanbul’da Erkân-ı Harbiye sınıflarında iken bile Tünel’in üst başında üzerimi aramak isteyen sınıf zabitime karşı geldim ve aratmadım. Yalnız bu vesile ile şunu rica edeyim ki bu gibi vehimlerle Edirne, İstanbul, İzmir, Üsküp gibi yerlerde bir an evvel teşkilata başlanmazsa İstanbul üzerine bir hareket pek zor bir iş olur. Biz de uzun müddet Manastır’da belki gizli kalamayacağımızdan münferit bir halde teşebbüse mecbur kalabiliriz.</p>
	<p class="normal">“Elden gelen gayreti artık göstereceğiz”, diyen İsmail Hakkı Bey’le vedalaşarak ayrıldım.<sup class="calibre3"><a href="ittihat_split_155.html#footnote-448-36" id="footnote-448-36-backlink" name="footnote-448-36-backlink">[36]</a></sup></p>
				</body>
</html>