<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_82">Büyük Bir Sarsıntı Geçirdik</h2>
				<p class="normal">Baha’nın dönüşünü sabırsızlıkla bekliyordum. Seyahati çok uzatmadan geldi. İyi haber almak ümidiyle Salacak’taki evine gittim. Kendisinden vaziyetin aydınlatılacağını beklerken çok elemli bir durumda kaldım. Uzun boylu bir mütalaa söylemeye lüzum görmeden dedi:</p>
				<p class="normal">— Ben artık cemiyete çalışamayacağım. Çok zarar ediyorum. Selanik’te aylık alanlar var, Doktor Nazım bile İzmir’de aylık alıyormuş. Bana da cemiyet aylık versin.</p>
				<p class="normal">Avukat Baha biraz delişmen mizaçlı olduğundan onu huyuna suyuna göre idare ederdim. İşi latifeye alarak idare ettim. Mevcut paramızın hepsini versek dahi kendisine esaslı bir yardım olamayacağını anlattım, ve:</p>
				<p class="normal">— Bize ne havadis getirdin, onu söyle de onun pahasını biçelim, dedim.</p>
				<p class="normal">Baha tam ciddi bir tavır alarak artık kendisinin bizimle çalışamayacağını, ancak kendi işleriyle meşgul olacağını kesin bir dil ile söyledi. Donakaldım. Selanik’te olup bitenler nedir? Kimlerle görüşmüştür? Hiçbir şey söylemedi. Hiçbir hadiseden haberi yok, hiçbir şahsiyetle görüşmemiş gibi davrandı.</p>
				<p class="normal">— Baha! Merkez arkadaşlarına bu fikrini açabilirsin. Fakat eğer hükümet teşkilatımız hakkında bir haber alırsa bunu senden bilerek tedbirlerimi alacağım, diyerek hayret ve teessürle ayrıldım. Baha’nın bu haline hiçbir mana veremiyordum. Selanik’in icraata başlayacağı hakkında haber aldı da yıldı mı? Yoksa hükümet teşkilatımızı haber aldı ve Baha da herhangi bir tarafla temasa mı girişti? Aklıma başka bir şey gelmiyordu. Bu ikinci fikri kuvvetlendirecek iki sebep vardı. Biri herhangi icraata başlamak hususunda bize de tebligat yapılacağını tabii görüyordum. Sefaretlere muhtıranın Baha’ya korku verdiğini asla hissetmemiştim. Sebebin ikincisi, birkaç hafta önce birkaç merkez arkadaşımızla Baha Bey’in evinde içtima halinde iken Başmabeyinci Ragıp Paşa’nın oğlu Abidin Bey’in geldiğini haber vermişlerdi. Ben Baha’ya kabul etmemesini söylediğim zaman, o, cemiyetimizdendir ve kendisine emniyetim vardır gelsin ne olur? demişti. Ben de kızarak o halde başka bir odaya al, yanımıza getirme demiştim. Baha bu zatı karşılamaya gidince ben de ihtiyaten bir tarafa çekilmiştim. Çünkü ben üniformalı idim. Diğer iki arkadaşım sivildi, beni teşhis etmesi cemiyetimiz için çok da zararlı olabilirdi. Benim çekilmemi diğer arkadaşlar da istemişlerdi.</p>
				<p class="normal">Az sonra Baha beni buldu ve mutlaka Abidin’i görmelisin, istediğin zaman sana bir fedai olur, diyerek kendi kolundan olan bu adamın yanına gelmekliğimde ısrar etmişti. Ben de, bizim merkez azası olduğumuzu sakın söyleme ihtarıyla gelmiş görüşmüştüm.</p>
				<p class="normal">Başmabeyinci Ragıp Paşa’nın oğlunun cemiyetimize hem de fedai olarak girmesi merakımı Baha şu izahla teskin etmişti: Bu çocuk bir kızla evlenmiş, babası buna mâni olmak için çok ısrar etmiş. Hatta ihtimal hemşirenle evleneceksin! Seni evlatlıktan reddederim, tehdidini de yapmış. Fakat çocuk dinlememiş ve evlenmiş. Ragıp Paşa da dediğini yapmış: Evlatlıktan reddetmiş, mirasını iki oğluna ve bir miktarını da kızına bağışlamış. Abidin de babasından intikam almak için cemiyete girmiş.</p>
				<p class="normal">Kendisiyle görüştüm, ateşli bir genç. İcap ederse babamı dahi, hürriyet uğruna öldürürüm, diyordu.<sup class="calibre3"><a href="ittihat_split_181.html#footnote-448-62" id="footnote-448-62-backlink" name="footnote-448-62-backlink">[62]</a></sup></p>
	<p class="ortayazi">***</p>
				<p class="normal">Baha’nın bozgunculuk ettiğini merkez arkadaşlarına anlattım. Bir ikisinin gidip kendisiyle görüşmesini ve bana söylediklerini duymamış görünmesini de teklif ettim.</p>
				<p class="normal">Bir iki gün içinde birkaç arkadaşım da aynı cevabı aldıklarını bana haber verdiler. Bir toplantı yaparak tedbirler almayı kararlaştırdık. Şimdiye kadar hiç toplanmadığımız Fatih’te Fatin Hoca’nın evinde bir gece toplantısına karar verdik.</p>
				<p class="normal">Bugünlerde Selanik Merkez Kumandanı Nazım Bey’in ayağından yaralı olarak Sirkeci’de trenden yardımla indirildiğini Mühendis Salim Bey görerek haber verdi. Bu, Baha’nın Selanik’te bir şeyler öğrenerek yıldığına bir delil olabilirdi.</p>
				<p class="normal">Haziranın, ilk ılık bir gecesinde Fatin Hoca’da ben, Mahmut Sadık, Salim ve Nahit, beş merkez arkadaşı toplandık. Bu içtimanın tehlikeli bir sona varması ihtimalini önlemek için Fatin Hoca iskambil kâğıdı bulunduralım, basılırsak kumar oynarız diyordu.</p>
				<p class="normal">Dedim:</p>
				<p class="normal">— Ceplerimizi arasalar kumarlık para bulamazlar. Haydi oynayın da görelim deseler ömründe kumar oynamamış insanlarız, yalanımız bu suretle de ortaya çıkar.</p>
				<p class="normal">— O halde bir kadın bulundursak da zamparalık için toplandık, desek, diye Fatin Hoca daha cahili bulunduğumuz bir işi teklif etti. Buna hepimiz itiraz ettik. Yalanımız yine ilk soruda ortaya çıkacak gibi böyle herhangi bir kadın yok yere; başımıza korktuğumuz belayı getirebilirdi. Bunun için kısaca hepimizin şu cevabı vermesini teklif ettim:</p>
				<p class="normal">— Ahbabız, toplandık. Geç vakit hiçbirimiz evimize dönemeyiz, herkes uyumuştur. Bunun için havadan, tavadan sohbet edip duruyoruz deriz, dedim ve sohbet zeminini de çocukluk ve mektep hayatımızdan alarak birkaçar hikâye konuşarak tespit ettik.</p>
				<p class="normal">Esas meseleyi üç madde olarak öne koyduk: (1) Baha’nın çekilmesinin sebebi ne olabilir? (2) Herhangi bir kötü harekete cüret eder mi? (3) Bu hususa dair kararımız ne olacaktır?</p>
				<p class="normal">Bir daire üzerinde yoruyor gibi dönüp dolaşıp aynı yere geliyorduk. Nahit hukuk tahsili için Avrupa’ya gitmeye karar vermiş idi.<sup class="calibre3"><a href="ittihat_split_182.html#footnote-448-63" id="footnote-448-63-backlink" name="footnote-448-63-backlink">[63]</a></sup> İzin verilmediğinden kaçacaktı. Şu halde iş dördümüzün üzerinde kalacaktı: Ben, Fatin, Salim, Mahmut Sadık.</p>
				<p class="normal">Bekçi bilmem kaçıncı defadır sopasını taşlara vurarak geçiyordu. Fatih Camii minarelerinden dinlediğimiz ikinci ezandı. Yatsıyı dinlemiştik, yanık sesler sabah ezanını okuyorlardı. Artık ben kararımı vermiştim. Bunu arkadaşlarıma söyledim:</p>
				<p class="normal">1 – Bundan böyle merkezimiz dört arkadaş olarak işleri yürütsün. Fazla kimse almayalım.</p>
				<p class="normal">2 – Baha’nın bilerek veya bilmeyerek bir felâkete sebep olması ihtimalini önlemek işini ben şu tarzda halledeyim: Bir fedai zabitle kendisini yazıhanesinde ziyaret edeyim ve şu ihtarda bulunayım: Meşrutiyet’in ilanına kadar hiçbir işe karışmamanı biz de uygun bulduk. Fakat Meşrutiyet ilanına muvaffakiyet hasıl olunca seni yine aramıza alacağız ve beraber eskisi gibi çalışacağız. Bugünkü halinden merkez-i umumiye şikâyette bulunmayacağız. Fakat sen de hiçbir kimseye cemiyet hakkında, hele bizlere dair en ufak bir şey ağzından kaçırmayacaksın! Eğer hükümet bir haber alırsa bunu senden bileceğiz ve sen idama mahkûm olacaksın! İşte bu hususta vazife alanlardan biri!</p>
				<p class="normal">Bu teklifimi itirazsızca İstanbul merkezi arkadaşlarımız kabul etti. Ben de bir gün sonra kardeşim Hulusi Bey’le Baha’nın yazıhanesine giderek kendisine nezaket ve samimiyetle bu ihtarı yaptım. Şimdiye kadar hiç görmediği ve tanımadığı kardeşimi, “İşte fedailerden biri!” diyerek kısaca gösterdim.</p>
	<p class="normal">Baha benim teklifimi pek samimi olarak kabul etti. Kendisinden asla şüphe etmemekliğimizi rica etti ve vaziyetten çok ürktüğünü de apaçık söyledi. Kendisine karşı gösterdiğimiz bu cemileye teşekkürle Hürriyet’in ilanı ile beraber kendisinin ve yazıhanesinin emrimize hazır olduğunu bildirdi.<sup class="calibre3"><a href="ittihat_split_183.html#footnote-448-64" id="footnote-448-64-backlink" name="footnote-448-64-backlink">[64]</a></sup></p>
				</body>
</html>