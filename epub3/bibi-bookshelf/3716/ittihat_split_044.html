<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_44">Umumi Müfettiş Hüseyin Hilmi Paşa Geldi ve Enver’le Beni Çağırttı</h2>
<p class="normal">Hilmi Paşa Türk ve ecnebi kalabalık maiyetiyle yazları Manastır’a gelirdi. Bu yıl da 16 Haziran’da (3 Rumi) Pazar günü yağmurlu bir havada Manastır’a geldiler. Silindir şapkalı Avrupalı müşavirleri, bizim için Sultan Hamid aleyhine orduyu ve halkı nefret ettirmek ve yakın tehlikeyi göstermek için iyi bir vesile oldu. Bunların ve İtalyan üniformalı jandarma erkânının mağrur bakışları herkesin kalbine bir hançer gibi saplanıyordu.</p>
				<p class="normal">Ali Nadir Paşa<sup class="calibre3"><a href="ittihat_split_160.html#footnote-448-41" id="footnote-448-41-backlink" name="footnote-448-41-backlink">[41]</a></sup> ve bir kaymakamdan mürekkep bir erkân-ı harbiye heyeti de Manastır ve Pirlepe’de dolaşmakta idiler. Bunlar da bugün Manastır’a döndüler ve ertesi gün İstanbul’a gittiler. İstanbul’dan gelen heyetlerin bir maksatla geldikleri kanaatiyle onları göz altında bulunduruyorduk.</p>
				<p class="normal">Hilmi Paşa geldiğinin ikinci günü Enver Bey’le beni çağırttı. Hükümet konağındaki (bir tarafı da ordu erkân-ı harbiyesi idi) makamına gittik. Bize samimi davrandı ve şunları söyledi:</p>
				<p class="normal">— Enver Bey’i tanırım. Seni de yakından görmek istedim. Her ikinizin müsademelerdeki muvaffakıyetlerinizden memnunum. Yalnız siyasi vaziyetimiz naziktir. Çok şiddet göstermek ve hele müsademelerde silahsız halktan da ölenlerin bulunması bizi çok zor vaziyete düşürüyor. Sizler vaziyeti kavrarsınız. Diğer silah arkadaşlarınızı da irşat etmelisiniz. Bunu sizden daha çok isterim, diye bana hitap etti. Ben de bu vazifeyi elimizden geldiği kadar yaptığımızı –hiç de yalan olmamak üzere– cevaben söyledim. Şunları da anlattım:</p>
				<p class="normal">— Müsademeler köylerde olunca her iki taraf kurşunuyla bazen silahsız kimseler de vurulduğu gibi esasen her köyün de silahlı komitesi de işe karışmakta, sıkıya gelince kadınlar ve çocuklar bile silahları sakladığından silahı elinde vurulanın da silahı bulunmamaktadır. Bu hal benim dahi başıma geldi. Mahkemeye dahi çağırıldım. Bu hal bütün zabitlerin şevk ve gayretini kırmaktadır. Ben bir erkân-ı harbim ve henüz de kıta stajımı yapıyorum. Ara sıra takiplere ve tahkiklere gönderiliyorum. Bunun tehlikesini memleket aşkına hiç görüyorum. Fakat üstelik mesuliyete çarpılmak düşüncesi pek acı geliyor. Bu işlere ne zaman son verilebilecektir. Çetelere silah ve paraca yardımı yapan büyük devletlerin konsolosları ve güya asayişi kontrole memur olan heyetleridir. Sonra suçlu biz kalıyoruz.</p>
				<p class="normal">Hilmi Paşa gözlerini yere dikti. Enver de dirseğiyle kolumu dürterek pek ileri gitmemekliğimi işaret verdi. Biraz sonra Hilmi Paşa bana şu vazifeyi verdi:</p>
				<p class="normal">— Bugünlerde Rum çetelerinin faaliyeti malum. Her tarafta Bulgar köylerini yakıyorlar. Birçok da Bulgar öldürüyorlar. Civar müfrezelerin yardıma koşmamaları bunu bizim de hoş gördüğümüz manasını çıkartıyor. İşte Manastır’ın burnunun dibindeki Sırpça köyü yakıldığı zaman Gobeş’teki müfrezemiz bu köye kadar geldiği halde çeteyi takip etmemiş. Bunun sebebini Müfettişlik Erkân-ı Harbi İsmail Hakkı Bey’le birlikte gidip tahkik edeceksiniz...</p>
				<p class="normal">Bize çok iltifatlarda bulunan Hilmi Paşa’dan ayrıldıktan sonra Enver’e dedim:</p>
				<p class="normal">— Bu işlere son verecek olan işimizi başarmaya bakalım. Bu adamlardan bize hayır yok. Çetelerin kurşunuyla ölen veya mahkemelerimizce mesul edilen genç zabitlerimize acımıyorlar da masa başı düşünceleriyle bizi avutuyorlar. Ben yarın tahkikata giderken hıncımı İsmail Hakkı Bey’den alacağım. Manastır her harekete hazırdır. Bakalım Selanik ve daha başka yerler ne haldedir.</p>
				<p class="normal">Enver:</p>
	<p class="normal"> — Sükûnetli ol Kâzım. Her şey yoluna girer elbet, İsmail Hakkı Bey’le görüş, fakat sakın çıkışma! Dönüşte üç kişi beraber esaslıca konuşuruz.</p>
				</body>
</html>