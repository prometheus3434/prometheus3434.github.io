<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_54">Hürriyet Marşı</h2>
				<p class="normal">Göller mıntıkasında bazı Bulgar ve Rum çetelerinin faaliyeti haber alındığından oralarda araştırma vazifesi bana verildi. 31 Temmuz (18 Rumi) sabahı atla –her zaman olduğu gibi– Manastır’dan yola çıktım. Pelister Dağı’nın pek sevdiğim görünüşü, ara sıra zabit arkadaşlarımla kiraz yemeye gittiğim Brosnik bahçeleri ve dağların yeşil yamaçları, nihayet Gevad boynunun Manastır ve Resne’ye bakan geniş ve latif manzarası, cemiyetimizin yakında muvaffakıyetle Hürriyet’i ilan edeceği ümidi bugün benim şairlik damarlarımı kabarttı. Kuleli, Harbiye ve hatta erkân-ı harp sınıflarında edebiyat derslerimiz vardı.</p>
				<p class="normal">Ben de edebiyata olduğu kadar musikiye de meraklı olarak bazı şiirler yazmıştım.<sup class="calibre3"><a href="ittihat_split_167.html#footnote-448-48" id="footnote-448-48-backlink" name="footnote-448-48-backlink">[48]</a></sup> Hürriyet Marşı olarak şöyle bir şey karaladım:</p>
				<p class="normal1">Biz hep bütün Osmanlılar</p>
				<p class="normal1">Artık hürriyet isteriz.</p>
				<p class="normal1">Yeter kanlı yaşlarımız</p>
	<p class="normal1">Mutlak hürriyet isteriz.<br class="chapter"/>
	</p>
				<p class="normal1">Vermezseniz almak kolay</p>
				<p class="normal1">Biz birleştik alay alay.</p>
				<p class="normal1">Dağıtmalı menhusları,</p>
				<p class="normal1">Toplamalı mebusları.</p>
				<br class="chapter"/>
				<p class="normal1">Belli değil alan, satan</p>
				<p class="normal1">Tehlikede güzel vatan.</p>
				<p class="normal1">Bütün millet bir olmalı</p>
				<p class="normal1">İstibdattan kurtulmalı.</p>
				<br class="chapter"/>
				<p class="normal1">Artık hürriyet isteriz.</p>
				<p class="normal1">Mutlak hürriyet isteriz.</p>
				<p class="normal1">Vermezseniz almak kolay</p>
				<p class="normal1">Biz birleştik alay alay.</p>
				<p class="normal">İlk olarak Resne’de kışla inşasına memur Avcı Taburu yüzbaşılarından Manastır’da cemiyete aldığımız Ziver Bey’e okudum. Çok beğendi. “Yarın sokaklarda çocukların bile ağzına verebiliriz” dedi. Bir suretini yazdırdım ve mahrem tutmasını söyleyerek, bu veya daha iyisini ancak hürriyet mücadelesine başladığımız zaman haykırırız, dedim. Bugün için “Resne ve Ohri’de halktan merkezleri faaliyete geçirmek ve etraftaki müfreze zabitlerinden henüz cemiyete girmeyenleri cemiyete almak, günün birinci vazifesidir” dedim. Ertesi gün için Elbasan’a gidecek taburdan tanıdıklara yemin ettirmek ve yol boyunca köyleri aramak işini hazırlattım.</p>
				<p class="normal">Ertesi gün araştırma ile uğraştık. Ziver Bey’le birlikte Bukova adındaki Türk köyüne geldiğimiz zaman köylüye sordum:</p>
				<p class="normal">— Köyünüze bir Türk çetesi gelirse ne yaparsınız?</p>
				<p class="normal">Köylüler birbirlerinin yüzüne bakakaldılar. Korktuklarını ve ne diyeceklerini şaşırdıklarını anladım. Dedim:</p>
				<p class="normal">— Ne korkuyorsunuz! Türklerden başka her milletin çetesi kendi ırktaşlarının köyüne gidince besleniyor, yer buluyor, itibar buluyor. Yıllardan beri askerle uğraşıyoruz. Bunları temizleyemiyoruz. Belki biz de böyle çeteler çıkarırız da bu işlere bir son veririz. O zaman siz de bunlara katılırsınız. Hep beraber işlerimizi düzeltiriz.</p>
				<p class="normal">Köylüler canlandılar, beraber olursanız o zaman biz de yardım ederiz, dediler. Köylülerde, şehirlilerde yıllardan beri devam eden emniyetsizlik ve asayişsizliğin sona ermesini candan istiyorlardı. Bunlara, “Hürriyet’i ilan edelim ortalık düzelir” gibi kısa bir söz kâfi idi. Bunu her yerde görüyorduk. Şu halde kendilerini silah altına çağırmak ve istediğimizi yaptırmakta hiçbir zorluk yoktu. Resne’den ve Ohri’den Manastır’da tahlif ettiğimiz zatlar bugünlerde faaliyete başlayacaklardı. Bu göller mıntıkası istediğimiz bir hareketin başlangıç mıntıkası olacaktı.</p>
	<p class="normal">Ziver Bey’le bunları hasbıhal ederek Resne’ye döndük.</p>
				</body>
</html>