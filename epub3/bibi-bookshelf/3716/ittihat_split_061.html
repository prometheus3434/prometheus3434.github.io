<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_61">Makedonya Durumuna Toplu Bir Bakış</h2>
				<p class="normal">Türlü manasına gelen “Macédoine”a biz Makedonya diyoruz. Berlin muahedesiyle Balkan devletlerinin siyasi hudutları dışında ve hudutlarına yakın yerlerde kesafet o ırktan olmak üzere bilhassa Manastır vilayeti ortalarında Bulgar, Sırp ve Rumlar birbirine temas eder ve bazen birbiri içine girmiş bir durumda bulunur. Manastır şehrinin içi dahi böyle bir durumdadır. Manastır’da ve muhitinde Ulahlar da vardır. Garba doğru Arnavutlar da başlar.</p>
				<p class="normal">Bulgarlar, Rumlar ve Sırplar mümkün olduğu kadar kendi mıntıkalarını genişletmek için çetelerini faaliyette bulundururlar, icap ederse köy yakarlar ve insan öldürürler. Bunun için Manastır vilayeti çetelerin diğer vilayetlerden daha çok faaliyetlerine ve hadiselerine şahit olur.</p>
				<p class="normal">Her ırkın kendi kurulmuş devletinden gelmiş ordu mensuplarından muntazam çeteleri olduğu gibi yerli halktan da yardımcı çeteleri vardır. Bunları idare eden teşkilat hükümetimizin içinde gizli bir hükümet halinde çalışırlar. Halkın davalarını bile gören gizli mahkemeleri vardır. Mümkün olduğu kadar halkı hükümetimizle temasa getirmemeye çalışırlar. Manastır’ın içinde bile sık sık cinayetler olur. Mesela bir Türk muhbirimiz olan Dülger Ali Ağa isminde biri bir gün bizimle takipte bulunmuştu. Köydeki mahalli çete teşkilatı tarafından tanınmış Manastır merkezlerine haber verilmiş. Adamcağızı güvendiği bazı komşusu Bulgarlar aldatarak bir eve götürmüş ve beynine çivi çakarak öldürüp şehir içinde Drahor Deresi boyuna asmışlardır. Rumlar da yine bizimle takipte bulunarak eşkıyanın saklandığı yerleri gösteren bir Ulahı –avcı askerimiz kıyafetinde olduğu halde– tanımışlar ve Manastır teşkilatına haber vermişler. Adamcağız asker elbisesiyle kışladan çıkıp yakındaki bakkaldan aldığı ayranla zehirlendi. Bu kurtarıldı ve başka bir yere naklolundu.</p>
				<p class="normal">Kendi ırklarından çetelerin tekliflerini kabul etmeyenler de öldürülür, veyahut diğer ırklardan işlerine engel olanlar da suikaste uğrar. İşte Manastır’dan ayrılmak üzere olduğum şu günlerde, 28 Teşrinisani’de (15 Rumi) Naguvan köyü papazı köy halkına vaazında kendilerinin Rum değil Arnavut ırkından olduklarını söylediğinden papaz Manastır’a geldiği zaman Selanik Oteli önünde –Manastır’ın en işlek caddesi– güpegündüz iki genç Rum tarafından roverle öldürüldü. Vuranların biri yakalandı: On altı yaşında bir çocuk!..</p>
	<p class="ortayazi">***</p>
				<p class="normal">Her ırkın gerisinde istiklaline kavuşmuş ve siyasetini bir büyük Avrupa devletininkine uydurmuş, ordusunun ve memleketinin kalkınmasını tanzim etmiş bir devlet var. Türklerden gayrisi bir an önce Osmanlı idaresinden kurtularak kendi ırkından olan devlet idaresini kendi mıntıkasına getirerek kendisinin de o camiada yer almasını ideal olarak benimsemiş, varını yoğunu bu uğurda sarftan zevk alıyor. Bir düzine müstakil memleketlerin edipleri, politikacıları Osmanlı idaresinde kalan ırktaşlarını uyandırmakla, tahrik etmekle meşguller, Avrupa’nın büyük devletleri de kendi işlerine geldiği gibi Balkanlar’a şekiller vermek istediklerinden onların da kendi hesaplarına Makedonya halkına yardımlar, tahrikler bir düziye devamda. Selanik ve civarı Rum olduğundan buralardaki diğer unsur hususiyle Bulgarların işine gelen bir Makedonya muhtariyetidir. Fakat ırkçılık gayreti ve bunun Avrupa edebiyatındaki yeri daha üstün olduğundan bunu isteyenlerin fiiliyattaki eserleri zayıf ve meyve verecek gibi görünmüyor. Diğer unsur olan Ulahlar, Yahudiler vesaire Osmanlı idaresini daha hayırlı buluyorlar. Pek derin düşünen bazı diğer unsurlardan kimseler ve hele yaşlıları da, bu fikirde. Onlar, Osmanlı idaresi kalkınca Makedonya’nın bir mezbahaya döneceğinden korkmaktadırlar.</p>
				<p class="normal">Bulgar, Sırp ve Rumlardan Türklerle arası en fena olan Bulgarlardır. Hele Rumlar hükümetimize ve askerimize karşı o kadar vahşi değildirler. Çok defa biz de onları korumak zorunda kalıyoruz. Bulgarlarla Türkler arasındaki büyük nefret 1903 (1319) İhtilali’nden başlar. Üç ay kadar süren bu ihtilalde Bulgarlar zayıf buldukları yerlerde Türk halkını ve askerini bastırarak öldürmüşlerdir. Tabii ihtilali tenkil sırasında bunun cezasını vermişlerdir. Bulgarlar besledikleri emellerine kavuşamamışlardır. Hem Türklerle araya kan girmiştir, hem de Sırp ve Rumlar da aynı siyasi faaliyete başlayarak çetelerini Makedonya’ya göndermişler ve Osmanlı Devleti’nin parçalanması veya Makedonya’nın paylaşılması ihtimaline karşı hazır bulunmuşlardır. Bulgarların yaptıkları ihtilallerde yaktıkları, yıktıkları eserler hâlâ yer yer görülüyordu. Ben ihtilalin akabinde Manastır’a geldiğim zaman onları sıcağı sıcağına görmüştüm. Anasını babasını kaybedenler, her iki tarafa da, birbirlerine karşı da ebedi bir kin besliyorlardı. Bulgarlar milli marşlarındaki Makedonya bizimdir, İstanbul bizimdir!.. “Marş Marş Çarigrad naş, Marş Marş Makedonya naş!” sözleri de onlara karşı nefret ve kini genişletiyordu.</p>
				<p class="normal">Bulgar İhtilali esnasında<sup class="calibre3"><a href="ittihat_split_170.html#footnote-448-51" id="footnote-448-51-backlink" name="footnote-448-51-backlink">[51]</a></sup> Makedonya’da 239 müsademe olmuştur. Bunların 150’si Manastır vilayetinde vuku bulmuştur. 350.000 askerimizin Makedonya İhtilali’ni teskin ettiği, ihtilalcilerin 26.000 kişi oldukları biliniyor. Fakat halkın da sonradan kâmilen dağlara çıkarak isyana karıştıkları hesap olunursa Bulgarların da yüz binleri aştığı anlaşılır. Yalnız Manastır vilayetini 17 ihtilal şubesi idare etmiş. Bunların emrinde 14.000 ihtilalci varmış. Asker ve Türk ahaliden ölenler 3.087, Bulgarlardan ise 30.000’dir.</p>
				<p class="normal">Çetelerin faaliyeti müzmin bir şekil aldığından ihtilalden bir yıl sonra 1904’te (1320 Rumi nihayetine doğru) mıntıka teşkilatı yapılmıştır.</p>
	<p class="normal">Manastır mıntıkası teşekkülünden sonraki müsademelerde öldürülen komitecilerin sayısı şöyledir:</p>
				<table class="generictable">
					<tbody class="calibre9">
						<tr class="calibre10">
							<td class="calibre11">Tarihi</td>
							<td class="calibre11">Bulgar							</td>
							<td class="calibre11">Rum							</td>
							<td class="calibre11">Sırp							</td>
							<td class="calibre11">Ulah							</td>
						</tr>
						<tr class="calibre10">
							<td class="calibre11">1904 (1320)							</td>
							<td class="calibre11">27							</td>
							<td class="calibre11">Yoktur							</td>
							<td class="calibre11">
							</td>
							<td class="calibre11">
							</td>
						</tr>
						<tr class="calibre10">
							<td class="calibre11">1905 (1321)							</td>
							<td class="calibre11">78							</td>
							<td class="calibre11">27							</td>
							<td class="calibre11">
							</td>
							<td class="calibre11">
							</td>
						</tr>
						<tr class="calibre10">
							<td class="calibre11">1906 (1322)							</td>
							<td class="calibre11">74							</td>
							<td class="calibre11">133							</td>
							<td class="calibre11">
							</td>
							<td class="calibre11">
							</td>
						</tr>
						<tr class="calibre10">
							<td class="calibre11">1907 (1323)							</td>
							<td class="calibre11">138							</td>
							<td class="calibre11">110							</td>
							<td class="calibre11">5							</td>
							<td class="calibre11">3							</td>
						</tr>
						<tr class="calibre10">
							<td class="calibre11">
							</td>
							<td class="calibre11">317							</td>
							<td class="calibre11">270							</td>
							<td class="calibre11">5							</td>
							<td class="calibre11">3							</td>
						</tr>
					</tbody>
				</table>
				<p class="normal">Diri diri yakalanan, Bulgarlarda ölünün % 10’u, Rumlarda % 40’ı, Sırp ve Ulahlarda ise % 50’dir.</p>
				<p class="normal">Ben Manastır’da iki yıla yakın kıta stajı için bulunduğum halde mıntıka erkân-ı harbiyesinde dahi vazife verildiğinden birçok takiplerde ve tahkiklerde dolaştığım gibi üçü Rumlarla ve dördü de Bulgarlarla olmak üzere yedi defa çetelerle karşılaştım. Altısını müsademe ile imha ettik. Bir Rum çetesini de gizlendikleri bir inde yakalayarak teslim aldım. Hatıratım’da teferruatıyla kaydettim.</p>
				<p class="normal">Rahat ve emniyet yüzü görmüyorduk. Bu müzmin yara askeri kuvvetten ziyade kuvvetli bir milli hükümetin vücuduna ihtiyaç gösterdiğini her gün ve her hadisede görüyorduk. Meşrutiyetle idare olunur tecrübeli bir hükümetin neler yapabileceğini beyan etmezden önce bütün Osmanlı diyarında Türklerle gayr-i Türklerin ne halde bulunduklarını kaydetmeliyim:</p>
				<p class="normal">Dağlar arasındaki ücra köylerde bile gayr-i Türklerin mektepleri genç, dinç ve çoğu mensup olduğu ırkın ordusunda ihtiyat zabiti olan malumatlı muallimler elinde bulunduğundan çocukların beden, fikir ve ruh terbiyelerine çok ehemmiyet veriyorlar. Köylerde ve Manastır’ın içinde muhtelif ırkların mekteplerini gördüm ve bizimkilerle mukayeseler yaptım. Aradaki fark insanın yüreğini sızlatıyor. Halka gelince, bir taraftan Amerika’ya ve Mısır’a gidip kafa ve kesece zengin dönenlerin ve bir taraftan da dünyayı ahiretten daha iyi öğrenmiş ve milli duyguları haddinden aşkın bir hale gelmiş bulunan papazların bir düziye vaaz ve nasihatleriyle Türklerden çok ileri bir durumdadırlar. Bizimkiler ise her bakımdan acınacak bir halde. Daha vatan ve millet kelimelerini telaffuz bile bir cürüm. İdari ve çeteler teşkilatı yıllardan beri yapılmış ve her gün biraz daha kuvvet bulduğundan bu hal de onlara çok kudret ve güven veriyor. Her ırkın arkasında günün birinde buraları istilaya hazır olan ve günden güne kuvvet bulan Avrupa benzeri orduları da var. Bu orduları idare edecek olan hükümetleri Livre Jaune, Affaire Macédoine (Sarı Kitap, Makedonya İşleri) adlı muntazam numara sırasıyla çıkan ve her dile tercüme olan kitaplardan, ayrıca kendi diplomatik heyetlerinden ve çete teşkilatından aldıkları raporlarla vaziyete hâkim oldukları halde bizim ilgili makamlar ancak resmi raporları okuyabiliyorlar. Avrupa’da çıkan bu kabil eserler evrak-ı muzırra!..</p>
				<p class="normal">Ordu günden güne askerliğini kaybediyor. Teçhizatı yok gibi. Süvari alayları hâlâ siyah barutlu mermi atan tek ateşli Martin tüfekleriyle mücehhez!.. Alaylardan yukarı kumandanlar ihtiyar veya cahil ve beceriksiz insanlar. Ordu tam manasıyla ancak bir ihtilale mâni olabilecek bir kudrette, yani jandarma! Sevkülceyşî hareketleri idare edecek kumandanlar da yok, vasıta da yok. Hatta birkaç meydan muharebesini idare edecek cephane dahi.</p>
				<p class="normal">Fakat Saray-ı Hümâyûn bu halleri anlayacak bir kabiliyette değil. O hakikati öğrenmeye de yanaşmıyor ve keyfinin kaçırılmasına karşı hemen şahlanıyor. Bâbıâli’den ve erkân-ı harbiye-i umumiyeden gelen emirler yürekler acısı! Mesela bir emir gelir: Hudutlardan zinhar tek bir komiteci dahi geçirilmemelidir! Şu kadar gün zarfında memleketimizde komite kalmamalıdır! Daha ne cahilane herzeler!.. Mektepten çıkar çıkmaz damatlığa koşanlar veya mahdum beyler, Bâbıâli gibi erkân-ı harbiye-i umumiyeyi de dolduruyor. Ordularda güneş ve ateş altında veyahut buzlu ovalarda, dağlarda türlü mahrumiyetler içinde didişen arkadaşlarından birkaçar rütbe ilerilere gidiyorlar. Orduyu, halkı, memleket arızalarını asla tanımadıklarından bir nevi mabeyn şaklabanlığı yapıyorlar. Cahil padişahın keyfi idaresine kuvvet veriyorlar ve milleti avutup uyutuyorlar.</p>
				<p class="normal">Yakın bir zamanda Balkan devletlerinin de yardımıyla vukuunu muhtemel gördüğümüz bir ihtilal ordumuzu ve Türk halkını mahvedecek ve Avrupalılar bu hezimeti fırsat bilerek belki de bütün memleketimizi paylaşacaklardır.</p>
				<p class="normal">Bu halleri göz önüne alınca meşrutiyetin bir an evvel kurulmasından ve mesul bir hükümetin işi ele almasından başka bir çare akla gelmiyor. Tez elden idareyi, orduyu âciz veya hırsızlıklardan kurtararak orduyu hazırlamakla beraber siyasi tedbirlerle de felâketi önlemek ancak cahil ve müstebit bir idareden kurtulduktan sonra mümkün olabilecek işlerdir. Siyasi olarak neler yapılabileceğini kavramak için Rumeli’nin ırklara göre nüfuslarına bir göz atmak lazımdır:</p>
	<p class="normal">Bizim resmi rakamlarımıza göre: Manastır, Kosova, İşkodra, Yanya vilayetlerinin nüfusu:</p>
	<table class="generictable">
	  <tr class="calibre12">
	    <td class="calibre11"><p class="ortayazi">İslam</p></td>
	    <td class="calibre11"> </td>
	    <td class="calibre11"><p class="ortayazi">Hıristiyan</p></td>
	    <td class="calibre11"> </td>
	    <td class="calibre11"><p class="ortayazi">Irkı</p></td>
      </tr>
	  <tr class="calibre12">
	    <td class="calibre11"><p class="ortayazi">————</p></td>
	    <td class="calibre11"> </td>
	    <td class="calibre11"><p class="ortayazi">————</p></td>
	    <td class="calibre11"> </td>
	    <td class="calibre11"><p class="ortayazi">————</p></td>
      </tr>
	  <tr class="calibre12">
	    <td class="calibre11"><p class="ortayazi">900.000</p></td>
	    <td class="calibre11"> </td>
	    <td class="calibre11"> </td>
	    <td class="calibre11"> </td>
	    <td class="calibre11"><p class="ortayazi">Türk</p></td>
      </tr>
	  <tr class="calibre12">
	    <td class="calibre11"><p class="ortayazi">2.600.000</p></td>
	    <td class="calibre11"> </td>
	    <td class="calibre11"> </td>
	    <td class="calibre11"> </td>
	    <td class="calibre11"><p class="ortayazi">Arnavut</p></td>
      </tr>
	  <tr class="calibre12">
	    <td class="calibre11"> </td>
	    <td class="calibre11"> </td>
	    <td class="calibre11"><p class="ortayazi">520.000</p></td>
	    <td class="calibre11"> </td>
	    <td class="calibre11"><p class="ortayazi">Bulgar, Ulah</p></td>
      </tr>
	  <tr class="calibre12">
	    <td class="calibre11"> </td>
	    <td class="calibre11"> </td>
	    <td class="calibre11"><p class="ortayazi">500.000</p></td>
	    <td class="calibre11"> </td>
	    <td class="calibre11"><p class="ortayazi">Rum</p></td>
      </tr>
	  <tr class="calibre12">
	    <td class="calibre11"><p class="ortayazi">20.000</p></td>
	    <td class="calibre11"> </td>
	    <td class="calibre11"> </td>
	    <td class="calibre11"> </td>
	    <td class="calibre11"><p class="ortayazi">Çingene</p></td>
      </tr>
	  <tr class="calibre12">
	    <td class="calibre11"><p class="ortayazi">————</p></td>
	    <td class="calibre11"> </td>
	    <td class="calibre11"><p class="ortayazi">————</p></td>
	    <td class="calibre11"> </td>
	    <td class="calibre11"><p class="ortayazi">————</p></td>
      </tr>
	  <tr class="calibre12">
	    <td class="calibre11"><p class="ortayazi">3.520.000</p></td>
	    <td class="calibre11"> </td>
	    <td class="calibre11"><p class="ortayazi">1.020.000</p></td>
	    <td class="calibre11"> </td>
	    <td class="calibre11"><p class="ortayazi">Yekûn</p></td>
      </tr>
	  <tr class="calibre12">
	    <td class="calibre11"> </td>
	    <td class="calibre11"><p class="ortayazi">95.000</p></td>
	    <td class="calibre11"> </td>
	    <td class="calibre11"> </td>
	    <td class="calibre11"><p class="ortayazi">Yahudi</p></td>
      </tr>
	  <tr class="calibre12">
	    <td class="calibre11"> </td>
	    <td class="calibre11"><p class="ortayazi">4.635.000</p></td>
	    <td class="calibre11"> </td>
	    <td class="calibre11"> </td>
	    <td class="calibre11"><p class="ortayazi">Hepsi</p></td>
      </tr>
    </table>
<p class="normal">Selanik ve Edirne vilayetlerinin nüfusu:</p>
<table class="generictable">
  <tr class="calibre12">
    <td class="calibre11"><p class="ortayazi">İslam</p></td>
    <td class="calibre11"> </td>
    <td class="calibre11"><p class="ortayazi">Hıristiyan</p></td>
    <td class="calibre11"> </td>
    <td class="calibre11"><p class="ortayazi">Irkı</p></td>
  </tr>
  <tr class="calibre12">
    <td class="calibre11"><p class="ortayazi">————</p></td>
    <td class="calibre11"> </td>
    <td class="calibre11"><p class="ortayazi">————</p></td>
    <td class="calibre11"> </td>
    <td class="calibre11"><p class="ortayazi">————</p></td>
  </tr>
  <tr class="calibre12">
    <td class="calibre11"><p class="ortayazi">1.298.000</p></td>
    <td class="calibre11"> </td>
    <td class="calibre11"><p class="ortayazi">330.000</p></td>
    <td class="calibre11"> </td>
    <td class="calibre11"><p class="ortayazi">Türk</p></td>
  </tr>
  <tr class="calibre12">
    <td class="calibre11"> </td>
    <td class="calibre11"> </td>
    <td class="calibre11"><p class="ortayazi">640.000</p></td>
    <td class="calibre11"> </td>
    <td class="calibre11"><p class="ortayazi">Bulgar ve Ulah</p></td>
  </tr>
  <tr class="calibre12">
    <td class="calibre11"> </td>
    <td class="calibre11"> </td>
    <td class="calibre11"><p class="ortayazi">35.000</p></td>
    <td class="calibre11"> </td>
    <td class="calibre11"><p class="ortayazi">Rum</p></td>
  </tr>
  <tr class="calibre12">
    <td class="calibre11"> </td>
    <td class="calibre11"> </td>
    <td class="calibre11"> </td>
    <td class="calibre11"> </td>
    <td class="calibre11"><p class="ortayazi">Ermeni</p></td>
  </tr>
  <tr class="calibre12">
    <td class="calibre11"><p class="ortayazi">67.000</p></td>
    <td class="calibre11"> </td>
    <td class="calibre11"> </td>
    <td class="calibre11"> </td>
    <td class="calibre11"><p class="ortayazi">Çingene</p></td>
  </tr>
  <tr class="calibre12">
    <td class="calibre11"><p class="ortayazi">————</p></td>
    <td class="calibre11"> </td>
    <td class="calibre11"><p class="ortayazi">————</p></td>
    <td class="calibre11"> </td>
    <td class="calibre11"><p class="ortayazi">————</p></td>
  </tr>
  <tr class="calibre12">
    <td class="calibre11"><p class="ortayazi">1.365.000</p></td>
    <td class="calibre11"> </td>
    <td class="calibre11"><p class="ortayazi">1.005.000</p></td>
    <td class="calibre11"> </td>
    <td class="calibre11"><p class="ortayazi">Yekûn</p></td>
  </tr>
  <tr class="calibre12">
    <td class="calibre11"> </td>
    <td class="calibre11"><p class="ortayazi">198.000</p></td>
    <td class="calibre11"> </td>
    <td class="calibre11"> </td>
    <td class="calibre11"><p class="ortayazi">Yahudi</p></td>
  </tr>
  <tr class="calibre12">
    <td class="calibre11"> </td>
    <td class="calibre11"><p class="ortayazi">2.568.000</p></td>
    <td class="calibre11"> </td>
    <td class="calibre11"> </td>
    <td class="calibre11"><p class="ortayazi">Hepsi</p></td>
  </tr>
</table>
<p class="normal">Görülüyor ki Türkler ve İslamlar her vilayette çokluktadır. Makedonya mıntıkası (Selanik, Manastır, Kosova kısmen) nüfusunu ecnebi kaynakları şöyle gösteriyor:</p>
				<table class="generictable">
					<tbody class="calibre9">
						<tr class="calibre10">
							<td class="calibre11">
								<p class="ortayazi">Yekûn</p>
							</td>
							<td class="calibre11">
								<p class="ortayazi">İslam</p>
							</td>
							<td class="calibre11">
								<p class="ortayazi">Hıristiyan</p>
							</td>
							<td class="calibre11">
								<p class="ortayazi">Irkı</p>
							</td>
						</tr>
						<tr class="calibre10">
							<td class="calibre11">
								<p class="ortayazi">1.179.000</p>
							</td>
							<td class="calibre11">
								<p class="ortayazi">147.000</p>
							</td>
							<td class="calibre11">
								<p class="ortayazi">1.032.000</p>
							</td>
							<td class="calibre11">
								<p class="ortayazi">Bulgar</p>
							</td>
						</tr>
						<tr class="calibre10">
							<td class="calibre11">
								<p class="ortayazi">498.000</p>
							</td>
							<td class="calibre11">
								<p class="ortayazi">498.000</p>
							</td>
							<td class="calibre11">
							</td>
							<td class="calibre11">
								<p class="ortayazi">Türk</p>
							</td>
						</tr>
						<tr class="calibre10">
							<td class="calibre11">
								<p class="ortayazi">225.000</p>
							</td>
							<td class="calibre11">
								<p class="ortayazi">14.000</p>
							</td>
							<td class="calibre11">
								<p class="ortayazi">211.000</p>
							</td>
							<td class="calibre11">
								<p class="ortayazi">Rum</p>
							</td>
						</tr>
						<tr class="calibre10">
							<td class="calibre11">
								<p class="ortayazi">78.000</p>
							</td>
							<td class="calibre11">
							</td>
							<td class="calibre11">
								<p class="ortayazi">78.000</p>
							</td>
							<td class="calibre11">
								<p class="ortayazi">Ulah</p>
							</td>
						</tr>
						<tr class="calibre10">
							<td class="calibre11">
								<p class="ortayazi">124.500</p>
							</td>
							<td class="calibre11">
								<p class="ortayazi">116.000</p>
							</td>
							<td class="calibre11">
								<p class="ortayazi">8.500</p>
							</td>
							<td class="calibre11">
								<p class="ortayazi">Arnavut</p>
							</td>
						</tr>
						<tr class="calibre10">
							<td class="calibre11">
								<p class="ortayazi">55.000</p>
							</td>
							<td class="calibre11">
								<p class="ortayazi">45.000</p>
							</td>
							<td class="calibre11">
								<p class="ortayazi">10.000</p>
							</td>
							<td class="calibre11">
								<p class="ortayazi">Çingene</p>
							</td>
						</tr>
						<tr class="calibre10">
							<td class="calibre11">
								<p class="ortayazi">70.000</p>
							</td>
							<td class="calibre11">
							</td>
							<td class="calibre11">
							</td>
							<td class="calibre11">
								<p class="ortayazi">Yahudi</p>
							</td>
						</tr>
						<tr class="calibre10">
							<td class="calibre11">
								<p class="ortayazi">22.000</p>
							</td>
							<td class="calibre11">
							</td>
							<td class="calibre11">
								<p class="ortayazi">22.000</p>
							</td>
							<td class="calibre11">
								<p class="ortayazi">Diğer unsurlar</p>
							</td>
						</tr>
						<tr class="calibre10">
							<td class="calibre11">
								<p class="ortayazi">2.251.500</p>
							</td>
							<td class="calibre11">
								<p class="ortayazi">820.000</p>
							</td>
							<td class="calibre11">
								<p class="ortayazi">1.361.500</p>
							</td>
							<td class="calibre11">
								<p class="ortayazi">Yekûn</p>
							</td>
						</tr>
					</tbody>
				</table>
				<p class="normal">Bu rakamların doğru olmadığına şüphemiz yok. Fakat bu esasta kitaplar, haritalar, grafikler cihana yayılmaktadır. Osmanlı hükümeti ise vaziyete seyircidir. O yalnız elinde silahıyla gezenlere çete veya komite der ve ancak bunlarla müsademeye müsaade eder.</p>
				<p class="normal">Biz mıntıkaca en tehlikeli Bulgarları görüyor ve Rumlarla daha dost bulunuyorduk. Çünkü Rumlar da Bulgar istilasından korkuyorlar ve bize daha yakın bulunuyorlardı. Sırplar da öyle idi.<sup class="calibre3"><a href="ittihat_split_171.html#footnote-448-52" id="footnote-448-52-backlink" name="footnote-448-52-backlink">[52]</a></sup> Şu halde Meşrutiyet’in ilanıyla beraber iyi valiler ve memurlarla ıslahat yapılması, ordunun kuvvetlendirilmesi, Yunan ve Sırp hükümetleriyle anlaşma imkânları ümit verici bir durum yaratabilirdi. Olmasa dahi herhangi aleyhimizde bir karara karşı milli bir mukavemet göstermekle vatanın geri kalan kısımlarını paylaşmaya kimse kolay kolay cüret edemezdi.</p>
				<p class="normal">Bugünkü durum birçok memurları da hırsızlığa sürüyordu. Çünkü umumi kanaat şu idi: Bu devlet yaşamaz, yakında batacaktır. Bari biz kendimizi kurtaralım. Kurtarmak da uzun yıllar aileleriyle ferah fahur yaşayabilmek için çalıp çırparak para yığmak demekti.</p>
				<p class="normal">Burada şu hoş hikâyeyi kaydetmeyi yerinde bulurum. Bir gün topçu kışlasında yüksek rütbeli zatlarla hasbıhal ederken bu kötü zihniyetin ne zaman başladığına söz geldi. Obüs Alayı kumandanı bize şunu anlattı: 1878 (1294) Rus mağlubiyetinden sonra Trablusgarp’a ıslahat için mühim bir para ile bir heyet gönderilir. Heyet reisi hırsızlığa başlar ve azaya da biraz tutmaları için hırsızlık yapmalarını teklif eder. Azadan biri itiraz eder ve der:</p>
				<p class="normal">— Bu millete yazıktır. Emanet edilen parayı yerine sarf etmeliyiz.</p>
				<p class="normal">Heyet reisi bu doğruluğa hayretle şu cevabı verir:</p>
				<p class="normal">— Millet dediğin hasta adamdır. Yakında ölecektir. Hiç olmazsa biz yaşayalım!..</p>
				<p class="normal">Hırsızlığa arkadaşlar da bularak namussuzluğuna devam eder. Birkaç yıl sonra bu herif ağır hastalanır. Yaşamasından ümidi kesilince arkadaşlarına şöyle söyler:</p>
				<p class="normal">— Sağlam olan ben ölüyorum. Fakat hasta adam dedikleri millet yaşıyor. Vicdan azabı da bir taraftan beni kıvrandırıyor. Kimse benim gibi kötü düşünmesin ve kötülük yapmasın. Bu milletin öldüğünü kimsenin görmeyeceğine kani oldum. Fakat iş işten geçtikten sonra...</p>
	<p class="ortayazi">***</p>
	<p class="normal">Fertleri sağlıklarında bu hakikate inandırmak Sultan Hamid’in bilgisiz, adaletsiz ve haysiyetsiz tabiatı ile hırsız idaresinde mümkün değildir. Bu ancak hürriyet idealiyle ve Türklük aşkıyla temin olunabilir, işte bu aşk bizleri genç yaşımızda, en parlak bir meslekte her tehlikeyi göze alarak vatanımızı parçalamak isteyenlerle müsademelere ve Sultan Hamid’in istibdadını yıkmak için de Terakki ve İttihat Cemiyeti’ni kuvvetlendirmeye ve onu istibdadın mihrak noktasına kadar götürmeye sevk ediyor.</p>
				</body>
</html>