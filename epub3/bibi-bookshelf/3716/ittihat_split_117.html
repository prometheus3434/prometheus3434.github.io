<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="h2baslik" id="calibre_toc_114">EK: 2</h2>
				<p class="ortayazi">(1324 senesinde tab edilmiştir. Meşrutiyet’in ilanını müteakip henüz İttihat ve Terakki<br class="chapter"/>
  namını almadan önce gizli nizamname esas tutularak yapılmıştır.)</p>
<p class="h2baslik1">OSMANLI TERAKKİ VE İTTİHAT CEMİYETİ
  TEŞKİLAT-I DAHİLİYE NİZAMNAMESİ</p>
<p class="normal">–Maksat–</p>
				<p class="normal">Madde: l – Vatanı, bugünkü bulunduğu hal-i vahim-i hatır-nâkten; milleti giriftar olmuş bulunduğu pençe-i zulüm ve esaretten tahlis ederek insanlığa layık bir surette yaşamak, bilâ fark-ı cins ve mezhep bilumum efrad-ı Osmaniye’nin vazife-i mukaddese ve menafi-i bedihiyeleri muktezasından olmağla bu hukuk-ı mukaddese ve menafi-i milliyenin istihsal ve istikrarı ve milletin muhafaza-i hukuk-ı siyasiye ve esasiyesini kâfil olan 1293 Kanun-ı Esasi’sinin tamamî-i tatbik ve devam-ı mer’iyeti cemiyetin esas maksadıdır.</p>
				<p class="normal">Madde: 2 – Osmanlılar maksada vusul emrinde müttehiden çalışmak ve menafi-i kavmiyelerini daima müşterek görmekle mükellef olduklarından cins ve mezhep daiyesiyle tefrika husûlüne sâi bulunanların husûl-i âmâline mâni olmak dahi cemiyetin esas vezaifindendir.</p>
				<p class="normal">–Teşkilat–</p>
				<p class="normal">–Merkez-i Umumi–</p>
				<p class="normal">Madde: 3 – Merkez-i Umumi, dahil-i Memalik-i Osmaniye’de bulunacak ve fakat bulunduğu mevki hiçbir vakit ilan edilmeyecektir.</p>
				<p class="normal">Madde: 4 – Merkez-i Umumi heyeti beş azadan mürekkep olup bunlardan dördü bir sene müddetle ifa-yı vazife eyleyecek ve sene nihayetinde rey-i hafi ile içlerinden intihap olunacak bir azayı bir sene daha ifa-yı vazife etmek üzere azalıkta ibka eyleyecektir.</p>
				<p class="normal">Madde: 5 – Vilayet heyet merkezlerinde azalık etmiş olan efrat beher sene-i maliye nihayetinde içtima ederek içlerinden bir münasibini yeni sene için Merkez-i Umumi azalığına bi’l-intihap ismini, kendi heyet-i idareleri vasıtasıyla Merkez-i Umumi’ye ihbar edeceklerdir.</p>
				<p class="normal">Madde: 6 – Merkez-i Umumi heyetini teşkil için müteaddit vilayâttan madde-i sabıkada beyan olunduğu veçhile intihap olunan azanın adedi dördü tecavüz ettiği takdirde bunlar meyanından münasiplerini, müddet-i hitam bularak çıkacak olan Merkez-i Umumi heyeti rey-i hafi ile intihap ve tayin edeceği gibi dörtten noksan olduğu halde dahi Merkez-i Umumi’nin bulunduğu vilayet heyet-i merkeziyesinden be-tekrar aza intihabı talep edilerek ikmal-i noksan edildikten sonra ibka edilen aza ile beşe baliğ olan yeni Merkez-i Umumi heyetine tevdi olunacaktır.</p>
				<p class="normal">Madde: 7 – Merkez-i Umumi heyeti, cemiyetin tevessü ve terakkisi esbabını istikmal etmekle beraber bilumum vilayet heyet-i merkeziyeleri beyninde irtibat ve münasebatı temin ve mezkûr heyet-i merkeziyelerin muamelat-ı umumiyesini teftiş ve altı ayda bir heyet-i merkeziyelerden alınacak muhasebata göre bir mizan-ı umumi tanzim ve her üç ayda bir heyet-i merkeziyelerden vürud etmek suretiyle Merkez-i Umumi sandığında teraküm eden mebaliği hıfz ve ihtiyaca göre mesuliyeti tahtında sarf ve harici Merkez-i Umumi ile icra-yı muhabere velhasıl şahs-ı manevî-i cemiyetin muamelat-ı umumiyesine ait kâffe-i umur ve hususatın temşiyet ve intizamı keyfiyetini temin-i esbabına tevessül eyleyecektir.</p>
				<p class="normal">Madde: 8 — Merkez-i Umumi heyeti nizamnamenin tadilinde ve müttehiden mevki-i tatbike konulacak icraat ve harekât-ı umumiyede Merkez-i Umumi heyetinde azası bulunmayan vilayet heyet-i merkeziyelerinden murahhaslar davet ederek bir içtima-i umumi akdiyle icra-yı müzakere eylemek mecburiyetindedir.</p>
				<p class="normal">–Merkezler–</p>
				<p class="normal">Madde: 9 – On üçüncü maddede beyan olunan heyetleri vücuda getirmiş yani teşkilat-ı esasiyeyi ikmal etmiş olan mahaller merkez namıyla yad olunur.</p>
				<p class="normal">Madde: 10 – Merkezler vilayet, liva, kaza, nahiye ve kurâda teessüs ettiğine nazaran bunlara vilayet, liva, kaza, nahiye ve kurâ heyet-i merkeziyeleri denir.</p>
				<p class="normal">Madde: 11 – Bir vilayet dahilinde bulunan liva heyet-i merkeziyeleri vilayete ve kaza heyet-i merkeziyeleri livaya ve nahiyelerinki kazaya ve kurânınki nahiyelere merbut bulunacak ve şu kadarki kendi mafevkinde teşkilat-ı esasiye vücude gelmemiş olduğu halde teessüs eden merakiz bir veya birkaç derece mafevkindeki heyet-i merkeziyeye tabi olacaktır.</p>
				<p class="normal">Madde: 12 – İşbu heyet-i merkeziyelerden Merkez-i Umumi’ye aza intihabı yalnız vilayet heyet-i merkeziyelerinin salahiyetleri dahilinde olup merakiz-i saire ancak bi’t-teselsül –her sene nihayetinde– mafevkindeki heyet-i merkeziyeye aza intihabı hakkını haizdir.</p>
				<p class="normal">Madde: 13 – Her merkezin teşkilat-ı esasiyesi bir heyet-i idare ve üç nefer heyet-i idare mülazımları ve bir veya müteaddit heyet-i tahlifiye ile ikmâl olunur.</p>
				<p class="normal">–Heyet-i İdare–</p>
				<p class="normal">Madde: 14 – Heyet-i idare üç kişiden mürekkeptir. Heyet-i idare mülazımları bir merkezde teessüs eden şuabat ile madunundaki merakiz tarafından mülazımlığa namzet olarak intihap olunup esamisi heyet-i idareye bildirilen efrat meyanından evsaf-ı lâzimeyi haiz olan üçünün tefrikiyle heyet-i idare tarafından tayin olunur. İlk teessüs eden heyet-i idare altı ay müddetle ifa-yı vazife edip müddetin hitamında üç azadan biri kalıp çıkan iki azanın yerine mülazımlardan ikisini intihap ederek yeni heyet-i idare teşkil ile umur ve muamelatı mezkûr heyete devir ve teslim eder.</p>
				<p class="normal">Madde: 15 – Heyet-i idare mülazımlarından her biri heyet-i idare azasından biriyle suret-i daimede ihtilât ve temasta bulunarak muamelât ve idare-i cemiyete peyda-yı vukuf edecek ve heyet-i idare azasından birinin gaybubetinde anın vazifesini deruhde eyleyecektir.</p>
				<p class="normal">Madde: 16 – Heyet-i idare merkez muamelat-ı umumiyesini idare ve nakit mevcudunu muhafaza ve şubeler arasındaki irtibat ve intizamı temin ile muvazzaftır. İşbu heyet azasından biri sandık eminliği ve biri kitabet ve biri tahsildarlık vazifelerini deruhde eyleyeceklerdir. Sandık emini tahsildar ile şubelerin rehberleri tarafından her ay getirilip teslim edilecek mebaliği defter-i mahsusunda şube numaraları hizasına kaydedecek ve her içtimada kendisine teslim edilen mebaliğin miktarını kâtibe bildireceği gibi her ayın onuncu gününe kadar, bir ay evvelki tahsilat ve masarifat miktarını mübeyyin muhasebe cetveli tanzim ve heyet-i merkeziyeye irae ederek tasdik ettirmeye mecburdur. Kâtip sandık emini tarafından kabz edilen ianat miktarını suret-i muntazama ve salimede kaydetmeye ve esami-i efradı müttehaz usul-i mahsusa-i hafiye dairesinde muhafaza eylemeye mecburdur. Tahsildar her ay nihayetinde şube ve rehberlerine müracaat ederek muayyen olan aylıkları behemehal tahsil ile muvazzaftır.</p>
				<p class="normal">Madde: 17 – Heyet-i idare her ay nihayetinde hasılatın kendi merkezi masarifi için bi’t-tefrik diğer nısıflarından teraküm edecek mebaliği üç ayda bir Merkez-i Umumi’ye gönderilmek üzere mafevkindeki heyete isal ve teslim etmekle mükelleftir.</p>
				<p class="normal">Madde: 18 – Heyet-i idare muamelat-ı umumiye-i mühimmede şubelerin reylerine müracaat ederek haiz-i ekseriyet olan ârâya göre harekete mecbur ve fakat ahvâl-i müstacele ve fevkaladede veyahut şubelere tamiminde mahzur olan umûrda heyet-i merkeziye kararıyla icra-yı muameleye mezundur.</p>
				<p class="normal">Madde : 19 – Cemiyete kabul edilecek eşhas, tavsiye eden efradın mesuliyeti tahtında olarak heyet-i idarenin tahkik ve tensibi üzerine cemiyete ithal olunur.</p>
				<p class="normal">Madde: 20 – Heyet-i idare bilumum hususatta müttefikan ittihaz-ı karar edecek ittifak-ı ârâ hasıl olunamadığı takdirde heyet-i merkeziyenin kararını istihsale mecbur olacaktır.</p>
				<p class="normal">–Heyet-i Merkeziye–</p>
				<p class="normal">Madde: 21 – Heyet-i merkeziye, heyet-i idare ile mezkûr heyet tarafından intihap olunacak heyet-i idare mülazımlarından ikisinin içtimaı ile beş kişiden teşekkül eder. Üçüncü mülazım heyet-i idarece merkezin bilcümle icraat ve muamelatından haberdar eyleyecek ve heyet-i merkeziye azasından birinin gaybubeti halinde anın vazifesini deruhde eyleyecektir.</p>
				<p class="normal">Madde: 22 – Heyet-i merkeziye ahvâl-i müstacele ve fevkaladede şubelerin reyine müracaat etmeyerek merkezin muamelat ve icraatına müteallik hususatta ittihaz-ı karar etmek salahiyetini haizdir.</p>
				<p class="normal">Madde: 23 – Bir mahalde usulü dahilinde cemiyete kabul edilmiş laakal üç fert bulunduğu halde bunlara ikmâl-i teşkilata kadar hem heyet-i idare hem de heyet-i tahlifiye vazifelerini ifa ettirmek o mahallin tâbi olacağı heyet-i merkeziyenin salahiyeti dahilindedir.</p>
				<p class="normal">Madde: 24 – Cemiyet efradı meyanında cemiyet yüzünden duçar-ı felâket olanlardan muhtac-ı muavenet bulunanların ve ailelerinin maişetlerini ve evlatlarının tahsil ve terbiyelerini cemiyet mütekeffil olduğundan bu uğurda sarfolunacak mebaliği heyet-i merkeziye tedarik ve tevzie memur ve mecburdur.</p>
				<p class="normal">–Heyet-i Tahlifiye–</p>
				<p class="normal">Madde: 25 – Heyet-i tahlifiyeler bir reis ile iki azadan mürekkep olmak ve senede bir defa tebdil veya ibka edilmek üzere heyet-i idare tarafından intihap ve tayin olunur.</p>
				<p class="normal">Madde: 26 – Tahlif heyetleri cemiyete dahil olacak zatın merasim-i mahsusası dairesinde icra-yı tahlifiyle muvazzaftır.</p>
				<p class="normal">Madde: 27 – Emr-i tahlifte cemiyete dahil olacak zata cemiyetin esrarını ve mensubîninden bi’t-tesadüf öğrendiklerinden hiçbirinin en şedid işkencelere duçar olsa da fâş etmeyeceğine ve Devlet-i Osmaniye’nin “Kanun-ı Esasi” ahkâmı dairesinde hakk-ı hâkimiyeti ekber olan evlada intikal etmek üzere âl-i Osman uhdesinde kalması ve umum efrad-ı Osmaniye’nin bilâ-tefrik-i cins ve mezhep nail-i saadet ve hürriyet olması için ilâ nihayeti’l-ömr çalışacağına ve duçar-ı felâket olan efrad-ı cemiyete ve ailelerine muavenet eyleyeceğine ve cemiyetin mukarraratını tamamıyla ifa edeceğine ve şayet ihaneti tebeyyün ederse ceza-yı idama razı olduğuna dair din, vicdan ve namusuna ve Cenab-ı Hakkın ism-i azametine bir eli mütedeyyin olduğu dinin kitab-ı mukaddesi ve diğer eli bir hançerle tabanca üzerine mevzu bulunduğu ve gözleri kapalı olduğu halde ahd ve kasem ettirilecektir.</p>
				<p class="normal">Madde: 28 – Yeminden evvel müessir bir nutuk iradiyle milletin gasp olunan hukuk-ı sarihası ve vatanın duçar-ı zaaf olması esbabının delail-i maddiye ve maneviyesi izah ve tasvir edilecek ve badehu heyet-i tahlifiye tarafından madde-i sabıkadaki nikatı muhtevi olmak üzere tahrir ve heyet-i merkeziye tarafından tasdik edilmiş yemin ibaresi kıraat olunacak ve kabul olunan şahsa da harfiyen tekrar ettirilecektir.</p>
				<p class="normal">Madde: 29 – Bade’l-yemin heyet-i tahlifiye mestur olduğu halde kabul edilen ferdin gözleri açılacak ve kendisine heyet-i tahlifiye reisi tarafından müttehiden çalışmaktaki fevaid ve bu babda efrad-ı cemiyete taalluk eden vezaif tarif ve bihakkın telkin edilecektir. Yeni kabul olunan fert bade’l-yemin bazı ifadat ve beyanatta bulunmak arzusunu göstersin göstermesin herhalde bu heyetin bir heyet-i tahlifiye olmak dolayısıyla vazifesinin ancak bundan ibaret olduğunu ve şayet kendisinin bazı mütalaat-ı mühimmesi varsa bunu rehberi vasıtasıyla ait olduğu mahalle isal eylemesi lüzumu heyet-i tahlifiye reisi tarafından beyan olunacaktır.</p>
				<p class="normal">–Bölük Heyetleri–</p>
				<p class="normal">Madde: 30 – Yirmiden ziyade şube-i esasiyeye malik olan büyük şehir ve kasabalar merakizi için bölük heyetleri teşkil olunur.</p>
				<p class="normal">Madde: 31 – Bu gibi şehir ve kasabalarda beheri on şubeden noksan ve yirmi şubeden fazla olmamak üzere bölüklere taksim olunarak her bölüğün emr-i idaresi heyet-i idarenin nezareti tahtında olmak üzere üçer kişiden müteşekkil bölük heyetlerine tevdi olunur.</p>
				<p class="normal">Madde: 32 – Bölük heyetleri, kabulü teklif edilecek efradın hüviyetini tahkik ve tahlifini icra ve şubelere tevdi eylemek ve mebaliğ-i mükellefeyi tahsil ve heyet-i idareye teslim etmek vazifesiyle muvazzaf olduğu gibi heyet-i idare ile şubeler arasındaki tebligatı ifa ve münasebatı idameye memur ve hususat-ı sairede heyet-i idarenin reyine müracaata mecburdur.</p>
				<p class="normal">Madde: 33 – Bölük heyetleri tarafından kabul edilen efradın isimleri ay nihayetinde heyet-i idareye verilir. Bölük heyetinde esami-i efradın kaydı hıfzedilmez.</p>
				<p class="normal">Madde: 34 – Bölük heyetleri şuabat-ı esasiyenin intihap eyleyeceği efrat meyanından evsaf-ı lazimeyi haiz olarak, heyet-i idare tarafından tefrik ve tayin edilen üç azadan terekküp eder; bunların gaybubeti halinde sair müntehablardan bir münasibi heyet-i idarece bunun yerine geçirilir.</p>
				<p class="normal">Madde: 35 – Her bölük heyetinden bir aza heyet-i idareden yalnız bir aza ile münasebatta bulunur ve münasebette bulunduğu azayı arkadaşlarına bildirmez.</p>
				<p class="normal">Madde: 36 – Heyet-i idare ile temas eden azanın gaybubeti halinde tesis-i münasebet için diğer bir azaya heyet-i idarece tebligat icra edilir.</p>
				<p class="normal">Madde: 37 – Muhtelif bölük heyetleri, yekdiğerini tanımaz ve bunlar arasındaki irtibatı heyet-i idare tesis eder.</p>
				<p class="normal">Madde: 38 – Bölük heyetleri bir sene müddetle ifa-yı memuriyet ederler.</p>
				<p class="normal">Madde: 39 – Avdet etmek üzere hariçten gelip de kabul edilen efradın tahlifi akabinde heyet-i idareye bildirilir.</p>
				<p class="normal">Madde: 40 – Bölük heyetleri her hususta ittifak-ı ârâ ile karar verirler. İttifak hasıl olamadığı takdirde heyet-i idarenin reyine müracaat ederler</p>
				<p class="normal">Madde: 41 – Tahlif heyetleri bölük dahilindeki şuabattan, bölük heyetleri marifetile intihap edilir. İsimleriyle mahalli tahlifin heyet-i idareye bildirilmesi lazımdır.</p>
				<p class="normal">Madde: 42 – Teklif edilecek efradın şayan-ı kabul olup olmadığının takdiri emrinde istihsal edilen birkaç veya bir reyin bölük heyetine bahşedeceği itminana ve eshab-ı rey ile teklif olunan fert hakkında tahassul edecek hissiyatı ve mevcut malumata göre kanaat-i kâmile hasıl olduktan sonra bölük heyetinin inzimam-ı mesuliyetiyle müttefikan kabul ve tahlifine karar verilir.</p>
				<p class="normal">–Şuabat-ı Esasiye–</p>
				<p class="normal">Madde: 43 – Heyet-i idareden rehberler<sup class="calibre3"><a href="ittihat_split_209.html#footnote-448-90" id="footnote-448-90-backlink" name="footnote-448-90-backlink">[90]</a></sup> vasıtasıyla vuku bulacak tebligat üzerine efradı cemiyetten üç kişiden ekal ve beş kişiden fazla olmamak üzere şubeler teşkil ederler. Bu şubeler birer numara ile yâd olunur: Birinci, ikinci, sekseninci gibi...</p>
				<p class="normal">Madde: 44 – Şuabatın her biri heyet-i idarenin nezareti altında bulunmakla beraber müstakil ve münferit bir cemiyet imiş gibi mümkün olduğu kadar sık ve laakal ayda iki defa içtima eyleyecekler ve cemiyetin esas maksadına vusul için müzakerat ve teşebbüsatta bulunacaklardır.</p>
				<p class="normal">Madde: 45 – Her şube-i esasiye heyet-i idare gibi taksim-i amel kaidesine riayetle tesviye-i umûra gayret edecek yani içlerinden biri reis, biri kâtip ve biri sandıkkâr olacak ve her ay nihayetinde beyinlerinde cem edecekleri ianeyi şubenin rehberi vasıtasıyla heyet-i idareye teslim edecekler ve altı ayda bir teslimat mukabilinde heyet-i idareden bir makbuz isteyeceklerdir.</p>
				<p class="normal">Madde: 46 – Şuabat-ı esasiye icraat hususundaki teşebbüsatı için kable’l-vuku heyet-i merkeziyenin reyini istihsale mecbur ise de umûr-ı idare-i şube için hürriyeti tammeye maliktir.<sup class="calibre3"><a href="ittihat_split_210.html#footnote-448-91" id="footnote-448-91-backlink" name="footnote-448-91-backlink">[91]</a></sup></p>
				<p class="normal">Madde: 47 – Şubeler her ay nihayetinde o ay zarfındaki müzakerat ve terakki ve icraatından rehberi vasıtasıyla şifahen, mümkün olamazsa tahriren heyet-i merkeziyeyi haberdar edecektir.</p>
				<p class="normal">–Fedai Şubeleri–<sup class="calibre3"><a href="ittihat_split_211.html#footnote-448-92" id="footnote-448-92-backlink" name="footnote-448-92-backlink">[92]</a></sup></p>
				<p class="normal">Madde: 48 – Cemiyete intisab eden bilumum efrat icabı halinde cemiyetin maksad-ı mukaddesi uğruna feda-yı hayata mecbur ise de icraat-ı hususiye için sırf arzu-yı vicdanisiyle fedai olarak yazılmak isteyen efrat mensup bulunduğu şubenin rehberi marifetiyle ismini heyet-i idareye ihbar etmelidir.</p>
				<p class="normal">Madde: 49 – Heyet-i idare, fedai yazılan efrattan mürekkep olmak üzere ayrıca fedai şubeleri teşkil ederek icraat-ı hususiyeyi ve cemiyetin vezaif-i zabıtasını bu fedakârlara tevdi edecektir.</p>
				<p class="normal">Madde: 50 – Fedai bir şube heyet-i merkeziye tarafından karar verilip heyet-i idareden tebliğ olunacak bir fedakârlığı icra edeceği zaman icraat-ı mezkûrenin ifasına bir ferdin himmeti kâfi ise keyfiyeti icra şube efradından talip olanlardan kur’a isabet edene havale ve birden ziyade efrat tarafından mevki-i fiile vaz’ı lazım geldiği takdirde şubece icra edilir.</p>
				<p class="normal">Madde: 51 – Fedai bir şube heyet-i idare tarafından tayin olunan müddet zarfında vazife-i fedakâraneyi icraya mecbur olduğundan tavzif ettiği ferd-i fedainin harekât-ı icraiyesini takip edeceği gibi muvazzaf olan fedai şubenin harekâtı da heyet-i idarenin nezareti altında bulunacaktır.</p>
				<p class="normal">Madde: 52 – Fedai şubeler heyet-i merkeziyenin malumatı olmaksızın müstakilen icraata mezun olmayıp yalnız icra edecekleri fedakârlık hakkında sair şuabat-ı esasiye gibi heyet-i merkeziyeye teklifat ve ihtaratta bulunabileceklerdir.</p>
				<p class="normal">Madde: 53 – Fedai olan bir fert veya bir şubenin vazifesinde tekasülü halinde hakkında heyet-i hâkimece verilecek karar nihayet yirmi dört saat zarfında ve heyet-i idarece tayin olunacak vesait ile icra olunacaktır.</p>
				<p class="normal">Madde: 54 – Vazife-i icra ile mükellef olan efrat bazı esbab-ı fevkalade ve mevani-i meşrua dolayısıyla müddet-i muayyene zarfında keyfiyet-i icrayı ifaya muvaffak olamadığı takdirde vazifesinde tekâsülü görülenler hakkındaki muamele-i şedideye duçar olmamak için müdellelen esbab-ı mucibe serdiyle heyet-i idareden temdid-i müddet talebine mecburdurlar.</p>
				<p class="normal">Madde: 55 – Hayatını tehlikeye ilka ile vazife-i fedakâranesini ifa eden her ferd-i fedainin hem muhtac-ı iane olan evlat ve ailesinin maişeti temin edilecek hem de tercüme-i hali ve icraat-ı vakıasını musavvir olmak üzere bir kitap tahrir ve neşrolunarak namı ibka ve tevkir edilecek ve ara sıra da medfen-i mübarekine gidilerek heyetçe nutuklar irat ve evsaf-ı fedakâranesi yâd ve tezkâr suretiyle merasim-i mahsusa-i ihtiramiye icra kılınacaktır.</p>
				<p class="normal">–Efradın Vezaif-i Umumiyesi–</p>
				<p class="normal">Madde: 56 – Efradı cemiyetten her biri tanıdıklarından namus ve hamiyetine tamamıyla itminan hasıl ettiği zevat meyanında madde-i atiyedeki şerait ve evsafı haiz olanları mensup oldukları şubenin rehberi vasıtasıyla heyet-i idareye ihbar ve tavsiye ile alacağı talimat dairesinde o zevata cemiyete duhulü teklif ve delalette bulunmaya mecburdur.</p>
				<p class="normal">Madde: 57 – Cemiyete dahil olmak için evvela tebaa-i Osmaniye’den bulunmak, saniyen âkil ve bâliğ olmak, salisen ceraim-i siyasiyeden ve muhafaza-i vekar ve haysiyet uğrunda ihtiyar edilen cürümlerden maada cinayet derecesinde bir fiil ile veyahut sirkat ve dolandırıcılık ve emniyeti suiistimal ve sahtekârlık gibi ahlaken mezmûm bir cünha ile mahkûm, rabian casusluk ve hafiyelik ve hükümet-i hazıraya taraftarlık arzusuyla alet-i zulüm ve i’tisaf olmamış bulunmak ve hamisen yalancılıkla irtişa ile ve mugayir-i ar ve haya ahvâl ve harekât ile meşhur olmamak, sadisen kuvve-i mefkûresini kaybedecek derecede ayyaşlık ve kumarbazlık misilli bir ayıp ve kusur sahibi bulunmamak şarttır.</p>
				<p class="normal">Madde: 58 – Efrad-ı cemiyetten muhit-i içtimaisi müsait olanlar terbiye-i siyasiyeden mahrum olan namuslu evlad-ı vatanın dördünü beşini bir araya cem’ ve onları fikr-i cemiyet ile ünsiyet ve terbiyeye ve bunlar meyanında istidat ve liyakatlerine itimat ettiği zevatı cemiyete tavsiyeye vazifeten mecburdur.</p>
				<p class="normal">Madde: 59 – Her fert vüs’at-i maliyesi nisbetinde bir iane-i şehriye itasına mecbur olup bunun miktarı hiçbir vakitte irad-ı şehrisinin yüzde ikisinden ekal olmayacaktır.</p>
				<p class="normal">Madde: 60 – Efrad-ı cemiyetin kuvve-i muhakemesini kaybedecek derecede işret istimal etmesi kat’iyyen memnudur.</p>
				<p class="normal">Madde: 61 – Her ferdin vücudu cemiyetçe mukaddes ve kıymettar addedildiğinden her ferd-i cemiyet şahsen bir felâket hissedildiği anda derhal usulü dairesinde heyet-i idareye ihbar-ı keyfiyet eylemelidir.</p>
				<p class="normal">–Mevâdd-ı Umumiye–</p>
				<p class="normal">Madde: 62 – Vezaiften maada hususatta hatta Merkez-i Umumi heyeti azasıyla en son dahil olan efrat arasında zerre kadar bir fark yoktur. (İlk nizamnamede “ilk girenle” idi.)</p>
				<p class="normal">Madde: 63 – Efradı cemiyetten ecel-i mev’uduyla vefat edenlerin ibka-yı namı için kendilerinin erbab-ı hamiyyeten olduğu ihvana ilan edilecektir.</p>
				<p class="normal">Madde: 64 – Usulü dairesinde resm-i tahlifi icra edilmeyen eşhas efrad-ı cemiyetten madut değildir. (İlk nizamnamede bu madde yoktu.)</p>
				<p class="normal">Madde: 65 – Heyet-i idare ile bölük heyetlerinden maada heyat ve şuabat kararları ekseriyet-i ârâ iledir. (İlk nizamnamede bölük yoktu.)</p>
				<p class="normal">Madde: 66 – Cemiyetin teşkilat-ı hariciye merkezi şimdilik Paris şehri olup anın da ayrıca teşkilat-ı hariciyeye mahsus bir nizamnamesi vardır. (İlk nizamnamede bu madde yoktu.)</p>
				<p class="normal">Madde: 67 – Cemiyetin vasıta-i neşr-i efkârı Türkçe Şûrâ-yı Ümmet, Fransızca Meşveret gazeteleridir. (İlk nizamnamede bu madde yoktu.)</p>
				<p class="normal">–Usul-i Muhakemat ve Mücazat Faslı–</p>
				<p class="normal">Madde: 1 – Gerek cemiyete mensup bulunsun ve gerek hariçten olsun, bir şahsın, vücud-ı vatanı veyahut cemiyeti tehlikeye ilka edecek veya icraat-ı cemiyeti akim bırakacak veyahut maksad-ı cemiyete cüz’i, külli halel ve zarar iras eyleyecek bir hal ve hareketi vukuunda ve ale’l-umum memurin-i devlet tarafından onuncu maddede münderic işkence, zulüm ve gadrlerin irtikabı halinde vaki olacak ihbar ve teklif üzerine emr-i muhakeme heyet-i merkeziyelerce icra olunur. Heyet-i merkeziyeler tahkikat-ı amika ve tedkikat-ı adilane icrasıyla cemiyetin menafiini kendi adalet-i vicdaniyesiyle mezcederek maznununaleyhin mücrimiyet ve mahkûmiyetine veya beraat ve adem-i mesuliyetine ittifak veya ekseriyet-i ârâ ile karar verir.</p>
				<p class="normal">Madde: 2 – Eğer iddia olunan fiili kabahat veya cünha derecesinde bir cürüm ise heyet-i merkeziye hükmü ita ile beraber hemen mevki-i icraya vazeder ve eğer fiil-i müddeaünbih cinayet derecesinde ise heyet-i merkeziyece hüküm sudûrunu müteakip tanzim olunacak ilâm Merkez-i Umumi’ye ita ve irsal olunarak heyet-i mezkûrece tetkikat icrasından sonra tasdik veya nakzolunur. Tasdik olunduğu takdirde emr-i tenfizi heyet-i merkeziyeye havale edilir. Nakz halinde yeniden icra-yı muhakemesi zımmında heyet-i merkeziyeye iade eder. Şu kadar ki hükm-i vakiin tehir-i icrası menafi-i cemiyeti haleldar edecek mahiyeti haiz olduğuna heyet-i merkeziyece kanaat-i kâmile hasıl olduğu takdirde kaffe-i mesuliyet-i maddiye ve maneviye kendilerine ait olmak üzere hükm-i mezkûru Merkez-i Umumi’nin tasdikine iktiran etmeksizin icra edebilirler.</p>
				<p class="normal">Madde: 3 – Heyet-i hâkime muhakemeyi ve hükmü maznununaleyhin gıyabında icra ve ita eder. Ancak lüzum-ı fevkalade hasıl olduğu ve imkân müsait bulunduğu takdirde maznununaleyh bizzat celp ve isticvap dahi olunabilir.</p>
				<p class="normal">Madde: 4 – Merkez-i Umumi veya heyet-i merkeziye azalarının muhakemeleri bulundukları heyetler tarafından icra olunur; yalnız heyet-i merkeziye ihtiyat mülazım ile ve Merkez-i Umumi bulunduğu mevkiin heyet-i merkeziyesinden celp edeceği bir aza ile ikmal-i noksan eyleyecek ve bunlar hakkında verilen hükümler derhal icra olunacaktır.</p>
				<p class="normal">Madde: 5 – Kabahat ve cünha derecesinde heyet-i merkeziyeden sadır olan hükümler ile cinayet derecesinde sadır olup Merkez-i Umumi heyetince tasdik olunan hükümlerin sür’atle ve her ne suretle olursa olsun ve hatta mahkûmunaleyh diyar-ı baîdeye firar etmiş bulunsun behemehal infazına heyet-i merkeziyeler mecburdurlar.</p>
				<p class="normal">–Mücâzât–</p>
				<p class="normal">Madde: 6 – Cemiyet veya efradı aleyhinde irtikâb olunan ceraim üç derece olup birincisi “kabahat”, ikincisi “cünha”, üçüncüsü “cinayet”tir.</p>
				<p class="normal">Kabahatin cezası: Tevbih ve tekdir.</p>
				<p class="normal">Cünhanın cezası: Ceza-yı nakdî. Miktarı, yarım liradan elli liraya kadar olup, fiilin şiddetine ve mahkûmda hasıl edeceği tesir-i maddiye göre hükmolunur.</p>
				<p class="normal">Cinayetin cezası: İdam.</p>
				<p class="normal">Madde: 7 – Kabahat cürmü: Cemiyete ait vezaif-i adiyyeyi ifada betaet ve tekâsül göstermek ve maddeten cemiyete mazarratı olmayıp fakat beyne’l-ihvan muhadenet ve muhalesatın inkisarını dâi niza ve bürûdetlere sebebiyet vermek ve tedbirsizlik eseriyle cemiyetin vücudu hakkında harice serrişte vermek, veya nefsini ve cemiyeti tehlikeye ilka edecek boş boğazlıkta bulunmak, ve bedmestlik derecesinde müskirat istimal eylemek gibi ef’aldir.</p>
				<p class="normal">Madde: 8 – Cünha cürmü: İfasını müteahhit olduğu ianatı vakit ve zamanıyla vermemek ve felâketzede kardeşlerinin muavenetine elinden geldiği derecede sa’y ve gayret etmemek ve ne suretle olursa olsun cemiyeti malen ızrar eylemek ve namus ve haysiyet-i cemiyete mugayir ef’al ve akval ve hal ve harekât irtikabında bulunmak ve bedmestliği terk etmemekte inat ve ısrar etmek misillü ef’aldir.</p>
				<p class="normal">Madde: 9 – Kabahatlerin tekerrürü cünha derecesinde bir fiil teşkil eder. Cünhaların tekerrürü ise cezanın iki kat olmasını icabeder.</p>
	<p class="normal">Madde: 10 – Cinayet cürmü: Evvela: serair-i cemiyeti veya efrattan birinin veya birkaçının isimlerini gerek su-i niyetle ve gerek vehim ve havf sebebiyle hükümete ifşa veya ihbar eylemek, saniyen: vücud-ı cemiyeti tehlikeye veya maksad-ı cemiyeti akamete ilka ve duçar edecek şeyleri ihaneten icra etmek, salisen: husûl-i maksad-ı cemiyet uğrunda icrası cemiyet nizamnamesi dairesinde merciinden kendisine tebliğ olunan vezaifin icrasından bilâ-sebeb-i makbul imtina edilmek, rabian: her ne kast ve niyetle olursa olsun dahil-i cemiyet olmayan bir veya birkaç şahsın vücud ve efrad-ı cemiyeti keşif maksadıyla takibat-ı hafiye ve celiyede bulunarak cemiyetin âmâl-i mukaddese-i vatanperveranesini akim bırakmaya çalışmak ve memurin ve hademe-i devlet tarafından efrad-ı cemiyete eza ve işkence icra edilmek ve esna-yı istintak ve isticvâbda tahkirat-ı şedide irtikâb olunmak ve zalemeye yaranmak maksadıyla emr-i tahkikatta hilaf ve mübalağalara ictisar kılınmak ve hüküm icra edilen cezalarda muhalif-i vicdan ifratlara varılmak gibi şahs-ı manevi-i cemiyete veya efradına karşı irtikâb olunan harekâttır.</p>
				</body>
</html>