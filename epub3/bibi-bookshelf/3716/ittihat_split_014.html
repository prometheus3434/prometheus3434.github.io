<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_15">Selanik’e Hareketim</h2>
				<p class="normal">Bir ay sonra emrimi alabildim. Ağabeyimle son hasbıhalimi yaptım: Hayli zamandan beri fikrimde evirip çevirerek şekilleştirdiğim bir fikrimi açtım: Alemdar Ordusu gibi bir hürriyet ordusuyla Sultan Hamid’i devirmek. İki fırka bu işi mükemmelen becerebilirdi. Fakat bu nasıl olabilirdi? Bu işi yaparken hariçten bir taarruza uğrarsak halimiz daha mı feci olurdu? Üçüncü Sultan Mustafa’nın Tarih-i Ata’nın 4’üncü cildinin 67’nci sayfasında okuduğum şu feryadı beni, neye mal olursa olsun bu iş mümkünse yapılmalıdır kanaatine sürüklüyordu. Yüzlerce yıllardan beri ebvâb-ı saadette gezen hep hazele idi. Ve bunların elinde mahvolacaktık. Fakat onlar emsali müstemlekelerde görüldüğü veçhile yine saadette yaşayacaklardı. Şu halde ilk fırsatta bir hürriyet ordusu kökten bir temizleme ameliyesini yapmalıydı. Her tehdit karşısında gevşeyen Sultan Hamid günün birinde Makedonya’ya muhtariyet verebilirdi. Şu halde Makedonya’daki ordu da şimdiden fikren hazırlanırsa bu işi başarabilirdi.</p>
				<p class="normal">Üçüncü Mustafa’nın (1717-1774) söylediği ve Alemdar’ın yaptığı: İşte saik ve işte örnek!</p>
				<p class="normal1">Yıkılıpdır bu cihan sanma ki bizde düzele</p>
				<p class="normal1">Şimdi ebvâb-ı saadette gezen hep hazele</p>
				<p class="normal1">Devlet-i çerh-i denî verdi kamu mübtezele</p>
				<p class="normal1">İşimiz kaldı hemen merhamet-i lemyezele.</p>
				<p class="normal">Tanıdığım ve sevdiğim Manastır’a gitmek ve orada zabitlerin seciye kuvvetine çalışmak, erkân-ı harp arkadaşlarla da bu vadide hasbıhaller yaparak hadiselerin inkişafına emniyetle bakmak ve eğer İttihat ve Terakki mensupları varsa onlarla da anlaşmak ve halkın fikrini yükseltmek gibi güzel kararlara vardım. İttihat ve Terakki mensuplarına karşı aile efradımızın çoktan beri hürriyet âşığı olduğunun delili olmak üzere ağabeyimin numarası olan 121/11’i kullanmak hakkını da ağabeyimden aldım. Diğer bir arkadaşım İzmit’te jandarma yüzbaşısı, diğeri İstanbul’da bahriyeli, aynı sınıftan olan kardeşim de Makedonya’da jandarmaya geçmiş bulunuyordu. Büyük kardeşim Defterhane’de, iki teyzemin çocukları da İstanbul’da bahriye zabiti idi.</p>
				<p class="normal">19 Şubat 1906’da Sirkeci’den trene binmek üzere Zeyrek’teki evimden ayrıldım. Trene binmeden önce eşyalarımı Mekke şerifi kıyafetli iki Arap aradı. Birkaç hafiye ve kanun neferleri de beraberdi. Evde iken Bizans tarihinden imparatorlarının ıssız ve hayırsız adalardaki cinayetlerine ve zulüm ve istibdatlarına dair yaptığım tercümeleri iyi ki yırtmıştım. Çünkü Bir Türk Diplomatının Evrak-ı Siyasiyesi başlıklı 1306’da basılmış olan ve Reşit Paşa’nın siyasi hayatına ait olan kitap bile Arapları gayrete getirdi. Mukaddemesini okudular, altında Safiye Sultanzade Mehmet Selahattin imzasını da görünce birbiriyle görüştüler. Sonra biri bana dedi:</p>
				<p class="normal">— Bu kitap yasaktır. Sizde ne arıyor?</p>
				<p class="normal">— Yasak olan galiba bu mukaddemesidir, diyerek bu sayfayı yırttım eline verdim ve kitabı sandığa attım. Ve Allah binasri’s-sultan diyerek telatin sandığı kapatıp hamalın sırtına yüklettim ve yürüdüm. Araplar bakışakaldılar.</p>
				<p class="normal">Selanik’e kadar kompartımanımda bir Yahudi yanımdan ayrılmadı. Fotoğraf ve musikiden dem vurmasına rağmen her ikisinden de haberi olmadığını gördüm. Yollarda arkadaşlarıma rast gelip konuştukça dinliyordu. Bir hafiye olduğunu ilk saatte tahmin ederek vaziyet almıştım.</p>
				<p class="normal">Demiryolunun bu yıl daha sıkı muhafaza altına alındığı görülüyor. Konuştuğum tanıdıklarımdan öğrendim ki her tarafta cüz-i tamlar darmadağınık, talim ve terbiye geçen yıldan fena, atış talimleri yok, bölük talimi bile yapılamıyormuş. Herkesin kulağı kirişte. İşin en fenası da hat boyunda birçok yerler bataklık olduğundan sıtmadan askerlerimiz ve zabitlerimiz çok perişan imişler.</p>
				<p class="normal">Berlin Muahedesi mucibince Türk muhacirlerinin Anadolu’ya gitmeleri şart olduğundan hat boylarına yerleştirilememişler. Buraları Rum ve Bulgar köyleriyle dolu bulunuyor.</p>
				<p class="normal">Selanik’e yakın Kilindir istasyonunda kardeşim Hulusi beni karşıladı. Ondan da en taze malumatı aldım. Selanik’teki 17. Nişancı Taburu’na mektepli bir kumandan gelmiş, daha iyi bir halde.</p>
				<p class="normal">“Ordu Erkân-ı Harbiye Reisi Hasan Paşa’yı ziyaretimde bana tavsiyen var mı?” diye sordu. (İstanbul’da iken tarih-i harp muallimimiz [Askeri Müze Müdürü] Ahmet Muhtar Paşa tavsiye vermek istedi, kabul etmemiştim.)</p>
				<p class="normal">— Hayır efendim, böyle bir şey almayı küçüklük telakki edenlerdenim, dedim.</p>
				<p class="normal">— Yarınki trenle Manastır’a gideceksin, dedi. Ben buna çok sevindim. Fakat bana kimse diplomana bakayım, demiyordu. Tavsiyenin kuvvetine göre rahat bir yere –ki başta Selanik geliyordu– kayıracaklardı.</p>
	<p class="normal">Selanik’te birkaç sınıf arkadaşım vardı. Onlardan da ahval hakkında hayli malumat aldım. Yapılan tamimlerden Bulgar ihtilalcilerinin armasını gördüm: Bizim bayrak kırılmış, yere atılmış.</p>
				</body>
</html>