<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_101">Edirne’de Askeri İsyan</h2>
				<p class="normal">20 Temmuz 1324’te merkeze uğradığım zaman Talat ve Hafız Hakkı beyleri burada buldum. En karanlık günlerde tanıştığım Talat Bey boynuma sarıldı, öpüştük, ilk sözü:</p>
				<p class="normal">— Kâzım! Edirne’de askerin isyanından haber aldınız mı? Oldu.</p>
				<p class="normal">Ben:</p>
				<p class="normal"> — Edirne’den hiçbir haber alamadığımdan sıkılıyordum. İsyan mı çıkmış? Siz neler biliyorsunuz? diye sordum.</p>
				<p class="normal">Talat:</p>
				<p class="normal"> — Ben Hafız Hakkı ile Edirne’ye gitmek üzere Kuleliburgaz’da heyetten ayrıldım. Birkaç gün önce Serez ve Drama’dan Erkân-ı Harp Yüzbaşı Ruşeni, Yüzbaşı Ragıp Rıfkı, Drama Ceza Reisi Azmi ve eşraftan bazı kimseler bir heyet halinde Edirne’ye gitmişlerdi. Bunlar Selanik’e döndüler. Bir şeyden bahsetmediler. Fakat dün bir askeri isyan olduğunu haber aldığımızdan Edirne’ye gitmeyerek İstanbul’a geldik. 17 Temmuz gazetelerinde de, Selanik’ten bir hayli zabit ve asker Edirne’ye geldi. İstasyonda pek parlak istikbal olunduğunu yazıyordu.</p>
				<p class="normal">Ben:</p>
				<p class="normal">— Sirkeci telgrafhanesine gidelim. Edirne merkezinden Erkân-ı Harp Yüzbaşı İsmet Bey’i makine başına çağırtıp vaziyeti ondan öğrenelim.</p>
				<p class="normal">Talat Bey memnun oldu. Gündelik gazetelerde bu hususta havadis var mı diye de göz gezdirirken İkdam’da şu telgrafı gördüm:</p>
	<p class="normal">Dün gece Edirne’den aldığımız telgrafnamedir:</p>
				<p class="indentmetin">Sevgili vatandaşlarımıza ahvâl-i hazırayı su-i tefsir etmemelerini rica ederiz. Padişahımız Sultan Hamid-i sani efendimiz hazretleri bizim yegâne istinadgâhımızdır. Nefs-i hümâyûnları bütün ordu ve millettin canı ve kanıyla taht-ı kefalettedir. Biz cümleten hayat-ı şahanelerini millete bağışlaması için gece gündüz bârgâh-ı kibriyaya dua etmekteyiz. Maksadımız birkaç hainin ortadan kalkması idi. Padişahımız bize o büyüklüğü de ihsan etti. Askerin istediği Padişahımızın selamına nail olması idi. O da hasıl oldu. Binaenaleyh artık düşünecek, isteyecek bir şey yoktur. Yaşasın Sultan Hamid.</p><div class="clrb"/>
				<p class="sagnormal">19 Temmuz 1324 İttihat ve Terakki Cemiyeti</p><div class="clrb"/>
				<p class="normal">Talat Bey’le Sirkeci telgrafhanesine yola çıktık. Talat Bey dedi:</p>
				<p class="normal">— Kâzım! Bu vaziyet hiç hoşuma gitmiyor. Bakalım iş nereye varacak? Edirne merkezi, “Padişahım Çok Yaşa!”ya başladı. Arkadaşlara askerler zorla mı yazdırdılar, kim bilir. Şaşkınlıktan cemiyetin adını bile altüst etmişler.</p>
				<p class="normal">Dedim:</p>
				<p class="normal">— Talat Bey! Vaktiyle Edirne’ye ehemmiyet verilmesini defalarca söylemiştim. Orada teşkilata çok geç başladınız. Sonra da Meşrutiyet’in ilanıyla beraber işi bir elden idare için bir program yaparak ve mühim merkezlerden birer murahhas çağırarak Selanik veya İstanbul’da gizli bir toplantı ile bu programı tespit ile işe başlamadınız. En büyük hata da İstanbul’a bir yolcu gibi bir heyetin gelmesidir. Bunu hükümete de bildirerek büyük merasimle yapmalı idik. Meşrutiyet’in ilanından sonra bile Edirne’nin haline vâkıf olmamak merkez-i umumimizin pek de kudretli ellerde olmadığı kanaatini herkese göstermektedir.</p>
				<p class="normal">Talat Bey çok yeisli idi. Bana yavaş sesle şu cevabı verdi:</p>
				<p class="normal">— Kâzım! Ne söylersen hakkın var. Biz Selanik’te kolayca Meşrutiyet’i ilana muvaffak olduk diye neşeden fazla sarhoş olduk. Ama Sultan Hamid’in kendini hal’ etmeye kadar işi ileri götüreceğimizden endişe etmesine de meydan vermemek için Meşrutiyet’in ilanının ertesi günü de onu teskin edecek bir beyanname neşrettik. Sizin İstanbul merkezince neşrettiğiniz beyanname onu ürkütebilir.</p>
				<p class="normal">Talat Bey cebinden bu basılarak dağıtılan beyannamelerin bir tanesini bana verdi. Sirkeci telgrafhanesine de gelmiştik. Edirne merkezinden Erkân-ı Harp Yüzbaşı İsmet ve Seyfi beyleri istedik. Bunlar bulduruluncaya kadar ben de beyannameyi okudum. Aynen şudur:</p>
				<p class="indentmetin">12 TEMMUZ 1324 TARİHLİ SELANİK MERKEZİNİN BEYANNAMESİ</p><div class="clrb"/>
				<p class="indentmetin">Osmanlı Terakki ve İttihat Cemiyeti, Kanun-ı Esasi’nin tatbikini temin etmek ve Meclis-i Mebusan’ı açtırmak maksad-ı mukaddesini takip etmiş ve hükümdarımız 11 Temmuz 1324 tarihinde millet-i Osmaniye’ye Kanun-ı Esasi’yi ve Meclis-i Mebusan’ı bahş eylemiştir. Memlekette şimdiye kadar cari olup cümlenin mucib-i şikâyeti olan ahvâl ve kavanin-i mevzua ahkâmının keyfe göre tagyir ve tebdili ve nizamat-ı devlete gerek idare-i keyfiye gerekse ahali tarafından riayet edilmemesi yüzünden ileri geldiği herkesin malûmudur. Ahîren hükümdarımız millet-i Osmaniye’ye bahş-ı hürriyet etmiş ve binaenaleyh badema Kanun-ı Esasi dahilinde ifa-yı umûr edecek hükümet meşru olup hürriyet meşruiyet ve meşrutiyet dairesinde nizamat-ı mevzuanın temami-i tatbik ve infazına mecbur olan bilcümle memurin-i hükümet tarafından vaki olacak tebligata riayet ve mutavaat edilmesi zaruri, aksi halde memleket dahilinde harekât-ı hodserâne temadisinde emniyet ve asayiş-i umumiyenin muhtel olacağı tabiidir. Bu ise cemiyetin maksadına külliyen münafi olacağından harekât-ı mezkûreye mütecasir olanlar ve işaat ve beyanat ve tebligat ve mutalebat-ı ferdiye ve indiyeye kıyam edenler cemiyetin himayesinden ziyade takip ve takbihe duçar olacağını ve millet-i Osmaniyemize yeni bir devr-i hürriyet ve saadet küşad etmiş olan padişahımız hakkında layık olan hürmet ve riayette kusur edilmemesini Osmanlı Terakki ve İttihat Cemiyeti görülen lüzum üzerine ahaliye tebliğ ve ilan eder.</p><div class="clrb"/>
				<p class="sagnormal">12 Temmuz 1324<br class="chapter"/>
			    Osmanlı Terakki ve İttihat Cemiyeti<br class="chapter"/>
			    Selanik Merkezi</p><div class="clrb"/>
<p class="normal">Sultan Hamid’i hal’ etmedikçe Meşrutiyet’in kurulacağına asla inanmamış bulunan ve Sultan Reşat’ı geçirerek işi kökünden halletmek kararında bulunan arkadaşlarımızın tam muvaffak olacakları bir sırada bu hatayı nasıl irtikâb ettiklerine hayret ettim ve Talat Bey’e sebebini sordum. Sebebi pek garip şöyle ki: Umum Müfettiş Hüseyin Hilmi Paşa Meşrutiyet’in ilanının ertesi günü Selanik’te Manyasizade Avukat Refik Bey’i çağırarak diyor ki: “Padişahımız hakkında bazı şayialar var. Cemiyet bunu tekzip etsin!”</p>
				<p class="normal">Meşrutiyet’in ilanıyla beraber merkez-i umumi, Selanik merkeziyle birlikte Splandid Palas Oteli’nde çalışıyormuş. Refik Bey gelip Hüseyin Hilmi Paşa’nın arzusunu bu merkezlere bildirmiş ve böyle bir beyanname neşri lüzumunu da anlatmış!.. Her iki merkez de bunu kabul ederek bu sakat beyannameyi yazıp bastırmışlar. Selanik merkezi mührüyle mühürlenerek sokaklara astırmışlar ve elden dağıtmışlar.</p>
				<p class="normal">— Talat Bey! Şu halde Edirne’de askerin isyan çıkarmasına hayret etmiyorum. Çünkü siz kendi elinizle Sultan Hamid’e bu fırsatı vermişsiniz! Mademki hürriyeti o bahşetmiş, yine müsait zamanda alabileceğine elbette inanmıştır.</p>
				<p class="normal">Bu aralık Edirne telgrafhanesine İsmet Bey’in (İnönü) geldiğini bildirdiler. Biz de kendimizi bildirerek isyanın sebep ve mahiyetini sorduk.</p>
				<p class="normal">— Padişahımıza suikast yapılmış diyorlar. “Gidip padişahımızı görmek isteriz!” diye bağrışarak kışlalarından çıkan bir kısım asker zabitlerinin sözünü dinlemeyerek istasyona gittiler. Sadrazam ve mabeynle muhabere ederek trenle İstanbul’a yola çıktılar. Şimdilik Edirne’de sükûnet vardır.</p>
				<p class="normal">Vaziyetin nasıl ve nerede karar vereceği anlaşılmayan bu isyan Talat Bey’i fena halde sarstı. Çok yeisli bir halde telgrafhaneden çıktık.<sup class="calibre3"><a href="ittihat_split_197.html#footnote-448-78" id="footnote-448-78-backlink" name="footnote-448-78-backlink">[78]</a></sup> Talat Bey bir iç acısıyla bana şunları söyledi:</p>
				<p class="normal">— Kâzım! Şimdi ne olacak? Bu askerler, buradakileri de ayaklandırırsa bir de Sultan Hamid bunlardan cesaret alarak harekete geçerse ne yaparız? Keşke merkeziniz gizli kalsaydı. Ahvâli bilmeyen arkadaşlarımızın büyük gafletleri bize pahalıya mal olacak. Çok haklı imişsin. Şimdi ne düşünüyorsun?</p>
				<p class="normal">— Talat Bey! Yapılacak ilk iş basittir. Derhal harbiye nazırına müracaatla bu askerin katiyen Sirkeci’ye indirilmeyerek münasip bir yerden vapurla Beşiktaş’a nakillerini istemektir. Aynı zamanda bu askerin içine Beşiktaş’tan adamlarımızı katarak onlara şu propagandayı yaparız:</p>
				<p class="normal">“Terakki ve İttihat Cemiyeti padişahımızdan terhisinizi rica etti. Siz de isterseniz padişahımız irade eder.”</p>
				<p class="normal">Ondan sonraki ahvâle göre hareket tarzını düşünürüz. Biz teşkilatımızı tamamıyla ortaya atmadık. Hele fedailerimiz tamamıyla gizlidir, ihtiyat olarak sizler ahvâlin açılmasına kadar gizli bulununuz.</p>
				<p class="normal">Talat Bey mütalaamı beğendi ve ben de derhal icap eden tedbirleri aldım. Beşiktaş’a askerin arasına bu işi en iyi başaracağını bildiğim kardeşim Mülazım-ı Evvel Hulusi Bey’i sivil olarak saldırdım.</p>
				<p class="normal">Harbiye Nezaretince de askerin İstanbul’a sokulması mahzurlu görülerek Harbiye Nazırı Ömer Rüştü ve Erkân-ı Harbiye-i Umumiye Reisi Şakir paşalar tren-i mahsusla Hadımköy’e giderek bizim düşündüğümüz gibi vapurlarla Ayastefanos’tan (Yeşilköy) Beşiktaş’a naklolunduklarını ve sayılarının 350 nefer olduğunu, “Terhisinizi isteyiniz!” propagandasının çok hoşlarına gittiğini, cemiyete “Yaşasın!” dediklerini öğrenerek Talat Bey’e müjde verdim. Talat boynuma sarılarak teşekkürlerini söyledi. Benim Edirne teşkilatını kuvvetlendirmek için bir aralık Edirne’ye gitmekliğimi rica etti. Bunu çok önceden düşünerek Edirne Harbiye ve İdadi mekteplerinin imtihanlarını teftişe memur edildiğimi ve Ağustos’un haftasında buradaki Harbiye Mektebi imtihanlarındaki vazifem bitmiş olacağından oraya gideceğimi söyledim. Çok memnun kaldı.</p>
				<p class="normal">Bu Edirne isyanının mahiyetini Edirne’ye gittiğim zaman inceden inceye araştırdım ve telgrafhaneden isyan eden askerin İstanbul ile muhaberelerini de aldım. Şöyle ki:</p>
				<p class="normal">Üçüncü Ordu namına diye Meşrutiyet’in haftasında Edirne’ye Serez ve Drama’dan bir heyet gelmiş. Erkân-ı Harp Yüzbaşı Giritli Ruşeni, Yüzbaşı Ragıp Rıfkı, Drama Ceza Reisi Azmi beyler (İstanbul Polis Müdür-i Umumisi olan) ve Drama Serez eşrafından bazı zatlar. Edirne’deki arkadaşlarımız bunlara parlak bir karşılama hazırlamışlar. Asker kıtaları ve koşulu bataryalar bile çıkarmışlar. Yapılan taklara o zamana kadar âdet olan, “Padişahım çok yaşa” levhaları da konmuş. Ruşeni bu parlak merasimden heyecanlanarak büsbütün çileden çıkmış ve kılıcını çekerek bağırmış:</p>
				<p class="normal">— Bu menhus levhalar hâlâ burada neden asılı duruyor! Biz onu şöyle yaptık, böyle yaptık!.. diye söylediğinin sonradan dahi farkına varmadan kılıcı ile bu levhaları parçalamış!..<sup class="calibre3"><a href="ittihat_split_198.html#footnote-448-79" id="footnote-448-79-backlink" name="footnote-448-79-backlink">[79]</a></sup></p>
				<p class="normal">Bu vaziyet askere çok kötü tesir yapmış. Orada ses çıkmamış. Fakat kışlalara döndükten sonra kaynaşma başlamış. Münakaşaların sonunda cemiyetin padişahın düşmanı olduğuna, padişahımızı öldüreceklerine veya öldürdüklerine karar verilmiş. 19 Temmuz 1324’te kışlalardan boşanarak istasyon yolunu tutmuşlar. Yollarda cemiyete karşı küfürler savurmuşlar. Bunları durdurmak ve nasihat vermek isteyen bazı zabitleri ve bu arada Edirne cemiyetinin ikinci numarasını taşıyan ve merkez azasından bulunan Topçu Yüzbaşısı İhsan Divitçiler’i de dövmüşler. Askerin başında Alay Müftüsü Yahya ve alaylı Kolağası Ömer bulunduğu halde istasyona gelmişler. Makine başındaki muhaberelerine ait üç telgraf aynen şunlardır:</p>
				<p class="indentmetin">Sadrazam Sait Paşa Hazretlerine, Atabe-i Şahane’ye</p><div class="clrb"/>
	<p class="indentmetin">Cemiyet-i İttihadiye nam-ı mefsedetiyle padişahımızın düşmanı olduğuna ve padişahın çok yaşa elvah-ı dâiyesini çâk ederek nefs-i nefîs-i hümâyûnuna suikast etmek ve madalyalarımızı toparlayarak irade-i şahaneleri olmadan bir nişane-i mefsedet olmak üzere allı yeşilli şerit taktırdıkları, biz müslüman asker kulların gayret-i diniyemize dokunarak bizzat padişahımız efendimiz hazretlerinin taht-ı âli-baht-ı Osmani’de istikrarı uğrunda ve bilumum efrad-ı şahane ve bir alay müftüsü ve iki üç zabit bulunduğumuz halde hâk-i pây-ı şahanelerine yüz sürmek ve uğur-ı şahanede can vermek üzere Edirne istasyonunda bekliyoruz. Ferman padişahımız efendimiz hazretlerinindir.</p><div class="clrb"/>
				<p class="sagnormal">19 Temmuz 1324 Alay Müftüsü Yahya Efendi</p><div class="clrb"/>
				<p class="indentmetin">Sadrazam Sait Paşa Hazretlerine</p><div class="clrb"/>
				<p class="indentmetin">Zabitan umumiyet denilecek derecede cemiyete dahil olduğundan ve cemiyetin âmâli de sadıkan-ı padişahiyi katletmek üzere yemin ve ahd-i misakta bulunduklarından her birerlerimizi gûnâgûn ve bâhusus başımızdaki zabıtanı katletmek agleb-i ihtimal olduğundan her bir taburdan mikdar-ı münasibinin ve kaç kişiden mürekkep olmak icap ederse bir heyetin kabulü veyahut bizim ne suretle idame-i hukukumuz lazım geleceği arz ve istizan olunur.</p><div class="clrb"/>
				<p class="sagnormal">19 Temmuz 1324<br class="chapter"/>
			    Umûm efrad-ı şahane<br class="chapter"/>
			    Kolağası Ömer<br class="chapter"/>
			    Alay Müftüsü Yahya</p><div class="clrb"/>
<p class="indentmetin">Telgrafname-i sami</p><div class="clrb"/>
				<p class="indentmetin">Timurtaş’ta Umum Asakir-i Şahane namına Alay Müftüsü Yahya ve Kolağası Ömer beylere</p><div class="clrb"/>
				<p class="indentmetin">C. 19 Temmuz 1324. Velinimetimiz padişahımız efendimiz hazretlerinin kavanin-i adilelerinin taht-ı himayesindesiniz. Sabır ve itidali iltizam eylemeniz Harbiye Nezaret-i celilesinden bâ-irade-i seniye vaki olacak evamir ve vesaya dairesinde hareket etmeniz lâzımdır. Telgrafınız nazır-ı müşarünileyh hazretlerine elden verilmiştir.</p><div class="clrb"/>
				<p class="indentmetin">19 Temmuz 1324</p><div class="clrb"/>
				<p class="indentmetin">Sadrazam Sait</p><div class="clrb"/>
	<p class="normal">Bu hadisenin neticesini Edirne merkezi telgrafla 24 Temmuz saat 5 işaretli telgrafıyla bildirdi:</p>
				<p class="indentmetin">İstasyonda toplanmış olan efrad-ı müstebdileden üç yüz elli kadarı başlarında hemen hiç zabit bulunmayarak İstanbul’a gittiler. Hadımköyü’nde istikbal ve Ayastefanos’ta vapura irkâb olunarak Beşiktaş’a nakledildiler. Sarayda birkaçı şeref-müsûle nail oldu. Kendilerine zabitlerine itaatleri emrolundu. Avdetlerinde istasyonda bulunan bilcümle asker ile beraber kışlaya girdiler. Bu harekât esnasında heyecan görülmüş ise de ahaliye hiçbir tecavüz vuku bulmamış olması emniyet vermiştir. Talepleri ve fikir ve niyetleri tam para ile müstebdel olmaya inhisar etmiştir. Merkezde bulunan efrad bütün matluplarını almak için ısrar ettiklerinden elde mevcut para verilerek terhis ediliyorlar. Mevaki’de bulunan efrad-ı müstebdilenin dahi tam matlupları verilerek terhis edilmeleri derdesttir.</p><div class="clrb"/>
				<p class="sagnormal">Edirne Merkezi</p><div class="clrb"/>
	<p class="normal">Merkez-i umumide bunu aynen bastırarak on para fiyatlı bülten şeklinde her tarafa yaydı, isyana sebep olan Ruşeni’yi de Selanik’e çağırarak İzmir’e bir heyet halinde yollamak gibi kısa düşünürlük yaptı. Edirne’ye gittiğim zaman merkez-i umuminin bu gafletini oradaki arkadaşlarım bana şikâyet ettiler. Edirne’deki çalışmalarım bahsinde bunu da göreceğiz.</p>
				</body>
</html>