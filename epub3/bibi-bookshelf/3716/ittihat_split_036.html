<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_36">Manastır’da Enver Bey’le Hasbıhal</h2>
				<p class="normal">7 Şubat 1907 (25 Kânunusani 1322)<sup class="calibre3"><a href="ittihat_split_157.html#footnote-448-38" id="footnote-448-38-backlink" name="footnote-448-38-backlink">[38]</a></sup> Perşembe sabahı, benim yeni evde Enver’le buluştuk, gazeteleri ve beraber açacağımız zarfı kendisine verdim, önce kapalı zarfı açtık. Teşkilata ve tahlife ait malumat, yemin sureti. Bunları okumadan evvel Enver’e dedim:</p>
				<p class="normal">— Yemin ettirirken kaputlarımızı ters mi giyeceğiz?</p>
				<p class="normal">— Ne münasebet? Bir şey anlamadım, diyen Enver Bey’e:</p>
				<p class="normal">— Bir saniye müsaade, diyerek dışarı çıktım. İçi kırmızı atlas olan kaputunu ters çevirerek ve önünü arkaya getirerek giyip içeri girdim. Ve dedim:</p>
				<p class="normal">— Selanik’te beni tahlif merasimine tabi tutmaya lüzum görmediler. Fakat gerek Erkân-ı Harp Binbaşı Cemal, İsmail Hakkı Bey’in ve gerekse Olimpos Palas gazinosunda loş bir yere oturmuş olan, takdim olunduğum zatların vestiyerdeki kaput ve paltolarının astarlarını hep kırmızı atlas gördüm. Bu gafletlerini ilk temasta kendilerine söylemeyi “ukalalık” derler diye söyleyemedim. Bu bir! İkincisi; oku şu Ahmet Rıza’nın makalesini!.. Bu iki!.. Şimdi beni dinle diyerek gördüklerimi, işittiklerimi, intibalarımı birer birer Enver’e anlattım ve şu neticeyi söyledim:</p>
				<p class="normal">— Selanik’te sekiz on arkadaş ve başlarında yüzünü belki de gördüğüm fakat onun beni yakından takip ettiğine, dinlediğine hiç şüphe etmediğim Talat Bey adında bir zat vardır. Bunlar dört yıldır başlayıp bırakmak üzere bazı teşebbüslere girmişlerdir. Selanik’ten başka hiçbir yerde teşkilatı yoktur. Hatta Selanik dahi galiba eski teşebbüsleri gibi bu sefer de işten vazgeçmiş, temsili kalmıştır. Çünkü atalet tamdır. Benim ısrarımla Manastır’a teşkilat salahiyetini verdiler. Aynen söylediğim Naki Bey, bize tutulacak yolu apaydın göstermektedir. Ben bunu düşüne düşüne şöyle maddeledim:</p>
				<p class="normal">1 – İnisiyatifi elimize almak. Yani esaslı bir teşkilat ve icraat programları hazırlamak.</p>
				<p class="normal">2 – Selanik’te Talat Bey kimse onunla ve diğer müteşebbis arkadaşlar ile doğrudan doğruya temasa gelmek ve kuvvetli bir merkez-i umumi vücuda getirmek. “İsmail Hakkı Bey de müzakerelerde bulunabilir.”</p>
				<p class="normal">3 – Paris’teki Terakki ve İttihat adındaki birkaç kişilik temsili cemiyeti de vatana bağlamak.</p>
				<p class="normal">Beni hayretle ve sükûnetle dinleyen Enver dedi:</p>
				<p class="normal">— Eh Kâzım! Dehşetli bir istihbaratçı imişsin. Ben senden önce kaç yıldır mıntıkada istihbaratla uğraştım. Fakat bu işte bu kadar ince malumat alamadım. Eğer dediklerin doğru çıkarsa müthiş bir şey!...</p>
				<p class="normal">— Selanik’ten başka yerde teşkilat olmadığına mı şüpheniz var; Üsküp’e kadar gittim. Orada İsmail Hakkı Bey’in kardeşi Cafer Tayyar Bey bile daha cemiyete alınmamış. İsmail Hakkı Bey’i ayıpladım. Edirne’ye, İzmir’e, Bolu’ya giden arkadaşlarımız Selanik’te ancak İsmail Hakkı Bey’in birer kahvesini içmişler. Yakında bunlar gelecek. Şimdiden onlara karşı uyduracağımız yalanları düşünsek iyi olur.</p>
				<p class="normal">Sonra cemiyetin ne zaman kurulduğuna mı şüpheniz var? İşte Şûrâ-yı Ümmet’in makalesi! Bunu, bana Selanik merkezi; arkadaşlarımıza okut, diye verdi! Bundan başka cemiyetin yeni ismini ve faaliyetini Naki Bey benden duydu! Eh daha şüpheniz kaldı ise sen de bir Selanik seyahati yap! Yolda daha önce Naki Bey’le görüş!</p>
				<p class="normal">— Hepsi inanılacak şeyler. Hususiyle bunları sen söylüyorsun. Ancak Selanik’in dediğin gibi sekiz on kişi olmasına inanamıyorum. Çünkü benim numaram 152’dir. Halbuki ben tahlif olunalı şöyle böyle dört aya yaklaşıyor.</p>
				<p class="normal">— Senin numaran neyi ifade eder? Mesela Manastır’da ilk numarayı 501’den başlatmayı ben münasip görüyorum. Bu suretle ilk resmi tahlif olunacak arkadaş kendinden önce yüzlerce insanın bu cemiyete girdiğini sanır. Sonra dört ay zarfında belki de hiç kimse tahlif edilmiş olmayabilir. Bu kanaati bana veren de gönderdiğimiz üç arkadaşımızın tahlif olunmaması ve hiçbir yerde teşkilata başlanmış olmamasıdır.</p>
	<p class="normal">Cafer Tayyar Bey Üsküp’ten Selanik’e çağrılıp tahlif olunamaz mı idi? Benim kanaatim kati olarak şudur: Sultan Hamid iyileşince, Naki Bey’in de bildirdiği gibi işler bilmem kaçıncı defa olmak üzere durmuştur.<sup class="calibre3"><a href="ittihat_split_158.html#footnote-448-39" id="footnote-448-39-backlink" name="footnote-448-39-backlink">[39]</a></sup> Bence Sultan Hamid’in iyileşmesi azmimizi kırmamalı ve başlayan bu güzel teşebbüsü durdurmamalıdır. Manastır ve havalisinde bütün kuvvetimizi sarfederek teşkilatımızı tamamlayacağımızı, Selanik’in işe hız vermesini ve Paris’teki Terakki ve İttihat namı altında çalışan birkaç vatansever zatları da bir şube gibi telakki ve idare etmelerini Manastır merkezi namına Selanik’e teklif edelim. Gerçi teşkilatın mühim merkezlere teşmilinde gecikmemelerini ben söyledim, fakat merkez namına tekidi de lüzumlu görürüm. Teşkilatımız tamamlanınca bir de icraat programı yapar, teklif ederiz.</p>
	<p class="normal"> Fakat bunların 145’i 10 Temmuz Meşrutiyet ilanında başka yerlerde bulunduğundan Selanik’te cemiyete girmiş 360 zat mevcut idi.</p>
    <p class="normal"> Tanınmış zatlardan Hacı Adil Bey, Meşrutiyet’in ilanından sonra cemiyete girmiştir. Önce yapılan teklifi kabul etmemiştir. Erkân-ı Harp Miralayı Ali Rıza Bey (Hareket Ordusu Erkân-ı Harbiye Reisi) girmemiştir. Meşrutiyet’in ilanında merkez-i umumi kasasında 80 mecidiye varmış. Merkezlerden aldıkları paralarla rover vesaire alınmış. Bizim Manastır’dan benim elimle gönderdiğim 23 altın idi. Manastır teşkilatında görülecektir.</p>
<p class="normal">Enver Bey sözlerimi can kulağıyla dinledi ve samimi olarak da kabul etti. Ve dedi :</p>
				<p class="normal">— Tahlif malzemesi olarak bir masa, bir rover, bir kama, bir Kuran, üç kırmızı önlük, üç de siyah peçe lazım. En mühimi de tahlif için, üç kişilik tahlif heyeti.</p>
				<p class="normal">Ben:</p>
				<p class="normal">— Tahlif için en müsait benim oturduğum evdir. Buna zaten karar vermiştik.</p>
				<p class="normal">Enver:</p>
				<p class="normal">— Tahlif heyeti de sen ve mıntıkadan Servet ve Akif (Mümtaz Yüzbaşı, Süvari Yüzbaşısı. Servet kurmay albaylıktan, Akif generallikten emekli) ilk olarak işe başlarız ve ilk tahlifi sınıf arkadaşım Aziz Kahire’yi (Mümtaz Yüzbaşı, sonraları birçok maceralardan sonra Mısır Ordusu müfettişi oldu. Bazı hadiselerde ismi geçecektir) bir hatıra olarak bizim evde tahlif ederiz. Sonra sizin evde istediğin ve kolayına geldiği gibi bir tahlif heyeti ile işe devam ederiz.</p>
				<p class="normal">Ben:</p>
				<p class="normal"> —Pekâlâ! Hususi surette yemin ettirdiğimiz ondan fazla arkadaş var. İşin tabii şekilde devamı için Gevgili’deki kardeşim Yüzbaşı Hulusi Bey’i Manastır’a naklettiririz. Aynı evde iki kişi oluruz. Lüzumuna göre bir arkadaşı eve alırım. Heyet-i tahlifiye bu suretle daha seri ve ameli işler. Ara sıra diğer arkadaşlarla ve başka yerlerde de şaşırtmaca tahlif yaparız. Son müsademede az kaldı katilim olacak olan şu roverle, benim kamam hazır.</p>
				<p class="normal">Enver:</p>
				<p class="normal">— Ben de evden bir Kuran alırım. O halde gidelim, önlük ve peçeleri alalım.</p>
				<p class="normal">Bu karardan sonra Selanik’ten getirdiğim ikinci zarfı açıp okuduk. Tahlif nutkunu pek uzun bulduk. Bunu, ben ezberlenecek veçhile daha kısa ve açık yazdım. Enver Bey de bunu muvafık buldu. Sonra birlikte çarşıya gittik. Büyük bir Rum mağazasından dört metre kırmızı bez aldık. “Bir metre de siyah ver” deyince Enver kulağıma:</p>
				<p class="normal">— Bunu da başka yerden almalı idik, diye fısıldayınca yaptığım falsoyu tashih için satıcıya dedim:</p>
				<p class="normal">— Ay yıldız için de bir metre beyaz patiska ver!.. Bölüğüm için de evvelce bayrak malzemesi vesair lüzumlu şeyleri buradan aldığımdan Manastır tahlif heyetinin örtülüğü için aldığımız bezler tabii bir vaziyette pakete sarıldı. Dükkândan çıktıktan sonra Enver Bey gülerek şu iltifatta bulundu:</p>
				<p class="normal">— Zekâna diyecek yok, ama biraz daha basiretli olalım. Manastır’da dahi bir sürü hafiye dolu.</p>
				<p class="normal">Ben:</p>
				<p class="normal"> — O halde bir iş de bunları tespit ve listesini tanzim olacak. Bunu da siz lütfedersiniz.</p>
				<p class="normal">Akşamüstü Enver bir Kuran’la birlikte benim eve geldi. Kırmızı kumaştan üç önlük, siyahtan da üç peçe kestik ve gözlerini oyduk. Yemin yeri olmak üzere benim evin alt katındaki taşlığı, düzayak olduğundan muvafık bulduk. Buraya benim geniş cibinliğimi gererek tahlifi bunun içinde yapacağız. Talimattan okumakla beraber Enver bizzat da Selanik’te gördüğü veçhile bir provasını yaptı: Masanın üstüne benim hatıra roverle kamamı çapraz koyduk, bunun sağına da Kuran’ı koyduk. Tahlif heyeti olan üç zat kırmızı önlük ve siyah peçeleri nasıl takacaklarsa öylece Enver’le karşı karşıya taktık. Tahlif olunacak zat geceleyin gözü kapalı olarak rehberi vasıtasıyla getirilecek ve masanın yanındaki sandalyeye oturtulacak. Önce ben nutku okuyacağım. Kalın ve sert sesle okuduğum zaman benim olduğu fark olunmadığını tecrübe ettik. Sonra yemin edecek zata ayağa kalkması söylenecek ve sağ eli Kuran’ın, sol eli de rover ve kamanın üstünde olduğu halde yemini tekrar etmesi ihtar olunacak. Yemin bittikten sonra gözlerini açması söylenecek. Bu suretle bu heybetli manzarayı bir müddet seyrederken numarası bildirilecek. Hilal işareti ve “muîn” parolası öğretildikten sonra tekrar gözleri bağlanacak, rehberi vasıtasıyla evden çıkarılacak. Münasip bir mesafeye kadar bazı zikzaklarla götürüldükten sonra, geldiği evi bulamayacağı kestirildikten sonra, gözleri açılarak serbest olarak rehberiyle veya yalnız gidecektir.</p>
				<p class="normal">Enver bu ameli tarifinden sonra, dedi:</p>
				<p class="normal">— Kâzım, artık kan kardeşi oluyoruz.</p>
				<p class="normal">— Evet, Enver! Kan kardeşi olduk. Üzerimize aldığımız mesuliyetin büyüklüğünü ben, Soroviç’te Naki Bey’le konuştuktan sonra büsbütün anladım. Şu halde bu vaziyette karşılıklı bir söz vermekliğimiz lazım: Eğer Selanik bu teşebbüsü yürütmez de yine duraklarsa teşebbüsü elimize alarak bütün hızımızla bu davayı yürütmek, icap ederse beraber hayatımızı feda etmek üzere kan kardeşi oluyoruz.</p>
	<p class="normal">— Bütün manasıyla evet.</p>
				</body>
</html>