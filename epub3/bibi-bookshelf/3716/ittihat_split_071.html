<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_70">Büyük Bir Tehlike de Atlattık</h2>
				<p class="normal">İstanbul merkezinin kurulduğu ve teşkilatın altı koldan ilerlediği, fedai şubemiz ve Edirne’ye de el verdiğimiz hakkındaki raporumu Enver Bey alınca sevinçle Selanik’te Talat Bey’e gösteriyor. O da, eh artık işler yoluna girmiştir, diyor ve gelecek raporları sabırsızlıkla bekliyor. Teşkilatın muvaffakıyetle devam ettiğini, Sultan Hamid’in hiçbir şeyden kuşkulanmadığını görünce yanına Emanuel Karasu’yu alarak İstanbul’a geliyor. En tehlikeli işi bizzat yapmak ve benimle görüşerek alınacak kararları tespit etmek istiyor.</p>
				<p class="normal">Tehlikeli olan iş: Veliaht Reşat Efendi’den el yazısı ve imzasıyla hürriyete ve meşruti idareye sadık kalacağı hakkında cemiyetimize bir taahhütname almaktır.</p>
				<p class="normal">Şûrâ-yı Devlet temyiz dairesi reisi olan dostu Reşat Bey, Veliaht Reşat Efendi’nin süt kardeşi olduğundan onun vasıtasıyla bu taahhütnameyi yazdırıyor ve Talat Bey’e vermek üzere evinde saklıyor. Talat Bey, Avukat Baha Bey vasıtasıyla bana da, Üsküdar’da Sultantepesi’ndeki Reşat Bey’in evinde buluşmaklığımız hakkında, zaman vererek haber gönderiyor. Ben de askeri kıyafette ve kış olduğundan kaputlu olarak vapurla Üsküdar’a çıktım ve Sultantepesi yolunu tutturdum. Halbuki bu gece mühim hadiseler olmuş, Talat’a haber verilmiş, Baha da benden evvel bu eve gelerek işi haber alıp evine savuşmuş. Ortada her şeyden habersiz ben kalmıştım.</p>
				<p class="normal">Vaziyet şu: Paris’te çıkan Je sais tout (Ben her şeyi bilirim) mecmuası bu aralık Sultan Reşat’ın fotoğrafını basmış ve altına da hürriyetsever olduğunu ve padişah olunca adilane idare kurmaya karar verdiğini, sıhhatinin mükemmel olduğunu yazmış. Buna sebep de şu imiş: Paris Osmanlı Sefareti Fransız gazetelerine, Reşat Efendi sarhoştur, bunamıştır. Burhanettin Efendi veliahtlığa daha layıktır gibi propagandalara bir karşılık imiş. Hafiye Eczacıbaşı Refik, Sultan Reşat’ın resmi bulunan mecmuayı haber alınca şöyle bir jurnal vermiş: “Sultan Reşat’ın fotoğrafını Şûrâ-yı Devlet Temyiz Dairesi Reisi Reşat Bey Paris’te bulunan oğlu Nihat Reşat Bey’e göndermiş, o da bu Fransız mecmuasında o yazılarla birlikte bastırmıştır. Reşat Bey’in Sultantepesi’ndeki evinde daha mühim evrak bulunacağına şüphem yoktur. Araştırma yapılmasına müsaade buyurulsun.”</p>
				<p class="normal">Meşum bir tesadüfle oynayan bu Eczacıbaşı Refik 1903 yılında Hindistan’dan Beyrut’a dönüşünde Doktor Nihat Reşat Bey’i jurnal etmiş ve onu karadan Erzurum’a sürdürtmüş ve paşa da olmuştu. Nihat Reşat Erzurum’dan Paris’e kaçınca onun hareketlerini gözden kaçırmayarak bu sefer de bu yeni jurnali vermek fırsatını yakalıyor.</p>
				<p class="normal">Başmabeynci Ragıp Paşa, bizim buluşacağımız günden bir gün önce bu jurnali almış ve Eczacıbaşı Refik’i çağırarak diyor ki:</p>
				<p class="normal">— Sen deli misin? Reşat Bey akıllı bir adamdır. Evinde böyle bir şey bulundurmaz. Bir şey çıkmayınca da padişaha şikâyet eder, kötü bir vaziyette kalırız.</p>
				<p class="normal">Bunun üzerine Refik, Beyazıt’ta Reşat Bey’in kızı Hayriye Hanım’ın evinin aranmasını teklif ediyor ve buna karar veriliyor. Bu hanımın kocası da Posta ve Telgraf Nezareti Havale Kalemi Müdürü Şevki Bey’dir. İstanbul’da değildir, teftiştedir. Gece yarısı Eczacı Refik Paşa, Zaptiye Nezareti Heyet-i Teftişiye Reisi Mehmet Ali Bey, dört beş sivil polis ve hafiye evi basıyorlar. Ellerinde tabancalar olduğu halde her tarafı arıyorlar. Döşemelere şişler sokuyorlar, mangalları altüst ediyorlar, yatakları didikliyorlar. Üst baş arıyorlar. Bir şey bulamıyorlar. Bir şeyden habersiz ve yalnız bulunan Hayriye Hanım’ın korku ve gözyaşlarına bakmayarak çocuğunu da alıyorlar.</p>
				<p class="normal">Hafiye Refik köpürüyor. Muhakkak bir şeyler vardır iddiasını ortaya çıkarmak için Hayriye Hanım’ın henüz küçük yaşta ve mektepte bulunan oğlu Rayet’i mabeyne götürüyor. Orada Ragıp Paşa ve Nazif Süruri tarafından çocuk sorguya çekiliyor ve tehdit olunuyor:</p>
				<p class="normal">— Senin büyükbaban Reşat Bey Paris’teki oğlu ile muhabere ediyor, biliyoruz. Bu evrakı bul getir! Hangi vasıta ile muhabere ediyor? Öğren! Sana büyük mükâfat verilecek, lütuflar göreceksin. Aksi halde döveriz, hapsederiz.</p>
				<p class="normal">Çocuk ağlıyor ve diyor:</p>
				<p class="normal">— Müsaade edin, eve gideyim, arayayım, ne bulursam çalıp getireyim. Ertesi sabah çocuğu bırakıyorlar. (Yani benim Talat Bey’le buluşacağım gün.) Çocuk da Reşat Bey’in evinin yolunu tutturuyor.</p>
	<p class="ortayazi">***</p>
				<p class="normal">Reşat Bey’in diğer damadı Niyazi Bey, Hayriye Hanım’ın evinin basıldığını haber alır almaz gece yarısı bir kayıkla Üsküdar’a geçiyor ve Sultantepesi’ne Reşat Bey’e gelip, Eczacı Refik’in kızının evini bastığını ve araştırma yaptıklarını haber veriyor. Reşat Bey kendi evinin de basılma ihtimalini ve elindeki Reşat Efendi’nin taahhütnamesinin ele geçmesinin doğuracağı faciaları düşünüyor. Bu mühim vesikanın yakılmasını da cemiyete karşı bir cürüm sayarak emin bir yere saklamaya karar veriyor.</p>
				<p class="normal">Geceleyin Sultantepesi’nin arkasındaki Bülbüderesi’nde dönmelerin mezarlığına gelmeden önce Şeyh Camii yanındaki Bakkal Yorgi –ki Bu adam Reşat Bey ailesinden çok iyilikler görmüş olduğundan onlara karşı minnettardır– evindeki mühim kâğıtları götürüp emin bir yerde birkaç gün saklamasını istiyor.</p>
				<p class="normal">Yorgi’nin memnunlukla ve sadakatle bir yağ tenekesine koyarak kapatıp dükkânının yanındaki kuyuya salladığı ve iki hafta kadar burada muhafazasını üzerine aldığı kâğıtlar şunlardır: “Veliaht Reşat Efendi’nin cemiyetimize verdiği taahhütname, Nihat Reşat ve cemiyetle muhabereler, Manyasizade Refik’le muhabereler.”</p>
				<p class="normal">Sabaha karşı Reşat Bey yorgun argın eve dönüyor. Sabahleyin mabeynde tehdit olunan torunu Rayet de gelip dün evin nasıl basılıp arandığını ve kendisini mabeyne götürüp nasıl tehdit ettiklerini ve neler istediklerini anlatıyor. Reşat Bey, Talat Bey’e hadiseyi bildirerek gelmemesini haber gönderiyor. Çoluk çocuk bugün kendilerinin de araştırmalar ve tazyiklerle hırpalanacakları endişesiyle sızlanmaktadırlar.</p>
	<p class="ortayazi">***</p>
				<p class="normal">Benim bir şeyden haberim olmadığından Reşat Bey’in bahçe içerisindeki kapısını çalarken acaba Talat Bey (Sadrazam Talat Paşa, merhum) benden önce gelmiş midir? diyor ve görüşeceğimden seviniyordum.</p>
				<p class="normal">Kapıyı on yedi, on sekiz yaşlarında bir genç açtı. Kendimi tanıttım. “Buyurun!” diye karşılık beklerken titrek bir ses ve ürkek bir eda ile bana şunları söyledi:</p>
				<p class="normal">— Aman Kâzım Bey! Çabuk gidiniz. Şimdi nerede ise bizim evi de basacaklar. Belki sokakta polisleri, hafiyeleri de görmüşsündür. Gece Beyazıt’taki ablamın evini bastılar. Her tarafı aradılar. Mangalları bile döktüler, yatak yorganları söktüler. Yapmadık bırakmadılar. Bugün bizim evi de basacaklar.</p>
				<p class="normal">Üsküdar Ravza-i Terakki Mektebi’nde bir talebe olan bu genç, Reşat Bey’in küçük çocuğu Fuat Reşat’tır. Korku ve ıstırap içinde beti benzi atmış bu zeki çocuğa şunları söyledim:</p>
				<p class="normal">— Demek burada kiralık daire yok. Müstakil ufak ev veya iki odalı bir daire arıyordum. Şu halde komşulara da sorayım, olmazsa bekçiyi bulmalı... Soran olursa böyle söylersin, olmaz mı? Allahaısmarladık.</p>
				<p class="normal">Dışarı çıkınca etrafa baktım, kimseler yok. Bir iki kapı daha çalarak kiralık ev aradığımı tespit edecek şahitler de hazırladıktan sonra yokuşu inerken bekçiye rastladım. Onu ihtiyat olarak, benim kiralık ev aradığım bir erkân-ı harp zabiti olduğuma şahit yapmış oldum. Doğru Salacak yolunu tuttum. Baha’dan tafsilat alabilecektim. Ona haber verdiler mi? Verdilerse neden beni Üsküdar iskelesinde vaziyetten haberdar etmedi? Yoksa onun da mı başına bir bela gelmişti? Düşüne düşüne evin kapısına geldim. Birkaç adım daha geçtikten sonra takip olunmadığımı görünce geri dönerek kapıyı çaldım. Az sonra kapı açıldı ve başında beyaz bir çarşaf bulunan bir hanım sordu:</p>
				<p class="normal">— Kimi arıyorsunuz efendim?</p>
				<p class="normal">— Avukat Baha Bey’i ziyaret etmek istiyorum. Ben arkadaşlarından Kâzım.</p>
				<p class="normal">— Sizi takip eden var mı efendim?</p>
				<p class="normal">— Hayır, benden başka sokakta kimseler yok. Bu sözüm üzerine başından çarşafı atarak Baha ortaya çıktı ve:</p>
				<p class="normal">— Aman çabuk gir içeri! Hepimize geçmiş olsun. Yukarı çıkalım orada görüşürüz, dedi. Mükemmel bir hanım sesi ve kıyafetiyle Baha herhangi bir takibe karşı kendini saklamış!.. Hakikaten ben kendisini bir hanım sandım.</p>
				<p class="normal">Hadiseyi Baha’ya da haber vermemişler. Baha benden az önce Reşat Bey’in köşküne gittiği zaman öğrenmiş. Onu da genç Fuat Reşat karşılayarak nerede ise köşkün basılacağı haberini vermiş. Baha’nın da diz bağları çözülmüş ve soluğu evinde alarak kadın kıyafetine girmiş. Kendisini yakalamaya geleceğini hayallendirdiği polis ve hafiyelere karşı saklanmış!..</p>
				<p class="normal">Dedim:</p>
				<p class="normal">— Baha, ben hadiseyi haber alınca evime savuşmak hatırıma gelmedi. Seni aramaya koştum. Bu murdar idare elini senin evine kadar uzatınca kapıyı açanın bir hanım olduğunu görünce, döner gider mi? Elbette evi araştıracaklar ve seni de önlerine katarak saatlerce uğraşacaklarından seni de ortaya çıkaracaklardır. Gözünün önünde aileni alıp götürecekler. Senin kim olduğunu soracaklar ve belki de hırpalayacaklardır...</p>
				<p class="normal">Baha:</p>
				<p class="normal">— Ben, Reşat Bey’in evini arayacak heyetin belki senin geldiğin vapurda olduğunu tahmin ettim. Tabii bunları sen vapurda veya yolda görür işi anlarsın, dedim. Bu bir tesadüf mü yoksa nedir, bilmem. Bizim içtimamızı mı haber aldılar ne oldu, bir türlü anlayamadım.</p>
				<p class="normal">Ben:</p>
				<p class="normal">— Ben, Sultantepesi’nde kapı kapı kiralık ev aradım şeklini verdim, Reşat Bey’in evine de tesadüfen bu arada uğramış oldum. Şimdi de ahbabım Baha’yı ziyarete geldim. Şöyle deniz görür bir ev belki bu civarda olabilir değil mi? Üst tarafını fazla düşünmeyelim.</p>
	<p class="ortayazi">***</p>
				<p class="normal">Reşat Bey’in köşkü aranmadı. Fakat bugün Reşat Bey’in teyzesi topal Fatma Hanım Beşiktaş’taki Hasanpaşa Karakolu’na götürülerek sorguya çekilmiş. Fatma Hanım, Hasan Paşa’ya gayet güzel bir cevap vermiş:</p>
				<p class="normal">— Padişahımız benim gibi bir kadından mı korkuyor Paşa Hazretleri?</p>
				<p class="normal">Hasan Paşa gülmüş. Zavallı kadın Adapazarı’na sürgün edilmiş. (Meşrutiyet ’in ilanına kadar orada kalmıştır.)</p>
	<p class="ortayazi">***</p>
				<p class="normal">Talat Bey’le Emanuel Karasu’ya gelince: Bunlar geldikleri günden beri takip olunmuşlar. Her ikisi de Mason olduğundan bazı Mason localarına gittikleri tespit olunmuş. Emanuel Karasu’nun sıkıştırılarak Selanik’ten ne maksatla geldikleri hakkında malumat almak vazifesi Kabasakal Mehmet Paşa’ya verilmiş. Karasu’nun anlattığına göre:</p>
				<p class="normal">Mehmet Paşa, Karasu’yu küçük bir vapura bindirerek Sarayburnu önlerinde sorguya çekmiş ve tehdit etmiş. Sanki onu denize atmak salahiyeti elinde imiş. Sorduğu şeyler:</p>
				<p class="normal">— İstanbul’a sen ve Talat Bey niçin geldiniz? Talat kimlerle görüştü ve görüşecek?</p>
				<p class="normal">Karasu İspanyol tebaasından ve Mason locasından olduğunu söyleyerek sırf Mason localarını ziyaret maksadıyla geldikleri cevabını vermiş ve tehditlere kulak asmamış.</p>
				<p class="normal">Ne garip tesadüf. Bizim Sultantepesi’nde toplanacağımız gün geçen bu hadisede Talat Bey de sıkı takipte imiş. Bu takip ve tazyiklerin ve diğer cihetten de Reşat Bey etrafında dönen araştırmaların felâketli bir neticeye varmasını düşünen Talat Bey, arkadaşıyla hemen Selanik’e dönmüştür. Almak istediği mühim vesika kendisine bir müddet sonra yine Reşat Bey vasıtası ile gönderilmiştir.</p>
				<p class="normal">İlk günlerde cemiyete girmekten çekinen Reşat Bey korktuğundan fazlasını başına getirmek üzere idi. Bu vartadan sonra artık meşrutiyeti Hamid’in elinden alacağımıza inanmamakla beraber cemiyete girmiştir.</p>
				<p class="normal">Selanik’le İstanbul arasında kuryelik vazifesini yapan Meveddet Hanım’dı. Selanik’te Manyasizade Refik Bey’in yanında kalırdı. Bunun vazifesini bilmeyenler tarafından bazı dedikodular olduğundan, Refik Bey de bu hanımı siyasi bir nikâhla aldı. Bu hanımdan şüphe edilerek bir kere Sirkeci’de aradılar. Fakat her defasında üzerinde kâğıt getirmediğinden kurtuldu. Refik Bey’in kaynanası Zişan Hanım da bu vazifeyi ara sıra gördüğünden şüpheyi çekmediler.</p>
	<p class="ortayazi">***</p>
				<p class="normal">Bu bahsi kapatmak için Talat Bey’in geçen kışın İstanbul’a gelişinde geçirilen tehlikeyi de burada kaydedeyim:</p>
				<p class="normal">Selanik’ten Manyasizade Refik ve Emanuel Karasu’yu da beraberine alarak İstanbul’a teşkilat yapmaya gelen Talat Bey Üsküdar’a bunlarla birlikte vapurla geliyor. Burada Manyasizade Refik Bey kendilerini karşılayıp Avukat Baha Bey’in evine götürüyor. O zaman Osmanlı Hürriyet Cemiyeti’nin İstanbul teşkilatını yapmaya uğraşıyorlar. Fakat birkaç kişi tahlif etmekten ileri gidilemiyor. Avukat Baha Bey’den sonra, Moda’da Manyasizade Refik Bey’in evinde Selanik’ten gelen bu üç zat Manyasizade Refik (Galatasaray son sınıfında), İzzet (aynı sınıftan. Cumhuriyet devrinde Almanya’da talebe müfettişi iken ölen), ve Ayet (Osmanlı Bankası’nda memur. Harbi Umumi’de Mısır cephesinde şehit oldu) beyleri tahlif etmişlerdir. Talat ve Manyasizade Refik beyler Reşat Bey’i de ziyaretle onu da cemiyete almaya uğraşmışlar. Bu ve daha bazı kimseler arasında Hüseyin Cahit Bey de kabul etmemişler. Bunları Talat Bey’in de bana Selanik’te anlattığını yukarılarda yazmıştım.</p>
				<p class="normal">Bir akşam Baha Bey’in evinde içtima halinde iken ev basılmış. Fakat aynı zamanda saz eğlencesi de olduğundan; Talat ve Refik beyler harem cihetine kaçabildiklerinden bir tehlike olmamış.</p>
	<p class="normal">Talat’ın kendisinin İstanbulca şüpheli olduğunu bildiği ve daha Edirne’de hapis edilmesinden beri takip olunduğuna ihtimal verdiği ve ilk gelişinde böyle bir hadise geçirdiği halde çok tehlikeli bir iş için kalkıp İstanbul’a gelmesi ve burada benimle dahi görüşmek istemesinin cesaretten ziyade bir şeyle vasıflandırılacağı tabiidir. Çünkü bu iş için onun gelmesine hiç de lüzum yoktu. Eğer yakalansa idik, İstanbul teşkilatı ve belki de birçok yerlerdeki teşkilat, en hafif tabirle, sarsılabilirdi.</p>
				</body>
</html>