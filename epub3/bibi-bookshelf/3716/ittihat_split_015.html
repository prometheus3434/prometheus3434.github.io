<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_16">Manastır’a Hareketim</h2>
				<p class="normal">26 Şubat 1906 sabahı Manastır trenine bindim. İki yıl önce tanıdığım yerlerden geçerken büyük sevinç duyuyordum. Kompartımanımda bir Rum zengini ile bir Bulgar papazı vardı. Rum Fransızca, Bulgar da Rusça biliyordu. Her ikisiyle de bu dillerle konuşarak ahbap olduk. Rum bir Matin gazetesi okumaya başladı ve bana da Selahattin imzalı bir makale göstererek pek beğendiğini söyledi. Ben de okudum, hülasası şöyle:</p>
				<p class="normal">“Avrupa medenileri Bulgar, Rum, Ermeni... ilh. milletlerin Türklerden zulüm görmekte olduklarından feryat edip duruyorlar. Ve envai mezalimi Türklere reva görüyorlar. Halbuki felâkete sebep onlardır. Sanki Türkler diğer milletlerden daha mı bahtiyardır. Avrupalıların ve Hıristiyan tebaanın zulmü yetişmiyor gibi padişahın zulmünden en çok ezilen de onlardır. Türkler Hıristiyanlar kadar bile hürriyetlerine mazhar değildirler.”</p>
				<p class="normal">Bulgar papazı ilk istasyonların birinde indi. Türkçesi kıt Rumla Fransızca daha serbest görüştük. Yüksek tahsil görmüş bulunan bu Rum ahvali mükemmel görüyor. Meydanı Bulgarlara serbest bırakmamak için Rumların da teşkilatlandığını ve silahlandığını, yoksa Türk düşmanlığı taşımadıklarını apaçık söyledi. Avrupa devletlerinin emelleri, küçük milletlerden nasıl istifade ettikleri, eğer körü körüne hareket ederlerse küçük milletlerin istiklallerini kaybedebilecekleri hakkındaki kanaatlerimi söyledim. Çok hislendi. Konuşmalarımızdan şu açık görülüyordu ki “Türkiye inhilaline” karşı meydanı Bulgarlara boş bırakmamak için diğer unsurlar da faaliyettedirler.</p>
				<p class="normal">Florina’da bu Rum da indi. Ben bugünkü temaslarımdan ve yolculuğumdan çok memnun kalmıştım. Demek ki hür bir hava içinde istediğimi okumak, görüşmek ve daha iyi düşünmek imkânlarını artık elde etmiş bulunuyordum. Akşam Manastır’a vardım ve belediye oteline indim, içimdeki sevincin büyüklüğünü şimdiye kadar tatmış değildim.</p>
				<p class="normal">Acaba İstanbul’un pek sıkıcı havasından kurtulup pek uzakların hür havasını kokladığımdan mı? Yalnız başıma hayatla mücadeleye başladığımdan mı? Yoksa vatan ve milletime karşı burada daha büyük hizmetler görebilmek imkânını bulacağımdan mı? Galiba hepsi bir arada beni bu kadar sevindiriyor.</p>
	<p class="ortayazi">***</p>
				<p class="normal">Ertesi gün ordu kumandan vekili ve erkân-ı harbiye heyetini ziyarete gittim. Asıl kumandan Selanik’te, ordu erkân-ı harbiyesinin bir kısmı da orada, Manastır’da da bir vekil kumandan ile erkân-ı harbiyenin bir kısmı ve levazım heyeti var. Güya bu suretle ahalinin ricası üzerine Manastır’dan ordu merkezi kalkmamış oluyor.</p>
				<p class="normal">Büyük üniformam ile ziyaretine gittiğim Kumandan Vekili Nazif Paşa pek ihtiyar bir zat. Mahmuzlarımı çarparak sert selam verdim ve kendimi takdim ettim:</p>
				<p class="normal">— Ordu-yı âlilerinde vazife almak şerefiyle gelen Erkân-ı Harp Yüzbaşı Zeyrekli Kâzım.</p>
				<p class="normal">Sağ yan tarafında uzunca kır sakallı bir ihtiyar Paşa –Süvari Fırkası Kumandanı İbrahim Paşa imiş– gülerek dedi:</p>
				<p class="normal">— Yavaş! Alman erkân-ı harbi! Ortalığı yıkacaksın! O ne mahmuz şaklatması, o ne ciddiyet!..</p>
				<p class="normal">Nazif Paşa kıs kıs gülmeye başladı ve dedi:</p>
				<p class="normal">— Yeni erkân-ı harpler hep artık Almanlar gibi demek. A canım alaturkalığı da unutmayın!</p>
				<p class="normal">Bu yetmişi aşkın ihtiyarlar karşısında donakaldım. Her tarafı ateşler içinde yanan ve her yanından istilaya maruz bulunan bir mıntıkada bu ne hal?</p>
				<p class="normal">Saltanat hırsıyla Sultan Hamid’in her yerde ve her işte görülen bu yıkıcı vehmine ve zihniyetine bir daha lanet okudum. Facianın dehşetini vazifeye başladıktan sonra gördüm. Şöyle ki: Stajıma süvariden başlamayı, alayın üç bölüğünün Manastır’da, bir bölüğünün Florina’da, bir bölüğünün de Gevgili’de olmasından dolayı arzu ettim. Talim ve terbiyelerine nezaret etmek üzere buraları dolaşmak imkânım olacaktı. Alay kumandanı, Manastırlı, mektepli fakat bölüklerinin mevcutlarını ve oturduğu ve talim ve terbiye ettikleri yerleri bilmiyor. Benim fırka erkân-ı harbiyesinde kalmaklığımı ve ara sıra talimlere çıkmaklığımı istedi. Hayvanların bir kısmı hasta, bir kısmı öte beride, talime her bölükten birkaç dizi çıkabiliyor. “Ben bile kendime bir iş istedim. Merkez kumandanı yaptılar” dedi. Mektepli Arap binbaşı da böyle söyledi. Güya talim filan yokmuş. İş güç öteye beriye müfreze şevki imiş...</p>
				<p class="normal">Ben bölük kumandanlığını aldım ve bu sözlerin yalan olduğunu gördüm. Mektepli oldukları halde bu kumandanların bir gün olsun talimhaneye gelmediklerini ve harita ile kitapla alakalarının bile kalmadığını anladım. Henüz süvari alayları Martin tüfekli, fişeklerin barutları çalınmış, dökülmüş, alayda tek sargı paketi yok. Atış talimleri yok, yara sarmasını bilen yok. Halbuki her ırktan komitecilerin elinde Manliher, sıhhi malzemeleri mükemmel. Acaba Sultan Hamid, süvari alaylarını İstanbul üzerine yürüyüverirler diye mi bu hale koymuş! Manastır’daki topçu kıtaları talimhane talimleriyle muntazam meşgul. Bunlar nispeten iyi bir halde. Piyade esasen darmadağınık. Fakat topyekûn orduda ne harp kabiliyeti var, ne de sevk ve idare kabiliyeti...</p>
				<p class="normal">Muhtelif sınıf zabitler arasında ayrılık gayrılık var. Drahor boyunda yan yana üç kahvehane sınıflar arasında ayrılmış. Her sınıftan bildiklerim var. Hele Avcı Taburu’nda üç de sınıf arkadaşım var, bunun için muhtelif sınıfları birbiriyle görüştürmek, birbirinin vakit geçirdiği yere götürmek suretiyle Manastır’da zabitler arasında ilk günden itibaren bir samimiyet bağı oldum. Mesleğime ait Fransızca mecmualara da abone oldum. Alay zabitlerine, küçük zabitlerine ayrıca dersler açtım. Suret-i umumiyede garnizonda sarhoşluk ve kumara nefret ve vazifeye ve samimi birliğe güzel bir çığır açtım.</p>
				<p class="normal">Birkaç hafta içinde gördüğüm acı şeyler şunlardı: Jandarmalar İtalyanların elinde, bunlar ve bütün konsoloslar bir düziye Hıristiyan halkı hükümetimiz aleyhine teşvik ederlermiş. Bulgarların hükümetle alışverişi kalmamış. Kendi gizli mahkemeleri ve icra kuvvetleri varmış! Sık sık tren dolusu Bulgar genci Amerika’ya gidiyormuş. Her yerde acenteler açılmış. Bunlardan para ve fikir kazanarak dönenler de başlamış. Bir gün istasyona giderek birkaç arkadaşımla ben de böyle bir kafilenin gidişini seyrettim. Tren kalkarken Bulgarca bir ağızdan, “Yaşasın Bulgarlar!” diye bağrışıp durdular. Elbiseleri mükemmeldi. Hepsinin çanta ve bavulları da vardı. Sıhhatleri ve neşeleri de mükemmeldi. Halbuki Türk halkın sıhhati de, neşesi de, kıyafeti de bunlardan çok aşağı idi. Bazen terhis edilmiş rediflerin halleri ise pek acıklı idi.</p>
				<p class="normal">Bu Amerika’ya gidiş ve orada her bakımdan kuvvetlenerek dönüş buralarda hâkim yeni bir millet tipi yaratıyordu. Umumi müfettişlik bir ecnebi karargâhına benziyordu. Jandarma yan yarıya elimizden çıkmıştı. Birkaç yıl sonra bir harp çıkarsa halimizin neye varacağını arkadaşlarla hasbıhal ettim. Ordumuzun gerilerinde bu ihtilalci unsurun yapacağı fenalıkların derecesini düşünmek insana dehşet veriyor. Bir taraftan da Balkan devletleri ordularını muntazam surette yetiştirirken bizim ordu demiryolları, köprüler, karakollar muhafızı olarak darmadağınık, ilkbahar gelince bir de eşkıya takibi başlıyor. Tabur kumandanlarından yukarısı mesleğine ait bir şeyle uğraşmıyor. Teçhizat pek eksik. Bu hal düşünülürse bu da ayrıca elem veriyor.</p>
				<p class="normal">Ben bu tahlili yaptıktan sonra ortaya iki sual attım: Bu gidişle Makedonya bizde kalır mı? Makedonya bizden ayrılırken bütün Türkiye’yi de beraber uçuruma sürüklemez mi?</p>
				<p class="normal">Üst üste bazı vakalar zabitler arasında birliği ve düşünceyi kuvvetlendirdi, ona şekil verdi. Mesela 7 Nisan’da (25 Mart Rumi) bizim cephaneliklere yakın bir Ulah evi yandı. Birçok mermi ve bomba patladı. Burası evvelce bir Bulgarın imiş. Bir gün evvel 29 kişilik bir Bulgar çetesi imha olunduğu haberi de geldi. Jandarmadan bir şehit, askerden bir yaralı varmış. Her yıl olduğu gibi yine irade-i seniye tebliğ olunmuş: “Bundan böyle hudutlardan tek komiteci geçirilmeyecektir. Bütün mevcut komiteler de az zamanda imha olunacaktır!”</p>
				<p class="normal">12 Nisan’da (30 Mart Rumi) İstanbul’dan İşkodra’ya sürgün giden altı zabit Manastır’a geldi. Kuleli Ders Nazırı Hasan Fuat Paşa da tard olunarak Rodos’a sürülmüş. Şehremini Rıdvan Paşa’yı vurduran Ali Şamil Paşa meselesinden daha birçok tard ve sürgünler de varmış!</p>
	<p class="normal">12/13 Nisan’da (30/31 Mart Rumi) sınıf arkadaşım Geredeli Hilmi kendi askerimizin pususuna düşerek şehit olmuş.</p>
				</body>
</html>