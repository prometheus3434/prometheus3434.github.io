<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_64">Edirne’ye Gitme Teşebbüsüm</h2>
				<p class="normal">5 Kânunuevvel Perşembe günü Merkez Kumandanı, Padişah Yaveri Miralay Nâzım Bey’i ziyaret ettim. Enver Bey’in eniştesi olduğundan, ondan selam getirdiğimi söyledim. Beni iyi kabul etti ve İstanbul’a gideceğimden tebrik de etti.</p>
				<p class="normal">— Bir ricada bulunmak istiyorum, dedim.</p>
				<p class="normal">— Mümkünse hemen yaparım, dedi.</p>
				<p class="normal">— Edirne’de bir arkadaşım var. Hemşiresiyle izdivaç fikrindeyim. Geçerken uğrayıp bu işi görüşmek istiyorum, İstanbul’a gidince, yeni geldin diye izin vermezler. Bu müsaadeyi sizden rica ederim.</p>
				<p class="normal">Nâzım:</p>
				<p class="normal">— Ben izin veririm. Bu kolay. Fakat Edirne’den bir gözü açık seni jurnal edebilir ve felâketine de sebep olabilir.</p>
				<p class="normal">Ben:</p>
				<p class="normal">— Beni ne diye jurnal edebilirler? Bu alçaklığı nasıl yaparlar? Ben ailevi bir işim için Edirne’ye gidersem ne diye jurnal edilebilirim? Hususiyle Manastır’dan İstanbul Harbiyesi’ne nakledilmek teveccühünü kazanmış olduğum halde.</p>
				<p class="normal">Nâzım:</p>
				<p class="normal">— Senin bu işlere aklın pek ermez. Edirne’ye çıkar çıkmaz herhangi bir kimse şöyle bir jurnal verebilir: “Üçüncü Ordu’dan İstanbul’a tayin olunduğu halde Edirne’ye uğramasında bir maksadı vardır” ve seni orada takip ederler, belki artık İstanbul’a değil, bu orduya bile dönemezsin! Bunu bil de öyle gitmeye kalk. İstersen ben izin verebilirim.</p>
				<p class="normal">Nâzım Bey’in bu hali bana onun iyi kalpli bir adam olduğu hissini verdi. Hiç değilse Enver Bey’in hatırı için samimi arkadaşı olduğumdan bana acıdı. Fakat sarayla hususi münasebeti olduğuna, padişah yaveri ve genç yaşında Selanik gibi mühim bir şehrin merkez kumandanı ve arkadaşlarından çok ileri rütbede oluşu şüphe bırakmıyordu. Bu noktada durunca beni iskandil ettiğini kabul etmek lazımdı. Benim için bu son şıkkı kabul etmek lazımdı. Saf bir tavırla kendisine şu cevabı verdim:</p>
				<p class="normal">— Çok teşekkür ederim. Edirne’den şimdilik vazgeçtim. İstanbul’a gittikten sonra artık mektepten izin alırım. Siz lütfen İstanbul için izin tezkeresi lütfediniz.</p>
				<p class="normal">Nâzım:</p>
				<p class="normal">— Hayırlısı da bu! Teveccüh kazanmış, İstanbul’a naklolunmuşsun. Nene lazım başını derde sokacaksın.</p>
	<p class="ortayazi">***</p>
				<p class="normal">İstanbul’a izin tezkeremi aldım. Teşekkürle ayrıldım. Edirne’de Seyfi Bey’e, Manastır’da da Enver Bey’e Edirne’ye gidemeyeceğimi yazdım. İsmail Hakkı Bey’e de vaziyeti olduğu gibi anlattım. İsmail Hakkı Bey kararımı beğendi ve dedi:</p>
	<p class="normal">— Çok akıllı hareket ettin. Belki ilk jurnali kendi yazar ve Edirne’nin de dikkatini çekebilirdi. Çünkü vazifeleri bu. Fakat samimi hareket etmiş, sen de iyi yapmışsın.</p>
				</body>
</html>