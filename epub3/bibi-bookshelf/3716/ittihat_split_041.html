<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_41">Niyazi Bey’in Evinde Bir Tahlif</h2>
				<p class="normal">Cemiyete ilk olarak Avcı Taburu’nun biricik alaylı zabiti olan Abdullah Efendi de alınacaktı. Bunu müsademelerde görmüştüm. Cesur ve ağırbaşlı bir adamdı. Bütün tabur arkadaşlarının emniyetini de kazanmıştı. Fakat alaylı olduğundan en sona bıraktığımız gibi ihtiyati tedbir olmak üzere de kendine rehberlik eden Niyazi Bey’in evinde yemin merasimi yapmayı uygun bulduk. Tahlif heyeti olarak Niyazi, Süleyman (ikisi de avcı taburu bölük kumandanı) ve ben bulunduk. Sesimi değiştirerek ben okudum, işler bittikten sonra Niyazi dedi:</p>
				<p class="normal">— Bizim evde artık başka kimseye yemin yaptıramayız. Başıma az kaldı bir bela geliyordu, işin içinden güç kurtuldum. Bilmem ya belki daha tam da yakamı kurtarmış değilim.</p>
				<p class="normal">— Hayrola! dedik.</p>
				<p class="normal">— Be yahu! O sizden aldığım (benim evden) bu kırmızı önlükleri belime sarmıştım. Siyah peçeleri de ceplerime tıkıştırmıştım. Bizim hanımı (yeni de evlenmişti) da bu gece uzak bir komşuya götürecektim. Ben önceden merdiveni inerken baktım bizimki arkamdan bir şey çekerek bana, “Bu sallanan kırmızı da ne oluyor?” diye sormasın mı? Meğer örtünün biri çözülmüş, ceketimin altından sarkmış. Bizim hanım da bunu yakalamış merakla, hem çekiyor, hem soruyor. Bir yalan uyduruncaya kadar yutkundum durdum.</p>
				<p class="normal">Niyazi’nin kendine mahsus bir şive ile anlatmasına gülmemek mümkün değildi, fakat hadise pek gülünecek bir şey olmaktan ziyade düşünülecek bir şeydi. Sordum:</p>
				<p class="normal">— Peki, ne yalan uydurdun?</p>
				<p class="normal">— Belim ağrıyordu. Kışlada elime bu bayraklık bezler geçti, sıkıca sarmıştım. Nasılsa çözülmüş, dedim. Ama bizim hanım buna inandı da mı fazla bir şey sormadı, bilmem. Birazdan eve dönünce iş belli olacak. Alın bu örtüleri ve artık bizde bu işleri yapmayalım!</p>
				<p class="normal">— Niyazi! dedim. Bir kırmızı sende kalsın. Çünkü sorarsa gösteriverirsin. Fakat ortadan yok olmuş görürse şüphesi artabilir. Sen dua et ki üstünü başını, ceplerini yoklamaya kalkmasın. Siyah maskeleri görseydi ne yalan kıvıracaktın?</p>
				<p class="normal">— Vallahi hâlâ düşünüyorum. İkişer göz yeri olan siyah maskeye ne uydururdum, bilmem.</p>
				<p class="normal">Dedim:</p>
				<p class="normal">— Takibe giderken muhbirlerimizi tanımasınlar diye köyleri ararken yüzlerine takarız, diye atıverirdin!</p>
	<p class="normal">— Vallahi şu erkân-ı harplik başka şey. Kırk yıl düşünsem bu incelik aklıma gelmezdi.</p>
				</body>
</html>