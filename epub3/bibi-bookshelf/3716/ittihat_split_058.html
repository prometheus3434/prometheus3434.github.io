<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_58">Selanik de Bizim Fikrimizi Kabul Etti</h2>
				<p class="normal">Muvaffak olsun olmasın İstanbul’da bir terör yaptırmanın faydadan çok zarar vereceğini ve İstanbul’da kuvvetli bir merkez kurularak ordu ve donanmaya el atılmasını, aynı zamanda Edirne, İzmir, Üsküp’te de teşkilat yapılması ve bu suretle civar ordularla ve oralardaki hürriyetseverlerle temasta bulunulması hakkındaki mütalaamızı Selanik merkez-i umumisi de kabul etti.</p>
				<p class="normal">Bugünlerde aldığımız şu haber, Makedonya hakkında Avrupa büyük devletlerinin yeni bir karara hazırlandıklarını gösteriyordu: Jandarmamızı tensike memur olan Decarcis Paşa bir Yeşil Kitap yazarak İngiliz Parlamentosu’na dahi göndermiş. Makedonya ahvalini tasvirden sonra Türk askerlerinin jandarmaları ifsat ettiğini bazı vakalar göstererek izah etmiş.</p>
				<p class="normal">Bununla Makedonya’da yalnız jandarma kuvveti bırakılması hakkında propaganda yapılmak istenildiği anlaşılıyordu. Devletlerin herhangi bir kararından önce hürriyet ilan edebilmekliğimizi çok lüzumlu görüyorduk. Eğer Sultan Hamid kendi idaresi aleyhine Selanik ve Manastır’da bir cemiyet kurulduğunu haber alsa; Makedonya’daki orduyu terhisle zabitlerini Trablus’a, Yemen’e gönderebilmek için Avrupalıların “Makedonya’daki ordumuzu çekmek” teklifini Sultan Hamid’in memnunlukla kabul edeceğine de şüphe etmedik. Bu düşünce yüzünden cemiyet teşkilatımızın bir an evvel İstanbul, Edirne, İzmir mıntıkalarına da yapılması lüzumunda hemfikir olduk.</p>
	<p class="normal">İstanbul teşkilatı için Enver veya ben gidecektik. Hangimiz muvaffak olursa...</p>
				</body>
</html>