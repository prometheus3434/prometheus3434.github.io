<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_45">İsmail Hakkı<sup class="calibre3"><a href="ittihat_split_161.html#footnote-448-42" id="footnote-448-42-backlink" name="footnote-448-42-backlink">[42]</a></sup> Bey’le Baş Başa</h2>
				<p class="normal">19 Haziran (6 Rumi) Çarşamba günü güzel bir havada atlı olarak İsmail Hakkı Bey’le Gobeş yolunu tuttuk. Çok defalar geçtiğim ve gezdiğim bu yolun doyulmaz manzarası vardır: Pelister Dağı’nın şahane kuruluşu. Manastır’dan ayrıldıktan sonra İsmail Hakkı Bey’e dedim:</p>
				<p class="normal">— Biz hazırız. Bakın tahkikatına gittiğimiz sınıf arkadaşım Selanikli Mehmet Ali de cemiyettendir. Merkez teşkilatı tamamlanmıştır. Etrafa da kol salmıştır. Bu vaziyet uzun müddet süremez. Bu yakıp öldürmeler, arkasından zabitlerimiz aleyhine tahkikat, mesuliyet, müsademelerde ölüm, yaralanma tehlikeleri hep müstebit idarenin kötülükleri olduğuna herkes kani olduğundan bu halin devamı cemiyetimizin prestijini sarsar ve mensuplarının da maneviyatını kırar. Bundan başka Sultan Hamid bu işi haber alarak inisiyatifi eline alabilir.</p>
				<p class="normal">İsmail Hakkı Bey:</p>
				<p class="normal">— Çok doğru söylüyorsunuz ama, biz sizin kadar kuvvetli değiliz.</p>
				<p class="normal">Ben:</p>
				<p class="normal"> — Bu ne demek? Selanik Manastır’dan önce işe başladığı halde neden kuvvetsizdir. Sonra Üsküp’te, Köprülü’de, Gevgili’de ben bile altı ay önce sizinle de görüşerek tahlifler yapmış ve ilk hazırlıkları yapmıştım. Edirne’ye bile kol atmıştık. Anadolu’ya izinli giden arkadaşlarımızı da size gönderiyorduk. Nerelerde ne kadar kuvvetimiz var, söyleyin. Biz ilk harekete geçer ve çığ gibi yürüdükçe büyür ve kuvvetleniriz ve nihayet de istibdat yuvasını ezeriz.</p>
				<p class="normal">İsmail Hakkı Bey:</p>
				<p class="normal">— Sakın ha! Daha ne İstanbul’da ve Edirne’de ve hatta ne de Üsküp’te bir merkez teşkil etmiş değiliz. Selanik dahi henüz pek zayıftır. Siz burada çok hızlı gitmişsiniz.</p>
				<p class="normal">Ben:</p>
				<p class="normal">— Benim kanaatim şudur: Sultan Hamid hastalanınca bazı siyaset adamları hazırlıklı bulunalım diyerek işe başladılar. Baktılar ki padişahın öleceği yok, işi gevşetiverdiler. Bu vaziyete bakarak iddia edebilirim ki bizi idare edenlerin arasında inisiyatif sahibi, ateş altından geçmiş erkân-ı harp zabitleri ve hatta böyle zabitler dahi yoktur. Burada tahkikata, takibata mutlaka erkân-ı harp zabit gönderildiği halde işi neden bunların ele almadığına hayret ediyorum. Dönüşte Enver’le de bir arada görüşelim. Böyle giderse Manastır’ın yalnız başına bırakılacağından korkarım. Sonra size şunu da sormak isterim. Üsküp bu kadar zaman ihmal edilmeli mi idi? Sultan Hamid’in dayandığı şimali Arnavutları tutacak, onları iyilikle veya zorla icabında yola getirecek orasıdır. Kardeşiniz Cafer Tayyar da oradadır. Sınıf arkadaşım Erkân-ı Harp Yüzbaşı Emin Bey’e (General mütekaidi) ise altı ay evvel açtığımı, Köprülü’de Gevgili’de de yemin ettirerek hazırladıklarımı size daha o zaman bildirmiştim. Benim fikrim şu: Eğer Selanik şu veya bu mütalaa ile işi durdurduysa bizim duracak halimiz yoktur. Yakında kendi kendine bu iş bir patlak verebilecek istidadı almıştır.</p>
				<p class="normal">İsmail Hakkı Bey:</p>
				<p class="normal"> — Ne söyleseniz hakkınız var. Fakat Manastır’daki kuvveti gördükten sonra dönüşte Enver Bey’le de görüşerek Selanik’te icap edenleri sıkıştırırız.</p>
	<p class="ortayazi">***</p>
				<p class="normal">Akşam Gobeş’e vardık. Latif ormanlar arasındaki bu Ulah köyünde iki gece kaldık. Müfreze Kumandanı Mehmet Ali’nin geçenki hadisede bir kusuru olmadığını tahkik ettik. Sırpça köyünün yandığını görünce müfrezesiyle oraya gitmiş. Fakat geldiği zaman Rum çetesinin daha önce çekilmiş olduğunu görünce icap eden yardımlarda bulunduktan sonra yerine dönmüş. İsmail Hakkı Bey’e dedim:</p>
				<p class="normal">— Aslan gibi, hürriyet âşığı bir zabit ve onun gibi askerler. Vazifelerini de lazımı gibi yapmışlar. Bunların değil mesul edilmesi hatta haklarında tahkikat yapılması bile ne kadar güçlerine gider. Geçende Manastır’da ben tahlif ettim. Gözümün içine bakıyor ve hiç şüphe etmiyorum ki, “Bu belayı daha ne zamana kadar çekeceğiz?” diye kalp yolundan bana soruyor. Manastır’daki kıtalar değil; böyle dağ başındaki müfreze zabitleri de cemiyete girmişler ve her gün bir hareket emri bekliyorlar. Selanik’teki arkadaşlar da bu vaziyeti iyi kavramalıdırlar.</p>
				<p class="normal">İsmail Hakkı Bey:</p>
				<p class="normal">— Allah razı olsun sizden. Ne söyleseniz haklısınız.</p>
	<p class="ortayazi">***</p>
	<p class="normal">21 Haziran sabahı Gobeş’ten Tırnova-Magarova’ya geldik. Tahkikatı tamamlayarak Manastır’a döndük. Bugün Florina’nın 20 kilometre cenub-ı garbında Ostima’da bir Rum çetesiyle bir müfrezemiz müsademe yapmış. Biri Yunan topçu mülazım-ı evvel elbiseli olmak üzere Rumlardan üç ölü, askerimizden de iki şehit var.</p>
				</body>
</html>