<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_81">Hareket Hakkında Talimat Yok</h2>
				<p class="normal">Tabii mabeyn işi hemen haber aldı. Cemiyetin kuvvet ve kudretini aramaya koyuldu, İstanbul’da, sarayın burnunda dahi Terakki ve İttihat Cemiyeti demek söndürülememiş, için için yanıyormuş. Bu işin Makedonya mıntıkasında dahi baş göstermesi şüphe yok ki Sultan Hamid’in uykusunu kaçırdı, ilk iş sıkı takip ve tarassutlar başladı.</p>
				<p class="normal">Şimdiye kadar hiç takip olunmadığım halde Hacıkadın kahvesinin önünde oturan Harbiye Mektebi askeri kıtası zabitlerinden birinin bizim evin kapısını gözetlediğini gördüm. Ayrıca hafiyelerle takip başladı. Fakat ağabeyim Sarıyer’e sayfiyeye gittiğinden biz Kilise Camii mihrabı karşısındaki onların evine geçmiştik. Her gün aşağıdaki eve de uğradığımdan beni hâlâ burada sanıyorlardı.</p>
				<p class="normal">Beni tarassut ve takip uzun sürmedi. Bir gün mektepte nöbetçi beyi iken, sabahleyin erkenden iç bahçede mektebin çok emekli doktoru ihtiyar bir İtalyan olan Mişel Paşa ile görüşürken Müfettiş İsmail Paşa geldi. Bahçeden dairesine geçerken bizi bir arada konuşur görünce ilk önce beni çağırdı. Beraber odasına gittik. Şüpheli bir eda ile sordu:</p>
				<p class="normal">— Sabahleyin erkenden Mişel Paşa ile ne konuşuyordunuz?</p>
				<p class="normal">— Yazın ameliyatlara daha erken çıkıp sıcak zamanları istirahatte geçirmenin daha münasip olup olmayacağını sormuştum. Çünkü bizim talebeliğimiz zamanında buna dikkat olunmadığından güneş vurması ve sıcak çarpması neticesi çok hastalıklar oluyordu, diye mütalaasını sormuştum. O da bana hak veriyordu, dedim.</p>
				<p class="normal">Mişel Paşa’yı da çağırttı. Ona da sordu. O da aynı cevabı verince çok sıkıldı ve vazifemden başka şeylerle uğraşmadığımdan memnun olduğunu söyledi. Artık takip ve tarassutlar da kesildi.</p>
				<p class="normal">Şimdi faaliyet sırası bana geldi. Selanik’ten hiçbir haber gelmiyordu. Halbuki ilk adım atıldığına göre yeni plana göre bize de talimat göndermeleri lazımdı. İstanbul’da henüz telaşlı hazırlıklara veya sevkiyata dair hiçbir şey görülmüyordu. Yalnız birkaç gün önce Sisam’a bir filo gitmişti. Bunun Selanik’e herhangi bir hareketi tedibe gönderilmesinden endişe etmiyordum. Çünkü bu filo cemiyetin elinde demekti.</p>
				<p class="normal">Muhtıraların dağılmasından sonra eğer cemiyet hiçbir hareket göstermezse bunun birkaç kişinin gayretine atfolunması tabii olacak, bu da harice çok fena tesir edecekti.</p>
				<p class="normal">Bu meseleleri merkez-i umumi ile görüşmek ve ne mümkünse kararlaştırılmak üzere Selanik’e merkezimizden birinin gitmesine lüzum gördüm. Bu işi başaracak Avukat Baha idi. Çünkü, dikkati çekmeden işleri için diye gidebilirdi.</p>
	<p class="normal">Ne güzel tesadüf. Baha Bey’in de Selanik’te mühim bir işi çıkmış. Ben ona düşüncelerimi söylerken o da bana bunu müjdeledi ve birkaç gün içinde gitti.</p>
				</body>
</html>