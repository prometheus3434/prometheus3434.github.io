<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_103">Sultan Hamid’le Mülakat</h2>
				<p class="normal">Akşamüstü köfteci Ali Efendi’nin lokantasına gittim. Az sonra Talat ve Erkân-ı Harp Binbaşı Hafız Hakkı beyler geldiler. Çok memnun ve şen idiler. İsmail Hakkı Bey sordu:</p>
				<p class="normal">— Kâzım! Bil bakalım, biz nereden geliyoruz?.. Ve arkasından şu sözleri de yetiştirdi: Beyhude düşünme bulamazsın. Hiç kimsenin aklına gelmeyeceği bir yerden! (Kulağıma eğilerek yavaş sesle) Saraydan! Sultan Hamid’le mülakattan!.. dedi.</p>
				<p class="normal">Ben:</p>
				<p class="normal">— Mülakatın şekli hoşa gidecek tarzda değil. Daha önce de söylemiştim. Selanik’ten hükümetin, padişahın ve bütün İstanbul halkının tantanalı bir şekilde karşılaması lazım gelen bir heyet gelmeliydi. İcap eden bu tarzda saraya gidilmesi cemiyetimizin şerefi ve prestiji için pek iyi olurdu. Bari görüşülen şeyler hepimizi memnun edecek işler midir? Henüz bir program tespit etmeden yapılan bu mülakata Sultan Hamid; kendisine cemiyetimizin arz-ı şükranı gibi bakacak ve öyle de yapacaktır.</p>
				<p class="normal">Hafız Hakkı Bey:</p>
				<p class="normal">— Kâzım Bey! Herif korkusundan ölecek!.. Cemiyetimizden titriyor. Ne isterseniz yapmaya hazırım, diyor!..</p>
				<p class="normal">Ben:</p>
				<p class="normal">— Hakkı Bey ölen cemiyetimizin prestijidir. Köfteci Ali Efendi’nin lokantasından saraya gidilmez. Oradan da yine bu lokantaya gelinmez. Sultan Hamid şu anda sizin bu halinizi öğrenerek sevincinden ihtimal kabına sığamaz olmuştur. Hele elinizde esaslı bir program olmadan bu eski müstebit kurdun karşısına çıkarak onu hâkim vaziyete sokmanız, ona kim bilir ne ümitler verdi. Lafın kısası bütün millet ve ordunun yıllardan beri nefretini kazanan Hamid bu sefer de partiyi vurdu. Bakın başımıza ne çoraplar örecektir. Böyle bir mülakat yapacağınızı hiç değilse daha önceden İstanbul merkezine haber verseydiniz. Her hususta daha hazırlıklı gidebilirdiniz.</p>
				<p class="normal">Talat Bey söze karışarak dedi:</p>
				<p class="normal">— Kâzım! Ben seninle gitmeyi de düşündüm. Fakat bir sivil, bir asker kâfidir, dedim. Hakkı senden kıdemli olduğundan onu yanıma almayı tercih ettim. Sultan Hamid’le temastan sonra ona karşı emniyetim daha çok arttı. Onun artık hürriyete, Meşrutiyet’e ihanetine imkân yoktur. Herif bizden ziyade hürriyete taraftar olmuş. Eğer kendisini ölünceye kadar tutacağımızdan şüphe etmezse dünyada bizden ayrılmaz. Bize karşı bir padişah kibir ve azametini asla göstermedi. En yakın arkadaş gibi, hem de kendini bir düziye küçük göstererek bizimle görüştü.</p>
				<p class="normal">Hafız Hakkı da sevincinden ağzı kulaklarına varır gibi bu hali tasdik etti:</p>
				<p class="normal">— Vallahi billahi, öyle. Hayret yahu! Bu herifi yakından görünce insan bunun ne korkak adam olduğunu anlıyor.</p>
				<p class="normal">Ben:</p>
				<p class="normal">— Mithat Paşa’nın ve birçok vatandaşların katili olan, hürriyetsever insanları zindanlarda, sürgün yerlerinde çürüten bir zalimle görüşmeyi asla düşünmedim. Ona karşı şu dakikada da içimde nefretten başka bir şey uyanmıyor. Ben mütalaalarımı söyledim. Zalimlerin hepsi korkaktır. Zulümlerini tıpkı bir yılan gibi korkak olduklarından yapmaktadırlar. Siz bu halinizle ve hele saraydan Köfteci Ali Efendi’ye gelmekle ona fena ümitler verdiğiniz kanaatindeyim. O sizi adım adım takip ettirdiğine, her gün aldığı ve alacağı jurnallerle kendini daha kudretli görerek bir irtica hazırlayacağına bende zerre kadar şüphe kalmamıştır. Elinizde bir program görmemesinin bu eski kurdu zıvanasından çıkaracağını siz de kabul ederseniz cemiyetimizin ve dolayısıyla bütün milletin çok hayrına olur.</p>
				<p class="normal">Talat:</p>
				<p class="normal">— Kabineyi değiştirerek şüpheli olan Sait Paşa yerine Kâmil Paşa’yı getirecek. İnanalım bu herife be Kâzım! Selanik’teki Beyaz Kule bahçesini de cemiyetimize hediye etti.</p>
				<p class="normal">Ben:</p>
				<p class="normal">— İnşallah benim düşüncelerim bir vehim çıkar da ben mahcup kalırım.</p>
	<p class="ortayazi">***</p>
				<p class="normal">Arkadaşlarımız, muvaffakıyetlerini ilave tarzındaki ve on para fiyat yazılı beyannamelerle de neşrettiler. 24 Temmuz 1324 gazeteleri de aynen bastı:</p>
				<p class="indentmetin">SELANİK’TE OSMANLI İTTİHAT VE TERAKKİ CEMİYETİ DAHİLİ MERKEZ-İ UMUMİSİNE</p><div class="clrb"/>
				<p class="indentmetin">Bugün dahi arz olunduğu üzere bu gece Mabeyn-i Hümâyun’a azimet olunarak vatanın selâmet-i kat’iyesini temin eyleyecek surette Kâmil Paşa’nın taht-ı riyasetinde isimleri yarın sabah bâ-telgraf arz edilecek olan bütün namuskâr ve pek muktedir zevattan mürekkep bir kabinenin teşkiline ihraz-ı muvaffakıyet olunmuş ve cemiyet-i mukaddesemizin niyyat ve âmâlinin nef’-i mülk ü millet ve padişaha fart-ı sadakat esaslarına müstenid olduğu hakkında emniyet-i kat’iye-i şahane tebşir edilmiş ve Selanik’teki Beyaz Kule bahçesinin Osmanlı İttihat ve Terakki Cemiyeti namına inayet ve ihsanı makrun-ı müsaade-i şehriyarî olmuş bulunduğu ve üç günlük mesai ve teşebbüsat-ı âcizanemiz hakkındaki tafsilatın bâ-posta arz edileceği ve tebşirat-ı vakıa-i âcizanemizin Suriye vilayeti dahi dahil olmak üzere bütün Anadolu ve Rumeli vilayatı merkezlerine tamim buyurulması maruzdur.</p><div class="clrb"/>
				<p class="sagnormal">Heyet-i Meb’use</p><div class="clrb"/>
				<p class="normal">25 Temmuz gazeteleriyle de şu beyannameyi neşrettirdiler:</p>
				<p class="indentmetin">OSMANLI TERAKKİ VE İTTİHAT CEMİYETİNİN BEYANNAMESİDİR</p><div class="clrb"/>
				<p class="indentmetin">Muhterem Vatandaşlarımız;</p><div class="clrb"/>
				<p class="indentmetin">Osmanlı Terakki ve İttihat Cemiyeti milletimizi muhtaç olduğu hükümet-i meşrutaya nail etmek için uğraştı. Zat-ı şevket-simât-ı hazret-i padişahî bu maksadın muazzeziyet ve mukaddesiyetini takdir buyurarak milletin Kanun-ı Esasi’sine, hürriyetine mazhariyetini ilan edilmesini ferman buyurdu. Bu emir ve ferman-ı hümâyûn-ı mülûkane bütün vatanı bir gülzâr-ı saadet haline getirdi. Bütün kulûb-i milleti pür-neşat ve meserret ve hak-i pay-i mülûkanelerine karşı lebriz-i ubudiyet ve hürmet kıldı. On beş günden beri sevgili memleketimizin her noktasında icra olunan parlak nümayişler, mahzuziyet-i umumiyenin derece-i kemalini ve bilâ-tefrik-i cins ve mezhep bilumum tebaanın makam-ı mualla-yı hükümdariye doğru müteveccih bulunduğunu gösterdiğinden şayan-ı şükrandır. Fakat artık bu nümayişlere nihayet verilerek bütün efrad-ı milletin kendi işleriyle, güçleriyle, vazifeleriyle iştigal edecekleri zaman hulul etmiştir. Cemiyet bu ciheti kemal-i samimiyetle umuma ihtar eyler.</p><div class="clrb"/>
				<p class="indentmetin">Padişahımız efendimiz hazretleri, tebaa-i sadıkalarına gerek Osmanlı Terakki ve İttihat Cemiyetinin hüsn-i niyet ve sadakatine tamamıyla mutmain bulunduklarını ve âmâl-i hümâyûn-ı şehriyarilerinin yalnız memleketin temin-i ümran ve saadetine ma’tuf bulunduğunu lisan-ı hümâyûn-ı mülûkaneleriyle beyan buyurmuşlardır. Artık padişah ile millet arasında hiçbir kuvvet-i haine kalmadığını izhar eden bu iradat-ı hakîmane milletin muhtaç olduğu namuskâr bir heyet-i vükelanın tayiniyle de kesb-i kuvvet ve teeyyüd eylemiştir. Bugün teşekkül eden bu heyet bütün efradın mazhar-ı itimadı olmaya bihakkın layık olduğundan milletin heyet-i vükelaya tamamen rabt-ı kalp etmesini tavsiye ederiz. Bugünden itibaren heyet-i vükelanın malik oldukları selâhiyet-i kâmile dairesinde çalışabilmeleri, vatanın terakki ve tealisini temin edecek mesail-i ıslahiyenin müzakeresiyle meşgul olmaları yalnız bir şeye muhtaçtır ki o da, ahalinin idare-i umûr-ı hükümete ne suretle olursa olsun müdahale etmemesidir. Aksi harekete karşı, memlekette hükümetin mefkudiyeti hissini vereceğinden elbette katiyen şayan-ı tecviz olamaz. Kan dökmeksizin istihsal edilen maksat ve on beş günden beri bütün ecanibin takdir ve tahsinini celb edecek bir daire-i edep ve terbiyede cereyan eyleyen muamelât halkımızın ne kadar dûr-endiş, tecavüzden müctenip, her ferdin hukukuna ne kadar riayetkâr olduğunu gösterdiğinden şimdi kazanılan bu muvaffakıyetin kaybedilmemesi için elbirliğiyle çalışmamızı umum vatandaşlarımıza ihtar eyleriz.</p><div class="clrb"/>
				<p class="indentmetin">Osmanlı Terakki ve İttihat Cemiyeti, muamelât-ı resmiye-i hükümete bilhassa memurları tayin ettirmek gibi teferruata katiyen müdahale eylemek hakkını haiz değildir. Binaenaleyh güya cemiyet namına hareket ediyorlarmış gibi sahte bir vaz’ u tavır takınarak bu kabil mutalebatta bulunacaklar hakkında hükümetçe muamele-i lâzime icra olunduktan başka harekât-ı vakıanın cemiyetçe de şediden mu’aheze ve takbih olunacağı nazar-ı dikkatten dûr tutulmamalıdır. Cemiyet vazifesini suistimal etmeyerek daima daire-i meşruiyette hareket eylemiş ve eyleyecektir.</p><div class="clrb"/>
				<p class="indentmetin">İdare-i sabıkaya mensup bazı kimse hakkında da ne yolda muamele icrası icabedeceği makamat-ı aidesinde tezekkür edilmekte olduğundan bu hususta dahi örfi ve tahakkümî muamelattan katiyen ihtiraz ve ictinab olunmalıdır. Zira, şunun bunun millet namına hareket etmekle bir kimsenin zarar-dide olmasını talep eylemeye hakkı yoktur. Aksi takdirde eskiden şikâyet etmekte olduğumuz girive-i muamelâta biz düşmüş oluruz ki bunu da elbette vatandaşlarımız tecviz etmezler.</p><div class="clrb"/>
				<p class="indentmetin">İşte bu esbaba mebni Osmanlı Terakki ve İttihat Cemiyeti, umum efrad-ı vatana zat-ı şevket-simât-ı hazret-i tacidariye hürmet ve ubudiyetlerinin payidar olmasını, heyet-i vükelaya emniyet ve itimat ve netayice intizar edilmesini, her bir ferdin idare-i umûr-ı millete müdahale etmeyerek kendi umûr-ı hususiyesiyle meşgul olmasını ve şahsiyattan ictinab ve ihtiraz etmesini halisane beyan ediyor.</p><div class="clrb"/>
				<p class="normal">Bugünkü gazeteler Sait Paşa’nın da istifasıyla yerine Kâmil Paşa’nın tayin olunduğunu ve Şeyhülislam Cemalettin Efendi’nin yerinde bırakıldığını da ilan ettiler. Tarihi bir hatıra olan padişahın iradesiyle yeni hükümeti kimlerden kurduğunu bildiren sadrazamın cevabını aynen yazıyorum:</p>
				<p class="indentmetin">Vezir-i meali-semirim Kâmil Paşa</p><div class="clrb"/>
				<p class="indentmetin">Sait Paşa’nın vuku-ı istifası cihetiyle mesned-i sadaret mücerreb olan sadakat ve ehliyetinize mebni uhdenize ihale ve tevcih ve mesned-i meşihat dahi Cemalettin Efendi uhdesinde ibka kılınmakla diğer vükelanın Kanun-ı Esasimiz mucibince bi’t-teşkil memuriyetleri icra olunmak üzere arz ve ehass-ı âmâlimiz Devlet-i Aliyye ve Memalik-i Şahanemizin müstaid bulunduğu her türlü terakkiyatın istikmâli ve bilcümle tebaa-i şahanemizin tezayüd-i refah ve saadeti kaziye-i mühimmesi olmakla, ona göre sarf-ı mesai olunması matlub-ı şahanemizdir. Cenab-ı Hak tevfikat-ı ilahiyesine mazhar buyursun.</p><div class="clrb"/>
				<p class="sagnormal">Fi 9 Recep Sene 1326</p><div class="clrb"/>
				<p class="indentmetin">HATT-I HÜMÂYÛNU MÜLÜKÂNE SURET-İ MÜNİFESİDİR.</p><div class="clrb"/>
				<p class="indentmetin">Mucibince icra olunması</p><div class="clrb"/>
				<p class="indentmetin">Sadaret-i uzmanın takrir-i maruzu suretidir:</p><div class="clrb"/>
				<p class="indentmetin">Teşkili uhde-i âcizaneme havale buyurulan Heyet-i Vükelanın suret-i tertibi ber vech-i ati arz olunur:</p><div class="clrb"/>
				<p class="indentmetin">Harbiye Nezareti’ne Recep Paşa</p><div class="clrb"/>
				<p class="indentmetin">Hariciye Nezareti’ne İbkaen Tevfik Paşa</p><div class="clrb"/>
				<p class="indentmetin">Adliye Nezareti’ne İbkaen Hasan Fehmi Paşa</p><div class="clrb"/>
				<p class="indentmetin">Şûrâ-yı Devlet Riyaseti’ne Orman ve Meadin ve Ziraat Nazır-ı Sabıkı Tevfik Paşa</p><div class="clrb"/>
				<p class="indentmetin">Dahiliye Nezareti’ne Reşit Akif Paşa</p><div class="clrb"/>
				<p class="indentmetin">Maliye Nezareti’ne Esbak Ziya Paşa</p><div class="clrb"/>
				<p class="indentmetin">Bahriye Nezareti’ne Zırhlı Donanma-yı Hümâyûn Komodoru Arif Paşa</p><div class="clrb"/>
				<p class="indentmetin">Evkaf-ı Hümâyûn Nezareti’ne Şûrâ-yı Devlet Azasından Mahmut Ekrem Bey</p><div class="clrb"/>
				<p class="indentmetin">Maarif Nezareti’ne İbkaen Hakkı Bey</p><div class="clrb"/>
				<p class="indentmetin">Ticaret ve Nafıa Nezareti’ne Babıâli Hukuk Müşaviri Gabriyel Efendi</p><div class="clrb"/>
				<p class="indentmetin">Orman ve Maadin ve Ziraat Nezareti’ne Şûrâ-yı Devlet Azasından Mavrokordato Efendi</p><div class="clrb"/>
				<p class="indentmetin">intihab olunmuş ve Harbiye ve Dahiliye nezaretlerine intihab edilen Recep ve Reşit paşaların Dersaadet’e vusullerine kadar Harbiye Nezareti umûrunun Tophane Nazırı Birinci Ferik Rıza Paşa ve Dahiliye Nezareti vezaifinin Maarif Nezareti’nde bulunacak Hakkı Bey taraflarından vekâleten idaresi münasip görünmüş olmakla takrir-i acizanem mündericatı rehin-i tasdik-i âli olarak bâlâsı Hatt-ı Hümâyûn-ı cenab-ı hilafetpenahîleriyle tevşih buyurulduğu halde müşarünileyhin memuriyetleri icra ve ilan olunacağı muhat-ı ilm-i ali-i hazret-i padişahîleri buyuruldukta katıbe-i ahvâlde emr ü ferman hazreti veliyyü’l-emir efendimizindir.</p><div class="clrb"/>
				<p class="indentmetin">Fi 9 Recep Sene 1326 Fi 24 Temmuz Sene 1324</p><div class="clrb"/>
				<p class="indentmetin">Sadrazam</p><div class="clrb"/>
				<p class="indentmetin">Mehmet Kâmil bin Salih</p><div class="clrb"/>
				<p class="normal">26 Temmuz 1324 İstanbul gazetelerinde, “Dün aldığımız Tan [Temps] gazetesinde okunmuştur” başlıklı Rahmi Bey’in İstanbul’daki Paris’te çıkan Fransızca Temps gazetesi muhabiri ile mülakatını yazdılar. İstanbul’a gelir gelmez yapıldığı anlaşılan bu beyanat heyet-i me’bûse veya murahhasa diye anılan Selanik’ten gelen arkadaşların merkez-i umumi namına iç ve dış siyasetimiz hakkındaki fikirlerini de bildirdiğinden İkdam’dan aynen kaydediyorum:</p>
				<p class="indentmetin">“Selanik Belediye Meclisi azasından olup İttihat ve Terakki Cemiyeti tarafından Dersaadet’e irsal olunan heyetin reisi Rahmi Bey ile ahiren uzun bir mülakatta bulundum. Rahmi Bey beni kabul edip tebliğ-i ifadata diğer aza tarafından memur edilmiş idi. İşte sözleri: Teşkilat ve tertibatı bilhassa burada hüküm-ferma olan casusluk sebebiyle pek ziyade sektedar olmuş olan Dersaadet şubesini muhkem surette tensik ve tarsin için buraya geldik. Bu kuvveti bulunca hükümete daha müessir surette ifâ-yı nesayih edebileceğiz, şimdiki halde bazı vükelanın tayininden o kadar memnun değiliz. (Bu ifadelerin yeni kabinenin teşekkülünden önce olduğunu beyana hacet görmeyiz.) Bâ-husus Bahriye Nazırı’nın ibkası ve Abdurrahman Paşa’nın heyet-i vükelada kalması hoşumuza gitmedi. Sait Paşa’nın Sadrazam olmak üzere intihab edilmesini de muvafık bulmuyoruz. 1876 Kanun-ı Esasisini boğmak emrinde muaveneti sebk eden odur. Elhasıl maiyet-i şahanede evvelce bulunup hâlâ mevkilerini muhafaza etmekte olanlara yol verilmesini taleb ediyoruz. Buna dair yarın, yani Selanik’ten diğer murahhaslarımız geldikten sonra karar ittihaz edeceğiz. Muvasalatımız gününden beri ef’al ve icraatımıza daha kuvvetli bir vahdet ve ıttırad verdik. Daha bugün, bütün İstanbul gazeteleri cemiyetimizin sevk ve idaresine tabi olmayı kabul ettiler. Zât-ı şevketmeâb-ı hazret-i mülûkane tercübesi medid elerinden memleketi müstefid edebileceklerinden şahs-ı hümâyûnlarını muhafaza bizce vazifedir. (Sabah gazetesi bu cümleyi yazmamış, onun yerine henüz bir program tanzim edemedik, demiş.)</p><div class="clrb"/>
				<p class="indentmetin">Siyasi programımızı soruyorsunuz. Şimdilik böyle bir programımız yoktur. Bugüne kadar yıkmak için uğraştık. Şimdi Kanun-ı Esasi’yi harfiyen muhafaza etmeye çalışıyoruz. Badehu memleketin atisi için, terakkisi için çalışacağız. Zira cemiyet nâbedid olmayacak. Hükümet ile iş görmeye devam edecek ve şayet hükümet doğru iş görmezse anı doğruluğa icbar eyleyecektir. (Sabah gazetesinde: Cemiyet ona ihtaratta bulunacaktır.)</p><div class="clrb"/>
				<p class="indentmetin">Umûr-ı hariciyeye gelince. Devlet-i Aliyye’nin asayiş-i tamma muhtaç olduğuna kanaatimiz ber-kemaldir. Bilhassa ahrar-ı akvamın, İngiltere’nin, Fransa’nın, İtalya’nın muavenetine itimadımız vardır. Bulgaristan’dan bahsediyorsunuz. Evet, ihtimal ki bu memleket Devlet-i Osmaniye’nin hakikaten asr-ı hazıra muvafık devlet şeklini ahzetmesinden o kadar memnun olmayacaktır. Fakat Makedonya’daki Bulgarların bizimle müttefik olduklarını beyan edebiliriz. Zaten eğer Bulgaristan bir şey yapmak isterse ona mukabil biz de haricen bir istinatgâh tedarik ettik. Hakikat hürriyeti istihsal ile uğraşmakta olan bir kavme hücum etmek namuskârlık değildir.</p><div class="clrb"/>
				<p class="indentmetin">Teşkilatımıza gelince on beş senedir devam ediyor. Cemiyet merkezi Selanik’te olmak üzere bir meclis-i umumi-i dahilîden, merkezi Paris’te olmak üzere bir meclis-i hariciden mürekkeptir. Mühim bilad ve kasabatın her biri bir idare komisyonu, hükümleri icraya memur bir adliye komisyonu ve bade’t-tahkik yeni azayı kabule mahsus bir tahkik komisyonu vardır. Teşkilat-ı mezkûre son derece mahfi tutulmuş idi. Muhaberatı temin için emin adamlarımız vardı. Hatta enzar-ı tecessüsten âzâde kadınları da alelekser muhaberata tavsit ettik. Biz hiçbir vakit iki veya üç kişiyi mütecaviz cemiyet teşkil etmezdik. Hükümet komitemizi ancak yakın bir zamanda keşfetti ve o vakit Makedonya’ya tahkikata memur bir askeri heyet gönderdi. İşte bunun muvasalatı kıyamın vukuuna sebep oldu.</p><div class="clrb"/>
	<p class="indentmetin">Elhasıl Yunanlıların, Ermenilerin ve Bulgarların hukukunu kalemleriyle müdafaa etmiş olan erbabının biz Türkleri dahi düşünmelerini rica etmekte olduğumuzu ilan etmenizi suret-i mahsusada rica ederim. Zira biz dahi çok ıstırap çektik, erbab-ı kaleme amîk kalplerimizden, samim ruhumuzdan müracaat ediyoruz.”</p><div class="clrb"/>
				</body>
</html>