<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_35">Naki Bey’den Öğrendiklerim</h2>
				<p class="normal">Naki Bey bana şunları anlattı: İlk teşebbüs 1318’de (Miladi 1902) başladı. Makedonya’da Bulgarların kaynaşmasını, Avusturya ve Rusya’nın da bunlara yardım ettiklerini görünce; bu devletlerin devletimizin iç işlerine karışarak işi daha vahim mecralara sürükleyeceklerine bir başlangıç telakki ettik. Öteden beri aramızda milli dertlerimizi görüştüğümüz sekiz arkadaş Selanik’te Terakki ve İttihat Cemiyeti’nin bir şubesini açmayı kararlaştırdık. Bunlar Posta Memuru Talat, Binbaşı Mecdeddin, Binbaşı Nuri (Selanik Redif Fırkası’nda), Binbaşı Kemal (Jandarma), Ergirili Bayram Fehmi (Denizli mutasarrıflığından mazul), Binbaşı Naki yani ben, Yüzbaşı Asım (Selanik Redif zabitlerinden), İsmail Mahir (Selanik Darülmuailimin Müdürü) beylerdi. Paris’te Ahmet Rıza Bey’e bir mektup yazdık ve altını hepimiz imzaladık. Teklifimiz şu idi: “Vatanın maruz kaldığı tehlike karşısında Paris’teki Terakki ve İttihat Cemiyeti’yle irtibat yaparak onun bir şubesi gibi çalışmak.”</p>
				<p class="normal">Zaten bu arkadaşların bazıları eski İttihat ve Terakki mensupları idi. Paris’ten aldığımız cevap neşemizi kaçırdı. Ahmet Rıza Bey, Paris’teki bu cemiyetin bir heyuladan ibaret olduğunu ve Terakki ve İttihat namının ancak bir timsal olduğunu ve kendilerinden bir şey beklemeyerek memleket dahilinde müstakil olarak teşkilat yapılması lüzumunu bildirdi. Bulgar İhtilali’ne ait emareler görünmeye başladığı gibi 1319 İhtilali’ni de görünce büsbütün bize bir yılgınlık geldi. Acaba herhangi bir teşebbüs daha mı fena netice verir diye. Fakat ara sıra hemen her yıl başta Talat Bey olmak üzere bir kıpırdanma olur; fakat müspet hiçbir netice vermez. Ya bazı arkadaşlar başka yerlere nakledilir, yahut şu bu bahane işi tavsatır. Bu yeni bildirdiğiniz teşebbüsten benim haberim yok. Ne gibi bir hadise yine arkadaşları harekete getirdi! Ve yeni kimler bu cereyana karıştı!..</p>
	<p class="ortayazi">***</p>
				<p class="normal">Ben lazımı kadar aydınlanmıştım. Bu hadisenin Sultan Hamid’in hastalanması olduğu hakkındaki tahminimi kuvvetli olarak söyledim. Talat Bey’in en müteşebbis bir zat olduğu hakkındaki kanaatimi de Naki Bey’e sorarak kuvvetlendirdim. Naki Bey’e, Manastır bu faaliyeti ele alarak işi yürüteceği hakkında kuvvet vererek bu samimi adama hürmetle veda ederek hareket üzere olan trenime bindim.</p>
				<p class="normal">Artık buradan sonrası bizim mıntıkamız demekti. Emrim her yerde geçebilirdi. Asker ve halkın sevdiği ve saray hafiyeleri veya onun hürmetkârlarının ise yıldıklarından biri de bendim. Kompartımanımda da kimse kalmamıştı. Artık zarfı sırtımda değil elimde dahi taşıyabilirdim ve açıp okuyabilirdim. Bir istasyona kadar son ihtiyatı yapmak, aynı zamanda manzarasına doyulmayan İstrova Gölü’nün güzelliklerini dimağıma iyice sindirmek için etrafı seyretmekle vakit geçirdim. Sonra büyük sarı zarfı açtım, içinden birtakım Paris’ten gelme gazetelerle büyücek bir zarf çıktı. Zarfı açmadım, çünkü üstünde, “Manastır Merkezi’ne” adresi vardı. Bunu ancak Enver Bey’le açabilirdim. Bunu iç cebime yerleştirdim. Gazeteleri de serbestçe okumaya başladım. İlk elime aldığım İttihat ve Terakki Cemiyeti’nin Türkçe neşir vasıtası olan<sup class="calibre3"><a href="ittihat_split_156.html#footnote-448-37" id="footnote-448-37-backlink" name="footnote-448-37-backlink">[37]</a></sup> Şûrâ-yı Ümmet gazetesinin 1906 Haziran 23 ve Eylül 15 nüshaları Naki Bey’in verdiği malumatı tamamlayıcı mahiyette idi. Yani cemiyetimizin faaliyeti pek yeni idi ve henüz de Selanik’e münhasırdı. O nüshanın başmakalesi “Hükûmet-i Hamidiye, Memleketi Nereye Götürüyor” idi. Fenalıkları ve tehlikeleri belirttikten sonra şu neticeye varıyordu: “İnkıraz bulmakta olan bu devletle İslamiyet de beraber gidiyor.”</p>
	<p class="normal">Bu başmakale ile tehlike belirttikten sonra “Teşkilat ve neşriyatın lüzum ve faydası” diye memleket içinde yer yer ufak gizli teşkilatın lüzumunu izah ediyor ve diyor ki:</p>
				<p class="indentmetin">“... Bizde de eshab-ı hamiyet, erbab-ı dirayet eksik değildir. Lakin bunlar millette istinad edecek bir kuvvet göremeyince meydana çıkamıyorlar. Teşkilat ve neşriyat sayesinde vatanın her köşesinde hak ve zekâyı; icabında mağdurları müdafaa edecek hakiki polisler teşekkül edince, şimdi en alçak bir hafiyeden korkan erbab-ı namus ve hamiyet, o vakit âvâz-ı şikâyetlerini Yıldız’a kadar çıkarmadan, hırsız memurları tarddan nameşru vergileri tediye etmemek için hep birlikte nümayiş icrasından korkmazlar... Rusya’daki büyük teşkilata da lüzum yoktur. Hafta geçmez ki Osmanlı taburlarının muhtelif mahallerde açlıktan, parasızlıktan isyan ettikleri haberi Avrupa gazetelerinde görülmesin. Eğer daha vatanda teşkilat ve neşriyatı vatanperveraneye layık-ı veçhile ehemmiyet verilse idi, şimdi ordunun haysiyetini lekedar eden bu isyanlar; o teşkilat ve neşriyat sayesinde vatanın tahlisi ve selameti için ne büyük, ne mahalli kuvvetler teşkil ederdi. Görülüyor ki her şeyin ucu bu gizli teşkilat ve neşriyata ehemmiyet vermeye müncer oluyor.”</p><div class="clrb"/>
				<p class="normal">Bu makale de şu netice ile bağlanıyordu: “Teşkilat ile neşriyat, selamet-i vatan için ilk atılacak hatvedir; dense, sezadır.”</p>
	<p class="normal">15 Eylül 1906 Şûrâ-yı Ümmet’in başmakalesi de böyle bir cemiyetin kurulduğunu anlatmak istiyordu. Bu makalenin başlığı “Abdülhamid’in Hastalığı, Veraset Meselesi” idi. Abdülhamid’in ağır hasta olduğunu anlattıktan sonra şöylece devam ediyordu:</p>
				<p class="indentmetin">“Abdülhamid’in hastalığı kesb-i vahamet ederek hayatını tehdit ve tahdit edince Avrupa’da veraset-i saltanattan bahisler edilerek bazısı garip, bazısı muhik birtakım efkâr-ı mütehalife görüldü... Hünkârın muhatara-i hayat içinde bulunduğu anlaşılınca Almanya gazetelerinin ve bazı mehafil-i siyasiyenin veraset-i saltanat bahsine girişmesi ve hatta türlü hukuk ve usulün haricinde olarak Burhanettin Efendi’nin namını lisana alması insana hayret verecek garibelerden, daha doğrusu Abdülhamid haininin Almanya’ya verdiği cüretlerdendir.”</p><div class="clrb"/>
				<p class="normal">diyerek siyasi cereyanları da ele aldıktan sonra şu neticeyi memnunlukla kaydediyor:</p>
				<p class="indentmetin">“Osmanlılar için fevkalade şayan-ı ibret ve mefharettir ki bu sefer Abdülhamid’in hastalığı ile Sultan Mehmet Reşat’ın memleketimizi tahlis edecek bir padişah olduğu, tebeddülü veraset ise sevgili vatanımızın düşmanlar elinde mahv ve yağma olunmasına sebebiyet vereceği tamamıyla zahir oldu. Yaşasın Sultan Mehmet Reşat! Yaşasın Vatan!..”</p><div class="clrb"/>
				<p class="normal">1 Teşrinievvel 1906 nüshasında “Maraz-ı Şahane” başlığı altında Almanyalı Muallim Bergman’ın tekrar İstanbul’a davet olunduğunu, 12 Eylül’de İstanbul’a gelen bu doktorun, padişahı ameliyata lüzum gösterdiğini, fakat Sultan Hamid’in razı olmadığını yazıyor. 30 Teşrinisani nüshasında yine “Maraz-ı Şahane” başlığı altında şu satırlar var:</p>
				<p class="indentmetin">“... Maraz-ı Şahane’nin daim ve bîaman olduğu maalmesar İstanbul’dan bildiriliyor.”</p><div class="clrb"/>
				<p class="normal">Bir de karikatür yapmış: Hamid hasta yatıyor. Ayakucunda bir şehzade. Yanında birtakım iskeletler, üstüne de “ders-i siyaset” diye yazmış.</p>
	<p class="normal">16 Teşrinievvel 1906 tarihli bir İstanbul mektubunu da neşrediyor:</p>
				<p class="indentmetin">“... Umûr-ı devlet şimdiki halde Burhanettin Efendi’nin taht-ı riyasetinde teşekkül etmiş bir komisyon marifetiyle idare olunmaktadır. Fakat bir çocuğun tahsili, öyle umûr-ı devleti idare edemez. Sadrazamın vesayeti tahtında yaşıyor... Mamafih bu meyanda Şamlı İzzet, icra-yı habasetten geri kalmıyor.”</p><div class="clrb"/>
				<p class="normal">“Erzurum’da İhtilal” başlığı altında da 23 Haziran nüshasındaki tavsiyesine bir örnek gösteriyor:</p>
				<p class="indentmetin">“Hükümet-i zalimenin temettü vergisi namıyla ortaya attığı yeni bir usulü gasp ve sirkate mukabele ve itiraz eden iki vatanperver, Erzurum ahalisi beyninde bu defa selametbahş bir heyecan husule getirdi. Halk, hükümet konağına giderek bu iki menfinin tekrar Erzurum’a getirilmesini, tehditkâr bir lisan ile validen istedi. Vali bunu yapmadıktan başka, talip halkı silah-ı zulm ü itisaf ile reddetmek de istediğinden halk hemen hücum, valiyi darp ve haps, alaybeyiyle sair ümerayı, zabıtayı birçok polis efradıyla birlikte katil ve cerhetti.”</p><div class="clrb"/>
				<p class="normal">1 Kânunuevvel 1906 nüshasında “Buhran!” başlığı altında şunları yazıyordu:</p>
				<p class="indentmetin">“Yıldız, tebdil-i veraset meselesini bir tehalük-i azim ile takip ediyor... Zaten bugünlerde vücûd-ı seyyiat-medarını mezarına sürükleyen Sultan Abdülhamid, ölümünü dahi hûn-â şâm bir facia, belki birçok faciat ile kızartmak veya bunu evladının hun-ı hederiyle devirmek istemezse bu mecnunane gayreti bulunduğu yerde terk ederek, tarihin uzak sayfalarında mütevazi nisyan kalmış vekayiin, bu kanlı avdetinden olsun nefs-i habisini tenzih edebilir.”</p><div class="clrb"/>
				<p class="normal">23 Teşrinisani tarihiyle de İstanbul’dan iki havadis veriliyor: Biri,</p>
				<p class="indentmetin">“Dün haydut Fehim yeni bir intikam-ı milletten kurtuldu. Akşamüzeri Beyoğlu’ndan konağına avdet ederken Mekteb-i Harbiye civarında arabasına bir humbara atıldı.”</p><div class="clrb"/>
				<p class="normal">Diğeri,</p>
				<p class="indentmetin">“Daima hasta olan Sultan Hamid’i ve saray erkânını fevkalade havf ve telaş ilka eylemiştir... Geçen devre-i buhranında doktorlar tarafından tahmin edilen ikinci nöbet bu hafta kendisini gösterdi. Abdülhamid cihaz-ı bevlîsindeki evcâ-ı elimeden pek mustariptir... Üçüncü defa İstanbul’a gelmesi doktor Bergman’dan rica ve iltimas edilmiştir. Yıldız, sukut-ı müthişin tarakkübü ile raşenâktir.”</p><div class="clrb"/>
				<p class="normal">Okuduktan sonra bütün gazeteleri iç ceplerime sokuşturdum ve düşünceye daldım. Bu gazeteleri ben Enver’e okuttuktan sonra hemen yakılmasını münasip buldum. Selanik’i de ikaz ederek Avrupa’dan gelecek gazetelerin bizi, bize inananlara dahi zayıf göstermekten başka bir işe yaramayacaklarını anlatmayı muvafık buldum: İcap eden malumat cemiyet mensuplarına gizlice verilmeli ve ayrıca propaganda faaliyeti yapılmalıdır.</p>
	<p class="normal">— Kulakların çınlasın Naki Bey! Eğer sen de şimdi bu makaleleri okuyorsan, cemiyetimizin ne zaman ve ne sebeple teşkil edildiğini anlarsın, diye uzaktan telkin yaptım.</p>
				</body>
</html>