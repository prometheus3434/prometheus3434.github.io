<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h1 class="h1baslik" id="calibre_toc_3">II. Bölüm<br class="chapter"/>
			    İKİNCİ İTTİHAT VE TERAKKİ CEMİYETİ NASIL KURULDU?</h1>
<p class="normal">Bu cemiyet ilk önce Selanik’te 1906 Eylül’ünde (1322) Osmanlı Hürriyet Cemiyeti adıyla teşekkül etmiş ve Manastır’da da bir şube açmıştır. Ertesi yıl adını Paris’teki cemiyetle birlik olmak için Terakki ve İttihat’a değiştirmiş ve 1908 Temmuz’unda Meşrutiyet’in ilanından sonra da ilk kurulan cemiyetin adı olan İttihat ve Terakki’yi kabul ederek siyasi faaliyete girişmiş ve Osmanlı Devleti’nin mukadderatını kendi elinde sona erdirmiştir.</p>
				<p class="normal">Ben bu cemiyete, ilk adı ile anıldığı zamanında Manastır’da girdim. Rehberim Erkân-ı Harp Binbaşı Enver Bey (Paşa) idi ve Manastır merkezini beraber teşkil ettik. Şöyle ki: 18 Kânunuevvel 1906’da Selanik’te Hürriyet namı altındaki cemiyete girdiğini sonraları öğrendiğim Enver Bey’le birlikte 30 Kânunuevvel (17 Teşrinisani) Cuma günü Manastır şimalindeki Kukraçan ve civar köylerin araştırmasından dönerken, Enver yine her zamanki gibi siyasi bir sohbet açtı. Ve işe latife ile şöyle başladı:</p>
				<p class="normal">— Kâzım, Sultan Hamid pek ağırlaşmış, ölüm haberi gelince Meşrutiyet’in ilanı için nasıl bir hareket düşünürsün?</p>
				<p class="normal">— Derhal kuvvetli bir muhtelit müfreze ile Manastır dışına çıkmalı ve her tarafa Manastır’da Meşrutiyet’in ilan edildiğini ve böyle hareketi her taraftan istemeli ve İstanbul’a da derhal Meşrutiyet ilan edilmediği takdirde, mühim bir kuvvetin Manastır’dan harekete hazır bulunduğu hakkında mülki ve askeri ve beledi makamlardan telgraflar çektirmeli.</p>
				<p class="normal">— Bu işi sen yaparsan ve takibin için de emir gelirse ben de takibine çıkarım.</p>
				<p class="normal">— Herhalde kavga etmeyiz. Çünkü hazırlanacak kuvvet senin emrinde olacaktır. Takip emri de bana verilemez, çünkü ben de senin emrinde beraber çıkmış olacağım.</p>
				<p class="normal">Enver bu cevaptan çok memnun oldu ve ciddi olarak dedi:</p>
				<p class="normal">— Kâzım ver elini! Bugün sana çok mühim bir sır vereceğim ve bir teklif yapacağım. Bu sırrı benden habersiz kimseye açmayacağına da namusun üzerine söz ver bakayım!</p>
				<p class="normal">Atlarımız üzerinde yan yana gidiyorduk. Elimi uzattım. Enver elimi sıkarken istediği yemini verdim:</p>
				<p class="normal">— Namusum üzerine söz veriyorum ki, söyleyeceğin sırrı senden habersiz kimseye söylemeyeceğim.</p>
				<p class="normal">— Kâzım! Sultan Hamid’in hastalığı gittikçe artıyormuş. Uzun yıllardan beri Sultan Hamid’in etrafına toplanan haşerat milleti emmekte devam etmek için Hamid’in ölümüyle beraber şehzadesi Burhaneddin’i padişah yapmak istiyorlarmış. İstanbul’da bu iş için her türlü hazırlıklar yapılmış. Eğer muvaffak olurlarsa bu murdar idare yine bütün fenalıklarıyla devam edip gidecektir. Buna mâni olmak ve veraset usulünün değiştirilmesine mâni olmak ve Veliaht Reşat Efendi’yi padişah yapmak ve Meşrutiyet’i ilan etmek esası üzerine bir cemiyet teşekkül ettiğini Selanik’te bana da haber verdiler ve benim de bu cemiyete girmekliğimi teklif ettiler. Ben de kabul ettim ve bu cemiyete girdim. Senin de hürriyet ve meşrutiyet taraftarı olduğunu her fırsatta öğrendiğim için, sana da bu cemiyete girmekliğini teklif ediyorum. Bu suretle Manastır’da, birlikte, zaten mevcut olan fikir birliğini teşkilatlandırmış oluruz.</p>
				<p class="normal">— Sana olan itimadım o kadar büyüktür ki böyle bir teklifi memnuniyetle kabul ederim. Yalnız bu cemiyet hepimizin bildiği İttihat ve Terakki Cemiyeti ise ben ona yemin etmişim ve numarasını da taşıyorum. Bunu size çok önceleri de söylemiştim. Bununla beraber tekrar yemine lüzum varsa bir daha ne tarzda istiyorsan edeyim.</p>
				<p class="normal">— Hayır, İttihat ve Terakki Cemiyeti değildir. Bu tamamıyla yeni bir teşekküldür. Ve onunla bir münasebeti olmadığından onun mensuplarını da yeniden yeminle kendine alacaktır.</p>
				<p class="normal">— Şu halde ben de bu şarta uymayı kabul ediyorum. Ancak birkaç şey öğrenmek isterim. Mesela, bu cemiyetin umumi merkezi nerededir? Siz Selanik’te yeni girdiğinize göre Selanik’te de bu cemiyetin faaliyete başladığı pek eski olmadığı anlaşılıyor. Acaba nerelerde merkez kurulabilmiştir? Abdülhamid’in ölümüne bağlı olan bu teşekkül onun hastalığından cüret alarak vücut bulduğuna şüphe etmiyorum. Fakat Hamid ölmez de iyi olursa cemiyet ne yapacak? Onun hayatı uzun sürerse her tarafa dal budak saracak olan bu teşekkülün uzun zaman gizli kalmasına imkân olmayacağından bu hale göre ne zaman icraata başlayacak? Yani bir cümle ile bu cemiyetin programı nedir?</p>
				<p class="normal">— Kâzım! Benim bildiğim merkez-i umumi İstanbul’da imiş. Selanik’te emin olduğumuz arkadaşlar da yeni girdiklerine göre buna şüphe etmiyorum. Belki başka yerlerde de merkez kurulmuştur. Sultan Hamid ölmezse, öldürürüz. Ben senin kadar sık eleyip ince dokumadım. Bende nizamname yok. Sen bu cemiyete girmeyi kabul edince Selanik’e gideceksin. Cemiyetin nizamnamesini ve merasim vesaireye ait talimatını sana verecekler. Manastır’da buna göre teşkilata başlayacağız. Selanik merkezi beni olduğu kadar seni de tanıyor ve itimat ediyor.</p>
				<p class="normal">— Enver Bey! Darılma ama aklıma tuhaf bir şey geldi: Bu Selanik merkezi dediğin, bu cemiyetin merkez-i umumisi ve sen, İsmail Hakkı ve Cemal beyler de mesela başlıca azaları olmasın.</p>
				<p class="normal">— Katiyen. Eğer böyle bir şey olsa herkesten önce bu işe seninle başlardık. Yalnız bu bahsettiğin arkadaşlar da benim gibi cemiyete yeni girmişlerdir. Selanik’e gidince sen de İsmail Hakkı Bey (Umumi Müfettişlik Erkân-ı Harbi Binbaşı) vasıtasıyla merkezle temas edebileceksin. Yani nizamname ve talimat vesaireyi bu arkadaşımızdan alacaksın. İstediğin suallerin cevabını da yine onun vasıtasıyla alırsın.</p>
				<p class="normal">— Şu halde Selanik merkezini Müfettiş-i Umumi Hilmi Paşa ve bu ayarda zatlar mı teşkil ediyor? İşi İstanbul’un idare ettiğini söylediğinize göre orada da asıl işi yürütenler herhangi bir sadrazam, serasker ayarında kimseler midir? Eğer iş böyle büyük ve geniş bir merkeze dayanıyorsa, biz de Manastır’da bizzat çalışarak ve diğer bazı mühim merkezlerdeki arkadaşlarımıza da haber göndererek az zamanda cemiyetin harekete geçebilecek bir kuvvet halini almasını temin edebiliriz. Artık İstanbul üzerine yürümek zor bir şey de olmaz.</p>
				<p class="normal">— Sen zaten hazır olan planını gider Selanik’e anlatırsın. Şimdi sen esas maksadı Meşrutiyet’i ilan etmek olan ve benim yemin vererek girdiğim cemiyete girmeyi kabul ediyorsan bana yemin ver bakayım!</p>
				<p class="normal">— Esas maksadı hürriyet ve meşrutiyetin ilanı olan Osmanlı Hürriyet Cemiyeti’ne girmeyi ve bunun fedai bir azası olmayı kabul ettim. Vallahi ve billahi.</p>
				<p class="normal">— Şimdi sana bir işaret vereceğim, diyerek sağ elinin baş ve şahadet parmağıyla göğsünün önünde bir hilal şekli yaptı. Dedim:</p>
				<p class="normal">— Bu hilal! Tuhaf. Başka bir işaret bulamamışlar mı? İşin içinde İslamcılık cereyanı mı var?</p>
				<p class="normal">— Her şeye itiraz ediyorsun. Parolasını söylesem, korkarım buna da bir kulp takacaksın. Cemiyete girmeyi kabul edince onun her şeyini itiraz etmeden kabul etmek lazımdır. Benim aklıma bile gelmeyen şeyleri nereden bulur da çıkarırsın? Kışlanın ortasında alay bandosuna “Ben bir Türküm”ü çaldırıyor ve askerlere de söyletiyorsun. Elbette ki hilal daha şümullü bir işarettir.</p>
				<p class="normal">— Rica ederim, darılma! Parolayı da söyle. Her ikimiz de hayatımıza kıymet vermeyen ve onu milletimizin uğruna feda etmekten çekinmediğini defalarca ispat etmiş insanız. Fakat yine ikimiz de erkân-ı harp zabitiyiz ve Manastır’da bu cemiyetin bir merkezini açmak vazifesini üzerimize alıyoruz. Bu büyük itimadı hakkımızda besleyenler elbette ki bizden bir nefer mutavaatı değil daha ziyade fikir ve teşkilat kudreti bekleyeceklerdir. Mahzurlu gördüğümüz şeyleri birlikte münakaşa ederiz, teklif ederiz. Belki de takdirle karşılarlar.</p>
				<p class="normal">— Peki! Parolası da “Muin”dir. Mesela ben başı “mim” harfli bir şey söylerim, Sen “ayn”lı bir şey ile cevap verirsin. Sonra ben “y”li bir şey söylerim, sen de “nun”lu bir şeyle ikinci cevabı verirsin. Yani ikimiz karşılıklı “Muin” kelimesini telaffuz etmiş olunca anlarız ki her ikimiz de bu cemiyetin azasıyız. Şimdi başlayalım. Benim verdiğim işareti sen de ver ve sözüme dediğim tarzda cevap ver: Manastır’a mı gidiyorsun?</p>
				<p class="normal">İşareti aynen verdikten sonra:</p>
				<p class="normal">— Ali Bey beni görmek istediği için oraya gidiyorum.</p>
				<p class="normal">— Yeri uzak mı?</p>
				<p class="normal">— Nerede oturduğunu bilmiyorum. Sora sora buluruz.</p>
				<p class="normal">— Bravo! işte bu kadar. Buna da bir diyeceğin var mı?</p>
				<p class="normal">— Enver Bey biz burada Bulgar, Rum, Sırp komite teşkilatının içinde yaşıyoruz. Bunların nasıl çalıştıklarını takip etmek de arazide çete aramaktan daha mühim bir vazifemiz. Bundan başka vaktiyle İstanbul’da teşekkül eden İttihat ve Terakki Cemiyeti’nin çorap sökülür gibi eridiğini gördük. Ben düşünce ve kanaatlerimi fırsat buldukça size de söylemiştim. Şimdi milleti hürriyete kavuşturmak ve bu suretle onu düşeceği uçurumlardan kurtarmak için mademki en ağır yükü omzumuza almaya ve bu uğurda icap ederse öldürmeye ve ölmeye de karşılıklı ahdleşiyoruz, şu halde zekâlarımızı da birleştirerek mutabık kalacağımız esasları cemiyetin merkez-i umumisine, yani dimağına ulaştırmamız da vazifelerimiz arasına girer. Benim düşündüğüm noktalar şunlardır:</p>
				<p class="normal">a – Bu cemiyetin merkez-i umumisi nerededir ve kimlerdir bilmeliyiz. Çünkü iki erkân-ı harbiz ve Manastır’da bir merkez teşkili vazifesini bize verenlerin, herhalde bizden daha olgun ve dolgun başlı kimseler olması lazım gelir. Aksi halde işin bütün ağırlık merkezi Manastır’ın üzerine çöker ve bütün yanlış hesapları başta seninle ben başımızla öderiz.</p>
				<p class="normal">b – Nizamname ve program hakkındaki mütalaalarımızı serbestçe bildirmek ve teklif yapmak salahiyetimizdir diye sormaya lüzum görmeden kabul etmeliyiz.</p>
				<p class="normal">c – Manastır, esasen fikren hazırdır. Bir taraftan teşkilata başlarız ve bunu Resne, Ohri mıntıkalarındaki halka da teşmil ederiz, diğer taraftan daha etraflıca halkımızı istibdat aleyhine doldururuz. Bütün bu işler birkaç ayda biter. Ondan sonra Hamid ölmezse de derhal harekete geçmek lüzumunu şimdiden merkez-i umumiye bildiririz. Manastır mıntıkası çok müsait olduğu gibi faaliyetimiz de burada “Hürriyet Ordusu” esasını hazırlar, işin uzun zaman sürüncemede kalması eskiden İttihat ve Terakki’ye karşı yapıldığı gibi yeniden İstanbul’da vesair yerlerde cemiyetin duyulmasına ve Hamid’in yeni bir zulmüne sebep olabilir. Hususiyle muayyen bir işareti ve parolası olan bir cemiyetin azasını kolayca meydana çıkarmak mümkündür.</p>
				<p class="normal">Şimdilik aklıma gelenler bunlar. Cemiyetin nizamnamesini ve programını aldıktan sonra beraber okur, münakaşa ederiz.</p>
				<p class="normal">— Kâzım Bey! Sen hazır ol, ilk fırsatta Selanik’e git! Biz bugünü Manastır’da Osmanlı Hürriyet Cemiyeti merkezinin kuruluşu sayarız. İkimiz için de kan kardeşliği tarihi sayılır. Yalnız şu hilal işaretine dokunman hiç de hoşuma gitmedi. Bu işaret herhalde “Ben Bir Türküm”den daha şümullüdür. Bu cemiyete yalnız Türkleri değil, İslam olan bütün Osmanlıları da alıyorlar. Arabı, Arnavutu da girebilir, yeter ki hürriyet ve meşrutiyet taraftarı olsunlar. Hilâl işaretiyle salibe karşı cihat açacak değiliz ya.<sup class="calibre3"><a href="ittihat_split_148.html#footnote-448-29" id="footnote-448-29-backlink" name="footnote-448-29-backlink">[29]</a></sup></p>
				<p class="normal">Artık şehre girmiştik. İkimiz de yorgunduk. Evlerimize ayrılmak zorunda idik. Kısaca şu cevabı verdim:</p>
				<p class="normal">— Enver Bey! Sizinle anlaşamayacağımız hiçbir mesele olmayacağı ümidini besliyorum. Hususiyle senin delaletinle yeni bir cemiyete senin gibi fedai olarak girmekle birbirimize daha çok yaklaştık. Manastır’da iki fedai arkadaşın kuracağı bir merkezin vatan ve millet için büyük başarılar temin edeceğine şüphem yok. Allah emeklerimizi ve fedakârlıklarımızı boşa çıkarmasın ve milletin hayır ve selametine bahşetsin, mesai tarzımız hakkındaki mütalaamı yarın size izah ederim.</p>
	<p class="normal">— Kâzım! Dikkat et, kan kardeşi oluyoruz. Cemiyetin en güç ve en korkunç vazifelerini birlikte üzerimize alıyoruz. Allah yardımcımız olsun. Bugünü Manastır merkezinin başlangıç tarihi olarak kabul edelim. Bir an önce senin Selanik’e gitmene ben de çalışırım, sen de çalış. Allahaısmarladık.</p>
				</body>
</html>