<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_72">Sultan Hamid’e Suikast Kararı</h2>
				<p class="normal">Münferit suikastlerden sakınılması ve hele İstanbul’da böyle teşebbüslerin vaktinden önce cemiyetin ortaya çıkmasına ve belki de tehlikeli akıbetler doğuracağına merkez-i umumi de yeniden bir daha kani olmuş ki bundan vazgeçtiler. İş yine Sultan Hamid’e suikast yapılması kararına döndü. Bunun cuma selamlığında yapılması imkânı olmadığını bizzat sıram gelip de merasime davet olunduğum zaman gözümle gördüm. Şu halde, Ramazan’ın on beşinci günü Hırka-i Şerif ziyareti için şimdiden Beşiktaş’ta bir ev kiralanması hakkında yine Baha Bey vasıtasıyla Selanik’ten tebligat yapıldı. Bu hususu ben Manastır ve Selanik’te iken de görüşmüş olduğumdan faaliyete geçtik. Enver Bey’in Beşiktaş’ta, Yıldız’dan inen yokuşa bir şahnişin penceresiyle bakan deniz cihetindeki evi ancak Enver kendisi gelirse kullanılabilecekti. Beşiktaş’ta Baha Bey çok aramış. Zaten yol boyunca mahdut evler kâmilen Sultan Hamid’in bendeleri tarafından tutulmuş bulunuyor.</p>
	<p class="normal">Fındıklı’da merkez arkadaşlarımızdan Topçu Binbaşısı Nahit Bey’in evi caddeye bakıyordu ve çok münasipti. Nahit’i ziyaretle bu evi tetkik ettim. Daha Ramazan’a çok var. İcabında istifade edebiliriz. Fakat uzun bir selamlık esnasında birkaç fedainin sokakta bu işi yapabileceğini bu iş için görüşmek üzere ben Manastır’a kadar gelmeye çalışacağımı Enver Bey’e yazdım.</p>
				</body>
</html>