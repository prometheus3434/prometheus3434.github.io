<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_53">Bu Vaziyet Karşısında Kararımız</h2>
				<p class="normal">1 – İstanbul’un vehmini doğru göstermek ve bu suretle kendi cemiyetimizi perdelemek.</p>
				<p class="normal">2 – Teşkilatımıza hız vermek.</p>
				<p class="normal">3 – Hareket planımızı katileştirmek ve Selanik’i vaziyetten haberlendirerek işe hız vermelerini istemek.</p>
				<p class="normal">Bunlardan birincisini inandırıcı bir şekilde yapmak için Manastır, Resne ve Ohri mıntıkalarında tahkikat yapmak lüzumunu Hadi Paşa’ya bildirdik. Enver Manastır’da, ben de Resne ve Ohri’de tahkikata memur edildik. Bu suretle ben müsait müfreze zabitlerimizden cemiyete henüz girmemiş olanlarını da alabileceğim. Yani ikinci madde de aynı zamanda olabilecek.</p>
				<p class="normal">İstanbul’u sabırsızlandırmamak için de Hadi Paşa’ya şunu yazdırdık: “Arnavutların bazı gizli tahlifleri haber alınmış ise de şiddetli takip dolayısıyla devam edememektedirler. Bu hususta ziyadesiyle müteyakkız bulunuyoruz. Ohri’den alınan haberde Arnavut ve Bulgar komitelerinin müşterek harekete başladıkları ve Türk köylerine zulüm yaptıkları bildiriliyor. Yerinde tahkikata başlanmış ve esaslı tedbirler alınmış olduğu.”</p>
				<p class="normal">Üçüncü madde üzerinde Enver’le çok durduk. İstanbul bir gün de hakiki vaziyeti haber alabilir de cemiyet icraata geçmeden önce şiddetli tedbirler almaya kalkışırsa ne yapacağız?</p>
				<p class="normal">Şiddetli tedbirin ne olabileceğini Şemsi Paşa’nın seyahati bize biraz olsun gösterdi. Bu adam beraberinde Arnavut kıtalarıyla gelebilir, başka yerlerden Nizamiye veya Redif taburları da gönderilebilir. İstanbul’dan Selanik’e donanma da gelebilir. En hafifi işin başında bulunanları uzak yerlere naklettirebilirler.</p>
				<p class="normal">Bu halleri düşünmek; bizim her zaman için meşrutiyeti açıkça istemeyi ve Manastır mıntıkasında Hürriyet’i ilan ederek İstanbul üzerine bir hareket hazırlamak lüzumunu bir defa daha gösteriyordu. Ben bu husustaki fikrimde ısrar ettim. Buna hazırlık olmak için Resne ve Ohri Redif tabur kumandanlıklarına oraca halkın sevgi ve güvenini kazanmış, yani oranın hemşehrisi olan ve cemiyetimize girmiş bulunan kimseleri tayin ettirmek<sup class="calibre3"><a href="ittihat_split_166.html#footnote-448-47" id="footnote-448-47-backlink" name="footnote-448-47-backlink">[47]</a></sup> ve oralarda birer merkez kurmak. Civar müfrezelerin zabitlerinden cemiyete henüz girmeyenleri bu seyahatimde yemin ettirmek ve Manastır’a getirip merasimle de yemin ettirerek onlara tesir yapmak. Bir de bir hürriyet marşı hazırlamak hususlarını Enver’e söyledim.</p>
				<p class="normal">Enver Bey:</p>
				<p class="normal">— Hepsi kabul. Fakat bu marş ne olacak ve kim yapacak? dedi.</p>
				<p class="normal">Ben:</p>
	<p class="normal">— Marşın ne olduğunu Bulgarların “Makedonya bizimdir!” diye bağırarak halka ve bizzat bunu haykıran komitecilere ne kadar tesir yaptığını ve kuvvet verdiğini görüyoruz. Fransızların Marseilleise’inin ihtilalcilere ve hatta bugünkü Fransızlarla yaptığı tesiri işitmiyor muyuz? Böyle bir marş hürriyet isteyenlere kuvvet vereceği kadar Sultan Hamid’e ve taraftarlarına manevi tesir yaparak onları korkutur ve sindirir. “Ben bir Türküm!” marşı insana nasıl heyecan veriyor. Böyle bir şey yazmak hiç de zor olmaz sanırım. Böyle bir şey yazacak birini elbette buluruz. Enver Bey vaziyetin gittikçe nazikleştiğini kabul ederek Selanik’in sıkıştırılmasını kendi üzerine aldı.</p>
    </body>
</html>