<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_65">İstanbul’da İlk Merkez Teşkilatı</h2>
				<p class="normal">6 Kânunuevvel efrenci Cuma günü trenle Selanik’ten hareketle ertesi günü İstanbul’a geldim. Doğruca Zeyrek’teki evimize gittim. İlk işim en büyük ağabeyime cemiyetin kuvvet ve kudretini anlattım. İstanbul’da da teşkilatı yapılmış ve kuvvetli göstererek vazifemi ondan dahi gizlemeyi ihtiyatlı buldum. Onu –cemiyetteki kıdemine ve tecrübesine rağmen– merkeze almayı muvafık bulmadım. Çünkü çoluk çocuk sahibi ve evi ayrı idi. İstediğimiz yere istediğimiz saatte gelmesi kolay olmadığı gibi dikkati de çekebilirdi. Ondan daha ziyade donanmaya el atmak için istifadeyi düşünüyordum. Çünkü eski cemiyet arkadaşlarından bahriye zabitleri olduğu gibi teyzemin oğlu Mehmet Kaptan (Burak) onun yaşında idi ve iyi de arkadaştılar. Donanmaya bu suretle el atmak imkânı olup olmayacağını sordum. Aldığım cevap bu yoldan bir şey başarmak imkânsızlığını gösterdi.</p>
				<p class="normal">Şöyle ki: Mehmet Kaptan’ın kayınbiraderi Rıza Kaptan (sonradan Bahriye Erkân-ı Harbiye Reisi) birkaç yıl önce Yeniköy’de ahbabı bulunan bir ecnebinin ziyaretine gittiği zaman jurnal edilmiş. Jurnalde, “Basra’ya tayin olunduğu halde gitmeyerek ecnebilerle sıkı temasta bulunmaktadır” denilmiş. Derhal tersanede Camialtı’nda hapse atılmış, evi aranmış. Eniştesi Mehmet Kaptan da alınarak hapse atılmış. Bir müddet sonra Basra’ya tayin olunan Rıza Kaptan’ın başka bir zat olup çoktan memuriyeti başına gittiği anlaşılmış ise de bir ecnebiyi ziyareti evrak-ı muzırra getirtmekte olduğu içindir diyerek hayli hapiste kalmışlar. Sonra çıkarılmışlar. Fakat sıkı tarassut altında imişler ve ağabeyimle de pek temasta bulunmuyorlarmış.</p>
				<p class="normal">Şu halde başka yoldan yürümek zaruridir, diyerek ağabeyimin kimseye yeni teşkilattan bahsetmemesini rica ettim.</p>
				<p class="normal">8 Kânunuevvel’de Cağaloğlu’ndaki Nafıa Nezareti’nde Salim Bey’in bulunduğu mühendisler odasına gittim. Kapıcı ile kendisini dışarı çağırttım. Bize riyaziye mümeyyizliğine gelmiş bulunduğu için kendisini tanırdım.</p>
				<p class="normal">Elini sıkarken şahadet parmağımın ucuyla bileğine basınca sevindi ve aynı işareti vererek dedi:</p>
				<p class="normal">— Sizi sabırsızlıkla bekliyordum. Kıymetli genç mühendislerimiz Anadolu ’nun muhtelif yerlerine gittiler. Birkaç gün önce gelmiş olsaydınız onlardan da istifade ederdik.</p>
				<p class="normal">— Zararı yok. Ben sizinle eskiden tanıştığımdan sizi samimi ziyarete geldim. Yarın akşam bizim eve gelirseniz tafsilatlı görüşürüz. Avukat Baha Bey’i de yarın ziyaret edeceğim, dedim.</p>
				<p class="normal">Salim Bey, Baha Bey’i tanımıyormuş. Evimizin adresini vererek yarın akşam bizde görüşmek üzere ayrıldım.</p>
				<p class="normal">9 Kânunuevvel Pazartesi günü Pangaltı Harbiye Mektebi’ne gittim. Resmi ziyaretlerimi yaptım. Tabiye muallim muavinliğine tayin olunduğumu ve yarın ilk dersim olduğunu öğrendim.</p>
				<p class="normal">Mektepten dönüşte Bankalar önünde tramvaydan indim. Takip olunmadığımı gördüm. Tahtaburunyan Hanı 3 numarada Avukat Baha Bey’i buldum. Aynı işaretle tanıştık. Baha, bana Talat ve Manyasizade Refik beylerden şikâyet ederek dedi:</p>
				<p class="normal">— Aylarca beyhude vakit geçirdik. Burada Selanik gibi merasimle tahlif olunur mu? İkinci günü baskına uğrarız. Anlatamadım gitti. Teşkilata memur olarak geleceğinizi haber alınca sevindim. Fakat peşin söyleyeyim ki hâlâ işte ısrar olunuyorsa İstanbul’da böyle şey olmaz. Yok yere başımızı da başkalarını da belaya sokarız.</p>
				<p class="normal">— Hayır, ben tam salahiyetle geldim. Ne teşkilat ve ne de tahlifler Selanik ve Manastır gibi olmayacaktır. Bu husustaki düşüncelerimi bildirmeden önce altı kişilik İstanbul merkezini teşkil etmekliğimiz lazımdır. Selanik’ten bazı zatları tespit ettiler. Bunlar içinde siz de varsınız. Reşat, Hüseyin Cahit ve Mahmut Sadık beylerle beni siz tanıştıracaksınız. Ben yalnız Mühendis Salim Bey’le görüşebildim. Ara sıra ziyaretinize gelirim. Siz de bana gelirsiniz. Şimdi sizinle eskiden beri bir ahbaplık uyduralım.</p>
				<p class="normal">Bu ahbaplığı tespit ettik. Baha Bey artık işler yürüyeceğinden emin olarak pek sevindi. Bu aralık bir zat onu ziyarete geldi. Şûrâ-yı Devlet’ten Reşat Bey imiş. Ne güzel tesadüf. Baha, Reşat Bey’e dedi:</p>
				<p class="normal">— İşte Selanik’ten beklediğimiz genç zabit!</p>
				<p class="normal">Reşat Bey samimi bir hal ile elimi sıktı ve başını iki tarafa sallayarak dedi:</p>
				<p class="normal">— Allah muvaffakıyet versin. Fakat bu işin İstanbul’da pek tehlikeli olduğunu sizlere söylemeyi vazife sayarım. Genç bir zabitsiniz. Cesaretiniz bu vazifeyi üzerinize aldırmış. Ancak burası Selanik, Manastır gibi değildir. Siz Sultan Hamid’in kuvvetinin ne olduğunu bilmiyorsunuz. Bu adamdan meşrutiyet alınamaz.<sup class="calibre3"><a href="ittihat_split_176.html#footnote-448-57" id="footnote-448-57-backlink" name="footnote-448-57-backlink">[57]</a></sup></p>
				<p class="normal">Ben de size şunu söylemeyi vazife sayarım ki Rumeli’de bütün ordular ve halk Meşrutiyet’in ilanı için yemin etmiştir. İcap ederse Alemdar Ordusu gibi buraya gelip bu işi behemehal yapacaklardır. Siz de cemiyetin kuvvetini bilmiyorsunuz.</p>
				<p class="normal">— Eh öyle ise biz de dua edelim. Fakat ben bu görüşte değilim. Beni mazur görün. Bir yerde ağzımı açmam. Elimden gelen yardımı da yaparım.</p>
				<p class="normal">Reşat Bey gittikten sonra Baha Bey:</p>
				<p class="normal">— Görüyorsun ya, İstanbul başka yerlere benziyor mu? Bakalım diğerlerinden ne cevap alacağız, dedi.</p>
				<p class="normal">Birkaç gün sonra Hüseyin Cahit Bey de benimle görüşmesi hakkındaki Baha Bey’in teklifini kabul etmedi. Bunların cevapları da aşağı yukarı aynıdır: “Bir şey yapabileceklerini ümit etmem, hele İstanbul’da teşkilat doğru değildir” tarzındadır. Fakat Muharrir Mahmut Sadık cesaret ve samimiyetle bizimle beraber çalıştı.</p>
				<p class="normal">Baha Bey Salacak’ta oturuyormuş. Birbirimizin adresini aldık. Cuma günü kendisine geleceğimi söyleyerek ayrıldım.</p>
	<p class="ortayazi">***</p>
				<p class="normal">Karaköy Köprübaşı’ndan bir sandala binerek Haliç’in İstanbul’a bakan o güzel manzarasını pek neşeli olarak seyrede ede Unkapanı’na çıktım ve eve geldim.</p>
	<p class="normal">Akşam, Mühendis Salim Bey ziyaretime geldi, ilk iş merkezi teşkil edecek kanaat ve seciyesi kuvvetli arkadaşlar üzerinde görüştük. O, Fatin Hoca ile Topçu Mektebi’nde muallim Binbaşı Nahit Bey’le öteden beri hemfikir olduklarını, bunları cemiyete alarak merkez azalığında bulundurmaklığımızı teklif etti. (Bunları biz de cemiyet namına tahlif ile işe başladık.)</p>
				</body>
</html>