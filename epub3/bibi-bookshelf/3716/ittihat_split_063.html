<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_63">Manastır’dan Ayrılışım</h2>
				<p class="normal">3 Kânunuevvel (20 Teşrinisani) Salı günü Manastır’dan trene bindim. Enver’le ve kardeşimle öpüşerek mukaddes yolumuzda muvaffakıyetler dileştik. Bu ayrılık bana çok acı geldi. İlk gençliğimin en enerjili zamanlarını geçirdiğim Manastır’ı çok sevmiştim. Küçüklüğümden beri vatan aşkıyla çırpınan ruhum burada istediği gibi bir çalışma sahası bulmuştu. İstediğim fedakâr bir muhiti burada yapmıştım.</p>
				<p class="normal">Geceli-gündüzlü üzerlerinde dolaştığım iki taraflı yüksek dağlar, uzun ovalar, aradığımız, konakladığımız köyler, türlü tehlikeler geçirdiğimiz müsademe yerleri sinema şeridi gibi süzülüp geçerken yeni askeri ve milli vazifem dahi dimağımda hemen aynı hızla fakat tekrar tekrar gelip geçiyordu.</p>
				<p class="normal">Florina’dan sonra artık Manastır ovası bitiyordu. Kaymakçalan ve Pelister’in muhteşem manzaraları beni kendilerine çekti. O, 2.500 metrelik yükseklikleri ruhumla bir daha dolaştım ve oralara da vedamı yaptım.</p>
				<p class="normal">Ostrova Gölü’nü dolanırken, Vodina Şelalesi’ni seyrederken, her zamanki gibi her düşünceden sıyrılarak doya doya bu manzaraları seyrettim. Dimağımdaki güzel albüm serisindeki yerlerini kuvvetlendirdim. Nihayet Karaferye’yi de geçtik ve akşamüstü Selanik’e vardık. Bir otele indim.</p>
	<p class="normal">Ertesi günü umum müfettişlikte, Erkân-ı Harp Binbaşı İsmail Hakkı Bey’i ziyaret ettim. Bu gece kendi evinde görüşüleceğinden yemekten sonra buluşmayı kararlaştırdık. Manastır’dan aynı trenle gelen Ulah doktor Mişe’yi de İsmail Hakkı Bey’e takdim ettim, ayrıldım.</p>
				</body>
</html>