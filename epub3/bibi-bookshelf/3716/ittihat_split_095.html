<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_93">İstanbul Matbuatını Tenvir ve Bir Gazete Çıkarmak</h2>
				<p class="normal">Bu işle Mahmut Sadık ve Fatin Hoca en ziyade uğraştılar. Tevfik Fikret, Hüseyin Kâzım gibi cemiyete önceden giren kıymetli kimseler bulunduğu gibi Abdullah Zühtü ve Hüseyin Cahit gibi hürriyetsever cemiyet yakınları da vardı. Mahmut Sadık Abdullah Zühtü’ye, Fatin Hoca da Hüseyin Cahit’e tekliflerde bulundu. Hüseyin Cahit Bey şu cevabı verdi:</p>
				<p class="normal">— Ben daha önce girmedim. Şimdi girmemi doğru bulmam. İş olup bitti. Ben müstakil adamım. Reyimde böyle kalmak isterim. Fakat müstakil olarak çıkaracağım Tanin gazetesiyle cemiyete yardım ederim. (Hüseyin Cahit Bey hakikaten gazetesiyle cemiyete yardıma başladı. Sonradan mebus olmak için cemiyete de girdi. Cemiyete muhalif kimseler ve gazetelerle lüzumundan çok fazla münakaşa ve mücadelelere de girdi. Bu pek de iyi neticeler vermedi.)</p>
				<p class="normal">Bizim ilk günlerde elimizde bir gazete çıkaracak kadar paramız olmadığından Hüseyin Cahit Bey’in bu düşüncesini kabul ettik. Hüseyin Kâzım Bey vasıtasıyla cemiyetin bir gazete çıkarıncaya kadar tebliğlerini Tanin’e vereceğini ve Hüseyin Cahit Bey’in tamamıyla müstakil kalmasını uygun bulduğumuzu bildirdik.</p>
	<p class="normal">Mahmut Sadık da Abdullah Zühtü’yü cemiyete alarak onunla birlikte gündelik haline getirilen Resimli Gazete’de çalışıyorlardı. Bu gazete Karabet’in olduğundan Tanin’i buna tercih etmiştik.</p>
				</body>
</html>