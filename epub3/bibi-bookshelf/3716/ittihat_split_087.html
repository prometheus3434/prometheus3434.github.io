<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_85">Niyazi Bey’in Dağa Çıktığını Nereden Öğreniyoruz?</h2>
				<p class="normal">4 Temmuz 1908 (21 Haziran 1324) sabahı mektebe geldiğim zaman beni fedai zabitlerimizden Salih Bey karşıladı ve şu haberi verdi: Bu sabah Müfettiş İsmail Paşa beni çağırttı ve şunu sordu:</p>
				<p class="normal">— Niyazi Bey Resne’de bazı asker ve halk ile dün dağa çıkmış. Niyazi’yi tanıyor musun? Bu, ne maksatla bu hareketi yapmıştır?</p>
				<p class="normal">— Tanımıyorum, maksadını da bilmiyorum, cevabını verdim.</p>
				<p class="normal">— Kâzım Bey Niyazi’yi tanır mı? dedi, ben de:</p>
				<p class="normal">— Kâzım Bey Üçüncü Avcı Taburu’nda stajını yapmıştı. Niyazi Bey de aynı taburda bulunuyordu. Herhalde tanır, fakat arkadaşlıkları derecesini bilmiyorum, cevabını vererek tabii göründüm. Bu suretle şüphelenmesine meydan vermedim. Herhalde sizi de çağırıp soracağına şüphe etmiyorum, haberiniz olsun.</p>
				<p class="normal">Salih Bey bunları anlatıncaya kadar koridor boyunca hastane merdivenine kadar gelmiştik. Bu aralık İsmail Paşa’nın mektebe girdiğini görünce Salih’e şunları söyleyerek hastaneye çıktım:</p>
				<p class="normal">— Havadise teşekkür ederim. Cevabınız gayet tabii ve güzel. Fazla malumat öğrenmeye gayret edin!</p>
	<p class="ortayazi">***</p>
				<p class="normal">Hastanede nöbetçi doktordan uydurma bir mide rahatsızlığına ilaç alarak muallimler odasına döndüğüm esnada İsmail Paşa’nın beni istediğini bildirdiler.</p>
				<p class="normal">Üst katta Boğaz’a bakan odasında paşayı bularak:</p>
				<p class="normal">— Beni emretmişsiniz, dedim. Bana şunu sordu:</p>
				<p class="normal">— Kâzım Bey! Manastır’da Avcı Taburu’nda stajınızı yaparken orada bölük kumandanlarından Niyazi Bey adında biri varmış. Şimdi Resne’de tabur kumandanı, kolağasıdır. Bu adamı tanıyor musun?</p>
				<p class="normal">— Evet efendim, tanırım. Cesur, fedakâr ve sadık bir zabittir. Cevabını verdim.</p>
				<p class="normal">— Tanıdığınıza memnun oldum. Bu Niyazi Bey Resne’de asker ve halktan bir kuvvetle dağa çıkmıştır. Bunun sebebi nedir? diye sorarken alt çenesini de korkunç bir cevap alacakmış gibi sağa sola oynatıyordu.</p>
				<p class="normal">Dedim:</p>
				<p class="normal">— Paşa hazretleri! Niyazi Bey dehşetli Bulgar düşmanıdır. Sakın, askerle Bulgar çetelerini bitiremedik. Bari biz de çete halinde onlarla dövüşerek onları ortadan kaldıralım fikrine sapmasın? Bulgar çeteleri eğer Niyazi Bey’in herhangi bir mülkünü yaktılarsa veya yakınlarından birini öldürdülerse Niyazi’nin yapacağı, hiç şüphe etmem ki budur. İsmail Paşa aldığı bu cevaptan memnun göründü, geniş bir nefes aldı. Benden hiçbir şüphesini sezmiyordum. Kendisine tavrımla ve sözlerimle pek saf göründüğümden açık yürekle her sorduğuna dosdoğru cevap verdiğimi ve vereceğimi kabul etmiş görünüyordu. Soruşturmalarına devam etti:</p>
				<p class="normal">— Peki! Ya bu Niyazi Bey’in şevket-meâb efendimize karşı olan duyguları hakkında neler biliyorsun?</p>
				<p class="normal">Bir lahza düşünmeden hemen şu cevabı yapıştırdım:</p>
				<p class="normal">— Niyazi Bey’in ağzından şevket-meâb efendimize karşı sık sık hayırlı dualar işitirdim. Eğer başımızda padişahımız bulunmasaydı daha 93 Rus mağlubiyetinden sonra Rumeli elimizden gitmişti. Allah onu üzerimizden eksik etmesin, dediğini de bu kulaklarımla duydum. Onun nasıl olup da herhangi bir sebeple bir çete halinde dağlara çıktığına hayret ediyorum. Acaba sebebini kimseye söylemiyor mu?</p>
				<p class="normal">İsmail Paşa hallolunmaz görünen bir meseleyi halletmiş gibi sevindi, iki elini birbirine çarparak kavuşturdu, yüzü gözü güler bir eda ile dedi:</p>
				<p class="normal">— Kâzım Bey, cevaplarına çok memnun oldum. Demek Niyazi Bey’in şevket-meâbımız hakkında hiçbir kötü düşüncesi yoktur. Bilakis onu candan severler. Teşekkür ederim. Gidiniz. Ama icab ederse belki daha bazı şeyler de sorarım.</p>
				<p class="normal">— Evet, paşa hazretleri. Niyazi Bey’i padişahımıza sadık ve onu candan sever tanırım. Her ne zaman emrederseniz başka tanıdığım zabitler hakkında da malumat arz ederim.</p>
	<p class="normal">Dedim ve fazla malumat ister gibi görünmedim. Merakım Enver Bey’in ne halde bulunduğu idi. Niyazi dağa çıktıktan sonra onun da artık fiili işe karışması muhtemeldi. Fakat onun hakkında bir şey sormadığına göre Niyazi gibi henüz dağlara çıkmış olmadığına hükmettim. Paşanın hemen arabasına binerek saray yolunu tuttuğunu gördüm. Müjdeye gidiyordu!..</p>
				</body>
</html>