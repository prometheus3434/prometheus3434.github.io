<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<div class="chapter">
<p class="normal"><sup class="calibre3">[<a href="ittihat_split_008.html#footnote-448-4-backlink" id="footnote-448-4" name="footnote-448-4">4</a>]</sup> 1870’te (1285) Kastamonu alaybeyliğine tayin olunan babam bir müddet sonra zaptiye alayları lağvedildiğinden İskilip kazası kaymakamlığına tayin olunmuş. Sultan Aziz’in pehlivanlığa merakı olduğundan her taraftan pehlivan istenmiş. Babam da İskilip’ten Pehlivan Mustafa’yı göndermiş. Dört ay sonra da yine zaptiye alayları ihya olunarak babam da Kastamonu’ya eski vazifesi başına dönmüş. Sanki Pehlivan Mustafa’yı bulup göndermek ve bu suretle bütün hayatınca rahat yüzü görmemek için kendisine bir talih hazırlamış!</p>
    <p class="normal"> Mithat Paşa’nın 1881 yılında Yıldız Sarayı’ndaki muhakemesinde, Sultan Aziz’in kol damarlarını keserek öldürdüğünü güya itiraf eden, bu Pehlivan Mustafa’yı kimin gönderdiği de araştırılmış ve bu suretle babam da bir cürüm sahibi olmuş! Sultan Hamid aklına esen mükâfat ve mücazatı yapan bir müstebit olduğundan şu iradede bulunmuş:</p>
    <p class="normal"> “Pehlivan Mustafa’yı gönderen bu adam terfi hakkından mahrum bırakılsın ve İstanbul’a sokulmasın, en uzak yerlerde vazife verilsin ve bir yerde çok da oturtulmasın.” Sultan Aziz’in ölümüyle babamın Pehlivan Mustafa’yı göndermesi arasında bir münasebet olmamakla beraber tart, idam gibi daha ağır cezalara da çarpılmasına ortada bir mâni yoktu. Keyfi idare bu. Memleketine büyük hizmetler görmüş olan Mithat Paşa ve arkadaşları bile sarayın bahçesinde, Türk tarihine ebedi bir leke olan, bir kukla mahkemesinde idam hükümleri yediklerine göre babam da onların arasına pekâlâ karıştırılabilir ve kimse tarafından da ağız açılmazdı!</p>
    <p class="normal"> Arada birkaç yıllar maaşsız ve muhassasatsız perişan bırakılmak da dahil olmak üzere Diyarbekir ’den Manastır’a, Manastır’dan Hakkari’ye, oradan Van, Harput ve en sonra da Mekke’ye sürülen babam beş erkek çocuğundan büyükleri İstanbul’da tahsile bırakmaya ve en küçüğü ben olan diğerlerini de beraber sürüklemeye mecbur kalıyor. Mithat ve Mahmut paşaların Taif’te boğuldukları 1884’te (1300) babam da Hakkari zaptiye alaybeyi bulunuyordu. Beş yıl şark vilayetlerinde (Van ve Harput’ta ailece biz de bulunduk) vazife gördükten sonra 1890’da (1306) Mekke’ye nakloldu. Biz de ailece beraber gittik ve üç yıl da orada kaldık. 25 yıl terfi hakkından dahi mahrum bırakılan babam, ölümünden bir hafta evvel paşalığa terfi olunmuştur. Taif Kalesi’ndeki feci cinayetin tafsilatını Mekke’de mektepte çocuklardan ve yerli ailelerden dinledikçe daha sekiz yaşlarında bir çocuk iken Sultan Hamid’e karşı kalbimde müthiş bir nefret ve kin uyanmıştı. Taif Kalesi zindanlarında çürüyenlerin çoluk çocuklarının görülen perişan halleri ve devlet ve milletine canla başla hizmet eden paşaların boğdurulması bütün kalplerde padişaha karşı mütemadi artan bir husumete inkılâp etmişti. Uzun yıllar terhis olunmadıklarından dolayı isyan ederek süngülü tüfekleriyle Harem-i Şerif’e hücum eden askerin halini gördükçe ve hele babamın yıllarca beş parasız açıkta bırakıldığı zamanlarda yatak yorgana ve bakır takımlarına varıncaya kadar satarak peynir ekmekle geçindikleri günleri anam babamdan dinledikçe çocuklara has olan hudutsuz intikam duygularım ayaklanıyordu.</p>
    </div>
<div class="calibre1" id="calibre_pb_124"/></body>
</html>