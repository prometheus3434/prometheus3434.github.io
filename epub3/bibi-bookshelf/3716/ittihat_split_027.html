<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_28">Fikrimce Yeni Bir Alemdar Ordusu Lazım</h2>
				<p class="normal">Orduya verilen yağın numunesi Selanik’te tahlil olunmuş, kaşkaval çıkmış! Kırçova ve Ohri’deki kıtaların yemekleri Ramazan olmasına rağmen pek fena imiş! Enver Bey’le birlikte tahkikat yapmak emrini aldık. 4 Teşrinisani (22 Teşrinievvel, 17 Ramazan) günü Manastır’dan Enver, ben ve iki emir neferi atlarla yola çıktık. Benim süvarideki stajım bitmişti. Bugün topçu stajıma başlayacaktım. Fakat yedi gün süren bu seyahat daha mühimdi. Pirplice-Kırçova-Pesoçan-Ohri-Resne üzerinden Manastır’a döndük. Askere verilen yağlar hele Ohri’de pek fena idi. Bu seyahatte Enver’le aramızda dikkate değer bir münakaşa oldu: Ohri’de Sultan Hamid’in; 1319 Rumi yılında tezkere almak sırası gelen neferlerin memleketlerine giderek Makedonya mıntıkasında gördükleri ihtilal hareketlerini halka anlatmalarından endişesi! Netice zabitlikle yine Üçüncü Ordu’da kalmalarına irade ettiği askerlerden Behçet isminde tam bir ahmak Ohri’de idi. Bunu ve emsalini ben Selanik’te kardeşimin yanına sılaya geldiğim zaman görmüş ve hatıratıma kaydetmiştim. Bu sefer Ohri’ye geldiğimiz zaman bu adamın arkasından birçok Bulgar çocuğunun, “Behçet Bey, Behçet Bey!” diye bağırarak alay ettiklerini gördük ve bu adamın ve emsallerinin nizamiye kıtalarından ve Rumeli’den alınarak Anadolu’da redif kıtalarına naklini yazmıştık. 10 Teşrinisani’de (28 Teşrinievvel) Resne’den Manastır’a gelirken tam Gevat boynundan geçtikten az sonra Enver’le aramızda ahvale dair, her zaman olduğu gibi hasbıhal başladı. Enver bana sordu:</p>
				<p class="normal">— Sultan Hamid’in hastalığı devam ediyormuş. Ne dersin?</p>
				<p class="normal">Bu sual şu muhavereye döküldü:</p>
				<p class="normal">— Eğer işler şimdiye kadar olduğu gibi tabii cereyanına bırakılmakta devam ederse onun ölümü, dirisinden daha meşum olur kanaatindeyim. Bulgar çocuklarının bile alay ettiği bir ahmağı ve emsalini nizamiye kıtasından ve Rumeli’den olsun kaldırılmasını yıllardan beri kimsenin görmediği veya neme lazım diye başını çevirdiği bir hükümetin ve ordusunun düzelmesi için Sultan Hamid’in ölmesini bekleyecek ve bundan medet umacaksak neticede hiçbir şey olmayacak demektir. Ben defalarca fikrimi söyledim. Abdülhamid ölsün ölmesin esaslı bir temizlik yapılmadıkça, hiçbir işin olacağı yoktur. Bunu uzak yakın tarihimizde birçok misalleriyle gördük. Sultan Aziz için bile, “Bir kere şu herif ortadan kalksın görürsünüz her şey nasıl düzelir ve milletimiz müterakki milletler hizasına çabucak nasıl gelir!” diyenler sonra kendi başlarını yumrukladılar. Ne hadiseler ne de yeni gelen padişahlar tahmin olunduğu gibi çıkmadı. Facia facia üstüne geldi. Neler kaybettik malûm. Güya meşrutiyet de ilan olunmuştu. Fakat meşrutiyet onu ilan edenlerin hayatına mal oldu. Padişah, Taif zindanlarına en kıymetli devlet adamlarını sürerken ve hatta en kıymetlilerini boğdururken, ne millet ve ne de orduda ufak bir kıpırdama bile olmadı. Alemdar vakası da bize ibret vermelidir. Ben bu hadiselere dayanarak çıkardığım neticeyi her fırsatta size söyledim. Yine de fikrimde bir değişiklik yoktur. Hele şu Behçet maskaralığını yeniden gördükten sonra hâlâ uyuduğumuza acıyorum. Bu ordu harp edemez, bu hükümet kendi şahıslarını ve muhitlerini kayırmaktan ve bunları zengin etmekten başka bir şey düşünemez. Kangren olan uzvun kesilmesi gibi kökten bir ameliye lazımdır. Alemdar Ordusu gibi bir ordu İstanbul’a yürür, temizlik ameliyesini yapar, sonra işi defalarca söylediğim veçhile ehline teslim eder.</p>
				<p class="normal">Enver gülümseyerek bana bir selam verdi ve dedi:</p>
				<p class="normal">— Sir!</p>
				<p class="normal">Bu kelime hükümdarların vasfı idi ve Napoléon Bonaparte için alem olmuştu. Enver’in şimdiye kadar ne zaman ahvalden bahsetsek benimle hiç ciddiyetten ayrıldığı yoktu. Bugün ona ne oldu da benimle alaya kalkıştı, anlamadım, sordum:</p>
				<p class="normal">— Ne münasebetle bana bu hitabı yaptınız?</p>
				<p class="normal">— İstikbalde seni buna namzet görüyorum da ondan! Az zamanda müsademelerde gösterdiğiniz fedakârlık ve cesaret, en tehlikeli işlere karşı atılganlığınız, en mühim de müthiş bir planınız! Napoléon da gençliğinde senin gibi atılgan ve senin gibi muazzam planlarla meşgul olurmuş. Bunun için tekrar ediyorum: Sir!</p>
				<p class="normal">— Enver Bey! Gerçi erkân-ı harp sınıflarında bazı saf arkadaşlarımız Napoléon’u taklide yeltenirlerdi. Fakat ömrümde bir kerecik olsun ona benzemek aklımdan bile geçmedi. Şimdi sizin bu iltifatınız da asla hoşuma gitmiş değildir. Bilakis müteessir oldum.</p>
				<p class="normal">— Ben hakikati söylüyorum Sir!</p>
				<p class="normal">— Affedersiniz biraz geç kavradım. Bu sefer Selanik’e gidip geldikten sonra sizde yeni bir inkişaf var ve bunun için galiba siz benden bu hitabı istiyorsunuz. Şu halde bundan sonra size artık Enver değil, “Sir!” diye hitap edeceğim. Keşke bunu daha evvel ve apaçık söylese idiniz, Sir!</p>
				<p class="normal">İş bu kerteye gelince, bu sefer de Enver kızdı, ikimiz de surat astık. Kajani köyüne ininceye kadar birbirimizle görüşmedik. Burada mola verdik. Bir köprübaşı idi. Bakkal dükkânı kapalı idi. Ben tezgâha oturmuştum. Enver yanıma geldi. Gülümseyerek:</p>
				<p class="normal">— Amma surat asıyorsun! Ben söz söylemesem dargınlığın çok uzun sürecek. Artık bu mesele bitsin, dedi. Barıştık. Bu Ramazan’ı birlikte takip ve tahkikatla geçirdiğimizden daha sıkı birbirimize bağlanmış ve kısa bir dargınlığın barışma zevkiyle de hususiyetimiz daha ziyade artmıştı. Buna rağmen Enver bu sefer Selanik’ten dönüşünde ortaya attığı “Sir!” hikâyesinin sebebini bana bugün bir türlü söylemedi. (Selanik’te cemiyete girdiğini ikinci bir seferimizde açtı.)</p>
				<p class="normal">Birkaç gün sonra bayramdı. Mıntıka erkân-ı harpleriyle Nazif Paşa’nın evine tebrike gittik. Entarili, takkeli. Tam bir ihtiyar manzarası. Yanında kedisi, bir çanak içinde süte ekmek doğramış yediriyordu! Ertesi günü de Kırmızı Kışla’ya askeri tebrike gelen bu ihtiyar kumandana arabasına binerken ve inerken emir çavuşu yardım ediyor ve askerin önünden geçerken kılıcını çavuş elinde taşıyordu.</p>
	<p class="normal">Bu elemli manzaralar karşısında kin ve nefret duymayan tek bir zabit yoktu. Artık bir kıvılcım Sultan Hamid idaresini yakıp yıkabilecek bir kudret yaratacaktı. Muhitimizde herkes yeni bir Alemdar Ordusu’nun gönüllüsü olacaktı.</p>
				</body>
</html>