<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_107">Kâmil Paşa’nın İlk İcraatı</h2>
				<p class="normal">Sadarete geçtiğinin ertesi günü, (23 Temmuz 1324’te) Kâmil Paşa’nın, haklarında adli bir tevkif kararı olmaksızın bazı ileri gelen paşaları ve mabeyn mensuplarını evlerinde tevkif ile Harbiye Nezareti’ne getirdiğini 24 Temmuz (6 Ağustos 1908) gazetelerinden öğrendik. Yollarda bunlara halk tarafından hayli hakaretler de yapılmış ve yüzlerine tükürülmüş.</p>
				<p class="normal">Tevkiflerine sebep, istibdat devrinde fenalıkları ve suistimalleri imiş. Güya firar edeceklermiş!.. Ben bu işleri Selanik murahhas heyetinin tesirine atfettim. Kâmil Paşa’nın kendi başına bu işlere cüret edebileceğine kimse de inanmıyordu. Tevkif olunanların listesi başına bazı gazeteler “Hainlerin Tevkifi” başlığını da kondurmuştu. Tevkif olunanlar şunlardı:</p>
				<p class="normal">Eski Serasker Rıza Paşa</p>
				<p class="normal">Eski Tophane Müşiri Zeki Paşa</p>
				<p class="normal">Eski Dahiliye Nazırı Memduh Paşa</p>
				<p class="normal">Eski Bahriye Nazırı Hasan Rami Paşa</p>
				<p class="normal">Başkâtip Tahsin Paşa</p>
				<p class="normal">Baş Mabeynci Ragıp Paşa</p>
				<p class="normal">Şehremini Reşit Paşa</p>
				<p class="normal">Seribriktar Kâmil Bey</p>
				<p class="normal">Ebülhüda</p>
				<p class="normal">Oğlu Hasan</p>
				<p class="normal">Basurcu Seyit Agâh Paşa</p>
				<p class="normal">Arap İzzet’in adamlarından Tevfik</p>
				<p class="normal">Bunların bir kısmı gündüz, bir kısmı da gece tevkif olunmuşlar ve Harbiye Nezareti’nde Merkez Kumandanlığı’nda bir odaya hapsedilmişler. Yalnız Ebülhüda ile oğlu ayrı odada imiş. Ehemmiyetsiz siviller Zaptiye Nezareti’ne gönderilmişler. Hepsi de ihtilattan men olunmuş. Yalnız ailelerine, merakı mucip bir şey olmadığı haber verilmiş. Evlerinden yemek gönderilmesine müsaade olunmuş.</p>
				<p class="normal">Bursa’da sürgünde bulunan zamane azgınlarından Fehim Paşa da Eskişehir’e firar ettiği esnada Yenişehir’de indiği otelden arabasına binmek üzere iken ahali tarafından sopalarla dövülerek öldürülmüş.</p>
	<p class="ortayazi">***</p>
				<p class="normal">Bu vaziyet ne benim ve ne de cemiyet mensuplarının hoşuna gitmedi. Akşamüstü merkez arkadaşlarımı buldum. Onlar da bu hareketin asla doğru olmadığını söylediler ve Selanik’ten gelen heyetin bu hususta kendilerine bir haber olsun vermediklerinden teessür duyduklarını söylediler. Mahmut Sadık Bey, bu hareketin matbuat âleminde de fena tesir bıraktığını söyledi.</p>
				<p class="normal">Talat’ı buldum. Keyfi tevkifler, emniyetsizlik havası yaratacağından cemiyetimizin prestijini sarsacağını söyledim. Bir darbede Sultan Hamid’i kaldırmak daha hayırlı olurdu. Eğer lazım idiyse Meşrutiyet ilanından önce daha ağır icraat yapılabilirdi. Hele sizler İstanbul’a geldikten ve padişahla da görüşerek tam meşruti şekilde bir kabine de kurulduktan sonra artık işi adliye vasıtasıyla hukuk-ı umumiye namına bir dava açtırarak, yahut da zulüm görmüş kimse veya ailelerinin şahsi hukuklarını aramaları suretiyle açacakları dava ile ve tevkif müzekkereleri çıkarıldıktan sonra icap edenlerin tevkifi muvafık olacaktır.<sup class="calibre3"><a href="ittihat_split_200.html#footnote-448-81" id="footnote-448-81-backlink" name="footnote-448-81-backlink">[81]</a></sup> Hiç değilse Meclis-i Mebusan toplandıktan sonra bunlar hakkında bir kanun çıkarınız. O zamana kadar evlerinde otursunlar.</p>
				<p class="normal">Talat işi omzundan atarak Cemal Bey’e yükledi. Bu işlerle o uğraşıyormuş! Rahmi Bey de berabermiş.</p>
	<p class="ortayazi">***</p>
				<p class="normal">Edirne’de tezkere alacak askerlere bile verilecek para yokmuş. Rahmi Bey seraskere, “Bank-ı Osmani’de 100 bin altınınız varmış. Bunu müzayakada bulunan maliye hazinesine hediye ediniz!” demiş, o da razı olmuş. Demek tevkifler aynı zamanda hazineye para toplamaya da kanunsuz yardım edecek!..</p>
				<p class="normal">25 Temmuz 1324 günkü Tanin, bu adamları yerlerinde ziyaret ettiklerini bildirerek şu satırları yazdı: “Bu adamlar o kadar âciz, o kadar sefil, o kadar boynu bükük idiler ki Osmanlı ulüvv-i cenabı, Osmanlı mürüvveti bunların karşısında bütün gayzını unutuyordu.”</p>
				<p class="normal">Merkez-i umumi murahhas heyetinin 25 Temmuz 1324 gazetelerinde bir beyanname neşrettiğini gördüm. Aynen şöyledir:</p>
				<p class="indentmetin">Osmanlı Terakki ve İttihat Cemiyeti’nin Beyannamesidir</p><div class="clrb"/>
				<p class="indentmetin">Muhterem Vatandaşlarımız;</p><div class="clrb"/>
				<p class="indentmetin">Osmanlı Terakki ve İttihat Cemiyeti milletimizi muhtaç olduğu hükümeti meşrutaya nail etmek için uğraştı. Zat-ı şevketmeab-ı hazret-i padişahî bu maksadın muazzeziyet ve mukaddesiyetini takdir buyurarak milletin Kanun-ı Esasi’sine, hürriyetine mazhariyeti ilan edilmesini emir ve ferman buyurdu. Bu emir ve ferman-ı hümâyûn-ı mülûkane bütün vatanı bir gülzâr-ı saadet haline getirdi. Bütün kulûb-i milleti pür-neşat ve meserret ve hak-i pay-i mülûkanelerine karşı lebriz-i ubudiyet ve hürmet kıldı. On beş günden beri sevgili memleketimizin her noktasında icra olunan parlak nümayişler mahzuziyet-i umumiyenin derece-i kemalini ve bilâ-tefrik-i cins ve mezhep bilumum tebaanın makam-ı mualla-yı hükümdarîye doğru müteveccih bulunduğunu gösterdiğinden şayanı şükrandır. Fakat artık bu nümayişlere nihayet verilerek bütün efradı milletin kendi işleriyle, güçleriyle, vazifeleriyle iştigal edecekleri zaman hulûl etmiştir. Cemiyet bu ciheti kemal-i samimiyetle umuma ihtar eyler.</p><div class="clrb"/>
				<p class="indentmetin">Padişahımız efendimiz hazretleri, tebaa-i sadıkalarına gerek Osmanlı Terakki ve İttihat Cemiyeti’nin hüsn-i niyet ve sadakatine tamamıyla mutmain bulunduklarını ve âmâl-i hümâyûn-ı şehriyarilerinin yalnız memleketin temini ümran ve saadetine matuf bulunduğunu lisan-ı hümâyûn-ı mülûkaneleriyle beyan buyurmuşlardır. Artık padişah ile millet arasında hiçbir kuvveti haine kalmadığını izhar eden bu iradat-ı hâkimane milletin muhtaç olduğu namuskâr bir heyet-i vükelanın tayiniyle de kesb-i kuvvet ve teeyyüd eylemiştir. Bugün teşekkül eden bu heyet bütün efradın mazhar-ı itimadı olmaya layık olduğundan milletin heyet-i vükelaya tamamen rabt-ı kalp etmesini tavsiye ederiz. Bugünden itibaren heyet-i vükelanın malik oldukları salahiyet-i kâmile dairesinde çalışabilmeleri, vatanın terakki ve tealisini temin edecek mesail-i ıslahiyenin müzakeresiyle meşgul olmaları yalnız bir şeye muhtaçtır ki o da, ahalinin idare-i umur-ı hükümete ne suretle olursa olsun müdahale etmemesidir. Aksi hareket ecanibe karşı, memlekette hükümetin mefkudiyeti hissini vereceğinden elbette katiyen şayan-ı tecviz olamaz. Kan dökmeksizin istihsal edilen maksat ve on beş günden beri bütün ecanibin takdir ve tahsinini celbedecek bir daire-i edep ve terbiyede, cereyan eyleyen muamelat halkımızın ne kadar dûr-endiş, tecavüzden müctenip, her ferdin hukukuna ne kadar riayetkâr olduğunu gösterdiğinden şimdi kazanılan bu muvaffakıyetin kaybedilmemesi için el birliğiyle çalışmamızı umum vatandaşlara ihtar eyleriz.</p><div class="clrb"/>
				<p class="indentmetin">Osmanlı Terakki ve İttihat Cemiyeti, muamelat-ı resmiye-i hükümete bilhassa memurları tayin ettirmek gibi teferruata kâfiyen müdahale eylemek hakkını haiz değildir. Binaenaleyh güya cemiyet namına hareket ediyorlarmış gibi sahte bir vaz ve tavır takınarak bu kabil mutalebatta bulunacaklar hakkında hükümetçe muamele-i lazime icra olunduktan başka harekât-ı vakıanın cemiyetçe de şediden muaheze ve takbih olunacağı nazar-ı dikkatten dûr tutulmamalıdır. Cemiyet vazifesini suistimal etmeyerek daima daire-i meşruiyette hareket eylemiş ve eyleyecektir.</p><div class="clrb"/>
				<p class="indentmetin">İdare-i sabıkaya mensup olan bazı kimseler hakkında da ne yolda muamele icrası icabedeceği makamat-ı âidesinde tezekkür edilmekte olduğundan bu hususta dahi örfi ve tahakkümî muamelattan katiyyen ihtiraz ve içtinap olunmalıdır. Zira, şunun bunun millet namına hareket etmekle bir kimsenin ceza-dide olmasını talep eylemeye hakkı yoktur. Aksi takdirde eskiden şikâyet etmekte olduğumuz girive-i muamelata biz düşmüş oluruz ki bunu da elbette vatandaşlarımız tecviz etmezler.</p><div class="clrb"/>
				<p class="indentmetin">İşte bu esbaba mebni Osmanlı Terakki ve İttihat Cemiyeti, umum efrad-ı vatana zat-ı şevketmeab-ı hazret-i tacidarîye hürmet ve ubudiyetlerinin payidar olmasını, heyet-i vükelaya emniyet ve itimat ve netayice intizar edilmesini, her bir ferdin idare-i umûr-ı millete müdahale etmeyerek kendi umûr-ı hususiyesiyle meşgul olmasını ve şahsiyattan içtinap ve ihtiraz etmesini halisane beyan ediyor.</p><div class="clrb"/>
	<p class="ortayazi">***</p>
				<p class="normal">Bu beyanname de gösteriyor ki, yavaş yavaş söz ayağa düşmek istidadındadır. Bazı gazeteler “Hırsız Çetesi” başlığı altında, bazı eski nazırlar ve devlet adamları hakkında şikâyetlere başladılar. Nişantaşı ve Beşiktaş taraflarında şunun bunun konağına veya şahsiyetine tecavüzler de başladı. Talat beni çağırtmış, fikrimi sordu. “Gezecek devriyelere cemiyet azasından birer zatın terfik edilmesi ve asayişe mugayir bir hal vukua gelirse bunlar tarafından nasihat edilmesi muvafık olur. Yani hükümetin prestiji olmadığından cemiyetin nüfuzundan istifade muvafık olur” dedim. Bu tedbir muvafık görüldü, hükümet de kabul ettiğinden gazetelerle şu tebligat ilan olundu (29 Temmuz 1324):</p>
				<p class="indentmetin">İttihat ve Terakki Cemiyeti İstanbul Merkezinden Tebliğ Olunmuştur.</p><div class="clrb"/>
	<p class="indentmetin">Bazı edepsizler daire-i edep ve terbiyeyi tecavüzle öteye beriye sarkıntılık ettikleri haber alınması ve bir hükümet-i meşrua-i âdilede her şeyden evvel asayiş-i mahalliyenin muhafaza ve istirahat-i ammenin temini lazimeden bulunması cihetiyle İttihat ve Terakki Cemiyeti tarafından vukubulan müracaat üzerine hükümet-i seniyece berrî ve bahrî asakir-i şahaneden mürekkep kollar tertip olunarak zabıta memuru refakatiyle dolaştırılmakta olduğundan halkın kollar tarafından vuku bulacak ilk ihtara hemen mutavaat etmeleri lüzumu ihtar ve yine istirahat-ı umumiyeyi ihlal edecek harekâta cesaret edenlerin hükümet-i âdile-i Osmaniyece kanunen mücazata çarptırılacağı suret-i katiyede ilan olunur.</p><div class="clrb"/>
    </body>
</html>