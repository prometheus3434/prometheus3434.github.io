<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_22">Selanik Seyahatim</h2>
				<p class="normal">Staj yaptığım Onbeşinci Süvari Alayı’nın atış talimlerini ben idare etmiştim. Alayımızın Gevgili’de de bir bölüğü vardı. Bununkini de nezaretim altında yaptırmak için alay kumandanı memnuniyetle emir verdi. 31 Ağustos (18 Ağustos) Cuma günü trenle Selanik’e gittim. Ertesi gün Sultan Hamid’in cülusu şenliklerinde bulundum. Yapılan geçit resmi yürekler acısıydı. Hiçbir sınıfın harp teçhizatı yok. Hatta Numune Taburu’nun bile! Birer tüfek ve kasatura o kadar. Ne çanta, ne kazma kürek, bir şeyleri yok. Süvari bölükleri başı bozuklar gibi ata biniyorlar. Hele koca Martinleri ve beli kuşatan koca fişekleri o kadar fena göze çarpıyor ki otuz yıl evvelki Türk-Rus Harbi’ne ait gördüğümüz resimlerden bin kat berbat. Süvari fırka karargâhı da Selanik’te. Kumandanlığa da İstanbul Harbiye Mektebi muallimlerinden İsmail Paşa geleli epeydir. Bu geçit resmi ordu müşirinin ve erkân-ı harbiyesinin ve seyirci olarak gelen hayrete değer çoklukta yaldızlı elbiseli ecnebilerin huzurunda oldu.</p>
	<p class="normal">Geçit resminden sonra, seyrettiğimiz faciayı süvari fırkası kumandanı ve erkân-ı harbine söylediğim gibi ordu erkân-ı harbiyesinden Cemal Bey’e<sup class="calibre3"><a href="ittihat_split_144.html#footnote-448-25" id="footnote-448-25-backlink" name="footnote-448-25-backlink">[25]</a></sup> de anlattım ve kendisiyle hususi görüşmek istediğimi de bildirdim. Üç gün sonra deniz âlemleri yapılacağını, onu da gördükten sonra daha serbest buluşabileceğimizi söyledi. Tanıdığım bazı arkadaşlarım da bu eğlenceyi behemehal görmekliğimi arzu ettiklerinden Gevgili’ye hareketi birkaç gün sonraya bıraktım.</p>
				</body>
</html>