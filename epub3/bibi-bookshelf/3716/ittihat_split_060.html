<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_60">Manastır Merkezinin Tensiki</h2>
				<p class="normal">Benim İstanbul Harbiye Mektebi tabiye muallim muavinliğine tayin olunduğumu 21 Eylül Rumi gazeteleri yazdı. Fakat emrim 3 Teşrinisani Rumi’de geldi. Ben de 20 Teşrinisani Rumi’de Manastır’dan hareket edebildim. Bu zaman zarfında takiplere, tahkiklere gitmek ve Üçüncü Avcı Taburu’nda çalışmakla meşgul oldum. Resne’deki kışlanın açılış merasimine cülus günü olan 19 Ağustos Rumi’de ben gittim. Civar köylerde Rum çeteleri de aradık.</p>
				<p class="normal">Ordu müşirliğinden 9 Eylül Rumi’de gelen bir emirde, benim veyahut Enver Bey’in Karaferye kumandanlığına tayinimiz hakkında emir geldi. Fakat ahvalin her ikimizin de ayrılmasına müsaade etmediği cevabı verildi.</p>
				<p class="normal">Florina’da tahkikattan henüz dönmüştüm ki Kırçova’nın Plice köyünde askerlerin birçok Bulgarı dövdüğü, yağma yaptığı vesaire hakkındaki şikâyetleri yerinde tahkik için adliye ve mülkiyeden bir tahkik heyetiyle gittik. Bir de İtalyan jandarma zabiti tercümanıyla geldi. Dokuz gün süren bu seyahatimde Debre Dağları’ndaki karakollarımızı da teftiş ettim. (Bu seyahatimin kayda değer notları ve İtalyanların Bulgarları tutmak ve ordumuzu kötülemek için sarf ettikleri gayretler Hatıralarım’da yazılıdır.)</p>
				<p class="normal">Tahkikat için bir defa daha Florina’ya gittim.</p>
				<p class="normal">Rumi Teşrinievvel ortalarında Selanik’ten Süvari Yüzbaşı Süleyman Fehmi Bey (Albay mütekaidi - Tuncay) merkez-i umumiden mühürlü bir zarf getirdi. Bunda cemiyetin yeni nizamnamesi vardı. Bir de Manastır merkezinden ilk yardımı istiyorlardı. Zarfı Selanik’te İsmail Canbolat Bey (o zaman merkez kumandanlığında mülhak yüzbaşı idi. Mebus iken İzmir’de İstiklal Mahkemesi tarafından suikastla ilgisi var diye asıldı) vermiş. O da muhabere merkezimiz olan Mıntıka Erkân-ı Harbiye Reisi Hasan Tosun Bey’e vermiş. Enver Bey’le birlikte benim evde okuduk. Gönderebileceğimiz mevcudun dörtte biri olan yirmi üç altını cevap yazarak hazırladık. Selanik’e döneceği gün parayı ve cevabı benim evde Süleyman Fehmi Bey’e teslim ettim.</p>
				<p class="normal">Süleyman Fehmi Bey’le hasbıhalde Manastır’ı çok kuvvetli bularak hayrete düştüğünü söyledi. Selanik’in henüz zayıf olduğunu da esefle bildirdi. (Bu yılın Eylül’ünde giren Süleyman Fehmi Bey’in numarası 190’dır. Selanik’te numaralar 111’den başladığına göre merkez-i umumi de dahil olduğu halde cemiyete doksanıncı olarak girmiş demektir. Halbuki Manastır 200’ü aşmıştı.)</p>
	<p class="ortayazi">***</p>
				<p class="normal">Manastır merkezi şimdiye kadar Enver, ben ve Kolonyalı Hüseyin Bey’den ibarettik... Hüseyin Bey hiçbir işe karışmaz, bir kenarda yedek aza idi. Bütün işler benim üzerimde idi. Enver Bey böyle idarede ısrar ediyordu. Çok kimsenin işi bilmesi zararlı olur, Selanik de böyle çalışıyor, diyordu. Merkez, tahlif, mali işler, mehakim (şimdilik bir işi yoktu) hep benim üzerimde idi. Şimdi yeni nizamname bunları ayırmıştı. Merkez heyeti de altı kişi olacak. Üçü daimi, diğer üçü ihtiyat olacak. Hatta bunlardan biri asla toplanmalarda bulunmayarak herhangi bir felâkete karşı yeniden merkez kurabilmek için gizli kalacaktı. Hüseyin Bey buna münasipti.</p>
				<p class="normal">Şimdiye kadarki temaslarımızdan düşünce ve enerjilerine güvendiğim ve rehberleri olduğum şu dört zatı Enver Bey’e teklif ettim. O da münakaşa etmeden kabul etti:</p>
				<p class="normal">Sadık Bey: Süvari Onüçüncü Alayı Kumandanı - Kaymakam.</p>
				<p class="normal">Remzi Bey: Ordu Erkân-ı Harbiyesinde Şube Müdürü - Kolağası.</p>
				<p class="normal">Habip Bey: Topçu Onüçüncü Alayı’nın Dördüncü Bölük Kumandanı Mümtaz Yüzbaşı Bolulu. (Benim staj yaptığım)</p>
				<p class="normal">Ziya Bey: Aynı alayın aynı bölük Mülazım-ı Evveli.</p>
				<p class="normal">Enver Bey kendi sınıf arkadaşı Tevfik Efendi’ye de çok güveni olduğundan icabında bundan da istifade ederiz, dedi. Benim teklif ettiğim arkadaşlarla 22 Teşrinisani (9 Rumi) Cuma gecesi Enver Bey’in evinde toplandık. Bu arkadaşlara kendilerini idare eden ve tahlif eden kimler olduğunu söyledim. Ordu, Mıntıka, Üçüncü Avcı, Süvari, Topçu, Obüs alayları, diğer Piyade ve Topçu taburları, Harbiye Mektebi, Redif, Jandarma, hükümet ve halktan, Manastır, Pirlepe Florina, hususiyle Ohri ve Resne’deki kuvvetli teşkilatımız ve Ohri’deki çetemiz hakkında malumat verdim. Hayranlıkla dinlediler. Mevcut paramızı da teslim ettim. Tahliflerde kullandığımız Nagant roverini de tahliflerde kullanılmak üzere bıraktım. Yalnız kamamı İstanbul için hatıra olarak aldım, İstanbul’a niçin ve ne suretle gitmeye muvaffak olduğumu da anlattım. Hüseyin Bey’in yine gizli merkez azası olarak kalmasını ve bunun yeni merkez arkadaşlarınca dahi bilinmesine lüzum olmadığını Enver Bey istiyordu. Habip Bolu bu meçhul azalığa kızdı ve dedi:</p>
				<p class="normal">— Bize merkezi teslim ediyorsunuz da bu arkadaşı gizliyorsunuz. Bu doğru değildir. Bu bize karşı da itimatsızlık demektir.</p>
	<p class="normal">Enver Bey de bunun üzerine gıyaben Hüseyin Bey’i tanıtmak zorunda kaldı. Ben yakında hareket edeceğimden işlerimi yeni arkadaşlara devrettim. Yeni talimatnameye göre idari, mali, adli heyetlerin tayini ve yürütülmesi işlerini de onlara bıraktım. Yalnız bu işler yapılırken bu yeni arkadaşların gerek şahıslar ve gerekse saire hakkında soracakları şeyler için on gün kadar daha Manastır’da kalmaklığımı istediler. Ben de kaldım.</p>
				</body>
</html>