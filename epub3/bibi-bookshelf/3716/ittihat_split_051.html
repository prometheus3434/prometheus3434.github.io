<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_51">İstanbul, Manastır’da Gizli Bir Cemiyeti Haber Almış</h2>
				<p class="normal">28 (Rumi 15) Temmuz’da Hadi Paşa eski vazifesi başına, Manastır’a geldi. Süvari Feriki İsmail Paşa da Selanik’e fırkası başına gitti. Hadi Paşa, Arnavut eşrafından birinin genç bir kızıyla evlendi. Hadi Paşa’nın Yemen’e kumandanlıkla gönderilmek kararıyla Manastır’dan alındığını öğrenmiştik. Böyle ani olarak geri gelmesi ve yaşıyla uygun olmayan bir Arnavut kızıyla acele evlenmesi çok garibimize gitmişti. Kendisi Bağdatlı Arap olduğundan Sultan Hamid’in siyasetine yani işine elverişli olabilirdi. Biz bu teşhisi koyduğumuzdan bu sefer dikkatimizi daha çok sarf etmeye başladık. Az sonra Hadi Paşa güvendiği Erkân-ı Harbiye Reisi Binbaşı Hasan Tosun Bey’e şu mühim malumatı verdi:</p>
				<p class="normal">“İstanbul, Manastır’da geceleri zabitlerin gizlice tahlif edildiklerini haber almış. Gözler bağlanıyormuş. Tahlif olunanlar Arnavut zabitleri imiş. Avusturya konsolosu tercümanın evinde tahlif olunuyormuş. Hatta Avcı Taburu yüzbaşılarından Niyazi Bey’in dahi gözleri bağlı olarak gittiği görülmüş. Hadi Paşa’yı İstanbul’a bunun için istemişler. Aylarca tahkikat yapılmış. Şemsi Paşa’nın ve diğer bazı kimselerin Arnavutluk’ta ve Manastır’da dolaşmalarının sebebi bu gizli cemiyet hakkında malumat almak maksadıyla imiş. Bir ipucu bulamamışlar. Bunu ancak mıntıka erkân-ı harbiyesi ortaya çıkarabilirmiş!..”</p>
				<p class="normal">Cemiyete tahlifle girmemiş bulunmakla beraber kendisine vaktiyle teklif olunduğundan faaliyetimizi bilen ve hatta Selanik’ten gelen evrakı biz takipte iken muhafaza ederek dönüşümüzde bize teslim eden ve karşılıklı sevgi ve güvenimiz çok büyük olan Hasan Tosun Bey, işi Enver’le bana tevdi etti. Yani Sultan Hamid korktuğu bir işi tam ehillerinin eline vermiş bulundu. Bir Arnavut kızıyla evlenmesini de belki Sultan Hamid tavsiye etmişti. Çünkü kayınbiraderi sık sık mıntıka erkân-ı harbiyesine gelir, aramızda otururdu. Oldukça tahsil görmüş olan bu genç fotoğrafa çok meraklıydı. Güzel bir makine almış fakat daha onu açmasını bile bilmediğinden kendisine bildiklerimi ve makinesini kullanmasını öğrettim. İyi arkadaş olduk!</p>
	<p class="normal">Enver’le bu yeni vazifeyi ne suretle halledeceğimizi düşünürken 31 Temmuz’da (18 Temmuz Rumi tarihli)<sup class="calibre3"><a href="ittihat_split_165.html#footnote-448-46" id="footnote-448-46-backlink" name="footnote-448-46-backlink">[46]</a></sup> Ohri Kumandanı Kaymakam Rıza Bey’den bir rapor geldi. Hülasası şu: “Arnavut komiteleri Bulgar çeteleriyle birleşerek Türk köylerine zulüm yapmaya başlamışlardır.”</p>
				</body>
</html>