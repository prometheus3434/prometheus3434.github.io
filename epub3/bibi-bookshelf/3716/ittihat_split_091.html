<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_89">Mektubum Ele Geçti; Jurnal de Olunduk</h2>
				<p class="normal">Osman Paşa, Manastır’a vardığı halde hâlâ bize bir taraftan haber gelmiyordu. Bizim yapabileceğimiz herhangi bir fiili hareketin İstanbul’da, belki de Edirne vesair yerlerde birçok zulüm ve şenaatlere yol açabileceğini ve merkez-i umuminin arzusuna da uymayacağı çünkü vaktinden önce ezilirsek bizden bekledikleri hizmetlerden hiçbirini yapamayacağımızı düşünerek harekete geçemiyorduk. Fakat çok da sabırsızlanıyorduk. Büsbütün de boş durmamak için Üçüncü Ordu mıntıkasında halk ve ordunun hürriyet istediklerini yayıyorduk. Birkaç da beyanname yazarak öteye beriye attırdım: “Bütün millet hürriyet istiyor” diye.</p>
				<p class="normal">20 Temmuz (7 Temmuz Rumi) Pazartesi günü Salih Bey’den mühim bir haber aldım: Manastır’dan bir Kayserili, Harbiye Mektebi müdürü hemşehrisi olan Rıza Paşa’ya bir jurnal göndermiş. Rıza Paşa da bu jurnali aynen padişaha vermiş. Jurnalin hülasası şu imiş: “Manastır’dan İstanbul’a naklolunan zabitlerin kâffesi Terakki ve İttihat Cemiyeti’ne mensupturlar.”<sup class="calibre3"><a href="ittihat_split_186.html#footnote-448-67" id="footnote-448-67-backlink" name="footnote-448-67-backlink">[67]</a></sup></p>
				<p class="normal">Bu jurnal üzerine padişah İsmail Paşa’yı sıkıştırmış. Gözden düştüğünü gören İsmail Paşa çok müteessirmiş, düşünüp duruyormuş.</p>
				<p class="normal">Vaktiyle Alemdar Ordusu 7 Temmuz Rumi’de İstanbul’a girmişti. Bizimkilerin ne zaman ve nasıl gelecekleri şimşek gibi kafamdan geçti. Vaktinden önce karşımıza çıkan tehlikeye karşı tedbir olarak şunları düşündüm ve yaptırdım:</p>
				<p class="normal">1 – Eğer İsmail Paşa veya başkası bu hususta bir şey sorarsa şöyle bir cevap vermesini Salih Bey’e söyledim: “İstanbul da dahil olmak üzere bütün orduların cemiyetin emrine girmiş olmasını kabul etmelidir. Tabii halk da böyle olacak.”</p>
				<p class="normal">2 – Herhangi bir tevkife karşı silahla karşı durmak ve millet ve ordular hürriyet istiyor diye haykırmak. Bunu fedai şubeme tebliğ ettim.</p>
				<p class="normal">3 – Rauf Bey’in cephanesi bulunan Peyk-i Şevket kruvazöründen bir düziye, Belgrad Ormanı’na hürriyet çeteleri çıkmış gibi mabeyni tehdit etmek. Eğer kendim kruvazöre gidebilirsem –ki her hazırlığı yapmıştım– ahvale göre daha faal hareketlere girişmek.</p>
				<p class="normal">4 – İsmail ve Rıza paşaların masalarına bir tehdit mektubu koymak, padişahımızı aldatmayın! Herhangi ufak bir hareket İstanbul’da dahi silah patlatacak ve çeteleri harekete geçirecektir. (Bunu Erkân-ı Harbiye sınıflarındaki fedai şubemizden Remzi ve Rüştü beyler yapmıştır.)</p>
	<p class="ortayazi">***</p>
				<p class="normal">Biz iki kardeş bu gece evde her ihtimale karşı silahla karşı durmak için hazırlıklı bulunduk. Evde iki filinta, iki rover, birkaç pala, kılıç ve kamamız vardı. Her iki kardeş de bu silahların kullanılmasını pek iyi bilirdik. Maliyede memur olan büyük ağabeyimiz Hamdi Bey Sarıyer’de yazlık evlerinde idiler. O silahsızdı ve karşı durmayacaktı. Bir şeyden haberi yok görünecekti.</p>
				<p class="normal">Gece sükûnetle geçti. Ertesi salı günü mektepte dersim vardı. Her zaman olduğu gibi roverimle mektebe geldim.</p>
				<p class="normal">Müfettiş İsmail Paşa rahatsız olduğundan bugün gelmeyecekmiş, Mirgûn ’daki yalısında beni görmek istiyormuş, haberini verdiler.</p>
				<p class="normal">Ayrı ayrı bulunmak üzere kardeşim Hulusi Bey’le birlikte köprüye indik. Vapurla Mirgûn’a gittik. Benim gibi silahlı olan kardeşim iskelede kaldı. (İskele Mirgûn meydanı rıhtımında idi). Ben de İsmail Paşa’nın yalısına girdim. İsmail Paşa’nın yanında Tıbbiye Mektebi Müdürü Albay Esat<sup class="calibre3"><a href="ittihat_split_187.html#footnote-448-68" id="footnote-448-68-backlink" name="footnote-448-68-backlink">[68]</a></sup> (Müşir İzzet Paşa’nın kardeşi) vardı. İsmail Paşa bunların eniştesi idi.</p>
				<p class="normal">İsmail Paşa, bana tam karşılarında yer gösterdi. Oraya oturdum. Sapsarı benzinden korku içinde olduğu görülüyordu. Aramızda şu konuşma başladı:</p>
				<p class="normal">— Kâzım Bey! Hakkımızdaki kararınız nedir? dedi. Dişleri birbirine çarpıyordu.</p>
				<p class="normal">— Ne kararı? Anlayamadım efendim? dedim ve bu korkuyu hayırlı havadis alacağımın delili görerek sevindim.</p>
				<p class="normal">— Öyle ya Hasan Tosun Bey’e yazdığın mektupta, “Cihan Seraskeri’yle temas edemiyorum, nerelerde, nasılsınız?” diye soruyorsun, diyerek iki gün önce Hasan Tosun Bey’e yazdığım mektubu gösterdi.</p>
				<p class="normal">Selanik ve Manastır’la bir türlü irtibat temin edemediğimizden bir de Hasan Tosun Bey vasıtasıyla malumat almayı düşünmüş ve ona yazmıştım. Manastır Mıntıka Erkân-ı Harbiye Reisi Binbaşı Hasan Tosun Bey cemiyete girmemişti, fakat her suretle yardımı vaat etmişti. Herhalde onun vazifesine devam ettiğini sanıyordum. Kapalı da olsa biraz malumat vereceğini ve arkadaşlarımıza şikâyetlerimizi bildireceğini umuyordum. Mektupta, Enver’in ismini açık yazmayarak “Cihan Seraskeri” demekle, Manastır’da takipte Enver Bey’e verdiğim ve sonra aramızda latife ettiğimiz bu “Cihan Seraskeri” lakabını kullanmıştım. İsmail Paşa elindeki mektuptan bu cümleyi okuyarak sözüne devam etti:</p>
				<p class="normal">— Arkadaşlarını arıyorsan, hiçbiri yerinde değil, önce Enver Bey kayboldu. Şimdi de Hasan Tosun Bey, Selahattin Bey kayboldular. İşin vahim ciheti Şemsi Paşa’dan sonra zavallı Osman Hidayet Paşa’yı da vurdular. Selanik’te bazı hareketler var. Bu işleri çeviren Manastır’daki arkadaşlarınızmış. Elbette bizim hakkımızda sizlere talimat vermişlerdir. Hakkımızdaki kararın ne olduğunu öğrenmek için size rica ediyorum. Sonra bu “Cihan Seraskeri” kimdir?</p>
				<p class="normal">— Efendim, ben kimseden hiçbir kimse hakkında bir karar almadığımı namusumla temin ederim. Yalnız şunu arz edeyim ki, çok nazik zamanlar geçiriyoruz. Mabeynin yanlış bir işi bütün memleketi ve hatta İstanbul’u kan ve ateşe boğabilir. Birtakım ayaktakımının para koparmak için yazdıkları ve yazacakları murdar jurnallere inanmamalı. Padişahımız halkın ve orduların istediğini kendi içlerinden heyetler isteyerek dinlemeli ve yapmalıdır. Enver Bey, Hasan Tosun Bey, Selahattin Bey gibi en değerli erkân-ı harplerimizin karıştığı bir dava elbetteki mühimdir. Şunun bunun adi jurnalleriyle hallolunamaz. Eğer bendenize müsaade ederseniz Selanik ve Manastır’a gidip bu arkadaşlarla görüşür ve bir heyet de padişahımıza getirebilirim.</p>
				<p class="normal">İsmail Paşa baygınlık geçiriyor gibi idi.</p>
				<p class="normal">— Manastır’dan İstanbul mekteplerine hayli zabit getirtmiştim. Bunların da Manastır’daki cemiyete mensup olduklarını şevket-meâbımıza jurnal etmişler. İyi ki sizleri getirtmişim. Yoksa siz de bugün arkadaşlarınızla birlikte dağlara çıkmış olacaktınız. Ben bu işten pişman değilim. Bir iyilik yaptım kanaatindeyim. “Cihan Seraskeri” dediğiniz, bizim Serasker Rıza Paşa mıdır? Onu ziyaret ettiniz mi? Onunla temas edemediğinizi arkadaşlarınıza şikâyet mi ediyorsunuz?</p>
				<p class="normal">Ne zor bir duruma düşmüştüm. Selanik ve Manastır’da olup bitenleri kimlerden haber alıyordum... Bu malumata dayanarak tahmin ve faraziyelerle kafa patlatıyordum. Niçin merkez-i umumi bize bir şey bildirmiyor? Buna bir türlü aklım ermiyordu. Acaba her gönderdikleri adam veya mektup ele mi geçiyordu? Böyle olsa bunlar hakkında bizlere de hükümetin bir şeyler soracağına veya icraata geçeceğine şüphe etmiyordum. Acaba merkez-i umumi kendi dertlerine düşerek panik mi yaptı? Fakat böyle bir halde İstanbul’da bir iki icraat yapın diye ne yapıp yapıp haber yetiştirmeleri lazımdı. Üçüncü bir ihtimal de İstanbul üzerine bir hareket hazırlanıyorsa bizi şimdiden muhabere ederek tehlikeye koymadansa tam zamanında haber vermek istemeleri idi. İstanbul’dan herhangi asker veya donanma sevkiyatına karşı vazifelerimiz daha önceden kararlaştırılmıştı. Biz de bu hususta tetikte idik. Her ne hal ise hükümetin aşağı yukarı hakkımızda hayli malumat aldığı görülüyordu. Selanik’e kadar bir gidebilsem her iş hallolunacaktı. Fakat İsmail Paşa buna hiç yanaşmadı. “Cihan Seraskeri” tabiri onları çok ürkütmüştü, öyle ya eğer işi “Serasker Rıza Paşa idare ediyorsa!” Hürriyet Ordusu kolayca İstanbul’a gelebilir. Hatta İstanbul Ordusu da istikbaline çıkardı. Şimdi ben cevap vermeli idim. Eğer maksadım Serasker Rıza Paşa idi desem belki adamcağızı mahvederlerdi.<sup class="calibre3"><a href="ittihat_split_188.html#footnote-448-69" id="footnote-448-69-backlink" name="footnote-448-69-backlink">[69]</a></sup> (Bahsetmediğim halde ertesi günü Sadrazam Ferit ve Serasker Rıza paşaların azillerini gazetelerde okuduk.) Benim de saf bir eda ile Selanik’e, Manastır’a gönderilmekliğim büsbütün şüpheli görülerek belki bana ve Manastır’dan gelen arkadaşlarıma karşı da bir fenalık yapmaya kalkışırlardı. Şu halde işi tam hakiki çehresiyle göstermek ve biraz da korkulu bir şeyler karıştırmak davamız için de hayırlı olabilirdi. Bu kısa düşünce ile şu cevabı verdim:</p>
				<p class="normal">— Efendim! Ben ne Serasker Rıza Paşa’yı ziyaret ettim, ne de ziyaret arzusundayım. Kendileriyle tanışmam Manastır’da iken Enver Bey’e “Cihan Seraskeri” denildiğini işitmiştim. Hayli zamandır kendisinden haber alamadım. Birlikte birçok müsademe ve takiplerde bulunduğumuzdan sever ve hürmet ederim. Sıhhatinden merak ederek Hasan Tosun Bey’e sormuştum.</p>
				<p class="normal">İsmail Paşa fazla bir şey sormadı. Konuşacak hali de kalmamıştı. Esat Bey hiç söze karışmadı. Ben de müsaade isteyerek kalktım. Elimi, dehalet ediyor gibi sıktı ve beni oda kapısına kadar getirdi. Odadan çıkarken tavır ve haliyle sanki şöyle söylüyor gibi idi:</p>
				<p class="normal">— Hayat ve şerefimiz size emanet Kâzım Bey!.. Esat Bey de sokak kapısına kadar beni getirdi. Pek samimi elimi sıktı ve gözlerime baktı. Onda dahi aynı duyguyu anlıyordum.</p>
				<p class="normal">Artık hiç şüphem kalmadı ki muvaffak olmuştuk. Bunu iskelede sabırsızlıkla beni bekleyen kardeşime müjdeledim. Birlikte köprüye geldik. Ben hemen merkez arkadaşlarımı buldum ve işin kemale geldiğini, bir hareket yapıp yapmamayı konuşalım, dedim.</p>
				<p class="normal">Fatin Hoca, bir heyet halinde merkezce veya bir nümayiş halinde bütün cemiyet kuvvetiyle Babıâli’ye gidip Meşrutiyet’in ilanını istesek fikrinde bulundu.</p>
				<p class="normal">Tophane’de Rıza Paşa kendi kolundan tanıdığı Erkân-ı Harp Yüzbaşı Sabit Bey’e dün, “İstanbul’da cemiyetin bir teşekkülü olduğunu haber aldık, bunlar kimlerdir?” diye sorduğunu ve Sabit Bey’in de Kanlıca’ya gelerek kendisine haber verdiğini de bildirdi.</p>
				<p class="normal">Merkez-i umumiden talimat almadan herhangi bir heyet halinde Babıâli’ye gitmek İstanbul teşkilatını hükümete göstermek demek olacağı gibi herhangi bir şey istemek de neticesi belli olmayan birtakım mahzurlar ve tehlikeler doğurabilirdi. Hususiyle Edirne’de henüz sükûnetin devam ettiğini, orada cemiyetin hiçbir faaliyeti olmadığını biliyorduk. Tahminimiz, Üçüncü Ordu’nun henüz kendi mıntıkasında hazırlık devrinde olduğu idi. Sultan Hamid’in, İstanbul üzerine bir hareketi görünce Meşrutiyet’i ilana yanaşması, kuvveti ve onu idare edenleri gördükten ve Meşrutiyet ilanıyla onları yumuşattıktan sonra karşı harekete geçmesini veyahut böyle bir hareketin başladığını görünce İstanbul Ordusu’nu ve donanmayı harekete geçirmesi, İstanbul’daki belli olan bizlere ve şüpheli görülenlere karşı şiddet göstermesini de düşündük. Bu iki ihtimale göre de kararımız aynı oldu:</p>
				<p class="normal">1 – Meşrutiyet ilan olunsa dahi merkezimizi ve teşkilatımızı ortaya çıkarmamak ve merkez-i umumiden alacağımız talimata göre hareket etmek.</p>
				<p class="normal">2 – Meşrutiyet’in ilanı halinde önceden düşündüğümüz gibi Avukat Baha Bey’i kendi arkadaşlarıyla gösterişlere başlatmak.</p>
	<p class="normal">3 – Eğer tevkiflere veya ordu ve donanmayı karşı harekete sevk etmeye kalkışırlarsa hazırladığımız esaslara göre karşı harekete geçmek: Fedai şubesi, ordu içine karışacak propagandacılar ve diğer cemiyet mensuplarıyla bütün kuvvetimizle icraata başlayarak, “Millet meşrutiyet istiyor, hürriyet orduları İstanbul’a geliyor” avazesini her tarafa sözle ve yazı ile açıktan yapmak.</p>
				</body>
</html>