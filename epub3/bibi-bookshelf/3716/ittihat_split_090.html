<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_88">Güzel Bir Tesadüf</h2>
				<p class="normal">Yeni köprünün Eminönü başında sınıf arkadaşım Erkân-ı Harp Yüzbaşı Emin Bey’e (emekli General Emin) rast geldim. Daha Üsküp seyahatimde cemiyet hakkında görüştüğüm ve cemiyete girmeyi kabul ederek sonradan Üsküp merkezinde çalışan bu arkadaşımla karşılaşmakla dünyalar benim oldu. Çünkü Selanik’ten yeni gelmişti. Herhalde birçok bildikleri vardı. Ayakta şu malumatı aldım:</p>
				<p class="normal">Şemsi Paşa’nın vurulması üzerine 9 Temmuz’da (26 Haziran) Üsküp Mıntıka Kumandanı Tatar Osman Paşa İstanbul’a çağrılmış. Müşirliğe terfi ve teftiş-i askeri komisyonu azalığına tayin olunmuş. Gelirken yanına Erkân-ı Harp Binbaşı Recai ile Kolağası Emin Bey’i almış. Birlikte gelmişler ve hemen Manastır’a gideceklermiş. Üsküp sükûnette bulunuyormuş, Selanik’te Merkez Kumandanı Nâzım’ı bir zabit baldırından vurmuş. Merkez-i umuminin hiçbir tarafa bir emir ve talimatı yokmuş. Niyazi Bey’in hareketinin kendiliğinden olduğu kanaatinde.<sup class="calibre3"><a href="ittihat_split_185.html#footnote-448-66" id="footnote-448-66-backlink" name="footnote-448-66-backlink">[66]</a></sup></p>
	<p class="normal">— Enver ne yapıyor? Neden bizimle teması kestiler? Niyazi’nin kardeşi Osman Bey’le gönderdiğim habere de cevap alamadım. Hareket tarzımız hakkında talimat bekliyoruz. Bunu Selanik ve Manastır’da arkadaşlar vasıtası ile merkezlere bildir! Osman Paşa’ya gelince, Selanik’ten ayrıldıktan sonra kendisine de biraz açılarak cemiyete almaya çalış! Bizim böyle bir kumandana ihtiyacımız vardı. İstanbul üzerine bir hareket için. Niyazi Bey teşebbüsü bir başlangıç olabilir, işi, merkez-i umumi erkân-ı harp arkadaşlarla idare etmelidir. Merkezlerle irtibatın kesilmesi arkadaşlar üzerinde hoş bir tesir yapmıyor. Edirne ile de sıkı temasta ihmal etmesinler.</p>
				</body>
</html>