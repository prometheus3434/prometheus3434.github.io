<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_25">Kesriye Kumandanlığına Tayinim</h2>
				<p class="normal">Enver’le görüştüğümün ertesi günü 15 Eylül (2 Rumi) Mıntıka Erkân-ı Harbiye Reisi Binbaşı Hasan Tosun Bey, bana Kesriye’yi medh-ü sena ederek oranın kumandanlığını deruhte etmekliğimi teklif etti. Bu teklif beni çok müteessir etti. Bu Selanik seyahati beni Manastır’dan da mı uzaklaştıracaktı? Bu bir darbe mi idi, yoksa faaliyetimin kazandırdığı bir teveccüh mü idi? Her ne olursa olsun bu benim için iyiye alınacak bir teklif değildi. Pek sevdiğim Mıntıka Erkân-ı Harbiye Reisimiz Hasan Tosun Bey’in biricik düşüncesi çete takiplerinde faaliyet göstermek ve bu suretle yüksek makamlara karşı boş durmadığımızı fiilen göstermekti. Halbuki biz işi bu dar zaviyeden seyretmiyorduk. Hususiyle ben aynı zamanda staj yapıyordum. Bir mevki kumandanlığı yapmak sırası benim değildi. Kendilerine şu cevabı verdim:</p>
				<p class="normal">— Ben henüz süvaride staj yapıyorum. Sonra Onüçüncü Topçu Numune Alayı’na geçmek arzusundayım. En sonra da Üçüncü Avcı Taburu’nda bir bölük almak niyetindeyim. Bu suretle mesleğimde de lazımı gibi tecrübeleri kazanabilirim. Kesriye kumandanlığı ancak stajını bitirmiş olanlar için muvafık olur.</p>
				<p class="normal">Benim orada daha iyi inkişaf edeceğimi ve faaliyetimi Mıntıka Kumandanı Hadi Paşa’nın takdir ettiğinden böyle müstakil bir vazife verilmek istenildiğini söyledi. Askeri ve milli vazifelerim benim Manastır’dan ayrılmamaklığımı icap ettirdiği kanaatiyle bu vazifeyi kabul etmedim. Ortada staj meselesi olduğundan tabii ısrar da edemediler. Çünkü ben sırf bu staj işi için İstanbul’da Harbiye Mektebi’nde alıkonulmak arzusuna dahi karşı durduğumu ve benim staja devam etmediğimi mektep idaresi haber alır almaz, beni İstanbul’a kendi idaresine aldıracağını mıntıkaya alındığım zaman söylemiştim. Bunu bir daha anlattım.</p>
	<p class="normal">İşin teessüre değer diğer ciheti de, mıntıka erkân-ı harbiyesinde hiç takibe ve hatta tahkikata çıkmayan bazı iltimaslı zatlar da vardı. Yani Manastır’da bile kendine göre iltizam ve iltimas devam edip gitmekte idi.</p>
				</body>
</html>