<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_100">Selanik’ten Gelen Heyet ve İlk Anlaşmazlık</h2>
				<p class="normal">19 Temmuz 1324, sabahleyin merkez-i umumiden gelen bir telgrafta bir heyetin yola çıktığı bildiriliyordu. Hemen merkez arkadaşları Sirkeci İstasyonu’na gittik. Benim teklifim veçhile kendilerini belli etmeden birkaç arkadaşın geleceğini sanıyorduk. Merkezimizi gizli tuttuğumuzdan gelecek arkadaşları her birerlerimiz alarak ayrı ayrı İkdam matbaasının kapısı üstündeki binada toplanmaya karar verdik. Trenden Erkân-ı Harp Binbaşı Cemal, Rahmi, Cavit, Necip Draga ve Kolonyalı Hüseyin Bey çıktılar.</p>
				<p class="normal">Mutaddan biraz farklı olan kalabalığa karşı Cemal Bey tren penceresinden bir nutuk söyledi. Halkın çabuk dağılması bu heyete karşı bir karşılama merasimi hazırlanmadığını heyete gösterdi. Cemal Bey bunu hoş görmedi. Fakat gelen heyet bizim teklifimize uyarak her biri birimizin koluna girerek halk içine karıştık. Bu suretle pek dikkati çekmeden merkezimizde toplandık.</p>
				<p class="normal">Rahmi Bey köşede dayalı bulunan, “Terakki ve İttihat Cemiyeti İstanbul Merkezi” diye kırmızı atlas üzerine beyaz yazılı bayrağı görünce yerinden fırlayarak bayrağı kaptı ve bağırdı:</p>
				<p class="normal">— Bunun yeri burası değil, pencereden sarkmalıdır.</p>
				<p class="normal">Ben de ayağa kalkarak Rahmi Bey’i önledim ve merkezimizin şu kararını söyledim:</p>
				<p class="normal">— Selanik’ten gelmesini istediğimiz salahiyet sahibi birkaç arkadaşla esaslı bir program hazırlanmadan İstanbul merkezinin meydana atılmasını uygun bulmuyoruz. Merkez namına diye arkadaşlarımız faaliyette bulunuyor. Programı hazırladıktan sonra Selanik’ten cemiyetin şanına layık bir surette açık bir heyetin gelmesini düşünüyorduk. Bunun donanmamız vasıtasıyla yapılması, halka ve padişaha karşı çok kuvvetli tesirler yapması lazımdır. Hiçbir şeyi kararlaştırmadan programsız bir şekilde Selanik’ten bir heyet gelmiş diye işin küçültülmesini doğru bulmuyoruz. Bizim merkezin kimlerden ibaret olduğunun ortaya çıkması ve mevcudumuzun belli olması da çok mahzurludur. Bir erkân-ı harp kolağası, bir mühendis, bir muharrir, bir sarıklı, bir avukat gerçi bir kuvvettir. Fakat birçok haris veya müteşebbis kimseler ve hele terörle Hürriyet’in ilanını kabul eden Sultan Hamid ve saray erkânının üzerine gizli kaldığımız derecede tesirli olmaz.</p>
				<p class="normal">Cemal Bey söze karıştı ve ayağa kalkarak mütereddit bulunan Rahmi Bey’e:</p>
				<p class="normal">— Bayrağı elinde ne tutuyorsun, pencereden dışarı sallandırıver, dedi. Rahmi Bey bu işi yaparken Cemal Bey sol eliyle sağ omzumun arkasına hafif hafif vurarak bana da şunları söyledi:</p>
				<p class="normal">— Kâzım! Biz seni çok cesur sanıyorduk. Siz hâlâ burada korku içinde yaşıyorsunuz. Halbuki biz Selanik’te her şeyimizi ortaya çıkardık. Sultan Hamid’den artık korkulacak bir şeyimiz kalmadı. Bakın Manastır ve Üsküp merkezlerinden de arkadaşlar alarak merkez-i umumi arkadaşları buraya apaçık geldik.</p>
				<p class="normal">Bu aralık Babıâli’den gelip geçenler bayrağı görünce alkışlamaya ve kapı önünde toplanmaya başladılar. “Yaşasın Cemiyet!” diye haykırışlar da başladı. Rahmi Bey eliyle ve başıyla pencereden halka karşılık selamlar gönderiyordu.Cemal Bey’e şu cevabı verdim:</p>
				<p class="normal"> — Beyim, şahıslarımızı gizlemedik. Hürriyet’in ilanını hazırlamak için istibdadın mihrakı olan İstanbul’da pek tehlikeli olan sarayın burnunun dibinde canla başla çalışan arkadaşlarla karşı karşıya bulunuyorsunuz. Bu gidişle Sultan Hamid’in bir daha talihini deneyeceğine şüphe etmiyorum. Öyle bir günde kaçanla koşanı görürüz, Cemal Bey!<sup class="calibre3"><a href="ittihat_split_195.html#footnote-448-76" id="footnote-448-76-backlink" name="footnote-448-76-backlink">[76]</a></sup> Bu gafletin cezasını çekeceğimiz gün çok uzaklarda değildir. O gün de bu arkadaşlarınızı yine cesur görürsünüz.</p>
				<p class="normal">Cemal Bey sözlerime gülümsedi ve pencereye yürüdü. Alkışlanmadan haz duydu. Rahmi Bey de bir galip adam tavrıyla yerine oturarak haykırdı:</p>
				<p class="normal">— Yaşasın Selanik!</p>
				<p class="normal">Necip Draga da bağırdı:</p>
				<p class="normal">— Yaşasın Firzovik ve Üsküp! Arnavutları biz idare ettik. Bunlar yola gelmeseydi, ne yapacaktı Selanik?</p>
				<p class="normal">Cemal Bey de “Yaşasın Selanik!” tarafını tutarak çekişmeye başladılar. Bu sahnenin hoşa gider yeri yoktu. Bizim İstanbul merkezi arkadaşları diğer odaya savuştular. Benim hayretle bu çocukluğu seyrettiğimi fark eden Hüseyin Bey kulağıma şöyle fısıldadı:</p>
				<p class="normal">— Selanik’ten beri bu dava! Çok çirkin bir iş yaptıklarını birkaç kereler söylediğim halde burada da başladılar. Ben mütalaanıza tamamıyla iştirak ediyorum. Ortada hiçbir program yok. Bir şımarıklıktır gidiyor. Ben bu heyetle çalışamam, hemen Manastır’a dönmeye karar verdim.</p>
				<p class="normal">Manastır’ın ilk merkez arkadaşım olan Hüseyin Bey Mülkiye Mektebi mezunu, ağırbaşlı ve bana çok güveni olan bir insandı. Kendisine heyetten ayrılmamasını ve benim mütalaalarıma kuvvet vererek yardım etmesini rica ettim. Diğer odadaki İstanbul merkez arkadaşlarının yanına gittim. Selanik’ten gelenler şeref davasını o kadar hararetle çekişmeye koyulmuşlardı ki içeriye girip çıkanların farkında bile olmuyorlardı.</p>
				<p class="normal">Yanlarına girdiğim arkadaşlar hemen hep bir ağızdan:</p>
				<p class="normal">— Kâzım Bey! Bu ne hal? Bize bir düziye methettiğin insanlar meğerse ne dar kafalı adamlarmış. Biz merkez-i umumiyi büsbütün başka sanıyorduk. Bu adamlarla makul münakaşa nasıl olur? Şimdi bu alkış budalalarıyla ne yapacağız?</p>
				<p class="normal">— Aradaki görüş farkı muhitlerin tesirinden olacak. Herhalde boş kafalı insanlar değiller. Biraz sükûnete gelsinler de birlikte toplanarak bir program hazırlayalım. Siz biraz daha beni onlarla yalnız bırakın, dedim ve tekrar Selanik’ten gelen heyetin yanına gittim ve şu muhavereyi açtım:</p>
				<p class="normal">— Merkez-i umumi ve diğer merkezlerin tamamıyla kendilerini belli etmelerinde ve hürriyeti şurası aldı, burası aldı gibi münakaşalarda mahzur görmüyor musunuz? Biz, saray bu haliyle ortada durup dururken ve cemiyetimiz meşrutiyet-i idareye ne şekilde faaliyetle iştirak edeceğini bir kongre ile kararlaştırmadan önce bütün idare mekanizmamızı ortaya çıkarmakta tehlike buluyoruz, içten dıştan bin bir entrikalarla çıkarılacak bir irtica hareketi karşısında her şeyimizin apaçık hücuma maruz bulunmasını tehlikeli görüyoruz. Alkışlar ve “yaşa” haykırışları karşısında zevk duymaktan İstanbul merkezi kendini men etmiştir. Meşrutiyet’i Selanik aldı, Üsküp aldı gibi münakaşalar da arkadaşlarımız üzerinde fena tesir yapmıştır. Merkez-i umuminin ilk işi bir beyanname ile İstanbul’da, Edirne’de, İzmir’de vesair yerlerdeki teşkilatını ilan ederek istibdat idaresinin kaldırılarak Hürriyet’in ilanı için yenilmez bir kudrete sahip olduğunu ilan etmeli idi.<sup class="calibre3"><a href="ittihat_split_196.html#footnote-448-77" id="footnote-448-77-backlink" name="footnote-448-77-backlink">[77]</a></sup> Aksine olarak siz işi mahdut sahaya inhisar edici münakaşalar yapıyorsunuz. Hem de yeni temasa geldiğiniz; İstanbul merkezi arkadaşlarımıza karşı. Sultan Hamid, bu işin nihayet Üçüncü Ordu’ya dayandığını sanırsa milletin başına altından kalkamayacağı bir istibdat halkasını geçirmeye cüret eder.</p>
				<p class="normal">— Halkın şu heyecanı her işin artık halledilmiş olduğunu göstermiyor mu be Kâzım, diye benim hakikate uygun olan mütalaalarımı Rahmi Bey ve onu tasdikle Cemal Bey cerhetmek istediler.</p>
				<p class="normal">— Şu bağrışanların ve el çırpanların yüzde sekseninin Sultan Hamid taraftarı ve hatta hafiye teşkilatına mensup kimseler olmadığına nasıl inanıyorsunuz? Eğer Sultan Hamid cüret edip sizin tevkifinize emir verse İstanbul’daki bir avuç cemiyet mensuplarından başka sizi müdafaaya koşacak kaç kişi bulunabilecek sanıyorsunuz? Merkez-i umumiyi temsilen İstanbul’a böyle mi gelmeniz doğrudur. Salahiyet sahibi iki arkadaş gelseydiniz. Yapacağımız programın esas maddesi merkez-i umumiyle Sultan Hamid’in resmi teması olacaktı. Eğer bu padişahı tutacaksak onu belki Selanik’e bir seyahate bile razı ederdik. Bu olmazsa merkez-i umumi heyetine karşı muazzam bir istikbal resmi hazırlardık. Ordu ve donanmanın iştirak etmesi lazım gelen bu merasimden hükümeti de haberdar ederek cemiyetimizin azametini İstanbul’a ve bu suretle cihana gösterirdik. O zaman cemiyetimiz belki bin misli kudret kazanırdı.</p>
				<p class="normal">Sözlerimin tesirini gördüm. Suçlu gibi bu arkadaşlar birbirine bakıştılar. Hüseyin Bey de bana hak vererek dedi:</p>
				<p class="normal">— Çok doğru söylüyor. Merkez-i umuminin meydana çıkması ve bu şekilde bir heyetin İstanbul’a gelişi hakikaten bizi olduğumuzdan daha zayıf gösterecektir.</p>
	<p class="normal">Cemal ve Rahmi beyler birbiriyle bir şeyler konuştular. Selanik’ten on fedai istemeye karar vermişler. Kod usulü bir telgraf yazdılar ve bugün istirahat edeceklerini, yakında Talat ve Hafız Hakkı beyler de Edirne’den geleceklerinden esaslı görüşüleceğini söylediler.</p>
				</body>
</html>