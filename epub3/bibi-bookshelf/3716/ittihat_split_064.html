<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h1 class="h1baslik" id="calibre_toc_4">III. Bölüm<br class="chapter"/>
			    TEŞKİLATIN GENİŞLETİLMESİ VE HIZLANDIRILMASI</h1>
<p class="normal">4 Kânunuevvel (21 Teşrinisani) Çarşamba akşamı yemekten sonra İsmail Hakkı Bey’le buluşarak evine gittik, iki katlı ufak bir evdi. Yukarı çıktık. Bizden önce gelmiş bir sivil ile bir de sarıklı, cübbeli bir hoca vardı, İsmail Hakkı Bey beni bunlarla tanıştırdı:</p>
				<p class="normal">— Talat Bey ve Doktor Nâzım Bey, fakat şimdilik Mehmet Hoca. Onlar seni çoktan tanır. Buyurun bakalım, dedi.</p>
				<p class="normal">Talat Bey benim Manastır’daki faaliyetimi büyük takdirlerle yâd ettikten sonra kendilerinin bir aralık, bizim hakkıyla tenkidimiz veçhile, durakladıklarını; fakat Manastır mıntıkasının harekete hazır bir hale gelmesinin, tekrar kendilerini de gayrete getirdiğini ve Üsküp, Serez, Drama vesair Üçüncü Ordu mıntıkasında merkezler teşekkül ettiğini; İstanbul, Edirne, İzmir gibi mühim yerlerde ve Anadolu’da henüz teşkilat yapamadıklarını anlattı. Doktor Nâzım İzmir teşkilatını üzerine aldı ve yakında hareket edecek. Sizin de İstanbul ve mümkünse Edirne merkezlerini teşkil etmek gibi çok tehlikeli bir işi üzerine almanız bize büyük kuvvet verdi, diyerek İstanbul hakkında şu malumatı verdi:</p>
				<p class="normal">— Ben, geçen kış İstanbul’a bizzat gittim. Orada tanıdığım bazı zatları şahsi olarak yeminle cemiyete aldım. Fakat bir merkez kuramadık. İstanbul’da böyle bir cemiyet sarayca çabuk duyulur ve çok fena neticeler de verir. Bu vaktiyle de bir kere tecrübe olunmuştu, dediler. İşte bir yıla yakın zamandır orada vaziyet böyle. Siz bir düziye İstanbul ve Edirne teşkilatının yapılması lüzumunu ısrarla istiyorsunuz. Bunun ehemmiyetini biz de takdir ediyorduk ve bizzat ben gidip uğraştım. Şimdi bu iş senin üzerinde. Eğer Manastır’daki maharet ve cüretin İstanbul’da da muvaffak olursa kazancımız pek büyüktür. Fakat yakalanırsan saray, etlerini cımbızla yolar. Bu da gözümün önüne gelince sana acıyorum.</p>
				<p class="normal">Talat Bey’in bu ifadelerindeki ve halindeki samimiyet beni kendisine çok bağladı. Doktor Nazım da peltek fakat tatlı konuşmasıyla bana çok yakınlık verdi. İsmail Hakkı’yı ise öteden beri candan sever ve sayardım. Onların da Talat Bey’in –belki de daha önceleri de tekrarlanmış bulunan– bu fikrini vaz ve halleriyle doğru gibi göstermeleri üzerine ben de şu cevabı verdim:</p>
				<p class="normal">— O halde ben Manastır’a geri döneyim. Talat Bey telaşla:</p>
				<p class="normal">— Bu nasıl olur? İrade-i seniye ile İstanbul Harbiye Mektebi’ne muallim gidiyorsun. Selanik’e geliyorsun. Sonra, vazgeçtim Manastır’a dönüyorum, diyorsun. Buna ne derler? Derhal seni tevkif ile muhafaza altında İstanbul’a götürürler ve...</p>
				<p class="normal">Ben:</p>
				<p class="normal">— Öyle şey yok! Ben Manastır’a dönünce derhal harekete geçeriz. Manastır, Resne, Ohri merkezlerinden, “Hürriyet istiyoruz!” diye padişaha telgraflar yağdırmaya ve istibdat taraftarlarını da yok etmeye başlarız ve İstanbul inat ederse “Cihan Seraskeri” kumandasında Hürriyet Ordusu olarak da yola çıkarız.</p>
				<p class="normal">Talat:</p>
				<p class="normal">— Sakın ha! Biz daha bu gibi işlere Selanik’te dahi hazır değiliz. Siz Manastır’da göller mıntıkasında, dağlar başında her şeyi yaparsınız ama kuvvetimiz bu halde iken işin sonu çıkmaz. Sultan Hamid’in Makedonya’ya muhtariyet vererek orduyu terhis ve zabitlerini uzak yerlere sürebilmek ihtimalini Manastır’dan mütalaa olarak siz bildirdiniz. Biz de kabul ettik. Ben size İstanbul’un tehlikesini belirtmek istedim. Şu “Cihan Seraskeri” de kim oluyor, bir öğrensek!.. diye biraz da işi latifeye boğdu. Ben de:</p>
				<p class="normal">— Bir başkası bulununcaya kadar Enver Bey’dir, diyerek bunun hikâyesini anlattım.<sup class="calibre3"><a href="ittihat_split_173.html#footnote-448-54" id="footnote-448-54-backlink" name="footnote-448-54-backlink">[54]</a></sup> İşin doğrusu Alemdar Ordusu’nun muvaffakıyetli hareketi gibi Manastır’dan bir Hürriyet Ordusu’nun İstanbul üzerine harekete başlamasını, Selanik ve yol boyunca bilhassa Edirne’den kuvvet alarak büyümesini, orduları ve İstanbul’daki seraskerlik makamını da şaşırtmak; sarayı dehşete salarak teslime mecbur etmek için kumandanına “Cihan Seraskeri” unvanının verilmesini düşünüyorum.</p>
				<p class="normal">Talat:</p>
				<p class="normal">— Yahu, Kâzım yamanmış be! Seni arkadaşlar çok cesur ve çok da düşünceli derlerdi. Bunu karşımda kendim görüyorum. Bize çok kuvvet veriyorsun. Eğer İstanbul’da teşkilat yapmaya muvaffak olursan sana icabında buradan birkaç fedai de göndererek terörler de yaptırabileceğimize inanıyorum. İstanbul’da sana üç arkadaş tanıtayım. Avukat Baha. Galata’da Osmanlı Bankası karşı sırasında Tahtaburunyan Hanı üç numaradadır. Muharrir Mahmut Sadık. Bunu Baha Bey size bulur. Mühendis Salim. Nafıa Nezareti’nde mühendistir. Bu, Selanik’te merasimle tahlif olunmuştur. İstanbul merkezi için bu üç arkadaş işinize yarar. Baha ve Salim beylere, teşkilat yapmak üzere yakında bir genç zabitin İstanbul’a geleceğini bildirdik. Bunları yerlerinde bulursunuz. Ellerini sıkarken şahadet parmağınızın ucuyla bileğine basarsınız. Onlar da size aynı suretle kendilerini tanıtacaklardır. Bunlardan başka iki değerli zat daha var ama ben ikna edemedim. Korkutmadan sen muvaffak olursan çok işinize yarar. Biri Mercan İdadisi Müdürü Hüseyin Cahit Bey. Diğeri Şûrâ-yı Devlet azasından Reşat Bey.<sup class="calibre3"><a href="ittihat_split_174.html#footnote-448-55" id="footnote-448-55-backlink" name="footnote-448-55-backlink">[55]</a></sup> Bunları Baha Bey sizinle görüştürmeyi temin edebilir.</p>
				<p class="normal">Bizim ilk istediğimiz İstanbul merkezini teşkil etmeniz ve Manastır’da olduğu gibi bir de fedai şubesi hazırlamanızdır. Artık ümidimiz senin dirayetine bağlıdır. İstanbul’un Manastır gibi hatta Selanik gibi bir muhit olmadığını, ve her yerde hafiyelerin eksik olmadığını tabii hatırdan çıkarmazsın.</p>
				<p class="normal">Ben:</p>
				<p class="normal">— İstanbul için düşündüklerimin bir parçası olmuş gibidir. Pangaltı ve Haliç Topçu Harbiye mekteplerinde birer fedai şubesi kurulmuş gibidir. (Manastır’dan giden ve gidecek olanlarla sılaya gelip tahlif ettiğim ve hemen hepsi fedai olan arkadaşlar hakkında malumat verdim.) Ben bütün gayretimi donanmadan bir harp gemisini elde etmeye çalışacağım. Buna muvaffak olacağıma eminim. Herhangi bir ihtimal ile yakalanmaya karşı da üzerimde daimi bir roverle bir de süblime şişesi vardır. En ufak bir sırrın dahi faş olmayacağından emin olunuz. Yalnız İstanbul teşkilatını kolay ve tehlikesiz yapabilmek için bazı düşüncelerimizin kabulünü rica edeceğim:</p>
				<p class="normal">1 – Teşkilatı merkezin her uzvu kendi kolundan yapacaktır. Yani her kolun reisi aynı zamanda merkezin azasıdır. Bunlar kendi şubelerini nasıl idare mümkünse o sayı ve şekilde teşkil edeceklerdir. Bu kimseleri merkezin diğer azasının bilmesine dahi lüzum yoktur.</p>
				<p class="normal">2 – Tahlifler buradaki gibi merasimle olmayacaktır. Gözü açık ve örtüsüz olarak şube reisi ve rehberi tarafından yaptırılacaktır. Yemini esasen ben Manastır’da dahi kısaltmış ve ezberlemiştim. Bunu merkez arkadaşlarıma da belleteceğim.</p>
				<p class="normal">3 – Cemiyetin mensupları, üzerlerinde hükümetin evrak-ı muzırra sayacakları yazılı veya basılı şeyler bulundurmayacaklardır ve asla başkaları yanında cemiyetin varlığını anlatabilecek veya kendilerini tehlikeye sokacak şeylerden bahsetmeyeceklerdir.</p>
				<p class="normal">4 – Muhabereye Enver Bey vasıta olacaktır. Fakat ufak tefek işler için Avukat Baha Bey vasıtasıyla da görüşebiliriz. Herhangi icraat için tebligat behemehal bana yapılmalıdır. Bu tekliflerim kabul olunuyor mu?</p>
				<p class="normal">Talat:</p>
				<p class="normal">— Çok esaslı düşünmüşsünüz. Çok muvafık. Bu hususlarda istediğiniz gibi harekette serbestsiniz.</p>
				<p class="normal">Ben:</p>
				<p class="normal">— Şimdi belki daha mühim göreceğimiz meselelere geliyorum. Merkez çoğalacağına göre; Selanik vilayeti merkez heyeti ile merkez-i umumi ayrı olmalıdır. Bendeki intiba buradaki işlerin de Enver Bey’in Manastır’da ısrarla istediği tarzda yani bir iki zata bağlı olması keyfiyetidir. Biz esaslı merkez teşkilatını benim hareketimden birkaç gün önce yaptık. Fakat kuvvetli bir merkez vücuda getirdik. Enver’le Remzi gibi iki değerli erkân-ı harp zabiti de merkezdedir. Selanik’in ve merkez-i umuminin arasında da müteşebbis, tecrübeli, zeki erkân-ı harpler ihmal olunmamalıdır.</p>
				<p class="normal">Talat:</p>
				<p class="normal">— Buna emin olunuz. Herhalde Manastır merkezi gibi kuvvetliyiz ve öyle de olacağız. Kıymetli erkân-ı harpleri Selanik’e nakle çalışıyoruz.<sup class="calibre3"><a href="ittihat_split_175.html#footnote-448-56" id="footnote-448-56-backlink" name="footnote-448-56-backlink">[56]</a></sup> Merkezlerin ayrılması fikriniz de çok isabetlidir.</p>
				<p class="normal">Ben:</p>
				<p class="normal">— İkinci ricam planlı harekettir... Merkez-i umumi esaslı olarak planını tespit etmeli ve harekâtı zamanında bir elden idare etmelidir. Ben bu husustaki mütalaamı İsmail Hakkı ve Enver beyler vasıtasıyla sizlere bildirdim. Ben İstanbul’dan donanma veya ordu gönderilmesi ihtimaline karşı tedbirler alacağım. Bir fedai şubesiyle de emrinize hazır bulunacağım. Aynı teşkilatın Edirne’de de yapılmasına çalışacağım. Hatta Selanik Merkez Kumandanı Nâzım Bey’den izin alabilirsem giderken Edirne’ye uğramak niyetindeyim. Orada Erkân-ı Harp Yüzbaşı İsmet ve Seyfi (İnönü, General Düzgören) bu işe hazırdırlar. İşten haberleri de var. Fakat ya benim gitmekliğim veya sizin birini göndermeniz icap ediyor. Edirne’nin vaziyeti mühimdir. Bir merkezin hemen faaliyete geçirilmesinde daha ziyade vakit geçirilmemelidir. Doktor Nâzım Bey de hemen İzmir’e hareketle aynı faaliyete koyulmalıdır.</p>
				<p class="normal">Talat:</p>
				<p class="normal">— Fikirlerinize iştirak ediyoruz. Asla acele etmeyeceğiz. Sultan Hamid’i kaldırıp yerine Sultan Reşat’ı geçirmedikçe meşrutiyet idaresinin kurulamayacağına da kaniyiz. Bunun için Sultan Hamid’e muvaffakıyetli bir suikastle işi sağlama bağlamak için gelecek Ramazan’ı da bekleyeceğiz. Sizin Beşiktaş’ta bir bina da hazır bulundurmanız bu bakımdan lazımdır. O tarihe kadar gerek Rumeli ve gerekse Anadolu merkezlerinde teşkilatımız tamamlanmış olur. Eğer hadiseler vaktinden evvel bizi harekete getirmeye mecbur ederse ona göre size de talimat göndeririz.</p>
				<p class="normal">Ben:</p>
				<p class="normal">— Beşiktaş’ta Enver Bey’in evinin müsait olduğunu ve bu şerefli iş için kendisinin dahi o zaman gelmek tasavvurunda olduğunu söyledim. Benim ayrıca bir ev bularak cemiyetten birini oturtmaya çalışmaklığım muvafık olur. Enver’in evi de bir ihtiyat olur.</p>
				<p class="normal">Talat:</p>
				<p class="normal">— Desene işler çoktan yoluna girmiş. Yalnız Sultan Reşat’la temasa geçmek ve elinden meşrutiyete hizmet edeceğine dair bir senet almak da lazımdır. Bu nazik ve tehlikelidir. Bunu sonra düşüneceğiz.</p>
				<p class="normal">Ben:</p>
				<p class="normal">— Üçüncü bir mesele kalıyor ki ona Enver’le bir türlü karar veremedik. O da, Meşrutiyet’in ilanından sonra ortaya çıkmış bulunan fedai zabitler veya diğer vazife alanlar ne olacak? Cemiyet mensupları siyasi fırkalara ayrılacak mı, ayrılanları nasıl tutabileceğiz? Cemiyetin vazifesi hürriyeti ilan ve meşrutiyetin kurulmasıyla bitecek midir? Enver’e göre işin gücü meşrutiyetin kurulmasıdır. Sonrası kolaydır. Şimdiden bununla fikrimizi yormayalım diyor. İstanbul’da bu sualler karşısında kalabilirim. Ne cevap vermeliyiz?</p>
				<p class="normal">Talat:</p>
				<p class="normal">— Ben de o fikirdeyim. Meşrutiyet’ten sonra açılacak bir kongrede sonrası için kararlar verilir. Şimdilik düşüneceğimiz Sultan Hamid’i ve idaresini devirmektir.</p>
	<p class="ortayazi">***</p>
				<p class="normal">Birkaç saatlik sohbet ve münakaşalarımız samimiyetle sona erdi. Konuşan Talat Bey’le ben idim. Diğer iki arkadaşımız tek tük söze karışmışlardı, İstanbul’daki zor, nazik ve tehlikeli vazifelerimizi fazla kimselerin bilmemesi hususunu da tespit ettik. Biz dört, bir de Enver Bey beş kişi kâfi görüldü. Herhangi bir Hürriyet Ordusu’nun kuruluşunda kumanda meselesinde kıdem ve ehliyetin dikkate alınmasını da öne sürdüm. En değerli kumandanlardan birini iyilikle veya zorla işbaşına almanın cemiyetten ufak rütbeli bir arkadaşın kumandasına tercih edilmesi muvaffakıyetin temini için lazımdır, dedim. Üsküp’te Tatar Osman Paşa’nın bu iş için elverişli olabileceğini de ilave ettim.</p>
	<p class="normal">Sarıştık, öpüştük, cemiyetimizin muvaffakıyetini diledik. Ben otelime ayrıldım.</p>
				</body>
</html>