<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_92">İstanbul Merkezinin Yeni Faaliyeti</h2>
				<p class="normal">Merkez toplantısını Meşrutiyet ilanının ertesi günü yapabildik. Mevcudumuz benim fedai şubem 15, diğer şubeler mevcudu 72, Silistreli Hamdi Baba kolu 40 mevcudunda idi.</p>
				<p class="normal">Şu esasları kararlaştırdık:</p>
				<p class="normal">1 – Ordu ve donanmanın meşrutiyete sadakat yeminini temin etmek.</p>
				<p class="normal">2 – Donanmayı çabuk teşkilatlandırarak cemiyete sadık kılmak.</p>
				<p class="normal">3 – Merkez-i umumi ile temasa gelerek salahiyetli bir heyet istemek.</p>
				<p class="normal">4 – İcap eden merkezlere ve padişaha tebrik telgrafları çekerek irtibatı ve emniyeti temin etmek.</p>
				<p class="normal">5 – İstanbul matbuatını tenvir etmek ve cemiyetin yayın vasıtası olarak yeni bir gazete çıkarmak.</p>
				<p class="normal">6 – Her gün buluşup çalışabileceğimiz bir yer bulmak.</p>
				<p class="normal">7 – Hürriyetseverleri teşkilatlandırarak kuvvetlenmek.</p>
				<p class="normal">8 – Merkezimiz namına müracaattan kabul ve merkezimize bildirmek ve nümayişleri idare etmek.</p>
				<p class="normal">Bu maddelerden baştan dördünü ben, matbuat işini Mahmut Sadık, 6 ve 7’inciyi Fatin ve Salim beyler, 8’inci maddeyi de Avukat Baha ve Salim beyler üzerine aldı.</p>
				<p class="normal">Merkez-i umumiye, Selanik, Manastır, Üsküp, Edirne merkezlerine ve padişaha İstanbul merkezi namına tebrik telgraflarını ben yazdım. Ayrıca Enver Bey’e de hususi yazdım. Merkez-i umumiden salahiyet sahibi bir heyetin birkaç fedai ile birlikte hemen gönderilmesini de mektupla Selanik’te Talat, Enver ve İsmail Hakkı beylere yazdım.</p>
				<p class="normal">Ordu ve donanma zabit ve efradının Kanun-ı Esasi’ye sadık kalacakları hakkında yemin etmelerinin cemiyeti çok memnun bırakacağını makamlara ve padişaha kadar aksettirdik ve temin ettik.</p>
				<p class="normal">Donanmadan Rauf Bey, zırhlılarımızın süvarilerinden Albay Vasıf ve Arif (Amiraller) beyleri bana tanıttı. Bu zatlar cemiyete alındığı takdirde zapturaptın da temini suretiyle donanmanın cemiyet emrine alınabileceğini bildirdi. Bu arkadaşları cemiyete yeminle aldım. Bu suretle bu mühim iş de başarılmış oldu. Donanmadan İbrahim Aşkî Bey de bu suretle sonradan İstanbul merkezine aza alındı.</p>
	<p class="normal">Enver Bey’den hususi tebrik telgrafı aldığım gibi Viyana’da çıkan ve şark işleriyle en çok uğraşan Almanca Neue Freie Presse (Yeni Hür Gazete) muhabiri Selanik’ten Enver’in bir mektubuyla bana gönderildi. Eve gelmiş, bulamamış. Kendisine Beyoğlu’nda yattığı Bristol Oteli’nde karşı ziyarette bulundum. Bazı suallerine cevap verdim. Fakat bazılarını merkezce görüştükten sonra diyerek sonraya bıraktım. Bu arada Topçu Miralayı Hasan Rıza Bey’e de rast gelerek cevapları tespitten sonra birlikte bu zatla bir daha görüştüm. Bu zatın en çok anlamak istediği madde ordunun siyasetle ne derece uğraşacağı meselesi idi. Ne kadar zabitin mebus olacağını merakla da soruyordu. Bunlara ileri devletlerde olduğu gibi demokrasi esaslarına riayet olunacağının arzumuz olduğunu, fakat bütün işlerin İstanbul’dan değil Selanik’te merkez-i umumi tarafından idare olunduğunu ve herhalde benim şahsi mütalaamın ordunun siyasetle uğraşmayacağı, fakat Meşrutiyet’in koruyucusu kalacağını anlattım. Cemiyetimiz lehine gazetesine yazılar yazdığını ve yazacağı vaadini verdi.</p>
				</body>
</html>