<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<div class="chapter">
<p class="normal"><sup class="calibre3">[<a href="ittihat_split_036.html#footnote-448-39-backlink" id="footnote-448-39" name="footnote-448-39">39</a>]</sup> Meşrutiyet’in ilanından sonra öğrendiklerim: Emekli Subay İsmail Yörükoğlu’ndan: 93 Rus Harbi esnasında (1877-1878 Harbi) İsmail Efendi’nin babası; Cisrimustafapaşa kazası mahkemesinde hâkim Yörük Mehmet Efendi’dir. Talat’ın babası Çepeceli Ahmet Efendi de müstantiktir. Rusların gelmesi ile hâkim çocuklarıyla Gelibolu’ya, müstantik de çocuklarıyla trenle İstanbul’a kaçıyor. Hürmetli’de doğmuş bulunan İsmail, bu esnada altı yaşında, Talat da kucaktadır. Harpten sonra hâkim; önce Hasköy’e, sonra Kırcaali’ye, müstantik de Edirne’ye tayin olunarak çoluk çocuklarını da yanlarında bulunduruyorlar. Talat’ın babası 1888’de Edirne’de ölmüştür. Bulgarların Şarki Rumeli’ni ilhaklarından Kırcaali bir müddet 12 kişi ile idare olunan müstakil bir Türk yurdu kalıyor. Edirne’de doğmuş bulunan Talat ilk ve orta tahsilini Edirne’de yapıyor. Alliance Israelite mektebinde de iki yıl okuyor. Bir yıl da Türkçe hocalığı yapıyor. 18 yaşında iken Edirne telgrafhanesine memur yazılıyor. Hâkim, oğlu İsmail’i Hürmetli köylerine, Kırcaali’ye iltihak için bir mazbata imzası için gönderiyor. Bulgarlar bunu yakalıyorlar. Neticede de Kırcaali Osmanlı Devleti’ne; fakat buraya iltihak isteyen 30 köy Hürmetli’ye bağlanarak Bulgaristan’a veriliyor. Hâkim de Bulgar idaresinde kalıyor. Hürmetli yakınında çiftliği de vardır. İsmail’i Hasköy Bulgar kaymakamı iki yıl orada Bulgar ilk mektebinde okutuyor. Sonra Filibe Türk Rüştiyesi’nde iki yıl daha okuduktan sonra Bulgar Rüştiyesi’ne giriyor. Filibe’de eşkıya takibine memur bir Bulgar zabiti delaletiyle Sofya Bulgar Harbiyesi’ne giriyor (1888’de). 4 yıl tahsilden sonra 1892’de mülazımlıkla Lompalanka’da İkinci Süvari Alayı’na gönderiliyor. Burada bir gün, bir Türk kahvesinde otururken Türk halkının bir adama küfür ve hakaret ettiklerini görüyor. Bunun Bakkal Şükrü Efendi olduğunu öğreniyor. Ertesi günü bunun dükkânına giderek hakaretin sebebini soruyor. Ve öğreniyor ki bu adam Paris’te Bahattin Şakir Bey’le muhabere ediyor ve Osmanlı, Şûrâ-yı Ümmet ve daha bazı bu kabil gazetelere aboneli olduğundan padişah taraftarı olan halkı bunu haber alarak kendisine hakaret etmişlerdir.</p>
    <p class="normal"> İsmail Efendi de bu gazeteleri okuyor ve Osmanlı gazetesine abone yazılıyor. Şükrü Efendi vasıtasıyla da Bahattin Şakir’le gıyaben tanışıyor, mektuplaşmaya da başlıyor. Bahattin Şakir destelerle İsmail Efendi’ye bedava birçok gazete ve risale göndermeye başlıyor. İsmail Efendi de bunları Plevne, Varna ve Rusçuk’taki Türk cemaatine gönderiyor.</p>
    <p class="normal"> 1892 yılı, bu suretle İttihat ve Terakki Cemiyeti neşriyatının Bulgaristan’ın her tarafına dağılması ve cemiyetin şubelerinin teşekkül ettiği bir tarih oluyor. Lompalanka’da artık İsmail Efendi bir tevzi merkezi oluyor. Bir aralık Türkiye’den kaçarak gelen iki Türk zabitini de Şükrü ve İsmail Efendi himaye etmişler ve sonra Rusçuk merkezine göndermişler. (İsmail Efendi en son Rusçuk cemiyet merkezinde çalışmış ve burasının mührünü Mithat Şükrü Bey’e vermiş, evrakı da Büyük Harp mütarekesinde kurtararak yakmış.)</p>
    <p class="normal"> Sultan Hamid Lompalanka’dan bu gazetelerin Bulgaristan’a yayıldığını haber alınca Sofya Komiseri Necip Melhame’ye bunlara mâni olmasını tebliğ ettiriyor. Necip Melhame, bu gazetelerin yayılmasına mâni olması için müftüye yazıyor. Bu da ihtiyar heyetine söylüyor. Bunlar da Şükrü Efendi’ye söylüyorsa da bu zat, “Bu bir vazifedir, bırakamam” cevabını veriyor. Ömer Özkoç ismindeki bir hemşehrisi (Harb-i Umumi’de Berlin’de konsolostu. Bir ameliyat sonunda öldü) ve İsmail Efendi de Şükrü Efendi ile birleşerek üç kişi Lompalanka’da cemiyetin neşriyatını Bulgaristan Türklerine yaymak için bir merkez teşkil ediyorlar.</p>
    <p class="normal"> İsmail Efendi, l893’te Talat Bey’i görmek ve ona da bu gazetelerden getirmek üzere izinli olarak ve Bulgar üniformasıyla Edirne’ye geliyor. Ve Talat’ta misafir kalıyor. Getirdiği gazeteleri doğrudan doğruya Talat’a vermekten çekinerek evvelden beri ailece tanıştığı hemşiresi Kâmile Hanım’a, ki sonradan bununla evlenmiştir, veriyor. O da Talat’a veriyor. Edirne Postanesi’nde memur olan Talat bu gazeteleri okuduktan sonra İsmail Efendi’ye, bunlardan muntazaman kendisine de gönderilmesini rica ediyor ve Austriche Post (Avusturya Postası) postrestant Ahmet Ağa adresine gönderilmesini söylüyor. Lompalanka’ya döndükten sonra Bahattin Şakir Bey’in gönderdiği Şûrâ-yı Ümmet, Osmanlı, Mizan vesaireyi bu sahte adresle Talat Bey’e göndermeye başlıyor. Faaliyetini arttıran İsmail’i Lompalanka ihtiyar heyeti ve ileri gelenleri tehdit ediyorlar ve İslamlığa ve hükümetseverliğe yakışmadığını söyleyerek bu işten vazgeçmesini söylüyorlarsa da o kulak asmıyor. Fakat aradan çok geçmeden Talat’tan aldığı mektupta, şu kötü haberi alıyor. “Biz yakalandık, hapishanedeyiz. Gazeteleri gönderme.” Az sonra da Talat hapishanede arkadaşları arasından topladığı yüz altını bir çıkın içinde elden gönderiyor ve bu parayı Paris’te cemiyete göndermesini rica ediyor. İsmail Efendi bu parayı cemiyet hesabına Bahattin Şakir’e gönderiyor. Bahattin Şakir buna teşekkürle beraber gazeteleri, “Türkiye’nin başka taraflarına da gönderebilir misin?” diye soruyor. İsmail de, “Evet!” cevabını veriyor.</p>
    <p class="normal"> Artık Lompalanka’da İsmail Efendi’ye birçok gazeteler geliyor. Bu da ikişer üçer ayırıp paket yapıyor ve üzerlerine, “Bu paketleri Türk karakollarına veriniz” diye yazarak ve arkadaşları Bulgar zabitlerine de ayrıca bu hususu mektupla rica ederek Bulgar hudut karakollarına gönderiyor. Bulgar hükümeti Türkiye aleyhindeki teşebbüs ve muhabereleri kendi lehine gördüğünden mâni olmuyor. Bilakis memnun oluyor ve kolaylık gösteriyor. Aradan çok geçmeden Talat Bey’den bir mektup alıyor. “Ben Selanik’e geldim. Gazeteleri şu adrese gönder: Avusturya Postası vasıtasıyla Chul (Şual).” İsmail Efendi de göndermeye başlıyor.</p>
    <p class="normal"> 1903’te (1319) Makedonya’da Bulgar İhtilali’nden az önce İsmail Efendi muvazzaf zabitlikten ihtiyata çıkarıldığından Sofya’ya gelmiş. Türklerle harp ihtimali olduğundan ne kadar Türk memur varsa hepsini geri hizmetlere ve ihtiyata çekmişler. İsmail burada da Bahattin Şakir’le muhaberesini temin ediyor. Gazete ve risaleleri dağıtmak için bir sevkiyat şubesi teşkil ediyor. 7/6/1905’te Sofya’da bir de Şark Gazetesi çıkarıyor. Bunun yarısı Türkçe, yarısı Bulgarcadır. Bulgar hariciye nezareti de buna yardım ediyor. Hükümet lehine Bulgar Müslümanlarını kazanmak ve reylerinden istifade etmek politikasıyla.</p>
    <p class="normal"> Artık Paris gazetelerini Sofya merkezinden bütün Bulgaristan Türklerine, Selanik’e, İstanbul’a göndermek İsmail için daha kolay oluyor. Hükümet kendisine, her tarafı kolayca dolaşması için bir de paso veriyor. Türkiye’ye gönderdiği paketlerin üzerine, “Arzu edenler Sofya’da Rakofski sokağında 12 numaraya müracaat etsin” diye de yazıyor. Komiteci Boris Sarafof İsmail’in arkadaşı imiş. Evrakı gönderemediğinden İsmail buna şikâyette bulununca Bulgar postalarıyla göndermesini tavsiye etmiş ve Makedonya Bulgar komiteleri postaları ile Selanik, Manastır, İştip, Üsküp vesair yerlere gazeteler kolayca gitmeye başlamış. Koçarinova’da Karaman adında bir zabite de istemesi üzerine Bulgar hudut karakolu vasıtasıyla İsmail gazete göndermeye başlamış. Bir gün Bulgar karakoluna gelen bir Türk neferine verilen paketi nefer, Karaman’a yalnız iken vereceğine zabitlerin önünde atıvermiş. Zabitler de bu paketi Serez kumandanına göndermişler. Hudut komiseri Kiraz Hamdi Sofya’ya tahkikata gönderilmiş. Birkaç gün kalmış. Fakat bir şey anlayamamış.</p>
    <p class="normal"> Paris’teki İttihat ve Terakki merkezi Bulgaristan’a 8. şube namını vermişler ve mühür de göndermişler. Merkez Rusçuk’ta kurulmuş. Orada cemiyetten Tahir Lütfü Bey (Arnavutluk’ta sefirdi) Bulgarya adlı bir gazete de çıkarıyor.</p>
    <p class="normal"> 1908 başında –Meşrutiyet ilanından altı ay önce– İsmail Efendi Talat Bey’le görüşmek üzere Selanik’e gelmeye ve hatta orada kalmaya karar veriyor. Selanik’te cemiyetin kuruluşundan haberi yoktur. Sofya’da komiser Sadık el-Müeyyed Paşa’ya müracaatla, “Zaruretim var. Sofya’da oturamayacağım. Selanik’e gitmek istiyorum. Bana bir memuriyet verilmesi için” delalet etmesini rica ediyor. O da Umumi Müfettiş Hüseyin Hilmi Paşa’ya bir tavsiye mektubu yazarak İsmail’e veriyor. Bulgar ihtiyat zabiti olduğundan bu sefer sivil olarak geliyor. Talat, Rahmi, Mithat Şükrü beylerle Olimpos Palas gazinosunda toplanıyorlar. Sultan Hamid’in vesvesesini artıracak ve dikkatini cemiyetin üzerinden başka tarafa çekecek tarzda, Ermeni ve Bulgar komitelerinin suikast hazırladıklarını, Sofya’dan İsmail isminde bir Bulgar ihtiyat zabitinin Selanik’e bunu haber vermeye geldiğini şifre ile ve Rahmi Bey vasıtasıyla mabeyne bildiriyorlar. Rahmi Bey Sultan Hamid’in emniyetini kazanmış olduğundan cemiyeti gizlemek için arkadaşlarıyla birlikte tertip ettikleri bu kabil şifreleri çekmekte imiş. Bu üç zat geceleri mason locasına gidiyorlar. İsmail mason olmadığından gitmiyor. Ertesi gün Hüseyin Hilmi Paşa’ya gidip tavsiye mektubunu veriyor. Hilmi Paşa da, “İstanbul’a yazdım, cevap gelinceye kadar her akşam daireye geleceksin” diyor. İsmail bir ay Selanik’te bu suretle kalıyor. Sonra kendisine Bulgaristan’a geri dönmesi tebliğ olunuyor ve Sofya’ya gönderiliyor.</p>
    <p class="normal"> Meşrutiyet mücadelesi başladığı zaman Cavit Bey Talat’tan bir mektupla Sofya’da İsmail’e geliyor. Mektupta, “Cavit’in istediği kolaylığı göster” deniyor. Cavit de diyor ki: Manastır’da asker dağa çıktı. Maksat meşrutiyeti istemektir. Halbuki Avrupa gazeteleri, “Maaş verilmediğinden zabitler isyan ettiler” diye yazıyorlar. “Beni Bulgar gazetecilerine götür, onlarla görüşeyim!” diyor. İsmail de götürüyor. Cavit Fransızca onlara vaziyeti anlatıyor. Oradan Viyana’ya gidiyor. Beş gün sonra da Meşrutiyet ilan olunuyor.</p>
    <p class="normal"> İsmail Bahattin Şakir’e yazıyor; “Meşrutiyet ilan olundu, ben de Türkiye’ye gideyim mi?” Aldığı cevapta, Meşrutiyet’in ne şekilde ilan edildiği bilinemediğinden acele etmemesi bildiriliyor. Birkaç ay sonra gelen mektupta, “Biz Selanik yoluyla İstanbul’a gidiyoruz. İstersen sen de gel. İstersen orada kal, evrakı yanında muhafaza et” deniyor. Bir müddet sonra İsmail Efendi de Türkiye’ye geliyor ve Edirne’de kalıyor. Burada askeri kulüpte Bulgarca muallimliği yaptı. Balkan Harbi’nden sonra da Talat Bey’in eniştesi oldu. Kendisini Edirne’de tanıdım. Erenköy’de komşumdu, ara sıra da görüşürüm.</p>
    <p class="normal"> Talat Bey’in Edirne’de nasıl yakalandığını kendisinden şöylece dinlediğini anlattı: Talat, İsmail’in gönderdiği gazeteleri; Edirne arkadaşlarından Hafız İbrahim, Faik ve Sami beylere de verir okuturmuş. Sami’nin arkadaşı Şeref [Aykut] (avukat) Topçu Harbiye Mektebi’nden alaya gitmiş, Edirne’de bir topçu alayında çavuştur. Arkadaşı Sami Bey’den eline geçirdiği bir cemiyet gazetesini kışlaya götürmüş ve arkadaşlarına göstermiş. Arkadaşları da, bunu kumandana verirsen seni zabit yaparlar diye teşvik etmişler. Belki de ondan önce haber veren de olmuş ki Şeref tevkif olunmuş ve gazeteyi kimden aldığı söyletilmiş. Bunun üzerine Hafız İbrahim (İpekli), Faik [Kaltakkıran] ve Sami veya Selami ve Talat tevkif olunmuş, gazeteleri Talat’ın dağıttığı ortaya çıkmış.</p>
    <p class="ortayazi">***</p>
    <p class="normal"> Manastır’da stajım esnasında orada vali bulunan Bay Hazım Tepeyran (Niğde mebusu) Erenköy’de komşum olduğundan sık sık görüşür hasbıhaller ederdik. Ondan Talat hadisesini dinledim. Şöyle ki:</p>
    <p class="normal"> 1896 (1312 Rumi) yılında İkinci Ordu Müşiri Arif Paşa aynı zamanda vali vekili bulunuyor. Hazım Bey de vali muavinidir. Arif Paşa bir sabah Hazım Bey’e şu malumatı veriyor: “Bazı kimselerin evlerinde muzır evrak bulunduğu haber alındı. Derhal bunların evlerini arattırınız ve kimlerde bulunursa tevkif ediniz” diye mabeynden şifreli telgrafla bir emir aldım. Derhal evlerini arattım. Üç dört torba evrak bulundu. Birkaç zabitle altı sivili tevkif ettirdim. Evrakı bir heyet huzurunda tetkik edelim. Heyet kuruluyor ve getirilen evrak tetkik olunuyor. Çoğu Avrupa’dan gelen gazeteler. Birkaç da el yazısı. Mevkuflardan Talat, Şeref ve Faik (ikisi de Edirne mebusu idiler), Necip adında bir pasaport kâtibi sivillerden; Kolağası Mustafa Bey de askerlerden göze çarpanlar. Talat’ın hiçbir yazısı bulunmuyor. Fakat Avrupa’dan gelen memnu gazeteleri bazı gençlere vermesi suçu var. Diğerlerinin el yazıları var. Hazım Bey heyetten maarif müdürüyle birlikte el yazılarının bir kısmını ceplerine koyup apteshaneye atarak suçu hafifletiyorlar ve Hazım Bey’in teklifi üzerine bunlar hakkında örfi bir muamele yapılmayarak ceza mahkemesine veriliyorlar. El yazılarından en ağırı Şeref Bey’in (sonradan avukat olmuştur). Kolağası Mustafa Bey’in de, “Boğazımıza yağlı kementler de vurulsa hürriyetin istirdadına hizmet edeceğiz” gibi yazıları görülüyor. Necip Bey’in ise, “Yıldız erbabı zekânın kasaphanesi olmuştur” tarzında basit bir şifre ile yazılmış yazısı bulunuyor. Bazı kelimeleri açık olduğundan Arif Paşa bizzat bunu alıp hallediyor.</p>
    <p class="normal"> Bütün mevkuflar bir seneden üç seneye kadar hapse, kalebentliğe mahkûm ediliyorlar. Bu arada Talat da üç seneye mahkûm olarak Edirne hapishanesine atılıyor. Fakat iki yıl sonra affolunuyor. 1898’de Selanik Manastır arasında seyyar posta memurluğuna, az sonra da Selanik telgraf ve posta baş müdürlüğü kâtipliğine tayin olunuyor. İşte bu esnada sekiz arkadaş Paris’te Ahmet Rıza’ya bir şube açmak üzere mektup gönderiyorlar (1902). Bir yıl sonra posta telgraf başkâtipliğine tayin olunuyor. Paris’ten birkaç yıl önce gelmiş bulunan Selanik eşrafından Rahmi Bey’le de arkadaş oluyorlar. Talat idarenin ve hususiyle Sultan Hamid’in aleyhinde gördüğü kimselerle canciğer ahbap olmaktadır. Paris’teki Terakki ve İttihat Cemiyeti’nin neşriyatı da kendisine Bulgaristan’ın mühim merkezlerinde kurulmuş olan bu cemiyetin şubelerinden eniştesi İsmail Yörükoğlu vasıtasıyla (bu zat o zaman Bulgar Prensi Ferdinand’ın hassa süvari alayında yüzbaşıdır) gelmektedir. Rahmi Bey Selanik eşrafındandır. Bu da ced be ced Türktür. Selanik’te eski İttihat ve Terakki teşkilatına girmiştir. 1897 (1313) Yunan Harbi sıralarında Sultan Hamid’e suikast için Selanik merkezinden üç Tikveşli İstanbul’a yola çıkarılıyor. Fakat İstanbul, bu adamları şüphe üzerine yakalayıp Yunan hududuna gönderiyor. Selanik teşkilatını bilen biri de Rahmi Bey’i mabeyne jurnal ediyor. Rahmi Bey İstanbul’a getiriliyor ve Taşkışla Divan-ı Harbi’nde sorguya çekiliyor. Daha bazı zabitler de burada Divan-ı Harp olunmakta iken Serhafiye Ahmet Paşa’nın Paris’e giderek Murat Bey ve diğer firarilerle uyuşması neticesi birçok mevkuflar gibi Rahmi Bey de Serhafiye Ahmet Paşa’nın delaletiyle İstanbul’da kalmak şartıyla tahliye olunuyor. Fakat Rahmi Bey korkuyor ve Avrupa’ya kaçıyor. Orada üç yıl kalıyor. Sonra 1900’de (1316) Selanik’e geliyor. Bir müddet sonra Talat Bey’le tanışıyor. İkisi de aynı fikirdedirler. Fakat Sultan Hamid’e karşı bir şey yapmaya cüret etmekten yılgın olduklarından bir teşebbüse girişmiyorlar. Her yerde herkes gibi Sultan Hamid’e ve günahkâr muhitine lanet okuyup duruyorlar. Fakat bunu okuyanlar çoğaldıkça ve Paris gazeteleri de elden ele yine Talat Bey vasıtasıyla dolaştıkça, dert ortaklarını tehlikeden korumak düşüncesiyle mason localarına girerek orada bir nüve yapmaya karar veriyorlar. Karasu (Musevidir), Talat, Rahmi ve arkadaşlarının mason locasına girmelerine ve orada istedikleri gibi çalışmalarını temin ettiğinden bunların emniyetini kazanıyor. Artık locada bu hürriyet cemiyeti nüvesinin bütün evrakını Karasu muhafaza ediyor. 29 Ağustos 1906’da (16 Ağustos 1322) mason locasına hürriyet aşkıyla giren Türklerin sayısı 70’i bulmuştur. Talat Bey şu teklifte bulunuyor:</p>
    <p class="normal"> — Artık loca haricinde toplanalım ve bir cemiyet kuralım. Talat Bey’i bu karara sevk eden mesele: Sultan Hamid’in 18 Ağustos 1906’da ağır hastalandığı ve ölümünde dahi hürriyet ilan olunamazsa Avrupa devletlerinin Osmanlı Devleti’ni paylaşma tehlikesi karşısında kalacağımız, bunun için yer yer, adı ne olursa olsun cemiyetler teşkil olunarak hazır bulunmaktan başka çaremiz kalmadığı hakkındaki Şûrâ-yı Ümmet gazetesinin yazdığı makaleler oluyor. Bu teklifi arkadaşları kabul ediyor ve hemen o gün toplanmaya karar veriyorlar. Fakat 70 kişiden yalnız 10’u bu toplantıya geliyor. Talat da gelmeyenler korkaklıklarını ispat ettiler diyerek cemiyeti bu 10 kişi ile kurmayı teklif ediyor ve karar altına alınıyor. Toplantıya gelen 10 zat yaş sırasıyla numaralanıyor. Sırasıyla şunlardır:</p>
    <p class="normal"> 1 — Tahir Bey (Selanik Askeri Rüştiye Müdürü - Binbaşı)</p>
    <p class="normal"> 2 — Naki Bey (Selanik Fransızca Hocası - Binbaşı)</p>
    <p class="normal"> 3 — Talat Bey (Selanik posta Seyyar Memuru)</p>
    <p class="normal"> 4 — Mithat Şükrü (maarifte Memur)</p>
    <p class="normal"> 5 — Rahmi Bey (Selanik eşrafından hukuk mezunu)</p>
    <p class="normal"> 6 — Kâzım Nami Bey (Üçüncü Ordu Müşiri Yaveri - Yüzbaşı)</p>
    <p class="normal"> 7 — Ömer Naci Bey (Mülazım-ı evvel)</p>
    <p class="normal"> 8 — Hakkı Baha Bey (Mülazım-ı evvel)</p>
    <p class="normal"> 9 — İsmail Canbolat Bey (Mülazım-ı evvel - merkez kumandanlığında)</p>
    <p class="normal"> 10 — Edip Servet Bey (Yüzbaşı)</p>
    <p class="normal"> Vaziyeti münakaşa eden bu zatlar “Serdengeçtiler” diye bir cemiyet yapalım münakaşasına girişiyorlar. Fakat Rahmi Bey böyle kalabalık içtimanın tehlikesini belirttiğinden bir karara varamadan dağılıyorlar. Ortada dört zat kalıyor: Talat, Rahmi, Mithat Şükrü, Canbolat. Rahmi Bey diyor ki: “Bu dört arkadaş baş başa verip çalışalım. Diğerleriyle kalabalık halinde bir iş çıkaramayız. ‘Serdengeçtiler’ diye bir cemiyet kurmak da meşrutiyet davasına uygun bir şey olmaz.”</p>
    <p class="normal"> Dört arkadaşın ittifakıyla bu teklif kabul olunuyor ve yeni cemiyetin adı ve nizamnamesinin tertibi Rahmi Bey’e bırakılıyor.</p>
    <p class="normal"> Rahmi Bey yalnız başına düşünerek cemiyete “Hilal” adını ve işaretini uygun buluyor. Bir de nizamname hazırlıyor. Bu aralık Sultan Hamid’in hastalanması cemiyetin hayat bulmasına yardım ediyor. 1322 (1906) Eylül’ünün birinci Cuma gecesi bu dört arkadaş ikinci içtimalarını yapıyorlar. Hilal adını ve nizamnamesini ittifakla kabul ediyorlar. Bu suretle ilk Selanik merkezi Talat, Rahmi, Mithat Şükrü ve İsmail Canbolat’tan mürekkep olarak teşekkül ediyor. Bundan sonraki faaliyette artık Rahmi Bey de bulunmuyor. İşler üç arkadaşın eline kalıyor. 1322 (1906) 5 Eylül’de Alatini Köşkü karşısındaki Ömer Naci Bey’in evinde toplanıyorlar. Hilal yerine “Osmanlı Hürriyet Cemiyeti” adını kabul ediyorlar. İlk içtimaya gelen on zatın cemiyetin müessisi olarak kabulüne ve bunlara yaş sırası 1-10 numara vermeye ve usul dairesinde tahliflerin burada yapılmasına ve müessislerin 10’uncu numarasından sonra yüz atlayarak 111’den itibaren numara vermeye ve bu suretle cemiyetin kuvvetli gösterilmesine karar veriyorlar. Cemiyete alınacak zatların İslam olması (dönmeler dahi alınmayacak) kumar oynamaz, fazla içmez yani sarhoş olmaz, evhamsız, cesur ve seciyeli kimseler olması şartları nizamname icabındandır 5 Eylül cemiyetin kuruluş günü kabul olunduğundan İttihat ve Terakki kongreleri de bugünde toplanmaktadır. İlk esaslı tahlif 1322 (1906) Teşrinievvel’de başlıyor. İlk tahlif heyeti Talat, Mithat Şükrü ve İsmail Canbolat oluyor ve Mustafa Necip (Mülazım) tahlif olunuyor ve 111 numarayı alıyor. Manastır merkezi teşkil olununcaya kadar Selanik’te 42 zat tahlif olunmuş bulunuyor. Bunlardan tanınmış kimselerden bazılarının numaraları şunlardır:</p>
    <p class="normal">116 Manyasizade Refik Bey (merhum-Avukat)</p>
    <p class="normal">132 İsmail Hakkı Beşiktaş (Maiyetimde tümen komutanlığı ve şark cephesinde levazım reisliği yaptı. Merhum-Albay)</p>
    <p class="normal">133 İsmail Hakkı (Erkân-ı Harp Binbaşı. Valiliklerde bulundu. Bursa valiliğinde öldü. General Cafer Tayyar Eğilmez’in kardeşi)</p>
    <p class="normal">135 Çolak Faik (Erkân-ı Harp Binbaşı. Kolordu kumandanı iken Cihan Harbi’nde şark cephesinde şehit oldu)</p>
    <p class="normal">136 Hüsrev Sami [Kızıldoğan] (Mebus)</p>
    <p class="normal">137 Tevfik Selanikli (Erkân-ı Harp Kolağası-merhum)</p>
    <p class="normal">138 Halil [Kut] (Mümtaz Yüzbaşı. Geçen Cihan Harbi’nde ordu komutanlıklarında bulundu. Enver Paşa’nın amcası-Emekli General)</p>
    <p class="normal">150 Cemal (Erkân-ı Harp Binbaşı. Cihan Harbi’nde Bahriye Nazırı ve Dördüncü Ordu Kumandanı-Cemiyet erkânından Cemal Paşa)</p>
    <p class="normal">152 Enver (Erkân-ı Harp Binbaşı. Cihan Harbi’nde Harbiye Nazırı ve Başkumandan Vekili Enver Paşa)</p>
    <p class="normal"> Cemiyet bu numarada hayli duraklamıştır. Cemiyetin tahlif yeri de Yalılar’da tuğla fabrikası civarında daha müsait bir Yahudi eviydi. Topçu Rasim Bey tarafından kiralanan yere naklolunuyor. (Bu ev Hürriyet’in ilanından sonra kongre kararıyla cemiyetçe satın alınmıştır.) Bir müddet sonra alınanlar: (Cemiyetin de adı “Terakki ve İttihat” şekline çevrilmesi de bu numaralardadır.)</p>
    <p class="normal">155 Necip Draga</p>
    <p class="normal">156 Fethi (Mümtaz Yüzbaşı)</p>
    <p class="normal">158 Rasim (Topçu Yüzbaşı. Sultan Hamid’in muhafızlarından. Mebus-merhum)</p>
    <p class="normal">165 Hafız Hakkı (Erkân-ı Harp Binbaşı. Sarıkamış faciasında 9. Kolordu Komutanı Hafız Hakkı Paşa-merhum)</p>
    <p class="normal">171 Karasu (bundan sonra cemiyete bazı dönme, Ulah, Ermeni ve Yahudi de alınmıştır. Bir kısmı zabit veya doktordu)</p>
    <p class="normal">185 Zinnun (Süvari Yüzbaşı) 1323 (1907) Eylül’ünde girmiştir.</p>
    <p class="normal">186 Eyüp Sabri [Akgöl] (Ohrili-Mebus) 1323 (1907) Eylül’ünde girmistir.</p>
    <p class="normal">187 Abdülkadir (Mümtaz Yüzbaşı. Asılan) 1323 (1907) Eylül’ünde girmiştir.</p>
    <p class="normal">190 Süleyman Fehmi (Süvari Yüzbaşı) 1323 (1907) Eylül’ünde girmiştir.</p>
    <p class="normal">191 Ali Fuat (Erkân-ı Harp Kolağası. General Cebesoy) 1323 (1907) Eylül’ünde girmiştir.</p>
    <p class="normal">195 Mustafa Kâmil (Süvari Mülazımı) 1323 (1907) Eylül’ünde girmiştir.</p>
    <p class="normal">196 Mühendis Salim (İstanbul merkez azasından) 1323 (1907) Eylül’ünde girmiştir)</p>
    <p class="normal">Daha sonraları alınanlardan da:</p>
    <p class="normal">204 Hasan Rıza (Topçu Miralayı. Bağdatlı Hasan Rıza Paşa-merhum)</p>
    <p class="normal">238 Baytar Recep (staj yaptığım alayın baytarı, Yüzbaşı idi. Bir yıl önce Manastır’da hususi tahlif etmiştim.)</p>
    <p class="normal">280 Vasıf (Mülazım)</p>
    <p class="normal">295 Cavit (Maliye Nazırı. Asılan) 1323 (1908) Şubat’ında girmiştir. (O zaman yılbaşı Mart olduğundan Şubat 1323 denirdi.)</p>
    <p class="normal">322 Mustafa Kemal (Atatürk) 1323 Şubat’ında girmiştir.</p>
    <p class="normal">331 Refet [Bele] (Jandarma Yüzbaşı. Edirne merkezini teşkil etmiştir) 1323 Şubat’ında girmiştir.</p>
    <p class="normal">362 Cemil (maiyetimde Süvari Alay Kumandanlığı’nda ve Ordu Süvari Müfettişliği’nde bulunmuştur. Erzurumlu-Merhum Cemil Bey) 1323 Şubat 24’te (9 Mart 1908) girmiştir.</p>
    <p class="normal">385 Ulah Yesarya Efendi</p>
    <p class="normal">386 Ulah Çele Efendi</p>
    <p class="normal">387 Reşit Paşa [Yularkıran] (Serez Mutasarrıfı, İstiklal Harbi’nde Sivas Valisi-merhum).</p>
    <p class="normal"> Burada İttihat ve Terakki Cemiyeti’nin tarihi için mühim bir hakikati de kaydediyorum. O da Mustafa Kemal Bey’in (Erkân-ı Harp Kolağası. Atatürk) cemiyetle münasebetidir. Terakki ve İttihat namını aldıktan hayli sonra ve 1323 (1908) Şubat’ında cemiyete Fethi Bey’in (merhum Okyar) delaleti ile girmiş ve 322 numarayı almıştır. Suriye’de 1906 Teşrinievvel’inde “Vatan ve Hürriyet Cemiyeti”ni teşkil etmiş. Selanik’e gelerek orada da bir şube açmış, işbu şube de sonra kendisine Terakki ve İttihat ismini vermiş... diye 1931’de basılmış olan tarihin III. cildinin 141’inci sayfasındaki yazılar hakikate uygun değildir. Bu hususu, merkez-i umumi azalarından da ayrı ayrı tahkik ettim. Esasen böyle bir şey olsa ne diye yıllarca sonra arkadaşı Fethi Bey’in delaletiyle giriyor ve resmi tahlif olunuyor ve bir de sıra numarası alıyor? Fethi Bey’in cemiyete girişi tarzı da Manastır teşkilatımızda yazılmıştır.</p>
    <p class="normal"> Cemiyetin fedailik işlerinde adı geçen Yakup Cemil Bey de 1324 (1908) Haziran’ının ilk günlerinde cemiyete girmiştir. Artık cemiyet, numaraları biner atlayarak vermeye başlamıştır. Bu suretle yeni girenler mühim bir kuvvetin teşkilatlandırıldığı zannına varıyormuş. Bu suretle cemiyet Haziran’ın ilk günlerinde 6.000’i aşmış şeklini bulmuş. En son, Meşrutiyet’in ilanından bir iki gün önce Miralay Nurettin Bey (Müşir İbrahim Paşa’nın oğlu merhum Nurettin Paşa) 6.436 numara ile cemiyete girmiştir. Meşrutiyet’in ilanı gününe kadar Selanik’te tahlif olunanlar üç bölük halinde tensik olunmuştur:</p>
    <table class="generictable">
      <tbody class="calibre9">
        <tr class="calibre10">
          <td class="calibre11">ZABİT </td>
          <td class="calibre11">SİVİL </td>
          <td class="calibre11">(İlmiye, memur ve serbest meslekler) </td>
        </tr>
        <tr class="calibre10">
          <td class="calibre11">136 </td>
          <td class="calibre11">24 </td>
          <td class="calibre11">(Birinci bölük ) </td>
        </tr>
        <tr class="calibre10">
          <td class="calibre11">4 </td>
          <td class="calibre11">103 </td>
          <td class="calibre11">(İkinci bölük) </td>
        </tr>
        <tr class="calibre10">
          <td class="calibre11">179 </td>
          <td class="calibre11">59 </td>
          <td class="calibre11">(Üçüncü bölük ve perakendeler) </td>
        </tr>
        <tr class="calibre10">
          <td class="calibre11">319 </td>
          <td class="calibre11">186 </td>
          <td class="calibre11">Ceman 505 zat Selanik’te tahlif olunmuştur. </td>
        </tr>
      </tbody>
    </table>
</div>
<div class="calibre1" id="calibre_pb_159"/></body>
</html>