<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_77">Garip Bir Münasebetsizlik</h2>
				<p class="normal">Bir gün Manastır’da Hasan Tosun Bey’den samimi bir kartvizit aldım. Zarf büyücekti ve açıktı. İçinde küçük bir zarf vardı. Üzerinde “Düyûn-ı Umumiye Komiseri Sait Beyefendi’ye” yazılıydı, içinde de bir şey yoktu. Bunun manasını düşündüm. Dedim Hasan Tosun Bey galiba bu zatı tanıyor, cemiyetimize yardımı olur diye takdim ediyor. Birkaç arkadaşa bu zat hakkında malumat sordum. Bilen yok. İhtiyatlı davranmak şartıyla kendisini ziyarette mahzur görmedim. Düyûn-ı Umumiye’de ziyaretine gittim. Beni nezaketle kabul etti. Dedim:</p>
				<p class="normal">— Manastır’dan Hasan Tosun Beyefendi samimi selamlarını iblağa beni tavsit ettiler. Bu vesile ile teşerrüf etmek istedim.</p>
				<p class="normal">— Çok memnun oldum. Ancak Hasan Tosun Bey kimdir, tanımıyorum, dedi!..</p>
				<p class="normal">— Erkân-ı harp binbaşıdır. Mıntıka erkân-ı harbiye reisidir, dedim.</p>
				<p class="normal">Düşündü, dudaklarını büktü ve:</p>
				<p class="normal">— Hiç hatırlamıyorum. Fakat mademki samimi selam göndermişler, çok memnun oldum, dedi.</p>
				<p class="normal">— Belki zatıâlilerini gıyaben hürmetkârınız olacak derecede tanımış olacaklar ki bu vazifeyi bana verdiler. Rahatsız ettiğimden affınızı dilerim, diyerek ayrıldım ve hayretler içinde kaldım. İyi ki adamcağız tanır görünerek biraz daha derinlere dalmadı. Hadiseyi Hasan Tosun Bey’e yazdım. O zarfı kendi koymamış ve o da bu zatı tanımıyormuş.</p>
	<p class="normal">Demek postanede bu iş kendiliğinden olmuş. Sait Bey’in zarfının içindeki kart düşmüş ve zarfı benim adresim olan zarfa girmiş. Nazik işlere şeytanın karıştığı çok oluyor.</p>
				</body>
</html>