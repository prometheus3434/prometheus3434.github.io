<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_86">Niyazi’nin Kardeşi Osman Bey’i Kaçırmak Meselesi</h2>
				<p class="normal">Osman Bey’i Manastır’da bizzat tahlif etmiştim. İstanbul fedai şubesine girmişti. Ara sıra görürdüm. Bunun yakalanması hoş bir şey olmayacaktı. Gerçi benden başka kimseyi tanımıyordu. Fakat kendisine bir fenalık gelmesini dahi istemiyordum. Onu derhal vaziyetten haberdar ederek Selanik’e kaçırmaya ve bu suretle merkez-i umumiye şifahi de olsa vaziyetimiz hakkında bir rapor vermeye ve talimat istemeye karar verdim.</p>
				<p class="normal">Derslerimi verdikten sonra doğruca Sirkeci’deki yattığı yere geldim. Takip olunmadığımı anladım. Eczaneden Osman Bey’in gelip gelmediğini sordum. Ne aksi henüz gelmemiş. Biraz dolaşıp tekrar gelmek üzere dışarı çıkar çıkmaz kendisiyle karşılaştım.</p>
				<p class="normal">— Niyazi Resne’de dağa çıkmış. Harekâtın başladığı anlaşılıyor. Henüz İstanbul hakkında talimat almadık. Şüphesiz seni tevkife kalkışacaklardır. Hemen şimdi Selanik’e gidecek İdare-i Mahsusa vapurlarından birinin ateşçiliğine<sup class="calibre3"><a href="ittihat_split_184.html#footnote-448-65" id="footnote-448-65-backlink" name="footnote-448-65-backlink">[65]</a></sup> yazıl. Ocak başına geç, yüzünü gözünü de kömür tozlarına bula, Selanik’e ve oradan Manastır’a yollan! Buralarda derhal cemiyet mensupları vasıtasıyla mühim malumatla İstanbul’dan geldiğinden, merkezle görüşeceğini söyle ve “İstanbul hazırdır. Talimat istiyor. Niyazi’nin dağa çıktığını mabeyn kanalından öğrendiler. İrtibatın teminini rica ediyorlar” de. Manastır’dan adresime uydurma bir imza ile de vaziyeti behemehal yaz.</p>
				<p class="normal">Osman Bey hemen hareket etti. Az sonra odasını bastılar ve Osman’ı her tarafta aramaya başladılar. Bunu tanıdığım eczacıdan öğrendim. Birkaç gün sonra da bu hadiseden hükümetin ve mabeynin telaşa düştüğü haberini aldım. Manastır’da kardeşinin dağa çıktığını Osman’ın derhal nasıl haber aldığını ve İstanbul’un içinde nasıl ortadan kaybolduğunu inceleyen hükümet ve mabeyn İstanbul’da da cemiyetin faal teşkilatı olduğuna kanaat getirmiş. Demek sarayın kapısına kadar dayanmışlar!..</p>
	<p class="normal">Çok doğru düşünmüşler, henüz sarayın içine ayak basamadık, fakat kulak vermiştik.</p>
				</body>
</html>