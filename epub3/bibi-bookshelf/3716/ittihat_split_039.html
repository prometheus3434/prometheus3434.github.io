<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		</head>
	<body class="calibre">
<h2 class="solbaslik" id="calibre_toc_39">İlk Hararetli Faaliyet ve Bir Duraklama</h2>
				<p class="normal">Enver’in önünde tahlif, tarihi bir hatıra olarak Aziz Kahire’ye inhisar edebildi. Enver’in annesi, babası, hemşiresi beraberinde olduğundan topyekûn onların uzaklaştırılması bir defalık mümkün olabilmişti. Zindanaltı’nda, Manastır’ın en kuytu bir cihetinde, tahlif işlerine çok müsait olarak bulduğum kârgir iki katlı bir evde işlere hız vermiştik. Bahçe kapısından girilen bu evde tahlifleri kolay yapmak için; sınıf arkadaşım avcı taburu yüzbaşılarından Tayyar’ı (Kalkandelenli) da almıştım. Ev altında, geniş cibinliğim içinde geceleri birkaç tahlif yapıyorduk.</p>
				<p class="normal">Manastır’daki Avcı Taburu, Süvari Onüçüncü Alay, Topçu Onüçüncü Alayı, Obüs Alayı, piyade taburları vesair karargâhlara adamakıllı el atmıştık. Hatta staj yaptığım Topçu Onüçüncü Alayı’nın tabur kumandanlarından Osman Bey bile Enver tarafından kuvvetimizden haberdar edilmiş bulunuyordu.</p>
				<p class="normal">Birdenbire Mıntıka Kumandanı Hadi Paşa İstanbul’a istenildi. Bu zat Mart’ın 30’unda (Rumi 17) Manastır’dan hareket etti. Soroviç’e kadar mıntıka erkân-ı harbiyesi kendisine refakat ettik. Hadi Paşa’nın acele İstanbul’a aldırılması bu Osman Bey’in bana talimhanede bir aralık şunu söylemesine sebep oldu:</p>
				<p class="normal">— Gençler! Siz iş yapıyorsunuz; fakat Hadi Paşa’yı uçurdunuz! İstanbul herhalde teşebbüslerinizi haber almış olacak ki adamcağızı istediler.</p>
				<p class="normal">Ben:</p>
				<p class="normal">— Evinden bir yere ayrılmayan Hadi Paşa’nın varlığıyla yokluğu arasında ne askeri ve ne de siyasi bir ehemmiyet yoktur. Herhalde yerine daha iyi birisi gelebilir. Teşkilatımız pek kuvvetlidir. Sakın benimle Enver Bey’den başkasına herhangi bir fikirde bulunmayınız. Derhal merkez haber alıp faaliyete geçebilir...</p>
				<p class="normal">Osman Bey yumuşadı ve bana şu suali sordu:</p>
				<p class="normal">— O halde beni tarihi misallerle ikna ediniz ki meşrutiyeti almak bizim için daha mı iyi olur, daha mı fena olur? İlk meşrutiyetin bize çok pahalıya mal olduğunu gördüğümüzden bu suali soruyorum.</p>
				<p class="normal">Ben:</p>
				<p class="normal"> — Bizi ilk önce Rumeli’den kovmak için büyük devletlerin nüfuz mıntıkalarını nasıl ellerine aldıklarını ve Bulgar, Sırp, Rumların kendi ırklarıyla meskûn yerlerde hâkimiyetlerini kurmak ve mümkün olduğu kadar bu hudutları genişletmek için de silahlı kuvvetlerinin –ki biz bunlara çete diyoruz– faaliyetlerini görüyorsunuz. Rumeli’den çıkarken Anadolu’da barınabileceğimiz bu gidişle şüphelidir. Ordularımızın hali meydanda. Zaten yalnız ordu kuvvetiyle karşı koymak da mümkün değildir. Bir ümidimiz var, o da millet kuvvetini ortaya çıkararak Avrupa’ya bu kudretle görünmek. Bu da ancak Hürriyet’in ilanı ve meşrutiyet-i idarenin kurulmasıyla mümkün olur. Ucuz veya pahalı buna mecburuz, aksi halde topyekûn çökeceğiz.</p>
	<p class="ortayazi">***</p>
	<p class="normal">Osman Bey’e ait bu hatırayı kaydettiğimin sebebi böyle bir suale başka bir kimse tarafından muhatap olmadığımdan ve Hadi Paşa’nın gidişi zamanına tesadüf edişindendir. Bu hadise üzerine bir müddet duraklamaya Enver’le karar verdik. (Haziran 3’te [Rumi Mayıs 20] mıntıka kumandanlık vekâletine Süvari Feriki Giritli İsmail Paşa geldi. Pek centilmen olan bu zat, ecnebi konsoloslarıyla sıkı temasta bulunur, onların belediye bahçesinde başladıkları tenis oyununu her akşam seyrederdi. Nihayet Hadi Paşa 28 Temmuz’da tekrar geldi.)</p>
				</body>
</html>