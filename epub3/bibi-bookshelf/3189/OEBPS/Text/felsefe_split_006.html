<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>felsefe</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f54062f4-25a9-4530-841a-14ffaf3395de" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">Rönesans, Felsefe ve Tarih-yazıcılığı</h1>

  <p class="normal1">Rönesans, felsefe ve tarih-yazıcılığı açısından yenilikler getirdi mi? Ortaçağ’a damgasını vuran skolastik düşünce bu dönemde hegemonyasını tamamen kaybetti mi? Bir Rönesans felsefesinden söz edebilir miyiz?</p>

  <p class="normal1">Bu sorulara farklı dönemlerde farklı yanıtlar verilmiş ve bizzat bu yanıtlar da tarih-yazıcılığının tarihini oluşturan öğeler arasında yer almıştır. Bu bölümde söz konusu yanıtlardan önemli gördüğüm bazılarına işaret etmek istiyorum. Rönesans’a felsefe ve tarih felsefesi açısından nasıl bakıldığını sorguladıktan sonra, bu kültür devrimine ortam hazırlayan sosyoekonomik koşullara da kısaca değineceğim. Fakat önce Rönesans tarihçiliği hakkında ilginç gözlemlerde bulunmuş olan B. Crocé’nin genel plandaki bazı saptamalarını görelim.</p>

  <p class="normal">B. Crocé, Rönesans ve Tarih-Yazımında Devrim</p>

  <p class="normal1">Daha önceki sayfalarda göstermeye çalıştığımız gibi, Ortaçağ dünyası, genel hatları itibariyle, aşkın değerlerin (<span class="ideitalik">Civitas Dei</span>), yerel değerlere (<span class="ideitalik">Civitas Diaboli</span>) egemen olduğu bir ikilem dünyasıydı ve bu dünyada tarihçilik de ilahiyatın aracı durumuna düşmüştü. Oysa B. Crocé’ye göre Rönesans’la birlikte bu “aşkın” dünya anlayışı giderek terk ediliyor ve düşünce dünyevileşiyordu. “Hristiyan aşkınlığı yadsımak, diyor Crocé, Rönesans’ın işi oldu. Bu dönem (…) tarih-yazıcılığının sekülerleştiği dönemdir. Gerçekten de tarih-yazıcılığındaki bu yeniliğin ilk örnekleri olan Leonardo Bruni ve Poggio Bracciolini’nin eserlerinde ve aynı modele uygun tüm diğer eserlerde (ki bunlar arasında Machiavelli ve Guicciardini’nkiler özel bir ışıkla pırıldıyor), artık –örneğin– mucizelere rastlanmıyor(du).”<sup class="calibre2"><a href="../Text/felsefe_split_000.html#footnote%20-88749-1" id="footnote-88749-1-backlink">[1]</a></sup></p>

  <p class="normal1">Crocé’ye göre, Rönesans tarihçilerinin dünyasında “Hristiyan inancındaki Allah ve onunla beraber de mitoloji ve –Ortaçağ kavramlarının henüz çekirdek halinde yakalayıp kabullendikleri– ilerleme, ereksellik ve rasyonellik gibi fikirler ortadan kalkıyordu”. Onların yerini ise “kısmen de olsa Romalıların <span class="ideitalik">Rastlantı Tanrısı</span> (<span class="ideitalik">Fortuna</span>) alıyordu.”<sup class="calibre2"><a href="../Text/felsefe_split_000.html#footnote%20-88749-2" id="footnote-88749-2-backlink">[2]</a></sup> Başta Machiavelli olmak üzere tüm Rönesans düşünür ve tarihçilerine egemen olan görüşe göre, tarih belli beşerî olayların yinelenmesinden ibaretti: Yaşam ve ölüm, iyilik ve kötülük, mutluluk ve keder, yükseliş ve çöküş bu tarih anlayışında hep birbirini izliyordu. Kısaca bu tarih görüşü <span class="ideitalik">ilerlemeci</span> değil, <span class="ideitalik">döngüsel</span> bir tarih anlayışı idi. “Bu anlayışa göre, diyor B. Crocé, tarih bir ilerleme değil, bir döngüdür; evrimin değil, kendisine düzenlilik ve tekdüzelilik veren döngünün doğal kuralını izler; bu da ereğinin kendi dışında olmasına ve kendisinin de, sadece, zevk için ya da soyut gerçekleri süslemek amacıyla iyiyi ve yararlıyı teşvik etmekte kullanılabilecek ham bilgiler sunmasına yol açar.”<sup class="calibre2"><a href="../Text/felsefe_split_000.html#footnote%20-88749-3" id="footnote-88749-3-backlink">[3]</a></sup></p>

  <p class="normal1">Crocé’ye göre “ilerleme” fikrini yadsıyan Rönesans tarihçileri, gerçeği, Yunan ve Romalı tarihçiler gibi, tarihî anlatının dışında arıyorlardı ve bu da tarih anlayışlarının zayıf noktasını teşkil ediyordu. Bunun anlamı şuydu: Tıpkı Ortaçağ tarih anlayışı gibi, Rönesans tarih anlayışı da bir “ideal”i yıkan, fakat onun yerine başka bir “ideal” getiren bir tepkinin ürünüydü. Bu anlayışta <span class="ideitalik">Allah</span> idealinin yerini <span class="ideitalik">İnsanlık</span> ideali, Ortaçağ’ın <span class="ideitalik">ruh sorunlarının</span> yerini de <span class="ideitalik">doğa nesneleri</span> alıyordu. Örneğin önde gelen Rönesans tarihçilerinden F. Guicciardini, pozitivizmin habercisi bir yaklaşımla, “doğa-üstü” şeylerle uğraşan filozofları eleştiriyor, hatta onları “deli” sayıyordu.<sup class="calibre2"><a href="../Text/felsefe_split_000.html#footnote%20-88749-4" id="footnote-88749-4-backlink">[4]</a></sup> Ünlü eserinde tarihçilik anlayışını Ciceron’dan aldığı şu cümlelerle ifade etmiştir: “Olgular zaman akışının doğru bir şekilde izlenmesini ve mekânların da betimlenmesini gerekli kılıyor. Tarihçi, bu olguların önemli ve anımsanmaya değer oldukları durumlarda, bunların nasıl hazırlandıklarını, nasıl yapıldıklarını ve nihayet ne sonuç verdiklerini bilmek için, önce bu girişim hakkında ne düşündüğünü ortaya koymalı; olayla ilgili ne söylendiği ve ne yapıldığı ile yetinmeyerek nasıl söylendiğini ve yapıldığını da göstermeli; sonuca gelince, bunda rastlantıların (<span class="ideitalik">fortuna</span>), bilgeliğin ve cüretin paylarını da belirterek, bunun nedenlerini doğru bir şekilde sergilemeli; çok parlak bir şöhrete sahip olsalar dahi, şahısların eylemlerini –yaşam ve karakterlerini de resimleştirecek derecede– anlatmalı. Öte yandan üsluba gelince, hukuk türüne özgü kuruluktan, forumlarda bilenmiş düşüncenin sivri hatlarından eser olmayan, düzenli ve yumuşak bir biçimde yayılan, akıcı ve geniş bir üslup aramalı.”<sup class="calibre2"><a href="../Text/felsefe_split_000.html#footnote%20-88749-5" id="footnote-88749-5-backlink">[5]</a></sup> Bu anlayışta sonsuz olgu demetleri ön plana çıkıyor, bunlar ders verici şekilde, “insanlık yararı” yönünde yorumlanıyordu. Aynı bağlamda, “nasıl Ortaçağ skolastiği, Aristo’nun izinde, bilimin nesnesinin ‘genel’ler (‘evrensel’ler) olduğu ilkesine dayandıysa, Campanella da bilimin nesnesi özel şeylerdir diyecektir.”<sup class="calibre2"><a href="../Text/felsefe_split_000.html#footnote%20-88749-6" id="footnote-88749-6-backlink">[6]</a></sup></p>

  <p class="normal1">Hegelci bir filozof olan B. Crocé, kendi tarih felsefesini “mutlak idealizm”, “mutlak tarihselcilik” (<span class="ideitalik">historicism</span>); Rönesans tarihçilik anlayışını ise “sekülerleşme” ve “rastlantı” gibi kavramlarla ifade ediyordu. Ona göre tarih-yazımı bir bilim değil felsefe idi ve kendi felsefesinin dayanaklarını Kant idealizmine karşı Hegel’de aramıştı. Crocé, İtalyan Marksistlerini (bu arada Gramsci’yi) bu yönüyle etkilemiş, fakat “tarihselcilik” anlayışı 1960’larda, özellikle Althusser ve arkadaşları tarafından sert eleştirilere konu olmuştur. Buna karşılık yine tarihle felsefe arasındaki ilişkileri inceleyen başka bir filozof, Ernest Cassirer, Kantçı perspektiften hareket ediyor ve Rönesans tarihçiliğiyle ilgili yorumunun ipuçlarını da Kant’ta arıyordu.</p>

  <p class="normal">E. Cassirer: Rönesans’ta Tarih ve Felsefe</p>

  <p class="normal1">Rönesans’ı felsefe açısından sorgulayan Cassirer, çözümlemesine, ünlü âlim J. Burckhardt’ın “Rönesans’ı her yandan kuşatan dev tablosunda felsefeye en ufak yer vermediğini” ve bu dönemde de “ilahiyatın egemen olduğunu” düşündüğünü anımsatarak başlar.<sup class="calibre2"><a href="../Text/felsefe_split_000.html#footnote%20-88749-7" id="footnote-88749-7-backlink">[7]</a></sup> Kuşkusuz bu düşünce Crocé’nin biraz önce anlattığımız, Rönesans’la ortaya çıkan “seküler kesinti” tezine pek de uygun görünmüyordu. Gerçekten de Burckhardt’a göre Ortaçağ’da insanlar “kendilerini ırk, halk, parti, lonca, aile ya da başka bir biçimde genel ve kolektif bir kategorinin parçası olarak” görüyorlardı ve zihinler de bir “iman, ön yargı ve çocuksu şaşkınlık” perdesi ile örtülüydü. Rönesans’ta bir felsefe bulamayan Alman âlim bu perdeyi yine de ilk kez Rönesans’ta İtalya’nın yırttığını ileri sürmüştür.<sup class="calibre2"><a href="../Text/felsefe_split_000.html#footnote%20-88749-8" id="footnote-88749-8-backlink">[8]</a></sup> İşte Cassirer burada bir adım daha atarak Rönesans’ta sistemli bir felsefenin varlığını ve bu felsefenin en iyi temsilcisinin de Nicolas de Cusa olduğunu ifade etmiştir.</p>

  <p class="normal1">Antik Yunan düşüncesi, altın çağında, Platon’un “İde”ler dünyası ile Aristo’nun “nesne”ler dünyası arasında ikiye bölünmüştü. Fakat aşkınlık (transcendance) ile içkinlik (immanence) arasındaki bu kopukluk Plotin ve İskenderiye Okulu yorumcuları tarafından giderilmiş, Hristiyanlık da bazı kanonik kanallarla ve “kendisine uygun değişiklikler yaparak” bu mirası devralmıştı. Ne var ki Plotin’den beri Platon’un “aşkın dünyası” ile Aristo’nun “doğal dünyası” daha çok eklektik ve mistik bir biçimde birleştirilmiş ve aradaki bağlantı da “südur” (sâdır olma - emanation) kuramıyla sağlanmıştı. İşte N. de Cusa’nın katkısı da bu noktada ortaya çıkıyordu.</p>

  <p class="normal1">Aslında N. de Cusa da <span class="ideitalik">aşkın</span> dünya ile <span class="ideitalik">ampirik</span> dünya arasındaki karşıtlığı yadsımıyordu. Fakat “tecessüm eden” İsa’nın şahsında bu iki karşıt dünya “zorunlu ve başlangıçtan itibaren var olan” bir ilişki ve “içkin bir bütünlük” içinde birleşmişti. De Cusa’ya göre Allah’ı sevmek için, onu bir ölçüde tanımamız gerekiyordu. Bunu Aristo mantığı sağlayamazdı. Onun yerine konulacak mistik duygu da bize bu bilgiyi veremezdi. Allah’ı ancak yeni bir vizyonla, N. de Cusa’nın “<span class="ideitalik">visio intellectualis</span>” dediği bir sezgiyle tanıyabilirdik. İşte bu yaklaşım Platon ile Aristo’yu yeni bir şekilde değerlendirmeye götürüyordu. “Gerçek tektir” diyen Aristo haklıydı; fakat neo-platonistlerin iki dünya arasında bağlantı kuran “katılma” fikri de önemliydi. Fakat bu fikir, N. de Cusa’ya göre, bizleri ancak Sokrat’vari bir “<span class="ideitalik">docta ignorantia</span>”ya, yani fazla bilmişlikten doğan bir cehalete götürebilirdi. İnsanlar, bilgeleştikçe, sağlam bir biçimde bildikleri şeylerin de azaldığını görüyorlardı. <span class="ideitalik">Docta ignorantia</span> “bir bilim değildi; bilemeyeceğimizin bilinmesi anlamına geliyordu”<sup class="calibre2"><a href="../Text/felsefe_split_000.html#footnote%20-88749-9" id="footnote-88749-9-backlink">[9]</a></sup>; yani kuşkucu düşünceye bir açılımdı.</p>

  <p class="normal1">De Cusa, Sokrat’ı çağrıştıran bu kavram yüzünden ve Aristo mantığına özgü <span class="ideitalik">ratio</span> kavramı karşısına koyduğu <span class="ideitalik">visio intellectualis</span> kavramı dolayısıyla mistisizm ve panteizmle suçlanmıştır. Oysa Cusa’lı filozof uhrevi ve dünyevi âlemler arasındaki bağlantıyı farklı bir şekilde kurmuştu. Ona göre “bu karşıtlık dogmatik bir biçimde konulmamalı, insanın bilgilenme koşullarından hareket edilerek saptanmalıydı”. Böyle bir yaklaşım ise Allah hakkında değil de, Allah’ı (ve daha genel ifadeyle “aşkınlık âlemi”ni) tanıma olanağımız hakkında bir sorgulamaya, daha açık bir ifadeyle “akıl”ı sorgulamaya yol açıyor ve modern bilgi kuramına da kapıları aralıyordu. Cassirer, “Nicolas de Cusa’nın bu yaklaşımı kendisini ilk modern düşünür haline getiriyor” diyor.<sup class="calibre2"><a href="../Text/felsefe_split_000.html#footnote%20-88749-10" id="footnote-88749-10-backlink">[10]</a></sup></p>

  <p class="normal1">E. Cassirer’e göre, N. de Cusa’nın modernizmi haber veren bilgi kuramına dayandırdığı kozmoloji “merkezde somut bir özne olduğunu” söylüyordu ki bu da ancak “insan zihni” olabilirdi. Zaman ve mekân formları, sayı ve büyüklük algılamaları hep insan zihnine içkindiler. Bu ise yeni bir bilim anlayışına yol açıyordu. Aynı şey tarih-yazıcılığı için de geçerliydi ve tarihi insanların eseri, “insana özgü etkinlik” şeklinde gören bu anlayış tarih alanında köklü bir yenilik anlamını taşıyordu.<sup class="calibre2"><a href="../Text/felsefe_split_000.html#footnote%20-88749-11" id="footnote-88749-11-backlink">[11]</a></sup></p>

  <p class="normal1">Rönesans’ın yeni bir tarih anlayışına yol açan katkıları kuşkusuz sadece felsefe dünyasıyla sınırlı kalmıyordu. Din ve estetikteki gelişmeler de bu konuda önemli bir rol oynadı.<sup class="calibre2"><a href="../Text/felsefe_split_000.html#footnote%20-88749-12" id="footnote-88749-12-backlink">[12]</a></sup> Rönesans deyince ilk akla gelen isimlerden olan şair Petrarca, eski Yunan ve Roma edebiyatı hakkında –“biçim”e özel bir yer veren– yeni bir duyarlılık yaratmıştı. Petrarca’nın en önemli Rönesans tarihçilerine (ve bu arada Guicciardini’ye) ilham veren Ciceron’u “usta” olarak seçmesi bu bakımdan özel bir anlam taşıyordu. Fakat din alanındaki gelişmeler daha da önemli oldu.</p>

  <p class="normal1">Rönesans’ın din karşısındaki tutumu çok daha yavaş bir şekilde değişti ve felsefeyi de baskı altında tutan bu kutsallık alanında, Rönesans, sözcüğün anlamının (yeniden doğuş) çağrıştırdığı bir “kesinti” yaratmamıştır. <span class="ideitalik">Aşkın dünya</span> fikri N. de Cusa gibi filozoflarda özel anlamlar kazanmış olsa bile, Rönesans’ta hiçbir zaman ortadan kalkmamıştır. N. de Cusa’nın yanı sıra Marsilio Ficino ve Pico della Mirandola gibi diğer önemli Rönesans düşünürlerinin öğretileri de böyle bir kopukluğu kabul etmiyordu. Oysa şu vardı: Aşkın dünya, yani <span class="ideitalik">Civitas Dei</span> yadsınmıyordu; fakat bunun yanı sıra, “ampirik dünya, doğanın güzelliği ve tarihî bilginin değeri hakkında yeni bir anlayış doğuyordu”.<sup class="calibre2"><a href="../Text/felsefe_split_000.html#footnote%20-88749-13" id="footnote-88749-13-backlink">[13]</a></sup> Ve “Hümanizm” de bu yeni anlayışın adıydı.</p>

  <p class="normal1">Felsefede yeni ufuklar açan fikirlerini <span class="ideitalik">Docta Ignorantia’</span>da ifade eden De Cusa, çağın din anlayışındaki değişimi de başka bir eserde, <span class="ideitalik">De Pace Fidei’</span>de dile getirmiştir. Yine Cassirer’i izleyerek bu değişimi şöyle özetleyebiliriz: N. de Cusa’ya göre Allah fikrine ne mantık araçlarıyla, ne de mistik duygularla ulaşabilirdik. Bu konuda tek dayanağımız <span class="ideitalik">visio intellectualis</span> idi. Ve “Allah bilgimiz sadece sembolik bir bilgi idi ve hiçbir şekilde sembollerin, simgelerin ve normların ötesine gidemezdi”. Oysa bu durumdan çok önemli bir sonuç çıkıyordu: “Eğer Allah’ı kesin bir biçimde tanıyamıyorsak ve bu konuda simge ve sembollerle yetinmek zorunda kalıyorsak, bu simge ve sembollerin çokluğunun ve çeşitliliğinin imanın bütünlüğü için bir engel ya da çelişki olmadığını kabul etmek zorundaydık.”<sup class="calibre2"><a href="../Text/felsefe_split_000.html#footnote%20-88749-14" id="footnote-88749-14-backlink">[14]</a></sup> Aynı iman çeşitli dillerde ve farklı sembollerle ifade edilebilirdi ve zaten edilmişti. Bu farklılıklara ve tutarsızlıklara son vermediğine göre, Allah, insanlar için ulaşılmaz olan özünü böyle çoğulcu bir şekilde ifade etmişti. Tarih felsefesi açısından bunun anlamı şuydu: “Eğer dinî gerçek temel bütünlüğünü kaybetmeden çeşitli biçimlerde ifade edilebiliyorsa, bunu dinin bile statik bir şey sayılamayacağı, imanın belli bir yerde ve belli bir anda inmiş tek bir Vahiy’le insan bilgisine taşınabilecek bir şey olmadığı şeklinde anlamalı idik.”<sup class="calibre2"><a href="../Text/felsefe_split_000.html#footnote%20-88749-15" id="footnote-88749-15-backlink">[15]</a></sup> Kısaca, De Cusa’ya göre Vahiy’in de bir tarihi vardı ve dinî inancın temelindeki bu olgu çeşitli dönemlerde, çeşitli biçimlerde ortaya çıkabiliyordu. Farklı din ve uygarlıklar arasında buluşma sağlayan bu ileri görüş tarihte yeni bir dinî yaklaşıma yol açıyor ve başka Rönesans düşünürleri tarafından da benimseniyordu. Örneğin Marsilio Ficino, Hristiyan gerçeği ile ilgili eserinde, Vahiy tarihini Musa’dan Zerdüşt’e, Fisagor’dan Platon ve Plotin’e uzanan tarihî derinlik içinde arıyordu.</p>

  <p class="normal1">B. Crocé ve E. Cassirer’in, farklı perspektiflerden hareketle, düşüncenin laikleşmesi noktasında buluştukları Rönesans yorumları, düşünce tarihi içinde kalıyor ve bu sınırlılık da Rönesans’ı –bu gelişmelere de olanak hazırlayan– temel faktörlerle birlikte, yani tüm boyutları içinde anlamamıza olanak vermiyor. Michel Foucault’nun “çok az, çok kötü yapılanmış ve fazlasıyla muğlak bir alan”<sup class="calibre2"><a href="../Text/felsefe_split_000.html#footnote%20-88749-16" id="footnote-88749-16-backlink">[16]</a></sup> diye küçümsediği ve yeni (“arkeolojik”) bir yaklaşım denediği “düşünceler tarihi” alanı, aslında, bütünsel bir kavrayışın <span class="ideitalik">olmazsa olmaz</span> bir parçasıdır. Ne var ki düşünce sistemlerindeki dönüşümler de ortaya çıktıkları sosyoekonomik ortamlar hesaba katılmadan anlaşılamazlar. Yukarıda görüşlerini özetlediğimiz Cassirer’in kendisi de “bir dönemin tarihi bilincindeki dönüşümün anlaşılması, diyordu, büyük ölçüde siyasal, toplumsal ve ekonomik yaşamın genel koşullarının anlaşılmasına bağlıdır”.<sup class="calibre2"><a href="../Text/felsefe_split_000.html#footnote%20-88749-17" id="footnote-88749-17-backlink">[17]</a></sup> Bu koşulları elbette ki burada her yönüyle inceleme durumunda değiliz. Fakat Rönesans’a ve “hümanizm”e adını veren “yeni insan” tipini doğuran bazı sosyoekonomik olgulara işaret edebiliriz. Burckhardt da “Rönesans’ın en kendine özgü taraflarından biri, son derece kültürlü insanların sayılarının artması oldu” demiyor muydu?<sup class="calibre2"><a href="../Text/felsefe_split_000.html#footnote%20-88749-18" id="footnote-88749-18-backlink">[18]</a></sup></p>

  <p class="normal">Ekonomi, Matbaacılık, Bilim ve Tarih-Yazıcılığı</p>

  <p class="normal1">Rönesans, 14. yüzyıl Avrupası’nın ticaret ve finansta en ileri ülkesinde, İtalya’da doğdu. Ülkenin siyasal birlikten yoksun olduğu koşullarda, Venedik ve Floransa cumhuriyetleri bu kültür devriminin en ileri karakollarını teşkil ettiler. Ticari ilişkileri tüm Akdeniz’e yayılmış ve biri camcılık, diğeri de dokumacılık merkezi haline gelmiş bu iki cumhuriyetin aynı zamanda kültürde de en ileri konuma ulaşması kuşkusuz bir rastlantı değildi.<sup class="calibre2"><a href="../Text/felsefe_split_000.html#footnote%20-88749-19" id="footnote-88749-19-backlink">[19]</a></sup> Kapitalist üretim ilişkileri feodalizmi tasfiye ederken yeni sistem kendi “aydın”larını da yaratıyordu.</p>

  <p class="normal1">Bu yeni aydınlar kimlerdi?</p>

  <p class="normal1">Genel olarak “hümanistler” olarak adlandırılan bu yeni aydınlar iki farklı kaynaktan geliyorlardı. Bunlardan Gramsci’nin “en tipik grup” dediği birinci grup, “uzun süre en önemli hizmetleri –yani okul, eğitim, hukuk, ahlak ve filantropi sayesinde dönemin bilim ve felsefesi demek olan dinî ideolojiyi– tekelinde tutmuş olan ‘klerk’lerdi.”<sup class="calibre2"><a href="../Text/felsefe_split_000.html#footnote%20-88749-20" id="footnote-88749-20-backlink">[20]</a></sup> Gramsci’nin sözünü ettiği bu grup, daha çok İtalyan üniversitelerindeki gelişmelerin yarattığı genç din adamları nesli idi. Oysa aynı dönemde diğer Avrupa ülkelerinde üniversiteler skolastik kavgalar içinde yozlaşıyor ve geriliyordu. Durkheim, Fransa bağlamında, Rönesans ve sonrasında üniversitelerdeki gelişmeleri şöyle betimlemiştir: “Yeni fikirlerin, üniversite loncasını hissedilir bir biçimde etkilemeden, onun programlarını ve yöntemlerini değiştirmeden, toplumun her kesiminde yayıldığını görüyoruz. Tek örnek vermek gerekirse, 16. yüzyılda büyük bir bilimsel hareket doğdu ve 19. yüzyıl başına kadar üniversitede hiçbir yankı uyandırmadan 17. ve 18. yüzyıllarda gelişti.”<sup class="calibre2"><a href="../Text/felsefe_split_000.html#footnote%20-88749-21" id="footnote-88749-21-backlink">[21]</a></sup></p>

  <p class="normal1">Durkheim’in fikri Fransa’yla ve 16. yüzyılla sınırlıydı; oysa Hümanizmin doğuşunu daha geniş çerçevede inceleyen Mandrou’ya göre, 15. yüzyılın ikinci yarısında, İtalya dışında tüm Avrupa’da üniversiteler gerileme içindeydi. Örneğin Sorbonne Üniversitesi, genç din adamlarının açıkça “Kilise, Sezar’a ve paraya kurban ediliyor” demekten çekinmedikleri bir kaosa sürüklenmişti. Ne var ki aynı dönemde Napoli’den Milano’ya kadar tüm İtalyan üniversiteleri “Ortaçağ skolastiğini Petrarca’nın özlediği yönde aşıyor” ve yenilenmiş bir Ciceron ile Platon’u (özellikle de <span class="ideitalik">Fedon, Fedr</span> ve <span class="ideitalik">Gorcias</span> yazarı Platon’u) model alıyorlardı.</p>

  <p class="normal1">Hümanistler araştırmalarının temel aracını “filoloji”de bulmuşlardı. Hemen hepsinin uyguladıkları filoloji disiplini, esas itibariyle, kanonik metinlerde geçen temel terimlerin tespiti, kötü çevirilerden doğan tutarsızlıkların giderilmesi, gerekli durumlarda yeni çeviriler yapılması ve bunların doğru bir biçimde yorumlanması gibi hermenötik etkinlikleri içeriyordu. Daha sonra basımevlerinde de devam eden bu zahmetli çıraklık yılları yetkin gramer kitaplarının ve sözlüklerin yazılmasıyla da güçlenmiş ve birkaç nesil boyunca hümanistlerin formasyonunda temel teşkil etmiştir. Bu anlamda, filoloji, dar dil bilimi alanını aşıyor ve Mandrou’nun ifadesiyle “olağanüstü bir eleştirel akıl okulu” teşkil ediyordu. “Eski uygarlıkların temelini oluşturan daha geniş bilgilere hâkim olma” olanağı da yine filoloji sayesinde ortaya çıkıyordu.<sup class="calibre2"><a href="../Text/felsefe_split_000.html#footnote%20-88749-22" id="footnote-88749-22-backlink">[22]</a></sup> İtalyan üniversiteleri Rönesans aydınlarının ilk kanalı oldu. Oysa iktisadi gelişmenin ve artan iş bölümünün ürünü olan ve hümanistleri yaratan ikinci bir kanal daha vardı.</p>

  <p class="normal1">Gerçekten de artan iş bölümü ile birlikte yeni meslek türleri ortaya çıkmıştı ve daha sonraları Montaigne’nin “hümanistler” olarak adlandıracağı yeni aydınlar daha çok bu sürecin ürünü oldular. Böylece kapitalizmin gelişmesi ve yeni sanayi dallarının ortaya çıkması yeni aydınları üreten ikinci kanalı teşkil etti.</p>

  <p class="normal1">Büyüyen ve yeniden yapılanan şehirlerde ortaya çıkan bu yeni “hümanistler”ler aslında toplumsal çelişkilere ve halkın sefaletine fazla ilgi duymuyorlardı. Dertleri bu değildi. Örneğin 1300’lerde, Venedik tersanesinde “kulak tırmalayan bağrışmalar ve tahayyül edilemez kokular içinde, zift ve tahtayla çalışan beş bin kadar işçi” sadece Dante’nin –o da şairin cehennem tasvirine ilham verdiği ölçüde– dikkatini çekmişti.<sup class="calibre2"><a href="../Text/felsefe_split_000.html#footnote%20-88749-23" id="footnote-88749-23-backlink">[23]</a></sup> Ne var ki, vahşi ilkel-birikim koşulları içinde de olsa, Fransa ve İspanya gibi bazı mutlakiyetçi rejimlere ya da Papalık sultası altında yaşayan İtalyan devletlerine göre daha özgür olan Venedik ve Floransa cumhuriyetleri görülmemiş bir ticari ilerleme sağladı ve bu da Rönesans’ın maddi olanaklarını hazırladı. Ayrıca, 1348’de patlak veren korkunç veba salgını da kilisenin ve yozlaşmış din adamlarının Allah tarafından cezalandırılması olarak yorumlanmış ve Kiliseye karşı husumeti artırarak dünyevi eğilimleri güçlendirmişti.</p>

  <p class="normal1">İlkel sermaye birikiminin ve artan iş bölümünün yarattığı yeni meslekler arasında matbaacılığın icadı ve bir sanayi dalı haline gelmesi, kültürel gelişme açısından stratejik bir rol oynamıştır. Başlangıçta basımcılık, yayıncılık ve kitapçılık tek ve ortak bir sanayi dalı oluşturuyordu. Bu tarz bir işletmecilik, bu alanda çalışabilecek kalifiye işçiler henüz az sayıda olduğu için ücretlerin yüksek olduğu, cazip bir sanayi dalı idi. Erasmus ve Bude gibi ünlü hümanistler, ülkelerinde kralların danışmanı olmadan önce, yıllarca matbaalarda “tashihçi” olarak çalışmışlardı. Bu sanayinin eseri olan kitaplar ise, kapitalizmin ürettiği tüm dayanıklı tüketim “mal”ları gibi piyasada elden ele dolaşsalar da, kendilerine özgü bir niteliğe de sahiptiler. Bol sayıda kitap üretimi toplumun bilgi ve tecessüsünü artırıyor, artan bilgi ve tecessüs de kitap üretimini hızlandırıyordu.<sup class="calibre2"><a href="../Text/felsefe_split_000.html#footnote%20-88749-24" id="footnote-88749-24-backlink">[24]</a></sup> Kuşkusuz bu artış kapitalizmin birkaç yüzyıllık gelişimine uygun şekilde, göreli bir hızda olmuştur. Başlangıçta birkaç yüz adet basılan kitapların binlerle ölçülen tirajlara ulaşması için yüzyıllar geçmiştir.<sup class="calibre2"><a href="../Text/felsefe_split_000.html#footnote%20-88749-25" id="footnote-88749-25-backlink">[25]</a></sup></p>

  <p class="normal1">Yayıncılıktaki gelişmeler çelişkiler içinde gerçekleşmiş ve kitap bolluğu kültürün artmasında bir çıkar görmeyen, aksine bunu tehlikeli bulan iktidarları ürkütmüştü. Çeşitli iktidarlar bu koşullarda engelleyici önlemler almaya yöneldiler. Örneğin Fransa’da 1521’de İncil, 1539’dan itibaren de tüm eserler için konulan sansür bunun ifadesi idi.<sup class="calibre2"><a href="../Text/felsefe_split_000.html#footnote%20-88749-26" id="footnote-88749-26-backlink">[26]</a></sup> Fakat yayıncılığın şansı şuradaydı: Henüz mutlakiyetçi merkeziyetçiliğin yetkin bir biçimde örgütlenemediği bir aşamada bu sansür katı bir uygulama olanağı bulamıyordu. Ayrıca hümanistlere küresel bir ufuk sağlayan coğrafi keşifler astronomi, coğrafya ve haritacılık gibi merkantil çıkarlarla yakından ilgili –ve bu yüzden de sansüre meydan okuyabilen– disiplinleri de ön plana çıkarmıştı. Bu konuların incelenmesi ise “askerliğin, siyasal kurumların ve de Polybe, Titus-Livius, Salluste ve Herodot’un anlattıkları şekilde tarihin incelenmesine” yol açıyordu.<sup class="calibre2"><a href="../Text/felsefe_split_000.html#footnote%20-88749-27" id="footnote-88749-27-backlink">[27]</a></sup> Böylece tarihî konular, Rönesans’ta, Ortaçağ’da mevcut olmayan çok disiplinli bir alanda incelenmeye başlandılar. Felsefi temellerine daha önce işaret ettiğimiz bu eğilimi 17. yüzyılın rasyonalizmi ve 18. yüzyılın Aydınlanma düşüncesi çok daha güçlendirecektir.</p>

  <p class="normal1">Rönesans’ta hümanistler, bilimsel planda, filoloji ve hermenötiğin yanı sıra deneysel fiziğe de dayanıyorlardı. Gerçekten de filoloji ile deneysel fizik, insanlar ve nesneler hakkında yepyeni bilgiler veriyordu ve bunun sonucu olarak da “yaradılış, günah, kurtuluş gibi tarihî anlarıyla Hristiyanlık dramı, bambaşka kanunlara göre işleyen <span class="ideitalik">doğaya</span> ve bizzat Hristiyan halkların ruhani güçlerden özerkleşerek dinî yaşamın doğa-üstü amaçlarına tamamen ters davranışlar içine girdikleri bir dönemde bir kısmı zaten bunları hiç bilmeyen <span class="ideitalik">insanlığa</span> artık gerçekten de çerçeve çizemez hale geliyordu”.<sup class="calibre2"><a href="../Text/felsefe_split_000.html#footnote%20-88749-28" id="footnote-88749-28-backlink">[28]</a></sup> <span class="ideitalik">Doğa</span> ve <span class="ideitalik">insanlık</span>, dar bir çerçevede de olsa, Rönesans’ta artık yepyeni bir zihniyetin konusu olmuştu.</p>

  <p class="normal1">Ortaçağ’ın mekân anlayışı, Aristo’nun kapalı ve hiyerarşik evren anlayışına dayanıyordu. Bu kapalı dünyada her varlığın belirli bir “topos”u, yani sabit ve değişmez bir yeri vardı. Bu “topos”ların hiyerarşik düzeni onların farklı değerlere sahip olmalarının da işaretiydi. Bu durumda en değerli varlık da elbette ki merkezde bulunan dünyamız idi. Oysa Rönesans bilimleri bu dünyanın büyüsünü bozuyor ve sonsuz, türdeş ve farklı değerlere sahip “topos”lardan oluşmayan bir evren fikri getiriyordu.<sup class="calibre2"><a href="../Text/felsefe_split_000.html#footnote%20-88749-29" id="footnote-88749-29-backlink">[29]</a></sup> A. Koyré’nin ifadesiyle “kapalı dünyadan sonsuz evrene” geçiliyordu.<sup class="calibre2"><a href="../Text/felsefe_split_000.html#footnote%20-88749-30" id="footnote-88749-30-backlink">[30]</a></sup> Bu o kadar radikal bir dönüşümdü ki, Kepler gibi bu devrime katkıda bulunan âlimler bile bu sonuca katlanmak istemediler. Giordano Bruno gibi yeni anlayışı tutkuyla savunanlar ise Engizisyon mahkemeleri tarafından yakıldı.</p>

  <p class="normal1">Rönesans’ta bilim ve teknolojideki gelişmelere paralel olarak nasıl <span class="ideitalik">mekân</span> fikri değiştiyse, <span class="ideitalik">zaman</span> fikri de değişti. Daha önce işaret ettiğim gibi, Hristiyanlık, kutsal tarih ve Teslis ilkesi çerçevesinde ereksel bir tarih anlayışı getirmişti. Oysa Rönesans’la birlikte seküler felsefe ve yaşam tarzının değişmesi, öbür dünyada aranacak kurtuluş yerine, insanları, şair Ronsard’ın ifadesiyle “bugünden itibaren hayatın güllerini toplamaya” davet ediyordu. Buna bağlı zaman anlayışı da uhrevi ereklere yönelen değil, yaşanan anı değerlendirmeye çalışan bir zaman anlayışı idi. Kuşkusuz yeni mekân fikri gibi, yeni zaman fikri de dar bir çevreye özgüydü ve sadece seçkinler tarafından paylaşılıyordu. Rönesans uzmanları arasında günümüzde bile süren devamlılık-kopukluk tartışmaları bu yüzdendir.<sup class="calibre2"><a href="../Text/felsefe_split_000.html#footnote%20-88749-31" id="footnote-88749-31-backlink">[31]</a></sup> Fakat bir kez güneşin altında yeni şeyler söylenmiş, birtakım mekanizmalar harekete geçmişti. İktisadi gelişme ve şehirleşme kültürel dönüşüme zemin hazırlıyor, kültürel dönüşüm de iktisadi gelişmeyi besliyordu.</p>
</body>
</html>
