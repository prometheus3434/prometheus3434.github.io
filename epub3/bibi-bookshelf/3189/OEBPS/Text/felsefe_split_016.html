<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>felsefe</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f54062f4-25a9-4530-841a-14ffaf3395de" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">Wilhelm Dilthey: İnsan Bilimleri ve Hermenötik</h1>

  <p class="normal1">Batı Avrupa’da 19. yüzyılın ikinci yarısı, egemen sınıflar açısından, 1848 Devrimi’nin yaratmış olduğu korkulu rüyalardan kurtulmanın yollarını aramakla geçti. Gerçek aşkıyla ideolojik dürtülerin bilinçli-bilinçsiz bir şekilde birleştiği bilim ve felsefe alanı da bu arayışın etkin araçları arasına katılmıştı. Gerçi karşı-devrim galebe çalmış, işçi sınıfı yenilmiş, devrim kana boyanmıştı. Fakat yine de <span class="ideitalik">Manifesto</span>’nun sözünü ettiği hayalet her yerde dolaşıyor, mülk sahibi sınıfların uykularını kaçırıyordu. Tutundukları ilk ve en önemli araç Lukacs’ın “akıl yıkıcılığı” dediği irrasyonalist felsefe oldu: Akıl, kimi Aydınlanmacı düşünürlerin sandığı gibi doğru ve sınırsız bir bilginin dayanağı olamazdı; aksine, yaratıcılığı kısıtlayan dar ve karanlık bir dünya kuruyordu.</p>

  <p class="normal1">Daha yüzyıla girerken, bir şairin dediği gibi, <span class="ideitalik">aşikârı gizemli, sıradanı yüce, sınırlıyı sınırsız</span> kılmaya çalışan romantik akım akla meydan okumaya başlamıştı. Schopenhauer de bu tarihlerde Hegel rasyonalizmine karşı umutsuz bir savaşa girmiş, bir nesil sonra Nietzsche ve Dilthey’e ışık tutacak yaşam felsefesinin temellerini atmıştı. Fransız pozitivizmi, İngiliz ampirizmi, neo-Kantizm ve Alman Tarih Okulu gibi akımlar dönemin belli başlı fikir odaklarını oluşturuyordu ve bunlar aklı yadsımamakla beraber onu aşkın ilkelerle tamamlama çabasındaydılar. Ranke evrensel tarihi ilahi bir elin yönlendirdiğine inanıyor; Auguste Comte doğa kanunlarını tamamlayacak yeni bir din yaratmaya çalışıyor; Rickert ise Kant’ın sistemindeki aklın <span class="ideitalik">a</span> priori kategorileri yerine aşkın değerleri koyuyordu. W. Dilthey bütün bu akımların içinde yetişti ve hepsinden nasibini aldı.</p>

  <p class="normal1">Dilthey, Hegel’in ölümünden iki yıl sonra, Ren kıyılarında bir köyde, Calvin’ci bir vaizin çocuğu olarak dünyaya gelmişti. Aile geleneği içinde dine dönük bir ortaeğitimden sonra yükseköğrenimini de Heidelberg Üniversitesi’nde ilahiyat okuyarak tamamladı. Fakat zihin hayatı asıl Berlin Üniversitesi’ne geçtikten sonra, Schleiermacher’i izleyen profesörlerden ders almaya başlayınca canlılık kazandı. Tüm felsefi akımları, bilimsel yenilikleri, sanat cereyanlarını izliyor ve bunlar arasında kendi yolunu bulmaya çalışıyordu. Ve bu yolculukta kendisine hiç de mütevazı olmayan bir hedef seçti: Kant’ın, neo-Kantistlerin, Tarih Okulu’nun yapamadığı şeyi yapacak, tüm insan bilimlerini epistemolojik süzgeçten geçirerek bilimsel bir temele oturtacaktı.</p>

  <p class="normal1">Dilthey’in hareket noktası insan bilimleri ve tarihçiliğin doğa bilimleriyle eşit statüde oldukları ve farklı yöntemlerle de olsa onlar kadar kesin sonuçlara ulaşabilecekleri ilkesi oldu. Bu konuda net bir epistemolojik ayrım yapan W. Windelband’dan ayrılıyordu. Bu düşünür doğa bilimlerini (nomotetik bilimler) insan bilimlerinden (ideografik bilimler) ayırmış, psikolojiyi de doğa bilimleri içine koymuştu. Oysa Dilthey bu kanıda değildi. Ona göre insan bilimleri de doğa bilimleri gibi evrensel gerçeklere ulaşabilirdi. Bunun aracı da “yaşam tecrübesi” (<span class="ideitalik">Erlebnis</span>) ile nesnelleşmiş insan ifadeleri (söz, yazı, yüz ifadesi, eser) arasında özdeşlik sağlayan <span class="ideitalik">yorum</span> ve <span class="ideitalik">anlama</span> süreci idi.<sup class="calibre2"><a href="../Text/felsefe_split_000.html#footnote%20-96382-1" id="footnote-96382-1-backlink">[1]</a></sup> Üstelik bazı doğa bilimleri <span class="ideitalik">ideografik</span> öğeler taşıyabileceği gibi dil bilimi, ekonomi politik gibi bazı insan bilimleri de <span class="ideitalik">nomotetik</span> öğeler taşıyabilirdi. Bir de şu vardı: Özgül tarihî veriler ancak genel kuramlar içinde bir anlam kazanabiliyordu.<sup class="calibre2"><a href="../Text/felsefe_split_000.html#footnote%20-96382-2" id="footnote-96382-2-backlink">[2]</a></sup> Bu nedenlerle, Dilthey, 1860 ve 70’lerin Almanya’sında az çok belirleyici bir hegemonya kurmuş olan neo-Kantist ilkelerden hareket etti.</p>

  <p class="normal1">O yıllarda Kant’ı yeniden yorumlayan düşünürler filozofun akılla ilgili <span class="ideitalik">a priori</span> form ve kategorilerini metafizik buluyorlar ve bunu aşmanın yollarını arıyorlardı. Rickert ve onun izinde olan Weber bu kategorileri “değer ilişkileri” analiziyle aşmaya çalışmışlardı. Dilthey ise farklı bir yol tuttu. Ona göre insan bilimleri ve tarihçilik “yaşam tecrübesi” (<span class="ideitalik">Erlebnis</span>) ile sınırlıydı ve bu alandaki bilgilerimiz (düşünürün ünlü formülüyle) “yaşamın ötesine geçemezdi”. Kant nasıl saf ve pratik akılları eleştirdiyse, Dilthey de “tarihsel akıl”ı eleştiri konusu yapıyordu.</p>

  <p class="normal1">Kant doğa bilimlerini aklın <span class="ideitalik">a priori</span> kategorileri ile nesnel dünyanın buluşmasını ifade eden “tecrübe” kavramına dayandırmıştı. Onun sisteminde, bilim, özne-nesne ilişkilerinin ürünüydü. Oysa özne ile nesnenin yaşam tecrübesinde birleştiği, yani tarihi yapanla açıklayanın aynı olduğu insan bilimlerinde durum farklıydı. Dilthey, Kant ve neo-Kantistlerin aşkın idealizmini olduğu gibi İngiliz ampirizmini de bu açıdan eleştirmiştir. İnsan bilimlerinin temelinde “yaşam tecrübesi” vardı ve insan “tarihsel bir varlık” idi. Dilthey’in tüm düşünce hayatı, insanın “tarihsel varlık” olma niteliğini mutlak bir değer atfettiği “yaşam tecrübesi” ile uzlaştırma çabaları içinde geçmiştir.</p>

  <p class="normal1">Dilthey, 1887 yılındaki bir konuşmasında düşünce hayatının evrimini şöyle anlatmıştır: “Belli bir hacimdeki ilk çalışmam, geride bıraktığı yazılara dayanarak Schleiermacher’in (yani, modern hermenötiğin kurucusunun, T. T.) düşünce evrimini incelemek oldu. (…) Böylece tarih, toplum ve insan bilimlerini temellendirme çabasına giriştim. Bunlar için metafizikten bağımsız ve tecrübe yoluyla bulunabilecek bir temel ve bağlantı arıyorum.”<sup class="calibre2"><a href="../Text/felsefe_split_000.html#footnote%20-96382-3" id="footnote-96382-3-backlink">[3]</a></sup> Bu temel elbette ki <span class="ideitalik">Tarih Okulu</span>’nun damgasını taşıyan bir kültür geleneğinde “tarihsellik”ten tamamen bağımsız olamazdı. Çünkü “yüzyılımız, insan ve tüm toplumsal örgütlenmelerin tarihselliğini <span class="ideitalik">Tarih Okulu</span> sayesinde öğrenmişti”.<sup class="calibre2"><a href="../Text/felsefe_split_000.html#footnote%20-96382-4" id="footnote-96382-4-backlink">[4]</a></sup> Oysa insan bilimlerini epistemolojik planda temellendirmekte ne Ranke, ne Droysen ne de başkaları başarılı olmuşlardı. Dilthey’e göre “tarihi hayat için daha ince ve daha kesin yöntemler gerekiyordu; özellikle de zekâ da dâhil tüm yaşam edimlerine psişik hayatın tamamını, istenci, duyguları ve imgeleriyle bütünlük içindeki insanın edimini sokmak lazımdı”.<sup class="calibre2"><a href="../Text/felsefe_split_000.html#footnote%20-96382-5" id="footnote-96382-5-backlink">[5]</a></sup></p>

  <p class="normal1">Dilthey bütün bu konularda aslında Vico’ya daha yakındı. İtalyan filozof, sistematik kuşkuyu doğanın matematik yapısını ortaya koyarak giderdiğini sanan Descartes’a, insan ürünü olan tarihin “epistemolojik önceliği” ile yanıt vermişti. Dilthey de bu noktadan hareket ediyor ve “tarih biliminin olasılığının ilk koşulu şudur ki, diyordu, insan da tarihsel bir varlıktır ve tarihi yapanla açıklayan aynı kimsedir”.<sup class="calibre2"><a href="../Text/felsefe_split_000.html#footnote%20-96382-6" id="footnote-96382-6-backlink">[6]</a></sup> Ne var ki Vico’nun son tahlilde ilahi aşkınlığa (Hristiyan öğretiye) dayanan idealizmini Dilthey kabul edemezdi ve bu noktadan itibaren Vico’yla da yolları ayrılıyordu. Teoloji öğreniminden gelen Dilthey 18. yüzyıl Aydınlanma felsefesini dinden kopmadan bir “tarihsel Aydınlanma” ile tamamlamak iddiasındaydı.</p>

  <p class="normal">Dilthey, Metafizik ve Modernizm</p>

  <p class="normal1">Daha genel bir planda, Dilthey, tıpkı çağdaşı Weber gibi, Avrupa’da hızlı bir dönüşümün ürünü olan modern toplumu ve modern insanı anlamaya çalışıyordu. Düşünür, Ortaçağ’la ilgili “bin yıllık sessizlik” tanısına katılarak, modern çağa geçişi, kaba hatlarıyla, düşünceler tarihi içinde şöyle betimlemiştir: “Feodal örgütlenme ve onunla birlikte Hristiyanlığı Papa ve İmparator’a bağlayan hiyerarşi çöktüğü zaman, diyor Dilthey, yeni bir Avrupa toplumunun ve bunun içinde de <span class="ideitalik">modern insanın</span> doğuşuna tanık olduk (…) Bu <span class="ideitalik">modern insanda</span> aradığımız şey, onu eskilerin ruhunda deşifre edebildiğimiz şeyle kıyasladığımız zaman kalbimizi çarptıran, fakat yine de bize yabancı kalan şeydir” (italikler bize ait).<sup class="calibre2"><a href="../Text/felsefe_split_000.html#footnote%20-96382-7" id="footnote-96382-7-backlink">[7]</a></sup></p>

  <p class="normal1">Ortaçağ insanı çeşitli bağımlılıklar (loncalar, kilise, malikâne vb.) içindeydi, fakat bu bağımlılıkların en önemlisi “düşünceyi bakir bir ormanda hapsedilmiş gibi” kısıtlayan ve “aşkın toplumsal düzene sağlam bir dayanak sağlayan” <span class="ideitalik">metafizik bağımlılık</span> idi. Ne var ki sanayileşme ve şehirleşme hareketleri yeni tip araştırıcıların, yeni bilim dallarının ortaya çıkmasına yol açtı ve bu yenilikler de “modern bilimin iki özgül ürünü”nün doğmasını sağladı: Bunlardan birincisi tarih ve toplum dünyasında da reel dünyada olduğu gibi “kanunların ve nedenlerin araştırılması”, ikincisi ise bilgilerimizi nasıl kazandığımızı sorgulayan “bilgi kuramı” idi. Bu iki yeni “ürün” metafiziğe karşı bir “yok etme savaşı”na girişmişti ve Dilthey’in bu satırları yazdığı sırada (1883), kendi ifadesiyle, “tüm özel bilimleri bir bilgi kuramı içinde eritecek eğilim de belirginleşmeye başlamıştı”. Fakat bu “bütünleşme” eğiliminden önce kendini hissettiren ve bu eğilimi de doğuran önemli bir gelişme daha yaşandı. Bu gelişme metafizik anlayışındaki değişiklik ile ilgiliydi.</p>

  <p class="normal1">Gerçekten de metafiziğe karşı savaş meyvelerini vermekte gecikmemiş ve bilim âlemindeki gelişmeler Batı kültürü içinde metafiziğin yerini ve işlevini değiştirmişti. Eskiden tüm bilimler metafizik bir sistem içinde toplanırken, bilim dünyasındaki atılımlardan sonra metafizik sadece bilimsel gelişmeleri izleme ve bunlardan genel sonuçlar çıkarma gibi hayli mütevazı bir işlevle yetinmeye başladı. Bu ise eskiden <span class="ideitalik">tekilci</span> ve <span class="ideitalik">mutlak</span> nitelikte olan metafiziği, <span class="ideitalik">çoğulcu</span> ve <span class="ideitalik">göresel</span> bir statüye yerleştirdi.</p>

  <p class="normal1">Eski metafizik teolojik ve monist nitelikteydi; şimdi ise metafizik sistemler kişisel duyarlılıklara göre değişiyordu ve böylece her sistemin kendine özgü gerçeği <span class="ideitalik">sınırlı</span> olgu ve bilgilerden hareket edilerek yapılan <span class="ideitalik">sınırsız</span> genellemelere dayanıyordu. Örneğin, metafizik sistemlerinin temeline Hegel “İde”yi, Schopenhauer “istenç”i, Nietzsche aristokratik değerleri, materyalistler de “atom anarşisini” koymuşlardı. Fakat bunların her biri sadece kendi temel ön-kabulleriyle sınırlı bir gerçeği ifade ediyordu. “Metafizik sistemlerin kültürlü zihinlerde daha uzun süre çekiciliklerini sürdürmeleri mümkündür” diyordu Dilthey; fakat “göreselci bir sistemin bilim için çıkış noktası olarak kullanılabilmesinin zamanı geçmişti ve bir daha da gelmeyecekti.”<sup class="calibre2"><a href="../Text/felsefe_split_000.html#footnote%20-96382-8" id="footnote-96382-8-backlink">[8]</a></sup> İşte tam da bu noktada, Dilthey, bu metafiziği ve göreselliği ortadan kaldırma ve evrensel planda geçerli gerçekleri bilimsel bir bütünlük içinde birleştirme çabasına girişiyordu.</p>

  <p class="normal1">Dilthey’e göre Ortaçağ’ın monist metafiziğinin yıkılmasında doğa bilimlerinin yanı sıra insan bilimlerindeki gelişmeler de rol oynamıştı. Zaten Galile ve Newton’un buluşlarından sonra insanlar artık evrene Bossuet’nin dinci-erekselci gözlükleriyle bakamazlardı. 18. yüzyılda, “Aydınlanma felsefesi, ilerleme kavramı ve bizzat insanlık fikri” de bu koşullarda birbirinden ayrılmaz bir bütünlük teşkil etmeye başlamıştı. İnsan ve toplum bilimleri (<span class="ideitalik">Geisteswissenschaften</span>, Tin bilimleri) bu temel üzerinde geliştiler. Bu konuda A. Smith ve ekonomi politik örneği üzerine eğilen Dilthey, “Bu analiz, diyordu, bilimsel espriyi doğal sistemi durduran sınırların ötesine taşıdı; modern tarih bilincine giden yolları açtı”.<sup class="calibre2"><a href="../Text/felsefe_split_000.html#footnote%20-96382-9" id="footnote-96382-9-backlink">[9]</a></sup> Ne var ki insanın doğayı yenmek için geliştirdiği üretim ilişkileri, üretim güçleri ve teknolojinin yarattığı “ikinci doğa”yı görmezden gelen bu “analiz” aslında Dilthey’in bilgi kuramının sınırlarını da ortaya koyuyordu.</p>

  <p class="normal">İç Tecrübe, Dış Tecrübe ve Tarih Bilinci</p>

  <p class="normal1">Dilthey insanı <span class="ideitalik">dış</span> ve <span class="ideitalik">iç tecrübe</span> alanları olmak üzere ikili bir yapı içinde ele almıştır. Bunlardan <span class="ideitalik">dış tecrübe</span> <span class="ideitalik">alanı</span> insanın kendi dışındaki varlıklar, yani nesnel dünya ile ilişkilerini içeriyordu; <span class="ideitalik">iç tecrübe alanı</span> (<span class="ideitalik">Erlebnis</span>) ise kendi kendisini dinlediği ve anlamaya çalıştığı psikoloji dünyası idi. Bunlardan birincisi doğa kanunlarının araştırıldığı ve saptandığı nomotetik bilimlerin alanı olarak sanki daha üstünmüş izlenimi veriyordu. Çünkü bu alanın nesnesi “duyularımızla kazandığımız fenomenal veriler ya da realitenin bilincimizde basit bir yansıması değil, realitenin doğrudan kendisiydi”<sup class="calibre2"><a href="../Text/felsefe_split_000.html#footnote%20-96382-10" id="footnote-96382-10-backlink">[10]</a></sup> ve bu alandaki kanunlar evrensel planda geçerli idiler. Oysa insan bilimlerinde durum bilgi kuramı (<span class="ideitalik">Erkenntnistheorie</span>) açısından farklıydı. Bu farkı açıklarken, “(…) pozitif bilimlerde, diyor Dilthey, doğanın tutarlı bütünlüğü, tecrübe sonuçlarını bazı varsayım bileşimleri ile tamamlayan akıl yürütmeler sayesinde vardır. Buna karşılık insan bilimlerinde fiziki yaşamın bütünü her yerde ilk ve temel bir veri oluşturuyor. Doğayı <span class="ideitalik">açıklıyoruz</span> (<span class="ideitalik">Erklären</span>); psişik hayatı <span class="ideitalik">anlıyoruz</span> (<span class="ideitalik">Verstehen</span>)”. Ve bu durumun sonucunda da “zihin hayatını, tarihi ve toplumu incelerken kullandığımız yöntemler doğayı tanımamızı sağlayan yöntemlerden çok farklı oluyor”.<sup class="calibre2"><a href="../Text/felsefe_split_000.html#footnote%20-96382-11" id="footnote-96382-11-backlink">[11]</a></sup></p>

  <p class="normal1">Oysa Dilthey’e göre, “anlama”nın da dereceleri vardır ve bir şeyi ancak ona duyduğumuz ilgi ölçüsünde anlayabiliriz. Örneğin bizi ilgilendirmeyen kimseleri kulağımızın ucuyla dinlerken, önemli bulduklarımızı son derece dikkatle izler, muhatabımızın en ufak jestleri, en küçük sözleri üzerinde yoğunlaşırız. Fakat en devamlı dikkat türü, “yaşam işaretleri kendilerine tekrar tekrar dönebileceğimiz şekilde saptanıp sabitleştirilince” ortaya çıkar. Dilthey “<span class="ideitalik">böyle devamlı şekilde tespit edilmiş yaşam belirtilerini, diyor, tefsir ya da yorum (Auslegfung oder Interpretation) olarak adlandırıyoruz</span>” (italikler Dilthey’in).<sup class="calibre2"><a href="../Text/felsefe_split_000.html#footnote%20-96382-12" id="footnote-96382-12-backlink">[12]</a></sup> Nomotetik bilimlerdeki gibi genel geçerliliği olan gerçekler de bu “devamlı” nitelikli saptamalardan kaynaklanmaktadır.</p>

  <p class="normal1">Dilthey, Schleiermacher’in psikoloji temelli hermenötiğinin izinde, yorum yoluyla içsel gerçeklere nasıl ulaşabileceğimizi şöyle anlatmıştır: “Benliğimde kişisel olan şeyin tecrübesini kendimi ancak başkalarıyla karşılaştırarak yapabilirim; sadece o zaman kendimde başkasından farklı olan şeyin bilincine varabilirim”.<sup class="calibre2"><a href="../Text/felsefe_split_000.html#footnote%20-96382-13" id="footnote-96382-13-backlink">[13]</a></sup> Başkalarını ise, insan önce ancak “dışarıdan, duyusal verilerle; onların jestleri, sesleri ve edimleri”, yani nesnelleşmiş yaşam işaretleri sayesinde tanıyabilir. Ve ancak bu dışsal işaretleri algıladıktan sonra bunlara tekabül eden “içselliği” kurabilir. Bu yeniden inşa operasyonunun tüm öğelerini bize sağlayan da bizzat yaşam gerçeğimizdir.</p>

  <p class="normal1">Bu açıklamaların gösterdiği gibi, Dilthey, yaşamı bir bütün olarak ele almakta ve insanın <span class="ideitalik">içsel</span> tecrübesinin <span class="ideitalik">anlama</span> tecrübesiyle birleşerek ortaya çıkardığı ve “belli sınırlar içinde evrensel geçerliliği” olan gerçekleri bu yaşam bütünlüğü üzerine oturtmaya çalışmaktadır. Tüm sistemini açıklayan ünlü bir makalesinde düşünürün ifade ettiği gibi, “düşünce, yaşamın ötesine geçemez, yaşamın özgül boyutu olan psişik bütünlükte bulunmayan hiçbir şey üretemez”.<sup class="calibre2"><a href="../Text/felsefe_split_000.html#footnote%20-96382-14" id="footnote-96382-14-backlink">[14]</a></sup></p>

  <p class="normal">Dilthey, Psikoloji ve Hermenötik</p>

  <p class="normal1">Dilthey bir dönüm noktası olarak gördüğü kendi sistemine nasıl gelindiğini anlatmak için hermenötik tarihinde uzunca bir gezinti yapmıştır. Düşünce hayatına modern hermenötiğin kurucusu Friderich Schleiermacher’in biyografisiyle başlayan filozofun bu gezintisi kendi sistemi açısından da öğreticidir.</p>

  <p class="normal1">Eski Yunan’da Homer’in şiirlerinin yorumuyla başlayan, İskenderiye Okulu’nun filoloji incelemeleriyle zenginleşen ve daha sonra da gramer, tarih vb. çalışmalarıyla beslenerek kutsal kitapların yorumuna girişen hermenötik, Dilthey’e göre, ancak Schleiermacher’de modern temsilcisini bulmuştu. Gerçekten de bu düşünür, 19. yüzyılın başlarında hermenötiği ve ona yardımcı olan disiplinleri Alman aşkıncı (transcendental) felsefesiyle buluşturmuş ve bu alanda yeni bir çığır açmıştı. “O zamana kadar, diyor Dilthey, hermenötik, hepsinin ortak ve en büyük amacı evrensel geçerliliğe sahip bir yorum sağlamak olan bir <span class="ideitalik">kurallar bileşimi</span> anlamına geliyordu”. Çeşitli disiplinlerin (gramer, filoloji, estetik, retorik, tarih) sağladığı bu kuralların her biri, yorumda kendisine düşen rolü oynuyordu; fakat amaç aynıydı. Oysa Schleiermacher bu kuralları aşmış ve “anlama”ya sunulan edimlerin, yani yazı, söz, jest, hatta yüz ifadesi gibi “nesnelleşmelerin” analizine girişmişti. Böyle bir girişim de, kendisine, evrensel geçerliliği olan yorumlar ve söz konusu kuralların sınırlılıkları hakkında çıkarımlar yapma olanağı sağlamıştı. Vardığı sonuç şuydu: Bir yazarın bir sürü kaligrafik işaretten yetkin bir eser oluşturma işlemini anlamak için bu yaratma sürecindeki canlı sezgiyi yakalamak ve bu şekilde yazarın niyetini ve zihin yapısını keşfetmek gerekiyordu. İşte Dilthey bir “diyalog ustası” dediği Schleiermacher’in empatiye dayanan psikolojik yaklaşımını izledi ve geliştirdi. Gadamer’in işaret ettiği gibi, Dilthey, hermenötiğin doğuşuyla ilgili ünlü makalesinden son yazılarına kadar “insan bilimlerini temellendiren kavramsal çerçeveyi <span class="ideitalik">hermenötik</span> olarak değil, <span class="ideitalik">psikoloji</span> olarak adlandırmıştı; onun açısından hermenötik sorunları artık sadece psikoloji içinde yer alıyordu”.<sup class="calibre2"><a href="../Text/felsefe_split_000.html#footnote%20-96382-15" id="footnote-96382-15-backlink">[15]</a></sup> Ne var ki bu <span class="ideitalik">psikoloji bilimi</span> artık Schleiermacher’de olduğu gibi doğal bir bilim statüsünde değil, “betimleyici ve analitik” nitelikte idi.<sup class="calibre2"><a href="../Text/felsefe_split_000.html#footnote%20-96382-16" id="footnote-96382-16-backlink">[16]</a></sup> Ruhsal olguları eskiden olduğu gibi <span class="ideitalik">nedensellik</span> bağlantıları içinde <span class="ideitalik">açıklamaya</span> değil, <span class="ideitalik">empati</span> ve <span class="ideitalik">yorum</span> yoluyla <span class="ideitalik">anlamaya</span> çalışıyordu. Bu perspektifte, Dilthey, insan hayatını bir bütün olarak ele alıyor, bir “psişik yapı” olarak değerlendiriyordu. Sisteminde temel bir kavram oluşturan psişik yapıyı Dilthey şöyle betimlemiştir: “Ötesine geçemeyeceğimiz yaşama olgusu, yani hayatın kendisi, sayelerinde her tecrübe ve her düşüncenin açıklandığı bir öğeler zinciri oluşturuyor. İşte bilgiyi mümkün kılan nokta budur.”<sup class="calibre2"><a href="../Text/felsefe_split_000.html#footnote%20-96382-17" id="footnote-96382-17-backlink">[17]</a></sup> Çünkü düşüncenin tüm kategorileri, ilkeleri ve biçimleri bu yaşam zincirinde mevcuttu ve ancak bunlar hayat ve tecrübede analitik olarak açığa çıkarılabildiği için gerçeğe ulaşmamız mümkündü.</p>

  <p class="normal1">Dilthey’de, “psişik yapı”yı oluşturan öğeler zincirinde ihtiyaç, emek, kavga, istenç vb. gibi her türlü öğe eşit statüde yer alıyordu. Böyle bir içerik genellikle Dilthey’in felsefesinin sübjektif bir idealizmin sınırlarını aşamamış olduğu şeklinde yorumlanmıştır. Ne var ki, Dilthey, “işte hayat buradadır ve kendi kendinin delilidir” derken aslında amacı Kant’ın “aşkın” felsefesini ve idealizmi aşmaktı. Çünkü insan sadece ruhsal değil, aynı zamanda doğal bir varlıktı ve Dilthey, insanın fizik ve psişik olmak üzere iki kısımdan oluştuğu ilkesinden hareket ediyordu. “Kendimiz de doğayız; diyordu Dilthey; doğa, varlığımızda karanlık dürtüler aracılığıyla, bilinçsiz bir şekilde etkilerini sürdürüyor”.<sup class="calibre2"><a href="../Text/felsefe_split_000.html#footnote%20-96382-18" id="footnote-96382-18-backlink">[18]</a></sup> Ve bu iki alanda farklı iki nedensellik hüküm sürüyordu. Doğada nesnel (doğal) nedensellik egemen iken, espri dünyasında yapısal nedensellik yaşanıyordu. Yapısal nedensellik yapılarda mevcut bazı “merkezî öğe”lerin sağladığı nedensellikti. İnsanların niyetlerini ancak empati yoluyla, psişik yapı içindeki “merkezî öğe”leri saptayarak anlayabilirdik: Tıpkı bir müzik eserini, onu oluşturan notaların sırayla anlaşılması ile değil de, ana “tema”larının saptanması yoluyla kavradığımız gibi.</p>

  <p class="normal1">Dilthey bu anlayış içinde insan bilimlerini de iki ana dala ayırmıştır: 1) Toplumun mevcut durumunun betimlenmesine kadar gelen tarih araştırmaları; 2) sistematik tin (<span class="ideitalik">Geist</span>) bilimleri. Bu bağlamda bilimsel gerçeklere varmak için önce düzenli kanunları olan doğa inceleniyor, daha sonra da “insan, yaşama, yani kendisine dönüyordu”.<sup class="calibre2"><a href="../Text/felsefe_split_000.html#footnote%20-96382-19" id="footnote-96382-19-backlink">[19]</a></sup> Ne var ki Dilthey’in düşünce sistemindeki en büyük sorun da bu ikilemde ortaya çıkıyordu. Çünkü böylece Kant’ın monist idealizminden kurtulmaya çalışırken, Dilthey, Descartes’ın ruh ve beden ikilemine dayanan düalist felsefesine kaymış görünüyordu.</p>

  <p class="normal1">Gerçekten de düşünürün hiç de benimsemek istemediği bu ikilem nasıl aşılacaktı? Ve insan bilimlerine epistemolojik bir temel bulmak için “<span class="ideitalik">yaşam tecrübesi alanı</span> ile hiç kimsenin yaşamamış, hissetmemiş olduğu <span class="ideitalik">tarih alanı</span> arasındaki zorunlu geçit” nasıl sağlanacaktı?<sup class="calibre2"><a href="../Text/felsefe_split_000.html#footnote%20-96382-20" id="footnote-96382-20-backlink">[20]</a></sup></p>

  <p class="normal1">Dilthey bu geçidi sağlamak için bireysel özne planında Husserl’in <span class="ideitalik">niyetsellik</span> (<span class="ideitalik">Intentionalität</span>) kavramına, tarihsellik ve toplum planında da Hegel’in <span class="ideitalik">nesnel espri</span> kavramına başvurmuştur. Ve “tarih bilinci”ni bu temeller üzerinde açıklamaya çalışmıştır.</p>

  <p class="normal">Dilthey, Fenomenoloji ve Objektif Espri</p>

  <p class="normal1">Husserl’de temel bir kavram olan <span class="ideitalik">niyetsellik</span> kavramı bir psikolojik öğeyi değil, bilinçlilik halini, bilincin fenomenolojik olarak betimlenmesini ifade ediyordu. Buna göre her bilinç, <span class="ideitalik">bir şeyin bilinci;</span> her davranış da <span class="ideitalik">bir şeye karşı davranış</span> idi. Böylece <span class="ideitalik">niyetsellik</span> <span class="ideitalik">psişik</span> değil, <span class="ideitalik">düşünsel</span> bir öğe oluyordu. Böylece psikolojizm aşılarak salt psikoloji alanının dışına çıkılıyor, <span class="ideitalik">doğal</span> <span class="ideitalik">nedensellikten yapısal nedenselliğe</span> geçiliyordu. Yapısal nedensellik ile kastedilen şuydu: Bir birey, kişisel varlığını mevcut tüm koşulların etkisi altında geliştiriyor ve böylece bir psişik yapı oluşturuyordu. Hermenötik optiğinde bu psişik yapı özerk bir statü kazanıyor ve yapısal bir yorum konusu haline geliyordu. Böylece bireyin dışa vurulmuş ifadelerinin (söz, jest, yazı, yüz ifadesi vb.) her birinde kendisini bulan ve bunlardan belirleyici olanlar sayesinde yapısal nedenselliğe dayanan bir yaşam birimi ortaya çıkıyordu. Psişik yapıyı anlamak için de bu yapıyı oluşturan temel öğeleri saptamak gerekiyordu. İşte Dilthey’in biyografi ve otobiyografiye ilgisi de buradan kaynaklanmıştı. Öyle ki bireyin tarihsel boyutunu en iyi ortaya koyacak şey onun tüm edimlerini aydınlatacak olan yaşam öyküsü idi. Aynı şekilde otobiyografide de, “yaşamın akışı, insanın anlama yeteneğinin bu yaşamı özgül koşullar içinde meydana getiren şeyin ne olduğunu keşfetmeye çalıştığı bir dış olay olarak beliri(yordu)”. Bu bağlamda otobiyografi, belleğin seçtiği anlamlı (belirleyici) yaşam anları ile başlıyor ve sonra da içsel düşünce bunları tutarlı bir bütünlük haline getiriyordu. Ve böylece “tarihsel bağlantıların açıklanması işleminin yarısı daha başlangıçta sağlanmış olu(yordu)”.<sup class="calibre2"><a href="../Text/felsefe_split_000.html#footnote%20-96382-21" id="footnote-96382-21-backlink">[21]</a></sup> Ne var ki yaşam öznel öğelerden ibaret değildir ve açıklamanın bir de öbür yarısı vardır; çünkü Dilthey, örneğin Leibniz’in “monad”lar dünyasında olduğu gibi içe dönük, dışa açılan penceresi olmayan bir <span class="ideitalik">öznellikler</span> dünyasına inanmamaktadır ve bu kapalı dünyayı aşmak zorundadır. Kısaca, evrensel tarihi anlamak için biyografi ve otobiyografinin sınırlarını aşmak, insanların tüm nesnelleşmiş edimlerini hesaba katmak gerekmektedir. Her yaşam, daha çocukluk yıllarından itibaren kendisini koşullandıran sayısız öğenin ürünü olarak biçimlenmekte ve bu bütünlük içinde ayrıntı oluşturmaktadır. <span class="ideitalik">Ayrıntının</span> tam anlamıyla anlaşılması ise daha önce <span class="ideitalik">bütünün</span> anlaşılmış olmasını zorunlu kılar.</p>

  <p class="normal1">Bu kısır döngü nasıl aşılacaktır?</p>

  <p class="normal1">Dilthey, bu kısır döngüden kurtulmak için önce “yaşam göstergeleri” adını verdiği öğeleri incelemiş ve bunları üç kategoriye ayırmıştır. Bunlardan birincisi kavramlar, hükümler ve düşüncelerin oluşturduğu kategoridir ve bu öğeler zihin hallerini değil, nesnel durumları ve nesnel ilişkileri aydınlatırlar. Edimlerden oluşan ikinci kategori ise bireylerin niyetlerini açıklamaktadır. Nihayet bir de Dilthey’in “yaşam tecrübesi ifadeleri” adını verdiği üçüncü kategori vardır ki, insanların en ufak jestlerinden, kendilerini anlattıkları sözlere ya da sanatsal dışa vurmalara kadar uzanan bu ifadeler onları nesnelleştirenleri daha iyi tanımamızı sağlarlar. Örneğin bir sanat eseri, yaratıcısını, bizlere yaşam öyküsünden daha çok tanıtır ve psişik hayatımızın bilinç ötesi varlığını bu ifadeler sayesinde aydınlatabiliriz.</p>

  <p class="normal1">Dilthey teorik, pratik ve açıklayıcı (açığa çıkarıcı) olarak adlandırabileceğimiz <span class="ideitalik">yaşam ifadelerini</span> çözümledikten sonra, bunlara özgü anlama biçimlerini de ortaya koymuştur. Böylece düşünürümüz, ilk olarak, bir insanın içinde yaşadığı toplumda herkesin paylaştığı ve kullandığı ifadeleri ele alıyor ve bunların anlaşılma şeklini “basit anlama” olarak niteliyor. “Basit anlama” kolektif plandaki anlam ortaklığı ile ilgilidir ve ifade edilen şeyle ifadenin kendisi arasında hiçbir tereddüde yer bırakmayan, örneğin “bu bir evdir” şeklindeki ilişkiyi ortaya koyan anlama şekli olarak sunulmuştur.</p>

  <p class="normal1">Dilthey, “basit anlama” ile ulaşılan anlam ortaklığını açıklamak için, Hegel’den esinlenerek, “objektif espri” kavramına başvurmuştur. Bu kavram, düşünüre göre, tarihsel olaylar yaşam tecrübesini ve otobiyografiyi aşan bir alana taştığı ve bu alanlar da bilim konusu olduğu için gündeme gelmiştir. Bu bağlamda Dilthey’in “objektif espri”yi Hegel’den farklı bir içerik içinde benimsediğini görüyoruz. Hegel “objektif espri”yi tarihi yaşamın hukuki, siyasi ve iktisadi yönleriyle sınırlı olarak kullanmıştı; buna karşılık Dilthey kavramın kapsamını din, sanat ve felsefeyi de içerecek şekilde genişletmiş ve “objektif espri”yi, Hegel’in daha çok “mutlak espri” için benimsediği içerikte tasarlamıştır. Bu anlayış içinde, “objektif espri, diyor Dilthey, bireyler arasındaki ortak şeylerin anlamlar dünyasında <span class="ideitalik">nesnelleşmesi</span> ile ortaya çıkan” ve “geçmişin bizim için devamlı bir bugün haline gelmesini sağlayan” çeşitli biçimleri temsil eder. Dilthey bu konuda, örneğin, “birkaç sandalyenin bulunduğu herhangi bir oda, ağaç dikilmiş her toprak parçası çocukluğumuzdan beri bizler için anlaşılır şeylerdir; diyor; çünkü ortak amaçlar tespit eden, düzen kuran ve değerler tanımlayan insan eğilimi her odaya, her kareye bir anlam atfetmiştir”.<sup class="calibre2"><a href="../Text/felsefe_split_000.html#footnote%20-96382-22" id="footnote-96382-22-backlink">[22]</a></sup> Kısaca “basit anlama” bizlere ortak yaşamımızı sağlayan ham bilgileri vermektedir. Bu anlama şeklinin başlıca araçları <span class="ideitalik">empati</span> ve <span class="ideitalik">karşılaştırma</span> yöntemleridir.</p>

  <p class="normal1">Anlam ortaklığı genel olarak günlük yaşamdaki “basit anlama” şekli için yeterlidir. Oysa bazı durumlarda şu ya da bu nedenle yaşam tezahürleri hakkında sorgulamalar, farklı anlayışlar ortaya çıkar ve bu durumlar da daha üst düzeydeki bir anlama şeklini zorunlu kılar. Burada artık dar bir çerçevede üzerinde birleşilmiş <span class="ideitalik">ortak anlam</span> yeterli değildir; açıklığa kavuşmak için daha üst plana yükselme, genelleşme zorunluluğu doğmuştur. Dilthey bu ikinci anlama şeklini de “yüksek anlama” olarak niteliyor. “Basit anlama”da anlam ortaklığı için yeterli olan <span class="ideitalik">empati</span> ve <span class="ideitalik">karşılaştırma</span> yöntemleri artık “yüksek anlama”da yeterli değildir; bunların yerini burada <span class="ideitalik">tümevarım</span> yoluyla genel anlamlara ulaşma çabası alır. Böylece <span class="ideitalik">insan bilimleri de bu alanda devreye girer</span> ve her biri kendine özgü tutarlı bir çerçeve sunarak yorum ve anlama farklarını ortadan kaldırmaya çalışır.</p>

  <p class="normal1">Dilthey bazı durumlarda “yüksek anlama”nın da yetmediğini ve “<span class="ideitalik">ifade-ifade edilen</span> <span class="ideitalik">ilişkisi</span>”ni aşmak, “yapılmış (üretilmiş) şeyle, yapıcılık (üreticilik) ilişkisine” geçme gereğinin doğduğunu söylemektedir. Böyle özel durumlarda da üçüncü tip anlama şekli ile karşılaşıyoruz. Bu ihtiyaç ancak psikoloji, empati, karşılaştırma ve tümevarım yöntemlerinin yeterli olmadığı durumlarda ortaya çıkmaktadır. Bu en üst anlayış şeklinde söz konusu olan şey, Dilthey’e göre, artık bir yazarın kişiliğinin “anlama” amacıyla <span class="ideitalik">yeniden inşası</span> değil, üretme tecrübesinin yenilenmesi, daha doğrusu <span class="ideitalik">yeniden üretme (yaratma)</span> sürecinin yaşanmasıdır.<sup class="calibre2"><a href="../Text/felsefe_split_000.html#footnote%20-96382-23" id="footnote-96382-23-backlink">[23]</a></sup> Sanat eserlerinin yorumuyla tarihî eserlerin yorumu arasındaki fark da burada kendini göstermektedir. Sanat eserleri yaşam dünyasını hayal ürünü olan, fakat “ideal”leştirilmiş modellerle aşarken, tarih bilimi yapısal eklemlenmeleri aydınlatarak üst bilgiye ulaşmaya çalışmaktadır.<sup class="calibre2"><a href="../Text/felsefe_split_000.html#footnote%20-96382-24" id="footnote-96382-24-backlink">[24]</a></sup> Tarihteki değerler koyma, hedefler belirleme şeklindeki etkinlik sistemi, salt nedenselliğe dayanan doğal sistemden farklıdır. Dilthey bu ikilemi Hegel’de “mutlak espri”nin işlevi olan ve son aşamada her türlü ötekileşmeyi dışlayarak esprinin kendisine saydamlaşması anlamına gelen “tarihî bilinç” öğesi ile aşmak istemiştir.<sup class="calibre2"><a href="../Text/felsefe_split_000.html#footnote%20-96382-25" id="footnote-96382-25-backlink">[25]</a></sup> Bu perspektifte “objektif espri”nin figürleri (din, sanat, felsefe, bilim, sivil toplum, yaşam tarzı ve her türlü insan edimi) tarih bilinci için kendi kendini tanımanın araçları olmaktadır. Böylece Dilthey’e göre Hegel’in salt entellekte ve kavramsallığa dayanan spekülatif felsefesini aşıp, felsefeyi, bilimin yanında bir “yaşam ifadesi” ya da “felsefenin felsefesi” şeklinde ele almak da mümkün olmaktadır. Ne var ki bütün felsefi ve hermenötik inceliklerine rağmen, Dilthey, yine de –Gadamer’in ifadesiyle– “kendisini büyüleyen” Kartezyen ikilemden kurtulamamış ve insanın “<span class="ideitalik">yaşamdan hareket ederek</span> kendini tanımasının nasıl olup da bilimsel bilgi doğuracağı konusundaki açıklamalarında başarısız kalmıştır”.<sup class="calibre2"><a href="../Text/felsefe_split_000.html#footnote%20-96382-26" id="footnote-96382-26-backlink">[26]</a></sup></p>

  <p class="normal">Dilthey: Bilim, İdeoloji ve Toplumsal Sınıf Gerçeği</p>

  <p class="normal1">19. yüzyılın sonlarında bilim ve felsefe, doğa, insan ve toplumsal yapı (ikinci doğa) arasındaki ilişkileri anlamaya ve açıklamaya çalışıyordu. Romantik akım, Alman Tarih Okulu, neo-Kantizm ve hermenötik bu bağlamda Dilthey’in başlıca akademik referanslarını teşkil ettiler. Düşünür ayrıca Fransız pozitivizmi ve İngiliz ampirizmi ile de ilgilenmiş ve onlardan da etkilenmişti; fakat asıl sorunsalı Hegel’den beri en büyük tartışmaların odağı haline gelen <span class="ideitalik">tarihsellik</span> ve <span class="ideitalik">tarih bilinci</span> oldu. Bu bağlamda, Dilthey, Kant’ın “saf aklın eleştirisi”ni “tarihsel aklın eleştirisi” şeklinde düzeltmek ve yenilemek iddiasındaydı. Yine de bu tercihi, düşünürün 19. yüzyıl düşüncesi içinde kayıtsız kalacağı tek bilimsel akımın tarihî maddecilik ve sosyalizm olmasına engel teşkil etmedi. Dilthey, Marx’tan tek satır okumamış olmasına rağmen sosyalizmi yadsıdı; dahası, Nietzsche gibi sosyalizme karşı düşmanca yazılar yazdı. Ve bir yaşam filozofu olarak tarihe derin bir ilgi duymasına rağmen, araştırmalarını tamamen teorik ve epistemolojik plana yöneltti. Somut bir tarihî araştırma onun işi değildi. Benimsediği akademik misyon, doğa bilimlerinin belirleyici çerçevesini yadsımadan, insan bilimleri ile tarih-yazıcılığını bilimsel bir temele oturtmaya çalışmak oldu. Ona göre bilim, <span class="ideitalik">doğa,</span> <span class="ideitalik">insan ve toplum</span> şeklindeki üç temel öğe arasında bir sentez gerçekleştirmeliydi.</p>

  <p class="normal1">Dilthey insanı “yaşam tecrübesi” çerçevesinde değerlendiriyor ve bu planda psikoloji ile hermenötiğe dayanıyordu. Bu konuda Schleiermacher’i izlemiş, fakat onun doğa bilimleri statüsünde düşündüğü psikolojiyi, “betimsel ve analitik psikoloji” olarak yeniden yapılandırmıştı. Dış dünyayı ve toplumsal birimleri ise kendi sisteminde Hegel’in “mutlak espri”sinin yerini alan “objektif espri” içinde çözümleyebileceğini düşünüyordu. Objektif espri insanla ilgili “nesnelleşmiş” tüm öğeleri kapsıyor ve farklı statüde “anlama”, “yorumlama” ve “açıklama”lara malzeme teşkil ediyordu. İnsan bilimlerinin alanı Dilthey’in <span class="ideitalik">kültür sistemi</span> ve <span class="ideitalik">toplumun dışsal örgütlenmeleri</span> şeklinde iki başlık altında topladığı yapılardı. Bunlardan kültür sistemleri insanların bazı amaçları gerçekleştirmek için, bilerek ve isteyerek bir araya gelmeleri, iş birliği yapmaları ile oluşuyordu. Bu amaçlar evrensel boyutlu idiler ve iktisat, siyaset, sanat, din vb. gibi her türlü alanı kapsıyorlardı. Buna karşılık dışsal örgütlenmeler <span class="ideitalik">aile</span> ve <span class="ideitalik">devlet</span> gibi yerel ve devamlı kurumsal yapılardan oluşuyordu. Bu yapılarda, bazı sürekli nedenler “bir kısım insanın iradesini bir bütün teşkil edecek şekilde birbirine bağlıyordu”.<sup class="calibre2"><a href="../Text/felsefe_split_000.html#footnote%20-96382-27" id="footnote-96382-27-backlink">[27]</a></sup> Dilthey’in bu ayrımdan hareket ederek işaret ettiği gibi, Aydınlanmacı düşünürler daha çok evrensel boyutlu kültür sistemleri üzerinde durmuş, fakat bu yapıların gerçek hayattaki yerlerini abartmışlardı. Buna karşılık Tarih Okulu da organik yapıları ön plana çıkarmış ve aile, devlet gibi kurumları doğal kanunlar bağlamında açıklamaya çalışmıştı. Oysa Dilthey bu iki yaklaşımı da yanlış buluyor, bunları uzlaştırıcı bir üçüncü yol arıyordu. Çünkü insan tarihsel bir varlıktı ve maddi dünyanın bir parçası olmasına rağmen bünyesinde doğa kanunlarını aşan bir taraf vardı. Ve bu durum insan bilimlerini doğa bilimleri karşısında “göreli bir bağımsızlık” statüsüne sokuyordu.</p>

  <p class="normal1">Bu ikilem nasıl aşılacaktı?</p>

  <p class="normal1">Dilthey bu iki alanı yaşamın bütününü kapsayan ve “yapıcı bütünleşme” (<span class="ideitalik">Wirkungszusammenhang</span>) adını verdiği görünüşte daha tarafsız bir kavramla birleştirmek istemiştir. Düşünüre göre yaşamın tarihselliği, doğal ve ereksel çözümlemelerden önce, etkinlik ve yapıcılık terimleriyle kavranabilirdi. Dilthey tarihi yapan öğelerin bu kavramdan hareket edilerek anlaşılabileceğini ileri sürmüştür. Burada tüm tarih-yazıcılığının karşılaştığı temel soruyla karşılaşıyoruz: Gerçekten de, Dilthey’e göre, tarihin yapıcı unsurları neler ve/veya kimlerdi?</p>

  <p class="normal1">Dilthey tarihin yapıcı unsurları olarak değer ve anlam üreten ve bazı ortak amaçları gerçekleştirmeye yönelik “yapıcı bütünleşmeler”i işaret ediyordu. K. Flasch düşünürün burada daha çok “ulus” olgusuna gönderme yaptığı kanısındadır.<sup class="calibre2"><a href="../Text/felsefe_split_000.html#footnote%20-96382-28" id="footnote-96382-28-backlink">[28]</a></sup> Gerçekten de bu kavram Dilthey’in kendi “yaşam tecrübesi”nde sıkı sıkıya sarıldığı Alman milliyetçiliği bağlamında daha net bir anlam kazanıyor. Dilthey’in “bir amaç etrafında bütünleşmiş bir organ” şeklinde tasavvur ettiği millet olgusu, düşünürün toplumsal sınıfları dikkate almayan kuramına da daha çok ışık tutmaktadır. Akademik misyonunda <span class="ideitalik">içsel hayatın</span> “anlama” işlevi ile <span class="ideitalik">dışsal hayatın</span> “açıklama” işlevini bir türlü birleştiremeyen ve “yaşam tecrübesi”ne öncelik veren düşünür, kamusal hayatında da II. Wilhelm’i yücelten bir ideolojinin taşıyıcılarından biri olmuştu. İnsan bilimlerine temel yaptığı psikoloji ve “ötekinde kendini arama” (empati) yöntemi kendisini bir kısır döngü içine sokunca “tarih bilinci”ne ve aristokratik “yaratma” fikrine sarılmış ve bilimden tarih felsefesine kaymıştı.<sup class="calibre2"><a href="../Text/felsefe_split_000.html#footnote%20-96382-29" id="footnote-96382-29-backlink">[29]</a></sup> “Filozof, diyordu, tarihî izlerden oluşan ham madde üzerinde tarihçinin yapacağı işlemleri bizzat kendisi yapmalıdır; aynı zamanda bir tarihçi olmalıdır”.<sup class="calibre2"><a href="../Text/felsefe_split_000.html#footnote%20-96382-30" id="footnote-96382-30-backlink">[30]</a></sup> Oysa önerdiği yöntemle, kendisi, bir tarihçi değil daha çok bir ideolog oldu ve mevcut düzeni korumak için dinî inançları dahi seferber etmeye çalıştı. Wilhelm Almanya’sında Dilthey’in ideolojik işlevini K. Flasch şu satırlarla betimlemiştir: “Dilthey tarafından kesin bilim olarak kabul edilen insan bilimleri, Wilhelm İmparatorluğu’nun istikrarını ve hegemonyasını sağlamak için seçkinleri eğitmekle yükümlüydü. Dilthey egemen sınıfın tüm gücüyle hüküm sürebilmesi için bir ‘inanç’a sahip olması gerektiğini iddia ediyordu (…) <span class="ideitalik">Kültürlü insanlar arasında inanç kaybolursa</span>, diyordu, <span class="ideitalik">o zaman sosyal-demokrasi</span> (Alman İşçi Partisi, T. T.) <span class="ideitalik">haklı çıkar</span>”.<sup class="calibre2"><a href="../Text/felsefe_split_000.html#footnote%20-96382-31" id="footnote-96382-31-backlink">[31]</a></sup> Aynı paralelde Slavların barbarlığını vurguluyor, antidemokratik, antifeminist fikirler ileri sürüyordu.</p>

  <p class="normal1">Dilthey’in akademik çalışmalarının ideolojik bir misyonla örtüşmesini düşünürün salt sınıf konumu ve sınıf çıkarlarıyla açıklamak herhalde yeterli olmayacaktır. Bu konuda yapılan yorumlarda Alman Üniversitesi’nin gelişme şekli ve yarattığı “mandarinlik” geleneği de sık sık analize katılan bir öğe olmuştur. Gerçekten de 19. yüzyılın başlarında bir <span class="ideitalik">Aydınlanma kurumu</span> olarak yaratılan Berlin (Humboldt) Üniversitesi, ilk modern üniversiteyi teşkil etmiş ve bu niteliğiyle de tüm Avrupa ülkelerine örnek olmuştu. Ne var ki kapitalizmin yeterince gelişmediği, feodal-aristokratik öğelerin başat olduğu bir ortamda, bu üniversite, toplumun ilerisinde bir kurum hüviyetine bürünmüş ve bir ölçüde kendi başarılarının esiri olarak Alman milliyetçiliğinin kuramsal temellerini de üretmeye başlamıştı. Akademik mandarinlik geleneği de bu gelişme içinde doğdu ve giderek Alman üstünlüğünün aracı haline geldi. Bu geleneği ve yarattığı krizi inceleyen F. K. Ringer, kapitalist dünyanın sömürgecilik yarışına ve sonunda da savaşa sürüklendiği 1890-1920 dönemini “kültürel kriz” yılları olarak niteliyor. Dilthey’in, 1911’de ölene kadar, Berlin Üniversitesi’nde, bir zamanlar Hegel’in başkanlık yaptığı kürsüde ders verdiği bu dönem, aynı zamanda düşünürün sistemini tamamladığı ve tezlerini yaydığı yıllar oldu. Ringer, bu dönemde Alman profesörlerinin “manevi liderlik” işlevlerini bir yana bırakarak, “Wilhelm Almanya’sında “gürültücü ve saldırgan bir şekilde” gündeme gelen “yeni realizm”e kendilerini kaptırdıklarını yazıyor.<sup class="calibre2"><a href="../Text/felsefe_split_000.html#footnote%20-96382-32" id="footnote-96382-32-backlink">[32]</a></sup> Bu gelenek içinde tarihçilik de, “19. yüzyılın büyük kısmında Alman tarihçilerin başöğretmeni olan Ranke’nin etkisi altında” siyasi ve askeri tarihçilik sınırlarını aşamamıştı. “Toplumsal tarih, diyor Ringer, mandarinlerin gerçeklik anlayışına özellikle uymuyordu; çünkü bu, onların kültürel misyonla ulusal ‘bütünlüğü’ tek yanlı olarak özdeşleştiren entelektüel liderliklerine tehdit teşkil ediyordu”.<sup class="calibre2"><a href="../Text/felsefe_split_000.html#footnote%20-96382-33" id="footnote-96382-33-backlink">[33]</a></sup> 1860’ların liberal mandarinliğinin (<span class="ideitalik">Bildungsliberalismus</span>) devamı olan bu akım materyalizmden nefret ediyor ve kendisini bir çeşit “ruh aristokrasisi” (<span class="ideitalik">Geistesaristokratie</span>) olarak görüyordu.<sup class="calibre2"><a href="../Text/felsefe_split_000.html#footnote%20-96382-34" id="footnote-96382-34-backlink">[34]</a></sup> Dilthey de bu ortamda yetişmiş; bu ortamın egemen değerlerini paylaşmış ve eserleriyle onlara daha “bilimsel” dayanaklar bulmaya çalışmıştı. Ne var ki temel dayanak yaptığı <span class="ideitalik">yaşam tecrübesi</span> insanların maddi yaşama koşullarını yeniden üretmek için kurdukları üretim ilişkilerini ve sosyal sınıf gerçeğini dikkate almıyordu ve sonuç olarak da Dilthey, tüm çabalarına rağmen, sistemine inandırıcı bir bütünlük sağlayamadı. Düşünür bu bütünlüğü felsefede aramış, fakat bilimi ve değerleri tarihselleştirdiği ölçüde felsefeyi de göreselleştirdiği için bu arayış anlamsız hale gelmişti.<sup class="calibre2"><a href="../Text/felsefe_split_000.html#footnote%20-96382-35" id="footnote-96382-35-backlink">[35]</a></sup></p>

  <p class="normal1">20. yüzyılın başlarında Max Weber Batılı toplumlarda gelişen iş bölümüne işaretle, “Artık hiç kimse, tam bir uzmanlaşmaya dayanmadan bilim alanında yetkin bir şeyler yaptığından emin olamaz” diyordu.<sup class="calibre2"><a href="../Text/felsefe_split_000.html#footnote%20-96382-36" id="footnote-96382-36-backlink">[36]</a></sup> Tüm düşünce hayatı boyunca tarihsellikle bilimselliği bağdaştırmaya çalışan Dilthey’in kendisi de her disiplini gettolaştıran bu uzmanlaşma yarışında tarihçi olarak değil, filozof olarak yer aldı. Fakat çağdaş felsefeyi de tarihsellik ve tarih bilinci konularında etkilemekten geri kalmadı. Bu etki daha çok 20. yüzyılın en ünlü filozoflarından Heidegger kanalıyla gerçekleşti ve –Dilthey’in özleminin tam aksine– tarihle felsefeyi kesin çizgilerle ayırdı.</p>
</body>
</html>
