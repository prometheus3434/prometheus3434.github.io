<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>felsefe</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f54062f4-25a9-4530-841a-14ffaf3395de" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">Tarihî Maddecilik, Bilim ve Epistemoloji</h1>

  <p class="normal1">Marx ve Engels tarihî maddeci kuramı geliştirirken o dönemde üniversitelerde benimsenmiş olan bilim dalları çerçevesinde hareket etmişlerdi. Bu bilimler adına üretilenleri kıyasıya eleştirseler, bunlarla alay etseler dahi çıkış noktaları ve referans çerçeveleri burjuva bilimleri olmuştu. Kaldı ki, daha önce anlattığım gibi, bazı temel kuramlarını (sınıf kavgası, emek-değer vb.) ve diyalektik yöntemlerini de burjuva düşünürlerine borçlu idiler. Doğa bilimlerinin hızla geliştiği ve toplum bilimlerinin de onları taklit etmeye çalıştığı bir ortamda teorik bir yapının hangi ölçütlere göre bilimsel sayılacağı, başka bir ifadeyle bilimin bilimi (epistemoloji) gündemde öncelikli bir konu değildi. Oysa daha sonraki tartışmalarda Marksist sorgulamalara damgasını vuran yaklaşımlardan biri de epistemolojik değerlendirmeler olmuştur. Bu konuya ve toplum bilimlerinin statüsüyle ilgili tartışmalara geçmeden önce Marx ve Engels’in kendi eserlerini ve bilime katkılarını hangi kavramlarla ve nasıl bir bütünlük içinde sunduklarını anlamaya çalışalım.</p>

  <p class="normal1">Marx daha fikir hayatının başlangıcında, <span class="ideitalik">1844 El-Yazmaları’</span>nda, bilimin “tek” olduğuna inanıyor ve toplum bilimlerini doğa bilimleri ile birlikte düşünüyordu. “Bizzat tarih, diyordu Marx, doğanın insana dönüşmesinin, doğa tarihinin reel bir parçasıdır. Doğa bilimleri ilerde insan bilimini, insan bilimi de doğa bilimlerini içerecek: <span class="ideitalik">Tek bir bilim</span> olacak” (italikler Marx’ın).<sup class="calibre2"><a href="../Text/felsefe_split_000.html#footnote%20-93479-1" id="footnote-93479-1-backlink">[1]</a></sup> Daha sonraki yazılarında bu şekilde açık bir ifade olmamakla beraber Marx ve Engels’te bu (heuristic) ön-kabulün devam ettiğini ve Engels’in doğa diyalektiği konusundaki çalışmalarına yön verdiğini biliyoruz. Marx’ın kendisi de tarihî materyalizmi Darwin’in doğal tarihî bağlamında düşünmüş ve arada mutlak bir kesinti olamayacağını varsaymıştı. <span class="ideitalik">Kapital</span>’e giriş niteliğindeki ekonomi politiğin eleştirisini yayınladığı yıl (1859), Darwin’in de evrim kuramını içeren ünlü eseri yayınlanmış ve Marx bunu okuduktan sonra Engels’e yazdığı mektupta, eserin “doğal tarih planında kendi anlayışlarının (yani tarihî maddeciliğin T. T.) temelini içerdiğini” ifade etmişti.<sup class="calibre2"><a href="../Text/felsefe_split_000.html#footnote%20-93479-2" id="footnote-93479-2-backlink">[2]</a></sup> Düşünür, daha sonra, Darwin’e <span class="ideitalik">Kapital</span>’in imzalı bir nüshasını yollayarak kendisine duyduğu hayranlığı iletmiştir.<sup class="calibre2"><a href="../Text/felsefe_split_000.html#footnote%20-93479-3" id="footnote-93479-3-backlink">[3]</a></sup></p>

  <p class="normal1">Marx’ın Darwinci evrim kuramına karşı duyduğu yakınlık düşünürün hayatının sonuna kadar devam etmiştir. Kendisi 1883 yılında ölünce, cenaze töreninde bir konuşma yapan Engels, “nasıl Charles Darwin küremizdeki organik doğanın kanununu buldu ise, Marx da insan tarihinin hareket ve ilerleme kanununu keşfetti” diyordu.<sup class="calibre2"><a href="../Text/felsefe_split_000.html#footnote%20-93479-4" id="footnote-93479-4-backlink">[4]</a></sup> Bununla beraber tarihî maddeciliği Darwin’in evrim kuramının olduğu gibi toplumsal alana aktarılması ve bu alanda uygulanması olarak görmek son derece yanlıştır. “Sosyal Darvinizm”i yaratan böyle mekanik bir nakilcilik Marksizmin esprisine tamamen aykırıdır. Marx da bir mektubunda, daha o yıllarda başgösteren sosyal-Darvinist yorumları açık bir şekilde yadsıyarak, “Darwin’i bitki ve hayvan dünyasında hüküm süren yaşam kavgası kanununu keşfetmeye götüren şey, demişti, İngiliz toplumundaki yaşam kavgası –herkesin herkese savaşı, <span class="ideitalik">bellum omnia contra omnes</span>– olmuştu; oysa (sosyal) Darvinizm, bunu insan toplumunun hayvani doğasından hiç kurtulamaması için belirleyici bir neden sayıyor”.<sup class="calibre2"><a href="../Text/felsefe_split_000.html#footnote%20-93479-5" id="footnote-93479-5-backlink">[5]</a></sup> Bu yaklaşım ise insanların kendi tarihlerini –kuşkusuz belli maddi koşullar içinde– bizzat kendilerinin yaptığı gerçeğine ters düşüyordu. Ne var ki ilerleyen yıllarda, dolaylı biçimlerde de olsa, burjuva ideolojisinde sosyal Darvinizmin etkileri giderek artacaktır.</p>

  <p class="normal1">Marx ve Engels kuram ve yöntemlerini bütünsellik içinde ifade eden bir ad altında toplamamışlardır. Bunda, Marx’ın daha önceki Hegel eleştirilerinin gösterdiği gibi, bir donmuşluğu yansıtan “sistem” anlayışına karşı hissedilen çekinceler rol oynamış olabilir. Engels’in çok sonraları kullandığı “bilimsel sosyalizm” terimi de epistemolojik bir çözümlemenin ürünü olmaktan çok, henüz mevcut olmayan, fakat kapitalist düzenin yerini alması için uğruna savaşılan üretim biçiminin adı idi. Böyle bir sunuş, bilimsel dayanakları olan, fakat daha çok geleceğe dönük bir sistemin ifadesiydi ve Marx ve Engels’in savundukları sosyalizmin ütopyacı sosyalizmden farkının altını çiziyordu.<sup class="calibre2"><a href="../Text/felsefe_split_000.html#footnote%20-93479-6" id="footnote-93479-6-backlink">[6]</a></sup></p>

  <p class="normal1">Daha önce de işaret ettiğimiz gibi Marx ve Engels, bilimsel araştırma konusunda, Hegel’in diyalektik yöntemi ile birlikte iki “bilim”e özel bir yakınlık duymuşlar, kuramlarını bu iki bilimle diyalog halinde geliştirmişlerdir. Bunlar Engels’in “burjuvazinin toplum bilimi”<sup class="calibre2"><a href="../Text/felsefe_split_000.html#footnote%20-93479-7" id="footnote-93479-7-backlink">[7]</a></sup> dediği “iktisat bilimi” ile “tarih bilimi” idiler. Fakat her iki bilimi de soyut ve durgun düşünce kalıpları şeklinde değil, insanların ve toplumların kendilerini yeniden ürettikleri maddi koşullar bağlamında yeniden yapılandırmak gerekiyordu. İktisat kuramı konusunda, Marx, “modern iktisadın gerçek bilimi, teorik analizin dolaşım sürecinden üretim sürecine geçmesiyle başlamıştır” şeklindeki tespitten hareket etmişti.<sup class="calibre2"><a href="../Text/felsefe_split_000.html#footnote%20-93479-8" id="footnote-93479-8-backlink">[8]</a></sup> Bu yaklaşım ekonomi politiğin alanını genişletiyor ve onu bir “sosyoloji” haline getiriyordu. Tarihî maddeciliğin geliştiği yıllarda “sosyoloji” sözcüğü Marx ve Engels’in çok küçümsedikleri Auguste Comte’un önerdiği “sistem” için kullanılan bir terim olmasaydı, belki de Marksizme verilecek en uygun isim bu olabilirdi.<sup class="calibre2"><a href="../Text/felsefe_split_000.html#footnote%20-93479-9" id="footnote-93479-9-backlink">[9]</a></sup> Böyle bir ortam olmadığı için bu bilimsel devrim, tarihî maddecilik, toplum bilimi ya da sadece “tarih bilimi” şeklinde adlandırılmıştır.<sup class="calibre2"><a href="../Text/felsefe_split_000.html#footnote%20-93479-10" id="footnote-93479-10-backlink">[10]</a></sup></p>

  <p class="normal1">Lenin 1913’te kaleme aldığı Marx’ı anlatan bir makalesinde tarihî maddeciliğin bilimsel statüsünü şöyle betimlemişti:</p>

  <p class="normal1">“Marx’tan önceki <span class="ideitalik">‘sosyoloji’</span> ve tarih-yazıcılığı, <span class="ideitalik">en iyi halde</span>, rastlantılara dayanarak toplanan ham malzemeyi biriktiriyordu ve tarihî sürecin sadece bazı yönlerini sergiliyordu. Marksizm, <span class="ideitalik">bir arada bulunan</span> çelişkili eğilimleri inceleyerek; bunları toplumların çeşitli sınıflarının tam olarak açıklığa kavuşturulmuş üretim ve var olma koşullarına bağlayarak; <span class="ideitalik">yön verici</span> fikirlerin seçiminde veya yorumlanmasında öznelci ve keyfî tutumları dışlayarak; istisnasız tüm fikirlerin ve farklı eğilimlerin kökenini maddi üretim güçlerinde keşfederek ekonomik ve sosyal formasyonların doğuşları, gelişmeleri ve çöküşleri sürecinin bütünüyle ve evrensel planda incelenmesinin yolunu açtı” (italikler Lenin’in).<sup class="calibre2"><a href="../Text/felsefe_split_000.html#footnote%20-93479-11" id="footnote-93479-11-backlink">[11]</a></sup></p>

  <p class="normal1">Görüldüğü gibi, Lenin’in, Marksizmin katkısını daha önceki burjuva toplum bilimleri ile karşılaştırmalı bir çerçevede arayan bu toparlayıcı formülü aslında epistemolojik kaygılarının da ifadesidir. Ne var ki yoğun bir devrimci pratik içinde olan Lenin, burjuva bilim sınıflaması dışında yeni bir adlandırma çabasına girişmemiştir. Aynı makalede, Lenin, “Marx’ın eseri <span class="ideitalik">iktisat ilminde</span> büyük bir ilerleme teşkil ediyor” diyor ve sonra da bu tespitine mevcut iktisat ilminin “vülger” niteliğini, olayları “rekabetin yüzeysel dış görünüşüne göre ve birbirinden ayrı şekilde” ele aldığını, buna karşılık Marksizmin “kitle boyutlu olaylar” üzerinde durduğunu ekliyor. Bununla beraber Lenin’in bu gözlemleri tartışmayı mevcut akademik iş bölümüne dayanan bilim tasnifinin dışına taşımıyordu.<sup class="calibre2"><a href="../Text/felsefe_split_000.html#footnote%20-93479-12" id="footnote-93479-12-backlink">[12]</a></sup> Nitekim Lenin’in bu satırları yazmasından (1914) sadece yirmi bir yıl sonra, J. M. Keynes olaylara “kitlesel” (makro) planda bakan “genel teori”siyle burjuva iktisadına yeni bir boyut kazandırmıştır.</p>

  <p class="normal">Avrupa’da Karşı-Devrim ve Felsefenin Dönüşü</p>

  <p class="normal1">Tarihî maddecilik, Marx ve Engels’in temel ilgi alanlarını felsefeden siyasete, siyasetten de ekonomi politiğe kaydırarak geliştirdikleri bir kuram olmuştu. Bu süreç içinde <span class="ideitalik">felsefe</span> bir anlamda çağını tamamlıyor, onun yerini <span class="ideitalik">insan ve toplum bilimleri</span> alıyordu. Oysa Perry Anderson’un işaret ettiği gibi, 1920’lerden sonra bu süreç tersine dönmüş ve bu kez tartışmalara siyaset ve ekonomi politik ile başlayıp, oradan felsefeye yönelen eğilim egemen olmuştu.<sup class="calibre2"><a href="../Text/felsefe_split_000.html#footnote%20-93479-13" id="footnote-93479-13-backlink">[13]</a></sup> Felsefi tartışmaları gündeme getiren bu eğilim, kuşkusuz toplumsal kavgalardan, devrim düşmanı uygulamalardan, özellikle de işçi sınıfının, en güçlü olduğu ülkede, Almanya’da uğradığı yenilgiden bağımsız değildi.</p>

  <p class="normal1">Kapitalist çağın sınıf kavgalarında proletaryanın her yenilgisinden sonra aydınlar arasında, hatta devrimci kadrolarda dine ve felsefeye dönüş eğilimleri tarihte sık rastlanan bir durum olmuştur. Lenin de 1905 Devrimi’nin bastırılmasından sonra ortaya çıkan felsefi ve mistik akımlara karşı <span class="ideitalik">Materyalizm ve Ampiriokritisizm</span> kitabını yazmış ve sınıf kavgasını felsefi planda yürütmüştü.<sup class="calibre2"><a href="../Text/felsefe_split_000.html#footnote%20-93479-14" id="footnote-93479-14-backlink">[14]</a></sup> Ne var ki 1920’lerde gündeme gelen felsefe, geleneksel metafiziğe dönüş olmaktan çok –ya da bunun yanı sıra– giderek bilimselliği sorgulayan epistemolojik tartışmalar şeklinde somutlaşmıştı. Bu ortamda sosyalist kuram tartışmaları da siyasal partilerden, yayınevlerinden bilim kurumlarına taşınmış ve Rosa Luxemburg’un “kürsü sosyalistleri” (<span class="ideitalik">Kathedersozialisten</span>) diye alay ettiği Marksistler ön plana çıkmışlardı. Ne var ki Rosa Luxemburg ve K. Liebknecht’in liderliğindeki Spartakist hareket 1920’de kanla bastırıldı ve pratik ağır bir yara aldı. Burjuva ideolojisinin boy hedefi olan Marksizm ve bilimsellik statüsü bu koşullarda Marksistler arasında da sorgulanmaya başlandı. Bilimde ve felsefede ampirizmin egemen olduğu Anglosakson dünyasını bir yana bırakırsak, bu konuda Fransa ve Almanya’da iki farklı eğilimin yaşandığına tanık oluyoruz.</p>

  <p class="normal">Fransa ve A. Kojève: Hegel’den Marx’a</p>

  <p class="normal1">Fransa’da Marksist tartışmalar, iki büyük savaş arasında, felsefe kanalıyla ve Hegel’in Marksist perspektifte yorumu çerçevesinde canlılık kazandı. Bu konuda öncü düşünür de, 1933 ile 1939 yılları arasında ünlü bir akademik kurumda yaptığı Hegel yorumlarıyla Alexandre Kojève oldu.</p>

  <p class="normal1">Aslında Almanya’da Hitler’in iktidara geldiği günlerde Fransa hayli farklı bir atmosferde yaşıyordu. Komünist ve sosyalistler faşizme karşı bir “halk cephesi” oluşturmaya çalışırken, entelektüel dünya bambaşka özentiler içindeydi. Kültürel yaşamda moda akımlar felsefeye doğru kayıyor ve Kojève, bu bağlamda, yakın geleceğin düşünce ustalarına Hegel’i Marx’a bağlayan kavramsal halkaları açıklıyordu. Gerçekten de çağdaş Fransız Marksizmini anlamak için, önce, 1930’larda –M. Merleau-Ponty, G. Lacan, A. Breton, G. Bataille, R. Aron gibi genç yeteneklerin dikkatle izlediği– bu dersleri incelemek gerekiyor.<sup class="calibre2"><a href="../Text/felsefe_split_000.html#footnote%20-93479-15" id="footnote-93479-15-backlink">[15]</a></sup> Bu derslere katılmamış olsa bile herhalde Kojève’in yorumlarından etkilenen isimlerden biri de J-P. Sartre olmalıdır.</p>

  <p class="normal1">Kojève, derslerinde o yıllarda Fransa’da henüz iyi bilinmeyen Hegel felsefesini, düşünürün fenomenolojisi ve <span class="ideitalik">efendi-köle diyalektiği</span> bağlamında yorumlamıştır. Kojève’e, ya da Kojève optiğinde Hegel’e göre, biyolojik bir varlık olarak insanın doğa ile ilişkisi “arzu” ile başlıyordu; fakat doğal nesnelere karşı “arzu”, tek başına, insanda “benlik bilinci”ni değil, sadece “benlik duygusu”nu yaratıyordu. Bu aşamada “arzu”, insanı bir edime tahrik eden bir dürtü olarak yaşanan ve –örneğin arzu edilen nesneyi yemek gibi– yok edici, yıkıcı bir duyguydu. Hegel’deki “kendinin bilincine varma” durumu ise arzu etmenin ikinci aşamasıydı. “Kendinin duygusundan (“<span class="ideitalik">sentiment de</span> <span class="ideitalik">soi</span>”) kendinin bilincine (“<span class="ideitalik">conscience de soi</span>”) geçmek için, diyor Kojève, “<span class="ideitalik">arzu</span>”nun doğal olmayan bir nesneye, karşı karşıya bulunduğumuz nesnel gerçeği aşan bir şeye yönelmesi gerekiyordu ki bu da ancak “arzu”nun kendisi idi”.<sup class="calibre2"><a href="../Text/felsefe_split_000.html#footnote%20-93479-16" id="footnote-93479-16-backlink">[16]</a></sup> Daha özlü bir ifadeyle insanın insanla ilişkisi, realitede, <span class="ideitalik">arzuların arzusu</span> şeklinde ortaya çıkıyordu.</p>

  <p class="normal1">Biyolojik insan bir sürünün parçasıydı; yani toplumsal bir varlıktı. “Fakat sürünün bir toplum haline gelmesi için, üyelerinden her birinin Arzularının diğer üyelerin Arzularına yönelmesi ya da yönelebilmesi gerekiyordu” (büyük harfler A. K.).<sup class="calibre2"><a href="../Text/felsefe_split_000.html#footnote%20-93479-17" id="footnote-93479-17-backlink">[17]</a></sup> İnsanların hayvanlardan farkı da tam bu noktada ortaya çıkıyordu. Kojève’e (dolayısıyla Hegel’e) göre, kadın erkek ilişkilerinde de <span class="ideitalik">arzu</span> edilen aslında diğerinin <span class="ideitalik">vücudu</span> değildi; <span class="ideitalik">arzusu</span> idi. “Doğal bir nesneye yönelen arzu, ancak başka birinin aynı nesneye yönelen arzusunu araç edindiği ölçüde insani bir arzu olabilir” diyor Kojève. Kısaca insanlık duygusunu ve sonra da bilincini yaratan <span class="ideitalik">arzu</span> idi ve arzu da, son tahlilde, kendisini başkalarına “üstün bir değer olarak kabul ettirme” kavgasının (“bu salt, öldüresi saygınlık kavgasının”) ifadesiydi. İşte “<span class="ideitalik">efendi-köle diyalektiği”</span>nin temelinde bu kendini kabul ettirme kavgası yatıyordu. “Doğuş halindeki insan, diyor Kojève, esas olarak ve zorunlu şekilde, daima ya efendi ya da köledir”.<sup class="calibre2"><a href="../Text/felsefe_split_000.html#footnote%20-93479-18" id="footnote-93479-18-backlink">[18]</a></sup> Çünkü insanın insanla ilişkisinin temelinde yatan kendini kabul ettirme kavgası, kaçınılmaz olarak, hasımlardan birinin boyun eğmesi, diğerinin iradesini üstün saymasıyla sona erer.</p>

  <p class="normal1">İnsanın efendi olması, kölesinin emek gücüne sahip olması, yani onu istediği gibi çalıştırabilmesi demektir. Efendi, ancak kölesinin çalışması sayesinde arzularını, ihtiyaçlarını tatmin eder ve doğaya karşı özgürlük kazanır. Ne var ki, bu kazanım, efendi-köle diyalektiğinin henüz ilk aşamasıdır. İkinci aşamada ise, zorla çalıştırılan köle, emeği ve çalışması sayesinde “doğanın efendisi” haline gelir ve giderek kendi doğasından (kölelikten) kurtulur. Kojève’in Hegel yorumunun temel fikri burada karşımıza çıkıyor: “Köle, diyor Kojève, emeğiyle dönüştürdüğü teknik dünyada mutlak Efendi olarak hüküm sürer (veya en azından bir gün hüküm sürecektir) ve emeğin, mevcut dünyanın ve bu dünyada mevcut insanın giderek dönüşümünün eseri olan bu Efendilik, başlangıçtaki doğrudan Efendilik’ten çok farklı bir şey olacaktır” (büyük harfler, A. K.).<sup class="calibre2"><a href="../Text/felsefe_split_000.html#footnote%20-93479-19" id="footnote-93479-19-backlink">[19]</a></sup> Bu durumda çalışan insan, emeğiyle değiştirdiği dünyada bizzat kendi eserini ve kendisini bulur ve dünyayı değiştirirken kendi kendisini de değiştirir. Bu çözümlemelerden bir sonuç çıkararak, “Gelecek ve Tarih, diyor Kojève, savaşçı efendiye değil, emekçi köleye ait olacaktır”.<sup class="calibre2"><a href="../Text/felsefe_split_000.html#footnote%20-93479-20" id="footnote-93479-20-backlink">[20]</a></sup></p>

  <p class="normal1">Görüldüğü gibi Kojève’in Hegel fenomenolojisini bir antropoloji olarak değerlendiren yorumu, bizlere, efendi-köle diyalektiğinin son tahlilde kapitalizm-sosyalizm diyalektiği olduğunu ve sonunda kölenin (proleterin), efendiye (sermayedara) galebe çalacağını anlatmaktadır. Hegel ile Marx’ı hiçbir Hegel yorumcusunun cesaret edemediği ölçüde bütünleştiren Kojève zaten analizine de Marx’ın, –Hegel’e gönderme yaparak–insanın özünün <span class="ideitalik">çalışma</span> olduğunu söyleyen bir cümlesiyle başlamıştır.</p>

  <p class="normal1">Kojève’in Almanya’da Naziler iktidardayken yaptığı bu analiz, savaş sonrasında, Fransa’da, genç Marx’ı öne çıkararak Marksizme damgasını vuran felsefi söylemin habercisi –ve bir ölçüde de tetikleyicisi– olarak karşımıza çıkıyor. Bu söylemde Marx ve Engels’in ömür boyu çalışarak ve binlerce belgeye (kitap, makale, istatistikler, raporlar vb.) dayanarak geliştirdikleri insan ve toplum kuramı, felsefi bir dilin, ilk bakışta büyüleyici de görünse, aslında dar ve soyut kavramları içinde erimiştir. Ayrıca eklemek gerekiyor ki, Kojève’in Hegel’i yorumlarken esinlendiği en önemli kaynaklardan biri de Heidegger’in <span class="ideitalik">Olmak ve Zaman</span> <span class="ideitalik">(Sein und Zeit)</span> başlıklı ünlü eseriydi.<sup class="calibre2"><a href="../Text/felsefe_split_000.html#footnote%20-93479-21" id="footnote-93479-21-backlink">[21]</a></sup> İkinci Dünya Savaşı’ndan sonra, Fransa’daki Marksist tartışmalarda Heidegger’in (problematik) yeri düşünülürse, günümüzde adı epeyce unutulmuşa benzeyen Kojève’in 1930’lardaki rolü daha iyi anlaşılır sanıyorum.<sup class="calibre2"><a href="../Text/felsefe_split_000.html#footnote%20-93479-22" id="footnote-93479-22-backlink">[22]</a></sup></p>

  <p class="normal1">Alexandre Kojève Fransa’da Hegel dersleri verirken Almanya’da da Karl Korsch diyalektik felsefe ve bilim ilişkileri üzerinde çalışmalar yapıyordu. Fakat onun asıl konusu Hegel değil, doğrudan Marx’tı. Alman düşünür, 1930’larda, Marx’ta bilimle diyalektik felsefe ve devrimci pratik arasındaki bağların nasıl kurulduğu hakkında en ilginç ve düşündürücü eserlerden birini vermiştir.</p>

  <p class="normal">Almanya ve K. Korsch: Marksizm, Felsefe ve Bilim</p>

  <p class="normal1">Korsch da Marx gibi Berlin Üniversitesi’nde okumuş, doktorasını da Yena Üniversitesi’nden almıştı. Londra’da geçirdiği iki yıl kendisini Fabian sosyalistlerine yaklaştırmış, fakat savaş yıllarında, özellikle de Sovyet Devrimi’nden sonra düşünceleri radikalleşmişti. Marksist harekete Spartaküs ayaklanmasından (Ocak 1919) ve Bavyera’da bir Sovyet hükümeti kurulduktan (Nisan 1919) sonra katıldı. 1923’te, yani ilk önemli eserinin yayınlandığı yıl içinde de Komünist Parti’nin iktidara geldiği Thuringia özerk devletinde adalet bakanlığı yaptı. Aynı yıl yayınladığı <span class="ideitalik">Marksizm ve Felsefe</span> başlıklı eserinde, düşünür, felsefe ve devrimci kuram ilişkilerini döneminin özgül koşulları içinde değerlendirdi.</p>

  <p class="normal1">1920’lerin özgül koşulları neydi?</p>

  <p class="normal1">1920’lerde işçi sınıfının devrimci hareketi Rusya’da Sovyet Devrimi ile başlayan üçüncü dönemini yaşıyordu. 1848 ve 1871 (Paris Komünü) atılımlarından sonra proletarya enternasyonalizminde yeni bir “devrimci çekişmeler ve kavgalar dönemi” başlamıştı ve Korsch’a göre böyle dönemlerde de, kaçınılmaz olarak, bir “Marksizm krizi” yaşanıyordu.<sup class="calibre2"><a href="../Text/felsefe_split_000.html#footnote%20-93479-23" id="footnote-93479-23-backlink">[23]</a></sup> Krizin temelinde Marksizmin felsefe ile ilişkisi yatıyordu.</p>

  <p class="normal1">Aslında Marx ve Engels “sık sık ve büyük bir gururla, Alman işçi hareketinin bilimsel sosyalizmde klasik Alman felsefesinin tarihsel mirasçısı olduğunu” söylemişlerdi; fakat onlara göre bilimsel sosyalizmin asıl işlevi “sadece daha önceki idealist felsefeyi değil, <span class="ideitalik">tüm felsefeyi biçim ve içerik olarak ortadan kaldırmak</span> ve onun yerini almak olmuştu” (vurgu bize ait T. T.). Bu gerçeği daha sonra da J. Dietzgen gibi devrimci Marksistler de yinelemişti. Oysa <span class="ideitalik">İkinci Enternasyonal</span> (1889-1914) ile birlikte durum değişmiş ve Marksizm-felsefe ilişkilerinde üç farklı anlayış ortaya çıkmıştı. Bunlardan ilk grubu oluşturan <span class="ideitalik">II. Enternasyonal</span>’e mensup Marksistler “sadece dar anlamıyla felsefi sorunlarla değil, Marksist kuramın metodolojik ve epistemolojik temelleriyle uğraşmayı bile zaman ve enerji israfı olarak görüyorlardı” ve bu konuda Marksizmde hiçbir felsefi boyut görmeyen burjuva ideologları (ikinci grup) ile tam bir anlaşma içindeydiler. Aslında <span class="ideitalik">II. Enternasyonal’</span>in kuramcıları felsefeye duyarsız değillerdi ve zaman zaman burjuva filozoflarıyla felsefi konularda tartışıyorlardı. Ne var ki “bu konuların açıklığa kavuşturulmasının, proletaryanın sınıf kavgası pratiği ile hiçbir ilgisinin bulunmadığı” kanısındaydılar. Nihayet bir de üçüncü eğilim vardı ki, sadece bu eğilimi temsil edenler Marksizmin felsefi boyutuyla ilgileniyor ve bunu açıklamaya çalışıyordu. Fakat daha sonra Lenin’in savaş açtığı bu “felsefeci sosyalistler” de Marksist sistemi “Kant, Dietzgen ve Mach gibi filozoflardan aldıkları fikirlerle donatmak” peşindeydiler.</p>

  <p class="normal1">Korsch’a göre bu üç eğilim de yanlış yoldaydı ve Marksizm bu yüzden kriz içindeydi. Bu durumu 19. yüzyılın ikinci yarısından itibaren Hegel diyalektiğinin unutulması ve böylece “Hegel zamanında tüm bilim ve felsefenin canlı ilkesini oluşturan felsefe-gerçek, teori-pratik ilişkilerinin tamamen anlaşılmaz hale gelmesi” yaratmıştı. Korsch, felsefeden ve devrimci pratikten kopan <span class="ideitalik">II. Enternasyonal</span> kuramcılarının tipik temsilcisi olarak R. Hilferding’i görmüş ve oklarını ona çevirmiştir.</p>

  <p class="normal1">Hilferding, 1910’da yayınladığı <span class="ideitalik">Finans Kapital</span> başlıklı eserinde, Marksizmi –Weber’i anımsatacak şekilde– değer yargılarından ve pratikten kopuk, nötr bir bilimsel kuram olarak sunmuştu. Bunun sonucu olarak da eserinin “giriş” bölümünde şunları yazmıştı: “Marksist kuram gibi Marksist politika da değer yargılarından bağımsızdır; bu yüzden de Marksizmle sosyalizmi özdeşleştirmek –her ne kadar Marksist olanlar ve olmayanlar bunu hep yapsalar da– basit bir yanlıştır.”<sup class="calibre2"><a href="../Text/felsefe_split_000.html#footnote%20-93479-24" id="footnote-93479-24-backlink">[24]</a></sup> Kısaca Marksizm bilimdi ve bilim ancak nötr olabileceğine göre Marksizm de toplumsal etkilerinden bağımsız bir şekilde kendi gerçeğini kendi içinde taşıyordu. “Mantıki olarak, demişti Hilferding, bir bilimsel sistem olan, bu nedenle de tarihî etkilerinden bağımsız bulunan Marksizm, sadece toplumların hareket kanunlarının kuramıdır ve genel olarak ifadesini tarihin (bu şekilde) Marksist kavranmasında bulur; Marksist iktisat da bunu mal üretimi çağına uygular”. Oysa teoriyi pratikten ve giderek politikadan koparan bu yaklaşım, Korsch’a göre, Marksizmin devrimci özünü yok ediyor ve sınıf kavgasını sendikal kavgaların sınırları içine hapsediyordu.</p>

  <p class="normal1">Marx ve Engels tarihî maddeci kuramı geliştirirken felsefeye değil “bir bütün olarak dünya sistemine” karşı çıkmışlardı ve felsefe de bu sistemin <span class="ideitalik">reel</span> bir parçasını oluşturuyordu. Daha açık bir ifadeyle felsefenin (klasik Alman felsefesinin) yansıttığı reel toplumsal ilişkiler ortadan kalkmadan felsefe de ortadan kalkmayacaktı. Marx’ın Feuerbach’a karşı geliştirdiği tezlerin anlamı buydu. Bu ünlü tezlerin ikincisinde, “Bir nesnel gerçeği, demişti Marx, insan düşüncesine uyumlu kılmak teorik bir sorun değildir; pratik bir sorundur. İnsan, gerçeği, yani onun fiilî varlığını, gücünü ve dünyeviliğini pratikte kanıtlamalıdır. Kendini pratikten koparan bir düşüncenin fiilî gerçeği olup olmadığı hakkındaki kavgalar tamamen skolastik kavgalardır”. Bu bakımdan, önemli olan da, artık filozofların “dünyayı çeşitli şeklilerde yorumlamaları değil, değiştirmeleri” (11. Tez) idi.<sup class="calibre2"><a href="../Text/felsefe_split_000.html#footnote%20-93479-25" id="footnote-93479-25-backlink">[25]</a></sup></p>

  <p class="normal1">Karl Korsch Marksizm ve felsefe ilişkilerini ele alan eserinde <span class="ideitalik">II. Enternasyonal’</span>in reformist ve değişimci eğilimlerine karşı Marksizmin devrimci özünü ortaya koymaya çalışmıştı. Ne var ki tezleri üyesi olduğu Alman Komünist Partisi ile arasını açmış ve 1926 yılında da kendisinin partiden ihraç edilmesine neden olmuştu. Fakat Korsch aynı yöndeki araştırmalarını sürdürdü ve 1938 yılında yazdığı <span class="ideitalik">Karl Marx</span> başlıklı eserde, Marx ve Engels’in geliştirdikleri kuramın bilimsel statüsünü daha nüanslı bir şekilde sorguladı. Bu yeni çalışmasını sunarken, Korsch, “bu kitabın konusu, diyordu, yakın tarihin olayları ve bu olayların yarattığı yeni teorik ihtiyaçların ışığında Marx’ın toplum biliminin ilkelerini ve içeriğini en özlü yönleriyle sergilemektir”.<sup class="calibre2"><a href="../Text/felsefe_split_000.html#footnote%20-93479-26" id="footnote-93479-26-backlink">[26]</a></sup> Bu amacı, düşünür, daha kısa bir şekilde, tarihî maddeci kuram sayesinde <span class="ideitalik">felsefeden bilime geçilmesi</span> sürecinin aydınlatılması olarak nitelemiştir.</p>

  <p class="normal1">Marksizmle felsefeden bilime geçilmişti; fakat ortaya çıkan yeni bilim nasıl adlandırılacaktı? Korsch’a göre bu genel kuram “sosyoloji” olarak adlandırılabilirdi; fakat o tarihlerde “sosyoloji” terimi otomatik olarak Auguste Comte’un (Marx ve Engels’in çok küçümsedikleri) sistemini çağrıştırdığı için bu olanaksızdı. Korsch’un dediği gibi, “Marksist kuramın A. Comte tarafından geliştirilmiş olan ve J. S. Mill ile H. Spencer tarafından da yayılan 19. ve 20 yüzyıllar “sosyoloji”si ile hiçbir ilgisi yoktu”.<sup class="calibre2"><a href="../Text/felsefe_split_000.html#footnote%20-93479-27" id="footnote-93479-27-backlink">[27]</a></sup> Ne var ki Korsch’un kendisi de bu konuda tutarlı olmamış ve Marksizmi “toplum bilimi”, “yeni bilim”, “toplumun yeni devrimci bilimi”, “çağımızın asli toplum bilimi” gibi çeşitli terimlerle ifade etmiştir. Hatta düşünürümüz bu terminolojik kararsızlık içinde tarihî maddeciliği “ekonomi” olarak da adlandırmış ve şunu yazmıştır: “Marx’ın kurduğu toplumun maddeci bilimi bir sosyoloji değil, bir ekonomidir.”<sup class="calibre2"><a href="../Text/felsefe_split_000.html#footnote%20-93479-28" id="footnote-93479-28-backlink">[28]</a></sup> Fakat önemli olan, Korsch’un bu “yeniliği” adlandıran çeşitli terimleri değil, süreçle ilgili çözümlemeleridir.</p>

  <p class="normal1">Korsch’a göre “toplumun yeni devrimci biliminin temel ilkelerinin birincisi, tüm toplumsal ilişkilerin tarihî olarak özgülleştirilmeleri ilkesidir”.<sup class="calibre2"><a href="../Text/felsefe_split_000.html#footnote%20-93479-29" id="footnote-93479-29-backlink">[29]</a></sup> Burada düşünürün daha sonraları çok tartışılacak –ve 1960’larda Althusser ve çevresi tarafından çok eleştirilecek– olan “tarihselci” (historicist) yaklaşımıyla karşı karşıyayız. Korsch bu tezini savunurken toprak rantı analizinde Ricardo ile Marx’ı karşılaştıran bir örnek veriyor. Şimdi kısaca düşünürün tarihselci yaklaşımını ortaya koyan bu örnek üzerinde duralım. Toprak rantı analizinde Marx, Ricardo’dan hangi noktada ayrılıyordu?</p>

  <p class="normal1">Ricardo toprak rantını, ayrım yapmadan, “tüm ülkelerin ve tüm dönemlerin toprak sahiplerine”, olduğu gibi uygulamıştı. Oysa böyle mutlak bir anlayış tarih dışı ve bilime aykırıydı. İlkel komünal (ortakçı) toprak mülkiyeti tarihte farklı toplumlarda farklı şekillerde çözülmüş ve bu çözülüş şekilleri de “özel mülkiyete geçmiş toplumların farklı gelişme tipleri üzerinde belirleyici bir etki yapmıştı”.<sup class="calibre2"><a href="../Text/felsefe_split_000.html#footnote%20-93479-30" id="footnote-93479-30-backlink">[30]</a></sup> Bunların ortaya çıkarılması ancak somut tarih araştırmalarının ürünü olabilirdi. Marx, <span class="ideitalik">Kapital</span>’de “toprak mülkiyetinin çeşitli tarihsel biçimleri”nin önemine işaret etmiş ve –Hint, Rus vb. komünleriyle ilgili çalışmalar yapmış olsa da– bu işi toplumsal tarihçilere bırakmıştı. “Hegel’in felsefi diyalektiği ile diyor Korsch, Marksist toplumsal araştırmalar arasında çok sıkı bir bağ vardır”.<sup class="calibre2"><a href="../Text/felsefe_split_000.html#footnote%20-93479-31" id="footnote-93479-31-backlink">[31]</a></sup> Bu araştırmalar genel kavramlardan hareket etmekle beraber, aslında bu kavramların tarihsel gelişme içinde ne gibi somut biçimlerde karşımıza çıktıklarını ortaya koyarlar. Korsch bu bağlamda şu “tarihselci” saptamayı yapıyor: “(Marx için) önemli olan bizzat <span class="ideitalik">sosyoekonomik formasyon</span> gibi genel bir kavram değil, her belirli tarihsel toplumu genel olarak her toplumda mevcut ortak özelliklerden ayıran özgül niteliklerin ve sonuç olarak da (o toplumun) gelişmesinin ne olduğunun ortaya konmasıdır.”<sup class="calibre2"><a href="../Text/felsefe_split_000.html#footnote%20-93479-32" id="footnote-93479-32-backlink">[32]</a></sup> Diyebiliriz ki Korsch’un bu açıklamaları, tarihî maddeciliği aslında “sosyoloji” ya da “ekonomi”ye değil, daha çok tarihçiliğe yaklaştıran açıklamalardır. Nitekim Korsch, bu bağlamda Hegel diyalektiğinin altını çizerek şunu söylüyor: “Hegel felsefesinin Marx’ın materyalist bilimi için önemi şuradadır ki, doğanın tarihi ve sahası ile toplumun tarihi ve sahası, her ikisi de sonuçta kendi özelliklerine uygun şekilde tek ve aynı bilgi ilkesine tabi olarak ve geniş olduğu kadar düzenli bir araştırma alanı teşkil ederek, ilk kez bu çerçevede (Hegelci diyalektik çerçevesinde) karşılaştılar”.<sup class="calibre2"><a href="../Text/felsefe_split_000.html#footnote%20-93479-33" id="footnote-93479-33-backlink">[33]</a></sup> Bu sözleri, Marx’ın <span class="ideitalik">1844 El-Yazmaları’</span>nda söylediği gibi, doğa bilimlerinin insan bilimlerini, insan bilimlerinin de doğa bilimlerini içerdiği tek bir bilim anlayışı olarak yorumlayabilir miyiz? Metinde “tek ve aynı bilgi ilkesi”nden söz edildiğine göre yorumlayabiliriz sanıyorum. Fakat burada asıl vurgulanması gereken nokta Korsch’un “tarihselci” (historicist) yaklaşımıdır ki, bu konudaki farklı duruşları, örneğin Althusser’i anımsayabiliriz. Fakat mademki Fransız filozofunun adını andık, onun arayışını Korsch’un epistemolojik ilgi alanı içine sokan başka bir noktaya daha işaret edelim.</p>

  <p class="normal1">Korsch, Ortodoks görüşe sadık kalarak, Marx’ın felsefeden bilime geçerken Hegel’den hareket ettiğini ileri sürmüştü. Oysa daha o tarihlerde Marx’a felsefi planda Hegel’in dışında ilham kaynakları arayan Marksist düşünürler vardı. Bunlardan Plekhanov’a göre, Marx’ın felsefede hareket noktası Hegel değil, “Feuerbach tarafından teolojik öğelerden temizlenmiş bir Spinoza’cılık idi”.<sup class="calibre2"><a href="../Text/felsefe_split_000.html#footnote%20-93479-34" id="footnote-93479-34-backlink">[34]</a></sup> Şimdi burada duralım ve şu soruyu soralım: Marx ve Engels’e böyle bir “manevi baba” atfedilmesi haklı ve inandırıcı mıydı? Bizce değildi ve daha sonra Althusser tarafından da savunulacak olan Spinozist felsefi temel isabetsizdi. Korsch’un dediği gibi, “Marx’ı Spinoza’ya bağlamak, proletarya ile burjuvazi arasındaki karşıtlığı görmezden gelerek, Marksizmle burjuva-öncesi bir felsefe arasında sıkı bir bağ kurmak anlamına geliyordu”.<sup class="calibre2"><a href="../Text/felsefe_split_000.html#footnote%20-93479-35" id="footnote-93479-35-backlink">[35]</a></sup> Nitekim daha sonra Lenin felsefeyi çok farklı bir biçimde uygulamış ve felsefi materyalizmi canlandıran düşünürlere verdiği yanıtta “biçimsel olarak felsefi tartışmaya her noktada pratik, politik bir hedef tayin etmişti”.<sup class="calibre2"><a href="../Text/felsefe_split_000.html#footnote%20-93479-36" id="footnote-93479-36-backlink">[36]</a></sup></p>

  <p class="normal1">Korsch’un tarihî maddeciliği –daha sonra Althusser’in de yineleyeceği– başka bir noktada sorgulaması da bir toplumsal formasyonda altyapıyla üstyapı ilişkileri hakkındaydı. Düşünür, bu noktada da Marx’a dayanarak, bu ilişkilerin mekanist nitelikte olmadığını, “son tahlilde” ekonomik altyapı belirleyici olsa bile bunlar arasında karşılıklı etkileşim bulunduğunu ileri sürmüştü. Korsch’a göre “(Marksizmin) materyalist şeması, sadece ekonomik temelin üstyapı üzerine ve toplumsal varlığın bilince etkilerini dikkate almakla kalmıyor, <span class="ideitalik">çok doğal bir biçimde</span>, bizzat maddi üretimden kaynaklanan egemenlik ve bağımlılık ilişkilerinin de sırası gelince karşılık olarak <span class="ideitalik">altyapı üzerinde belirleyici bir etki yaptığı</span> biçimleri kucaklıyordu” (İtalikler K. K.).<sup class="calibre2"><a href="../Text/felsefe_split_000.html#footnote%20-93479-37" id="footnote-93479-37-backlink">[37]</a></sup> Kısaca Marx ve Engels, “entelektüel üretim denilen yapıyı maddi üretimin basit bir yansıması” olarak görmemişlerdi; aynı şekilde entelektüel üretimin de reaktif olarak maddi üretimi etkilediğini ortaya koymuşlardı. Bu durumda biz de Marx’a dönerek bu konuda sözü tarihî maddeciliğin kurucusuna verebiliriz. Gerçekten de, daha sonra Althusser’in, kuramsalcı (teorisist) bir yaklaşımla, “üst-belirleme” olarak tanımlayacağı bu karşılıklı etkileşim süreci <span class="ideitalik">Kapital</span>’de şöyle ifade edilmiştir: “Temel koşulları itibariyle aynı iktisadi yapılar, sayısız farklı ampirik koşulların, doğa şartlarının, ırk ilişkilerinin, tarihî dış etkilerin vb. etkisi altında, ancak bu ampirik koşulların analizinin aydınlatacağı sonsuz farklılıklar ve nüanslar arz eder”.<sup class="calibre2"><a href="../Text/felsefe_split_000.html#footnote%20-93479-38" id="footnote-93479-38-backlink">[38]</a></sup> Burada Marksist yöntemi toplum bilimlerine ve somut toplumsal araştırmalara bağlayan, başka bir deyişle diyalektik felsefeyi bilimle buluşturan halka ile karşı karşıyayız. Ancak tekrar altını çizelim ki sözü edilen karşılıklı etkileşim mekanik bir etki-tepki ilişkisi değildi. Engels son yıllarında kaleme aldığı bazı metinlerde bu izlenimi verdiği için çok eleştirilmiş ve “bilimsellik” adına âdeta bir çeşit günah keçisi yapılmıştır. Oysa –Engels’in de önemli katkılarda bulunduğu– tarihî materyalizm, bilimin geleneksel “nedensellik” kavramına “kuşkusuz aynı derecede soyut, fakat onun kadar kesinlikle tanımlanmamış” bir terim ilave etmişti. Korsch burada Lenin’in “Hegel’in tüm <span class="ideitalik">Lojik’</span>ini incelemeden ve anlamadan Marx’ın <span class="ideitalik">Kapital</span>’ini, özellikle de birinci bölümünü tam olarak anlamak mümkün değildir” diyen sözlerini anımsatarak “buna göre elli yıl sonra Marx’ı hiç kimse anlamamıştı” diyor.<sup class="calibre2"><a href="../Text/felsefe_split_000.html#footnote%20-93479-39" id="footnote-93479-39-backlink">[39]</a></sup></p>

  <p class="normal1">Korsch’un daha bir sürü düşünceyi tahrik edici gözlemini bir yana bırakarak bu konuyu şöyle bitirelim: Marksizmin felsefeden bilime ve somut araştırmalara geçiş olduğunu vurgulamakla beraber, şahsen hiçbir tarihsel-toplumsal araştırma yapmayan ve kavgasını salt felsefi (epistemolojik) sorgulamalar içinde yürüten Korsch’un kendisi de, sonunda, –tıpkı itham ettiği hasımları– gibi Marksizmden uzaklaşmış ve “Marksizmi yenileme” adına revizyonistler kervanına katılmıştır. Gerçekten de 1950’de kaleme aldığı “<span class="ideitalik">On Tez</span>”de, Korsch, “bugün bütün olarak Marksist doktrini ilk işlevindeki gibi emekçi sınıfların sosyal devrim kuramı şeklinde yeniden tesis etme çabaları gerici bir ütopyadır” diyor ve Marx’ın, sosyalist tarihin Proudhon, Blanqui, Bakunin vb. gibi herhangi figüründen biri olduğunu söylüyordu.<sup class="calibre2"><a href="../Text/felsefe_split_000.html#footnote%20-93479-40" id="footnote-93479-40-backlink">[40]</a></sup> Ne var ki bu yenileme çabasında unutulan Marx değil, kendisi oldu. Ve on, on beş yıl kadar sonra, Paris’te, Althusser ve öğrencileri tarafından sorgulanmaya ve yanıtlanmaya çalışılan sorunlar da, Korsch’un devrimci kuramı yenilemeyle ilgili şanssız tezleri değil, daha önceki eserlerinde ele aldığı önemli epistemolojik sorunlar idi.</p>

  <p class="normal">Althusser: Marksizm, Bilim ve Tarihselcilik</p>

  <p class="normal1">Althusser de, Korsch gibi, fakat ondan farklı bir dönemde<sup class="calibre2"><a href="../Text/felsefe_split_000.html#footnote%20-93479-41" id="footnote-93479-41-backlink">[41]</a></sup> ve farklı bir kültürel ortamda Marksizmin felsefe ile ilişkileri ve bilimsel statüsü üzerinde düşünmüş, Marx’ın tarihî maddecilik ile yeni bir bilim kurduğu sonucuna varmıştı. Bu görüş, aslında genç Marx’la olgun Marx arasında “epistemolojik bir kesinti” olduğu kanısında olan filozofun diğer tezleriyle bir bütünlük teşkil etmektedir. Bu bütünlük içinde düşünürün felsefe, bilim ve tarihsellik ilişkileri hakkındaki görüşleri nelerdi?<sup class="calibre2"><a href="../Text/felsefe_split_000.html#footnote%20-93479-42" id="footnote-93479-42-backlink">[42]</a></sup></p>

  <p class="normal1">Althusser, Marx’ın <span class="ideitalik">reel dünya</span> ile <span class="ideitalik">teorik dünyayı</span> kesin çizgilerle birbirinden ayırdığı kanısındaydı. Bunun anlamı şuydu: “Bilgi nesnesi” yani bilim ve teori dünyası, kendi geçerliğini ve doğruluğunu kabul ettirmek için reel dünyaya muhtaç değildi; yani bilimin kendi “doğru”larının “garanti”si bizzat kendi içindeydi. Nasıl matematiğin “doğru” sonuçlara ulaştığını anlamak için onun fizikteki (reel dünyadaki) uygulamalarına bakmak zorunda değilsek, diyalektik materyalizmin doğruluğunu anlamak için de tarihî materyalizm alanındaki uygulama başarılarını göz önünde bulundurmak zorunda değildik. Bilim kendi kendine yeterliydi. Althusser’e göre Marksizmi diğer bütün ampirist ve idealist felsefelerden, hatta Hegel’den ayıran özellik buydu. Oysa Marksizm adına benimsenen <span class="ideitalik">tarihselci</span> (<span class="ideitalik">historicist</span>) bir yaklaşım bu özerk alanı ve “teori”yi dışlayarak ampirizme kaymış ve bilimsellikten uzaklaşmıştı.</p>

  <p class="normal1">Althusser de Korsch gibi <span class="ideitalik">II. Enternasyonal</span>’in savunduğu Marksizmin mekanist bir materyalizme dayandığı kanısındaydı.<sup class="calibre2"><a href="../Text/felsefe_split_000.html#footnote%20-93479-43" id="footnote-93479-43-backlink">[43]</a></sup> Ona göre <span class="ideitalik">II. Enternasyonal</span>’den kaynaklanan ve bazı konularda Rosa Luxembourg’dan Gramsci’ye kadar birçok büyük düşünürü de etkileyen mekanist materyalizm, ideolojik bir hümanizm anlayışı ile birlikte yine ideolojik ve mekanist bir “tarihselcilik” (historicism) anlayışı içeriyordu. Oysa Marksist tarih anlayışı olarak sunulan bu anlayışın aslında Marx’la bir ilgisi yoktu. Bu görüşün dayandığı “zaman” kavramı, ampiristlerin ve Hegel’in “zaman” kavramından farklı değildi. Hatta ünlü <span class="ideitalik">Annales</span> tarih okulunun L. Febvre, F. Braudel gibi itibarlı isimleri de bu yanılgıdan kurtulamamışlardı.<sup class="calibre2"><a href="../Text/felsefe_split_000.html#footnote%20-93479-44" id="footnote-93479-44-backlink">[44]</a></sup> Althusser bu ideolojik “tarihî zaman” kavramının temel niteliklerini <span class="ideitalik">türdeş</span> (homogėne) ve <span class="ideitalik">eş-zamanlı</span> (contemporain) olmak şeklinde özetlemiştir.</p>

  <p class="normal1">Filozofumuza göre idealist felsefede <span class="ideitalik">tek</span> bir “zaman” vardı ve bir toplumsal formasyonun her kesimi <span class="ideitalik">türdeş</span> ve <span class="ideitalik">eş-zamanlı</span> olarak aynı “tarihî zaman”ı yaşıyordu. Bu türdeşlik ve eş-zamanlılık ya bir toplumsal yapının belli bir andaki dikey “öz kesiti”nin (“coupe d’essence”) ortaya koyduğu <span class="ideitalik">senkroni</span> şeklinde ya da aynı zaman akışı içinde ortaya çıkan (ve Lévi-Strauss antropolojisinin gerçek tarihin yapıcısı olarak gördüğü) <span class="ideitalik">rastlantısal</span> (aléatoire) “<span class="ideitalik">olay</span>”lardan (“<span class="ideitalik">évenement</span>”lardan) oluşan <span class="ideitalik">diyakroni</span> şeklinde somutlaşıyordu (s. 134-135). En sistematik ifadesini Hegel’de bulan bu anlayışa göre tarih kendi kendine, tekdüze ve kaderci bir akış içindeydi ve bu yüzden Hegelci tarih anlayışından hareket ederek bir siyaset geliştirmek mümkün değildi. Oysa (Althusser’in “okuduğu”) Marx’a göre bir toplumsal yapının her kesimi veya “bölgesi” farklı ve kendine özgü bir “zaman” akışı içinde yaşıyordu ve toplumsal yapı “göresel olarak bağımsız” kesimlerden (iktisadi, siyasi, ideolojik vb.) oluşuyordu. Bu kesimler aralarında “<span class="ideitalik">özgül belirleme biçimleri</span>” ile kenetleniyorlardı ve çeşitli kesimlerin göreli özerklikleri bağlamında farklılaşan tarihlerden (siyasi tarih, iktisat tarihi, sanat tarihi, düşünce tarihi vb.) bahsedilebilirdi (s. 124).</p>

  <p class="normal1">Hiyerarşik bir yapı içinde bütünleşmiş olan bu kesimlerin bir “merkez”i yoktu ve söz konusu hiyerarşi, bir “etki derecelemesi”nin işareti idi. Son kertede belirleyici olan kesim de iktisat kesimi idi (s. 121). Ve iktisadi kesimin “son tahlilde” belirleyiciliği bu farklı kesimlerin karşılıklı etkileşim ve belirleyicilik süreci içinde bir “<span class="ideitalik">yapı etkisi</span>”, daha özgül bir deyimle “<span class="ideitalik">üst-belirleme</span>” (surdétemination) olarak ortaya çıkıyordu. Althusser’in “yapısalcılık”la eleştirilmesine yol açan bu “yapı etkisi” bilimsellik ölçütlerine yeni bir “nedensellik”, düşünürün “mevcut olmayan bir nedenin etkinliği” şeklinde ifade ettiği bir “nedensellik” daha getiriyordu. Bu yeni kavram yapısalcılıkla bir “flört” (<span class="ideitalik">Kokettieren</span>) sayılabilirdi; fakat aslında Spinoza’dan, daha doğrusu Hegel’in Spinoza’ya borçlu olduğu bir düşünceden kaynaklanıyordu.<sup class="calibre2"><a href="../Text/felsefe_split_000.html#footnote%20-93479-45" id="footnote-93479-45-backlink">[45]</a></sup> Kısaca Hegel’de olduğu gibi <span class="ideitalik">genel ve türdeş</span> bir diyalektikten söz etmek anlamsızdı; tarihî süreç, Aydınlanma düşüncesinin rasyonalist ve ilerlemeci ilkesinin aksine, “<span class="ideitalik">öznesiz ve ereksiz</span> <span class="ideitalik">bir süreçti</span>”. <sup class="calibre2"><a href="../Text/felsefe_split_000.html#footnote%20-93479-46" id="footnote-93479-46-backlink">[46]</a></sup></p>

  <p class="normal1">Tarihî materyalizm toplumsal formasyonların “eşit olmayan gelişmesi” ilkesine dayanıyordu ve bu da bizi “konjonktür” kavramına ya da Lenin’in ifadesiyle “somut durumların somut analizine” götürüyordu. İşte tarih bilimi böyle karmaşık yapıları çözümlüyor; çeşitli tarihî zamanları (“görünen zaman”ların arkasındaki “görünmeyen zaman”ları) okuyor ve belli bir toplumsal formasyonun “yapı etkisi”ni ortaya koymaya çalışıyordu. Burada tarihçilik açısından önemli olan bir nokta da farklı zamansallık yaşantılarına dayanan farklı toplumsal kesimlerde “köklü değişiklikler”e yol açan “tarihî olaylar”ı saptamaktı. Örneğin felsefe tarihinde Locke’un ampirik felsefesi dogmatik felsefenin, diyalektik materyalizm de ampirizmin eleştirisini yaparken böyle köklü değişiklere (“<span class="ideitalik">mutation</span>”lara) yol açmışlardı. Bunların dışında “bilinçaltının zamanı”nın biyografik zamandan farklı olduğunu ortaya koyan Freud da psikanaliz adı altında yeni bir bilim kurmuştu (s. 128).</p>

  <p class="normal1">Althusser tarihî materyalizmi “<span class="ideitalik">tarihselci</span>” ideolojiye, yani her şeyi tarihe –ve türdeş zamansallığa– indirgeyen ve özerk bir teori alanı tanımayan “sorunsal”a şiddetle karşı çıkmıştır. Bu konuda en çok üzerinde durduğu tez de Gramsci’nin, Labriola ve Croce’den esinlenerek formüle ettiği “mutlak tarihselcilik” (historicism) tezi idi.<sup class="calibre2"><a href="../Text/felsefe_split_000.html#footnote%20-93479-47" id="footnote-93479-47-backlink">[47]</a></sup> Bazı noktalarda Gramsci’den etkilenen ve onun “son derece nüanslı, dâhiyane eseri”nden övgüyle söz eden Althusser, İtalyan düşünürün “<span class="ideitalik">praksis felsefesi</span>”nin (yani Marksizmin) “mutlak tarihselcilik” olduğunu ileri süren teziyle uyuşamazdı (s. 161). Aslında Gramsci, Hegel’de “mutlak bilgi” ile son bulan tarih anlayışını eleştirmiş, Marx’ın tamamen başı ve sonu açık bir tarih felsefesi (bilimi) ortaya koyduğunu savunmuştu. İtalyan düşünüre göre her şey ve bu arada teori ve bilim de tarihseldi ve tarihî materyalizm ile diyalektik materyalizm “<span class="ideitalik">praksis felsefesi</span>” adı altında bir bütünlük oluşturuyorlardı. Oysa Althusser’e göre tarih, özerk bir teori alanı içinde bilim alanı haline gelmişti ve bundan vazgeçilemezdi. <sup class="calibre2"><a href="../Text/felsefe_split_000.html#footnote%20-93479-48" id="footnote-93479-48-backlink">[48]</a></sup></p>

  <p class="normal1">Althusser’in “özerk teori” tutkusu ve farklı toplumsal kesitlerden, farklı “zamansallık”lardan oluşan tarihsellik anlayışı çok eleştirilmiştir. Düşünür, her ne kadar Lenin’in izinde “somut durumların somut analizi”nden övgü ile söz etse de, “saf teori” alanına hapsettiği “bilim”i pratikten ayırmakta ve sonuç olarak da ayakları yere basmayan bir tarih (ya da “özgül tarihler”) anlayışı ortaya koymaktadır. Bu anlayışı eleştiren E. J. Hobsbawm, Althusser’in teorik ustalıklarını bol bol övmesine rağmen şunları yazmaktan da kendisini alamamıştır: “Althusser’in ampirizme karşı derin ve devamlı antipatisi hoşa gidebilir; fakat yine de fiilî tarihî gelişme olarak pratiğin dış kriterlerini açıkça yadsıması insanı rahatsız etmektedir; çünkü Marx, aslında somutun zor sorununu çözmeye girişmişti”.<sup class="calibre2"><a href="../Text/felsefe_split_000.html#footnote%20-93479-49" id="footnote-93479-49-backlink">[49]</a></sup> Oysa Althusser, “Marksizmin tarihte ya da ekonomide neyi söyleyebilip neyi söyleyemeyeceğini” tartıştığı teorik düzeyi bırakıp somut konulara dönünce, yine Hobsbawm’a göre, “yeni veya ilginç pek az şey” söylüyordu.<sup class="calibre2"><a href="../Text/felsefe_split_000.html#footnote%20-93479-50" id="footnote-93479-50-backlink">[50]</a></sup></p>

  <p class="normal1">Aslında Althusser’in “kesinlik” (rigueur) ve “bilimsellik” tutkusu onu daha çok –kendisinin sık sık eleştirmiş olduğu– pozitivizme yaklaştırıyordu. Çağdaşı olan başka ünlü bir Marksist filozofun ifadesiyle, düşünür, bilgide göreselliği dışlayan bir “ya hep ya hiç!” tutkusu içinde bir çeşit “bilim fetişizmi”ne kapılmıştı.<sup class="calibre2"><a href="../Text/felsefe_split_000.html#footnote%20-93479-51" id="footnote-93479-51-backlink">[51]</a></sup></p>

  <p class="normal1">Kuşkusuz Althusser “pozitivizm” ve “yapısalcılık” ithamlarına kayıtsız kalamazdı ve kalmadı. Ne var ki bunlara yanıt olarak kaleme aldığı <span class="ideitalik">Özeleştiri Öğeleri</span> başlıklı kitabında, genel olarak tezlerinin arkasında olduğunu söylemekle beraber bir noktada özeleştirisini yapmaktan da kendisini alamadı. Bu özeleştiriyi sunarken, Althusser, “Denemelerimi hiçbir zaman yadsımadım; diyordu; bunu yapmam için haklı bir neden yoktu. Fakat bunların yayınlanmasından iki yıl sonra, 1967’de, <span class="ideitalik">Kapital’i Okumak</span>’ın İtalyanca baskısında ve diğer yabancı dillerdeki baskılarda bunların hatalı bir eğilim taşıdıklarını kabul ettim. Bir hatanın varlığını belirttim ve bunu <span class="ideitalik">teoricilik</span> (<span class="ideitalik">théorétisme</span>) olarak adlandırdım. Bugün daha ileri gidebilirim ve hatanın özel “nesne”sini, temel biçimlerini ve yansımalarını tanımlayabilirim”.<sup class="calibre2"><a href="../Text/felsefe_split_000.html#footnote%20-93479-52" id="footnote-93479-52-backlink">[52]</a></sup> Althusser ilerleyen satırlarda bir adım daha atarak “teorici hata”dan çok “teorici sapma”dan söz etmenin daha yerinde olacağını sözlerine eklemiştir.</p>

  <p class="normal1">Bu “<span class="ideitalik">teorici sapma</span>” sözcüğü ile Althusser ne kastediyordu?</p>

  <p class="normal1">Kendisinden önceki neredeyse tüm Marksist kuramcıları “tarihselci sapma” (tüm olguları tarihselliğe indirgeme) ve/veya “hümanist sapma” (analize toplumsal yapıdan değil, “insan”dan başlama)<sup class="calibre2"><a href="../Text/felsefe_split_000.html#footnote%20-93479-53" id="footnote-93479-53-backlink">[53]</a></sup> ile eleştiren bir düşünürün sonunda kendisini de “teorici sapma” (tüm olguları teoriye indirgemek) ile suçlaması ilginçtir ve açıklanmaya değer.</p>

  <p class="normal1">Althusser’in kendisi bu açıklamaya tüm düşüncesinin temelini teşkil eden “epistemolojik kesinti” teziyle başlıyor ve bu tezle hedeflediği amacın “Marksist kuramı burjuva ideolojisinin tehlikelerine karşı savunmak olduğunu”; Marksizmin “yeni, devrimci karakterini vurgulamak istediğini” söylüyor ve bu tezin “hâlâ doğruluğunu koruduğuna” inandığını da sözlerine ekliyor. Oysa aslında kendisinin icat etmediği, Fransız epistemolog G. Bachelard’a borçlu olduğu bu kavram büyük gürültülere neden olmuş ve kendisine karşı bir “kutsal ittifak” oluşmuştur.<sup class="calibre2"><a href="../Text/felsefe_split_000.html#footnote%20-93479-54" id="footnote-93479-54-backlink">[54]</a></sup></p>

  <p class="normal1">Althusser’in bu abartılı tepkiyi hak etmediği yönündeki görüşleri nelerdir?</p>

  <p class="normal1">Althusser’in, “kesinti” olarak nitelediği şey, “<span class="ideitalik">tarihî</span> olguyu tüm (toplumsal, siyasal, ideolojik ve kuramsal) boyutları içinde açıklayacağına, onu sadece <span class="ideitalik">teorik</span> boyutuna, Marx’ın eserlerinde 1845’ten itibaren gözlenebilecek olan epistemolojik ‘kesinti’ye” indirgemiş olmasıdır ki işte <span class="ideitalik">teorici sapma</span> dediği şey de budur (italikler L. A.).<sup class="calibre2"><a href="../Text/felsefe_split_000.html#footnote%20-93479-55" id="footnote-93479-55-backlink">[55]</a></sup> Düşünür böylece, kendi ifadesiyle, “<span class="ideitalik">bilim</span> ile <span class="ideitalik">ideoloji</span> arasındaki spekülatif ayrılığı <span class="ideitalik">rasyonalist</span> bir yaklaşımla doğru ile yanlış, genel ile tekil arasındaki kesinti olarak açıklamaya sürüklenmiştir”.<sup class="calibre2"><a href="../Text/felsefe_split_000.html#footnote%20-93479-56" id="footnote-93479-56-backlink">[56]</a></sup></p>

  <p class="normal1">Althusser’in temel özeleştirisi budur. Ne var ki düşünür, daha sonra hücuma geçerek, sadece teori alanına sıkışıp kalmış olsa da, kendisinin bir “kesinti”yi savunduğunu; buna karşılık hasımlarının burjuva ideolojisiyle Marksizm arasında “hiçbir şey olmadığına”, yani herhangi bir “kesinti” bulunmadığına inandıklarını vurguluyor. Ve “Marksizm bir rasyonalizm değildir; diyor; hatta Marksizm önceki nesillerden bazılarının dünya savaşının sıcaklığı içinde Nazi irrasyonalizmine karşı düşledikleri “modern” rasyonalizm şekli de değildir”.<sup class="calibre2"><a href="../Text/felsefe_split_000.html#footnote%20-93479-57" id="footnote-93479-57-backlink">[57]</a></sup> Oysa kendisi <span class="ideitalik">rasyonalist-spekülatif</span> düşünceyle hareket ederek “teorici sapma”ya kapılmıştır. Şimdi bu hatasını da düzeltmektedir.</p>

  <p class="normal1">Althusser’e göre bu kesinti sadece doğru ile yanlış, bilim ile ideoloji arasındaki kesinti değildir; bu kesinti ile birlikte bir de yeni bilim doğmuştur. Düşünürümüz bizlere yeni doğan “bilim”in adını da veriyor: Bu bilim “tarih bilimi”dir. Ve yeni ilmin nasıl doğduğunu da, biraz daha ayrıntılı bir biçimde, şöyle betimliyor: “Marx yeni bir bilim kurdu: Tarih bilimi. Bir imaj kullanacağım. Bildiğimiz bilimler bazı büyük “kıtalar” üzerine yerleşmiş bulunuyorlar. Marx’tan önce bilimsel bilgilere iki kıta açılmıştı: Matematik kıtası ve Fizik kıtası. Birincisi Grekler (Thalès), ikincisi de Galile tarafından. Marx bilimsel bilgiye üçüncü bir kıta açtı: Tarih kıtası.”<sup class="calibre2"><a href="../Text/felsefe_split_000.html#footnote%20-93479-58" id="footnote-93479-58-backlink">[58]</a></sup></p>

  <p class="normal1">Böyle bir sınıflama Marx ve Engels’in öğretisine ne ölçüde uygundur?</p>

  <p class="normal1">Daha önce de açıkladığım gibi, Marx, bilimin “tek” olduğunu düşünüyor ve “doğa bilimleri ilerde insan bilimini, insan bilimi de doğa bilimlerini içerecek: <span class="ideitalik">Tek bir bilim olacak</span>” diyordu (1844 <span class="ideitalik">El-Yazmaları</span>). Marx’ın daha sonraki çalışmaları ve Engels’le aralarında yaptıkları iş bölümü de bu <span class="ideitalik">heuristic</span> (bulmaya yönelik) ön-kabule uygun oldu. Oysa Althusser “üç bilimsel kıta”dan söz ediyor ve hakkındaki “burjuva bilimsel iş bölümünü meşrulaştırıyor” iddialarına hak verdirtecek şekilde de “tarih bilimi kıtası”nı çeşitli toplum bilimlerinden oluşan alt-bölümlere (sosyoloji, iktisat, psikanaliz vb.) ayırıyor. Oysa yıllarca önce, Lukacs ve Korsch gibi düşünürler Marksizmin bilimsel bütünlüğüne dikkati çekmişler, onu “bir dizi kısmi bilimlere ayıran” yorumlara karşı çıkmışlardı.<sup class="calibre2"><a href="../Text/felsefe_split_000.html#footnote%20-93479-59" id="footnote-93479-59-backlink">[59]</a></sup> “Diyalektik yöntem, diyordu Lukacs, hangi konuyu ele alırsa alsın, hep aynı sorun etrafında gelişir: tarihsel sürecin bütünlüğünün bilgisi. Dolayısıyla <span class="ideitalik">ideolojik</span> ve <span class="ideitalik">iktisadi</span> meseleler onun için artık katı bir biçimde birbirine yabancı değildirler; birbirine karışırlar… Bu nedenle Marksizm için, son tahlilde, özerk hukuk bilimleri, özerk ekonomi politik, özerk tarih vb. mevcut değildir; bütün olarak toplumun gelişmesinin tarihsel ve diyalektik, eşsiz ve birlikçi tek bilimi vardır”.<sup class="calibre2"><a href="../Text/felsefe_split_000.html#footnote%20-93479-60" id="footnote-93479-60-backlink">[60]</a></sup> Korsch da (ilk ve temel eserlerinde) aynı kanıdaydı ve Marksizmin eleştirel ve devrimci bütünselliği üzerinde durmuştu.</p>

  <p class="normal1">Bu bahsi kapatırken son olarak şu noktayı sorgulayalım. Althusserci öğreti pratikte ne gibi sonuçlar vermiştir?</p>

  <p class="normal1">Sanıyorum ki 1960 ve 70’lerin Althusser dalgasından sonra bugün şunu söyleyebiliriz. Althusserci öğreti işçi sınıfından çok üniversite çevrelerinde, daha çok da küçük burjuva aydınları arasında etkili oldu. Althusserciliğin Fransa dışında en çok taraftarı da pozitivist geleneğin güçlü olduğu Latin Amerika ülkelerinde bulmuş olması bu açıdan anlamlıdır. Bu etkiyi anlatan M. Löwy, “Althussercilik güçlü pozitivist temayülü ile 19. yüzyılın sonundan beri Auguste Comte’un ve onun ‘bilimsel’ tilmizlerinin öğretisinin tahakkümü altındaki Latin Amerika siyasi kültürüne tam olarak tekabül etmekteydi” diyordu.<sup class="calibre2"><a href="../Text/felsefe_split_000.html#footnote%20-93479-61" id="footnote-93479-61-backlink">[61]</a></sup> Biz de Löwy’ye katılarak diyebiliriz ki bu nedenler belli bir ölçüde Türkiye için de geçerli olmuştur. Bununla beraber Marksist düşüncenin felsefe ve Marx’ın gençlik eserleri üzerinde yoğunlaştığı bir dönemde, Althusser’in dikkatleri “<span class="ideitalik">Kapital</span>” üzerine çekmesi ve öğrencileri ile birlikte çalışmalarını bu temel eser üzerinde yoğunlaştırması –yorumlarını, eleştirdiği düşünürler gibi, felsefi plana hapsetmiş olsa da– asla küçümsenecek bir olgu değildir. Ayrıca Marksizmin tarihçiliği bir bilim statüsüne sokmuş olduğunu temel tezlerinden biri olarak sunması da Althusserciliğin dikkate değer başka bir yönüdür. Üstelik Althusser, özeleştirisinden sonra, tarihsel analizlerin, daha önce savunduğu gibi <span class="ideitalik">salt teorik</span> sınırlar içinde kalmamasını; olguları tüm (toplumsal, siyasal, iktisadi vb.) boyutları içinde ele alan somut analizler yapılması gerektiğini de sık sık vurgulamıştır. Kendisi ve öğrencileri böyle çalışmalar yapmamış olsalar da, böyle bir tarih anlayışını savunmaları kuşkusuz Marx ve Engels’in görüşlerine yakındır.</p>

  <p class="normal1">Böylece, tarihî maddeciliğin bilimsellik statüsünü kendi içinde ve en üst düzeyde sorgulayan tartışmaları özetledikten sonra, sözü, Marksizmin ekonomi politik ve tarih-yazıcılığı alanındaki karşıtlarına ve bunların ideolojik planda başlattıkları sınıf kavgasına getirebiliriz. Burjuva ideologları yer yer bilime katkıda bulunsalar da bu kavgada dürüst olmadılar; Marksizmi önce tanınmaz hale getirdiler ve sonra da deforme ettikleri öğretiyi “çürütmek”te fazla bir zorluk çekmediler. Aslında bu süreç daha Marx hayattayken başlamıştı ve büyük düşünür, kuramını, her gelişmeyi iktisadi nedenselliğe indirgeyen bir doktrin (ekonomizm) olarak sunan zihniyete bakarak “Ben Marksist değilim!” demişti. Karşıtları ise, bilim ve dürüstlük dışı polemik bir zihniyetle, “Hayır!” dediler, “asıl Marksizm budur; Marksizm bir ekonomizmdir!”. Fakat bu yetmiyordu; tarihî maddeciliğin temel kuramlarına da saldırmak, onları “çürütmek” gerekiyordu.</p>
</body>
</html>
