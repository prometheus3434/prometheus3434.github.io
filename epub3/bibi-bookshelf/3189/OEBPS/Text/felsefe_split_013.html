<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>felsefe</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f54062f4-25a9-4530-841a-14ffaf3395de" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">Post-Modernizm, Felsefe ve Tarih-Yazıcılığı</h1>

  <p class="normal">Nietzsche, Tarih-Yazımı ve “Aklın Yıkıcıları”</p>

  <p class="normal1">Çağdaş felsefeye damgasını vuran filozoflardan F. Nietzsche, daha ilk eserini yazarken bir dostuna yolladığı mektupta “yepyeni bir uygarlık bekliyorum” demişti.<sup class="calibre2"><a href="../Text/felsefe_split_000.html#footnote%20-94611-1" id="footnote-94611-1-backlink">[1]</a></sup> <span class="ideitalik">Paris Komünü</span> kana boğulurken kaleme aldığı bu eserde, yeryüzünde ilk yetkin temsilcisini Sokrat’ta bulan Yunan Tanrısı Apollon’un karşısına Şarap Tanrısı Diyonizos’u koyuyor ve dünyaya şunu ilan ediyordu: Yeni uygarlık Aydınlanma düşünürlerinin ön plana çıkardıkları “akıl”a ve “akılcılığa” değil, insanın en doğal ve en yaratıcı dürtülerine dayanacaktı.</p>

  <p class="normal1">Yaşam felsefesinin kurucusu elbette ki felsefi gerçeklerini her şeyden önce kendi kişisel yaşamı üzerine oturtuyordu. Gerçekten de düşünürün daha çok genç yaşlarından itibaren, kendisini anlama ve çözümleme çabası içinde, günlükler kaleme aldığını biliyoruz.<sup class="calibre2"><a href="../Text/felsefe_split_000.html#footnote%20-94611-2" id="footnote-94611-2-backlink">[2]</a></sup> Yakın dostu Lou-Andrea Salomé, kendisi hakkında bir biyografi yazma niyetinden söz edince, ona verdiği yanıtta, “Felsefi sistemleri yazarlarının kişisel fiillerine bağlayan düşünceniz, diyordu, gerçekten kardeş bir ruhun düşüncesidir. Ben kendim de, Basel Üniversitesi’nde felsefe tarihini bu şekilde anlattım. Öğrencilerime hep şunu söylüyordum: Bu sistem öldü, fakat sistemin arkasında bulunan kişilik (örneğin Platon) yadsınamaz; onu öldürmek olanaksızdır”.<sup class="calibre2"><a href="../Text/felsefe_split_000.html#footnote%20-94611-3" id="footnote-94611-3-backlink">[3]</a></sup></p>

  <p class="normal1">Tüm sistemlerden nefret eden Nietzsche’de felsefe, yaşam edimlerinin anlaşılması ve tam bir özgürlük içinde ifade edilmesiydi.</p>

  <p class="normal">Gençlik, Romantizm ve Milliyetçilik</p>

  <p class="normal1">Nietzsche, 1844 yılında Sachsen eyaletine bağlı bir köyde, rahip bir babanın çocuğu (ve de rahip dedelerin torunu) olarak dünyaya gelmişti. Doğum günü Kral IV. Friedrich Wilhelm’in kırk dokuzuncu doğum yıldönümüyle özdeşleştiği için kendisine Friedrich adı verildi.</p>

  <p class="normal1">Çok genç yaşlarda olağanüstü bir yetenek sergileyen Nietzsche, lise öğrenimini Thüringen’e bağlı <span class="ideitalik">Pforta Okulu</span>’nda (<span class="ideitalik">Schulpforta</span>) tamamladı. Daha önce Fichte, Schlegel, Ranke, Novalis gibi ünlüleri de öğrencileri arasına katmış olan bu ünlü okulda, Nietzsche, askeri bir disiplin içinde, altı yıl boyunca her alana yayılan tecessüsünü doyurmaya çalıştı. Bu yıllarda özellikle Antik Yunan felsefesiyle ilgili okumaları kendisini büyülemiş ve –1867’de kaleme aldığı bir otobiyografide not ettiğine göre– “favori metin”i de Platon’un <span class="ideitalik">Şölen</span>’i olmuştu.<sup class="calibre2"><a href="../Text/felsefe_split_000.html#footnote%20-94611-4" id="footnote-94611-4-backlink">[4]</a></sup> Biliyoruz ki rasyonalist Yunan filozofu ilerde Nietzsche’nin “günah keçileri” arasında yer alacaktır.</p>

  <p class="normal1">Nietzsche, Pforta’da ortaöğrenimini tamamladıktan sonra Bonn Üniversitesi’nde Teoloji Fakültesi’ne yazıldı, fakat orada aradığını bulamayınca ertesi yıl Leipzig Üniversitesi’ne geçerek –çok etkilendiği profesörü F. W. Ritschl’in telkini ile– filoloji öğrenimini seçti. Otobiyografisinden öğrendiğimize göre, Leipzig Üniversitesi kendisine “metinleri inceleme konusunda model bir yöntem” kazandırmıştı.<sup class="calibre2"><a href="../Text/felsefe_split_000.html#footnote%20-94611-5" id="footnote-94611-5-backlink">[5]</a></sup> İlk felsefi okumalarında kendisini derinden etkileyecek olan Schopenhauer’le tanışması da, yine Leipzig’de, düşünürün ünlü eserini bir kitapçıda tesadüfen görmesiyle başlamıştı.</p>

  <p class="normal1">Üniversite öğrenimini tamamladıktan sonra Nietzsche askerlik hizmeti için bir yıllığına bir topçu birliğine katıldı; fakat az sonra geçirdiği bir kaza ile çürüğe ayrılarak tekrar okumalarına döndü. Wagner’le tanışması ve kendisi gibi Schopenhauer hayranı olan bu büyük yaratıcıyla fırtınalı ilişkileri de bu sırada başlamıştı. Ve böylece zengin bir kültür ortamında olağanüstü yeteneği ve doyumsuz tecessüsü meyvelerini vermekte gecikmedi: Nietzsche, henüz yirmi dört yaşında, –Alman Üniversitesi tarihinde o mevkiye gelen en genç akademisyen olarak– Basel Üniversitesi’nde Klasik Filoloji Kürsüsü başkanlığına seçildi.</p>

  <p class="normal1">Nietzsche düşünce hayatına giderek militarizme dönüşecek olan Alman romantizmi ve Alman milliyetçiliği ortamında başlamıştı. Kendisi de başlangıçta –kuşkusuz ailesinin, rejimin ve okulun da aynı yöndeki etkileriyle– koyu bir milliyetçi oldu. İzleyen yıllarda bu milliyetçilikten kurtulsa, hatta her türlü milliyetçiliği aşağılasa bile, ulusal kimlik sorunu ömrünün sonuna kadar Nietzsche’nin düşüncesinde önemli bir yer işgal edecektir.</p>

  <p class="normal1">1860’larda Alman milliyetçiliğini en çok kamçılayan şey Fransız milliyetçiliği ve III. Napolyon’un küstah ve despotik rejiminin buyurgan politikası idi. Oysa şoven duygular karşılıklıydı ve iki halk da birbirine karşı nefretle doluydu. Öyle ki o tarihlerde Fransız vatandaşlığını seçmiş olan bir Alman, en iyi duygularla ve iki ulusu birbirine yaklaştırmak amacıyla kaleme aldığı bir eserin daha ilk sayfalarında bu karşılıklı nefret duyguları karşısında çaresiz kaldığını itiraf etmekten kendisini alamıyordu.<sup class="calibre2"><a href="../Text/felsefe_split_000.html#footnote%20-94611-6" id="footnote-94611-6-backlink">[6]</a></sup></p>

  <p class="normal1">Aslında Almanların Fransızlara karşı duyduğu nefret saf bir duygu değildi ve Aydınlanma yüzyılından itibaren Fransız yaşamını renklendiren “Fransız zarafeti”ne beslenen hayranlığın yarattığı gıpta ve kıskançlık duygularıyla birlikte yaşanıyordu. Alman ordusu 1870’te Fransızları yenip İmparator III. Napolyon’u esir aldığı bir sırada bile, Almanlar –Nietzsche’yi de öfkelendirecek şekilde– Fransız zevkini, Fransız giyim tarzını, Fransız möblelerini taklitten kendilerini alamamışlardı.<sup class="calibre2"><a href="../Text/felsefe_split_000.html#footnote%20-94611-7" id="footnote-94611-7-backlink">[7]</a></sup> Buna karşılık, daha yüzyılın başlarında W. Humboldt’un öncülüğünde üniversite reformu yapmış ve modern üniversitenin ilk örneğini vermiş bir ulus olarak, Almanlar da kendilerini bilim ve teoride üstün görüyorlardı. Hatta K. Hillebrand’a göre bu üstünlük duygusu giderek her alana yayılmıştı.<sup class="calibre2"><a href="../Text/felsefe_split_000.html#footnote%20-94611-8" id="footnote-94611-8-backlink">[8]</a></sup> Biliyoruz ki yüzyıllarca bölünmüşlük ve geri kalmışlık duygusu içinde yaşamış olan Almanlarda hızlı bir yükselişin yarattığı üstünlük duygusu daha sonraki dönemde çok tehlikeli boyutlar kazanacaktır.</p>

  <p class="normal1">1870 Savaşı’na gönüllü olarak katılan Nietzsche de kuşkusuz bu milliyetçi duyguları paylaşıyordu. Savaş patladığı zaman, genç profesör, başlangıçta Basel Üniversitesi’ndeki kürsüsü ile yurtseverlik duyguları arasında tereddüt geçirmiş, fakat kısa süren bu tereddütten sonra kürsüsünü terk ederek savaşa –akademisyenler er olamayacağı için– hastabakıcı olarak katılma kararı almıştı. Bu vesileyle üniversite yönetimine yolladığı mektupta, “kişisel gücünü, bu güç ne kadar önemsiz olursa olsun, vatanına adamasını”<sup class="calibre2"><a href="../Text/felsefe_split_000.html#footnote%20-94611-9" id="footnote-94611-9-backlink">[9]</a></sup> meslektaşlarının anlayışla karşılayacaklarını beklediğini yazmıştı.</p>

  <p class="normal1">1870 Prusya-Fransa Savaşı Nietzsche’nin duygu ve düşünce hayatında bir dönüm noktası olmuştur. Genç düşünür militarist milliyetçi kimliğinden arınıyor, yaşamı boyunca sürecek bir kolektif kimlik arayışına çıkıyordu. Bu arayışta, dayanakları, daha ilk eserlerinden itibaren temellerini attığı felsefi düşünceleri ve “zamana aykırı” gözlemleri oldu. Gerçi daha 1872’de yayınladığı ve Yunan trajedisinin kökenini çözümleyen eseri dikkatleri üzerine çekmiş, kültür dünyasında adını duyurmuştu. Fakat asıl felsefesi daha sonra kaleme aldığı, fakat ilk eseri saydığı “Zamansız Düşünceler”de (<span class="ideitalik">Unzeitgemässe Betrachtungen</span>) ilk ifadesini buldu.<sup class="calibre2"><a href="../Text/felsefe_split_000.html#footnote%20-94611-10" id="footnote-94611-10-backlink">[10]</a></sup> Schopenhauer ve Wagner gibi kendisine yön veren düşünür ve sanatkârlar ile tarihçilik anlayışını sorgulayan dört ayrı inceleme, Nietzsche’nin ifadesiyle, “gelişmesinde en belirleyici sayılması gereken gençlik eserleri” olmuştu.<sup class="calibre2"><a href="../Text/felsefe_split_000.html#footnote%20-94611-11" id="footnote-94611-11-backlink">[11]</a></sup> Bunların içinde de en önemlisi ve gelecek nesilleri en çok etkileyecek olanı kuşkusuz “<span class="ideitalik">Tarihin Yararları ve Sakıncaları</span>” başlığını taşıyan denemesi idi.</p>

  <p class="normal">Tarih Araştırmalarının Yararları ve Sakıncaları</p>

  <p class="normal1">Nietzsche “aykırı düşünceler”inin ikinci bölümünü teşkil eden tarihle ilgili gözlemlerinde aslında büyük ölçüde Alman kültürü ve Alman ilmi ile hesaplaşmıştır. Gerçekten de Almanya’da “iki nesilden beri özel olarak gelişmiş olan tarihselci akım”<sup class="calibre2"><a href="../Text/felsefe_split_000.html#footnote%20-94611-12" id="footnote-94611-12-backlink">[12]</a></sup> felsefe ve insan bilimlerini de derinden etkilemişti. Nietzsche “tarihselci akım”dan söz ederken daha çok Hegel’i kastetmiştir. Zaten 19. yüzyılın başlarından itibaren Alman düşünce hayatında tarih, felsefe ve bilimi diyalektik bir süreç içinde bütünleştirmiş olan bu büyük düşünüre kayıtsız kalmak olanaksızdı. En büyük saldırılarını Hegel’e yöneltmiş olan Schopenhauer’in de hayatı boyunca yapmış olduğu şey buydu. Ve şimdi de Nietzsche ilk ustasının kavgasını devam ettiriyor ve kavgayı tüm tarih alanına yayıyordu.</p>

  <p class="normal1">Nietzsche’nin hareket noktası içgüdülerimiz ve yaratıcı yaşam dürtülerimizdi. Ona göre her şeyin olduğu gibi tarihçiliğin de ölçüsü bu olmalıydı. “Tarih yaşama ne kadar yararlıysa, diyordu Nietzsche, biz de ancak o kadar tarihten yararlanmak istiyoruz” (s. 94). Oysa mevcut tarih ilmi bizi geçmişe hapsediyor, yaratıcı güçlerimizi kısırlaştırıyordu. Bu bakımdan tarihçiliğe karşı düşüncesi çağına aykırıydı; “çünkü diyordu Nietzsche, çağın (kendi açısından) haklı olarak yücelttiği tarih kültürünü, ben bir eksiklik, kötülük ve zarar olarak anlamaya çalışıyorum, hatta hepimizin tarih ateşiyle kemirildiğini ve bunun farkına varmamız gerektiğini düşünüyorum” (s. 95).</p>

  <p class="normal1">Nietzsche, ömrünün sonuna kadar, Alman ilmine damgasını vuran bir hastalık olarak gördüğü “tarihçilik esprisi”ne karşı savaşmıştır. 1888 sonlarında, psişik bunalıma girmeden birkaç ay önce yazdığı eserde de “tarihçi hep geçmişe bakıyor ve sonunda da geçmişe inanıyor” demişti.<sup class="calibre2"><a href="../Text/felsefe_split_000.html#footnote%20-94611-13" id="footnote-94611-13-backlink">[13]</a></sup> Oysa daha ilk eseri saydığı denemesinde, düşünür, yine de tarihe karşı tamamen olumsuz bir tavır almamış ve belli ihtiyaçların karşılanmasında tarih araştırmalarının yararlı olabileceğini de kabul etmiştir.</p>

  <p class="normal1">Bu ihtiyaçlar nelerdi?</p>

  <p class="normal1">Nietzsche’ye göre insanlar, 1) üstün bir hedefe ulaşmak istedikleri zaman; 2) geçmişte olup bitenlere saygı duydukları ve onları korumak istedikleri zaman, ve 3) ıstırap içinde oldukları ve bu durumdan kurtulmak istedikleri zaman tarihî araştırmaya ihtiyaç hissediyorlardı. Bu üç ihtiyaca da üç türlü tarih anlayışı yanıt veriyordu: 1) <span class="ideitalik">Anıtsal tarih</span>; 2) <span class="ideitalik">Geleneksel tarih</span> ve 3) <span class="ideitalik">Eleştirel tarih</span>. Ne var ki bu anlayışların her biri ancak özel koşullarda geçerliydi; başka her yerde “parazit ve tahrip edici bir ur” olmaktan öteye geçemeyeceklerdi. (s. 108). Şimdi bu tarih anlayışlarını biraz yakından görelim.</p>

  <p class="normal1">1) <span class="ideitalik">Anıtsal tarih</span> ihtiyacı, güçlü ve yaratıcı kimselerin kendi çağlarında örnek insanlar, model eserler bulamadıkları ve bunları geçmişte aradıkları zaman ortaya çıkıyordu. Amaç, büyüklüğü ve yüceliği sürdürmek, ölümsüz kılmaktı. Mademki geçmişte büyük işler başarılmış, büyük eserler verilmişti, bu yaratıcılık bugün için de mümkündü. Fakat bu büyük bir kavgayı gerektiriyordu; çünkü “dünyayı en küçük köşelerine kadar dolduran soluk alışkanlıklar, bayağılıklar ve alçaklıklar, her türlü büyüklüğü ölümsüzlük yolundan alıkoymak için ağır bir dünyevi atmosferle kuşatıyor, yanıltıyor, köstekliyor ve boğuyordu” (s. 104). Oysa örneğin “Rönesans’ı bir avuç insanın gerçekleştirdiğini” keşfetmek, yeni bir espri içinde yetişmiş “yüz kadar yaratıcı kişinin” de Almanya’da egemen olan “sözde kültür”ü ortadan kaldırabileceğine inanmak için cesaret verici olacaktı. Kuşkusuz anıtsal tarih böyle yararların yanı sıra korkunç tehlikeler de arz ediyordu. Yetenekli, fakat bencil ve kötü insanların elinde “krallıkların yıkılmasına, prenslerin katline, savaşlara ve devrimlere” yol açabilirdi.</p>

  <p class="normal1">2) <span class="ideitalik">Geleneksel tarih</span> ise doğdukları ve yetiştikleri kültüre sadakatle eğilen bireylerin derin bir saygıyla bağlı oldukları şeyleri koruma ihtiyacından doğuyordu. Bu ihtiyaç ve ilgi bir “biz” duygusu yaratıyor ve insanlar bu duygu içinde “geçici ve şaşırtıcı bireysel yaşamı aşarak” ırkları, şehirleri, meskenleri ile özdeşleşiyorlardı. Ve yine aynı duygularla şehirlerinin tarihini (“kapılarıyla, surlarıyla, belediye düzenleri ve halk bayramlarıyla”) kendi yaşamlarının bir parçası halinde algılıyorlardı (s. 109). İşte geleneksel tarih ancak bu ihtiyaç bağlamında “yaşam içgüdülerinin egemenliğine” girebilir ve “yaşam”a yardımcı olabilirdi. Ne var ki bu tarih şeklinin de sakıncaları ve tehlikeleri vardı. Geleneksel tarih, genellikle, geçmişe tarihçinin kendi küçük dünyasının ölçüt ve değerlerini uygulayan ve saygı duyduğu şeyleri türdeşleştirip geçmişin bütününe yayma eğilimi taşıyan bir tarih duyarlılığı idi. Bu ise koyu bir tutuculuğu içeriyor ve geleneksel tarihçi “yeni olan ya da doğmakta olan her şeye karşı çıkıp, bunları reddediyordu”<sup class="calibre2"><a href="../Text/felsefe_split_000.html#footnote%20-94611-14" id="footnote-94611-14-backlink">[14]</a></sup>. Böylece insan yozlaşıyor, en iyi yeteneklerini, en asil ihtiyaçlarını kaybediyor, ya da onları eski olan her şey için doyumsuz bir tecessüse, dahası evrensel bir tutkuya dönüştürüyordu. Kısaca geleneksel tarihçiler, Goethe’nin “doğan her şey yok olmaya layıktır” sözünü unutuyorlardı.</p>

  <p class="normal1">3) Bir de <span class="ideitalik">eleştirel tarih</span> vardı: Yaşamın zaman zaman geçmişin perdesini yırtması ve “herhangi bir şeyin, bir ayrıcalığın, bir kastın, bir hanedanın ne kadar haksız bir şey olduğunu anlaması” mümkündü ve bu ihtiyaç da “eleştirel tarih” anlayışını doğuruyordu. Fakat anıtsal ve geleneksel tarih anlayışlarında olduğu gibi eleştirel tarih anlayışının da sakıncaları ve tehlikeleri vardı. Çünkü hepimiz, doğuştan özelliklerimizin yanı sıra, “hatalarımız, sapkınlıklarımız, tutkularımız, hatta cürümlerimizle bu geçmişin bir ürünü” idik. Bütün bunlar bizim “<span class="ideitalik">birinci doğa</span>”mızı teşkil ediyordu. Kendi doğamızı toptan eleştirerek ve mahkûm ederek bilgi ve ilim yoluyla bir <span class="ideitalik">ikinci doğa</span> yaratmak tehlikeli bir operasyondu. Çünkü böylece birinci doğamızla eleştirel tarih (yani kendimize <span class="ideitalik">a posteriori</span> yeni bir geçmiş, yeni içgüdüler, kısaca ikinci bir doğa yaratma girişimimiz) arasında bir çatışma doğuyordu. Nietzsche, “ikinci doğalar genellikle birinci doğalardan zayıftırlar” diyor (s. 114). Yine de “eleştirel tarihi yaşama yararlı kılmak isteyen” bazı bireyler bu iki doğa arasındaki kavgadan zaferle çıkabiliyor ve ikinci doğayı birinci doğa haline getirebiliyorlardı. Eleştirel tarihçilerin tesellisi şuydu: İkinci doğa bir zamanlar birinci doğa idi ve zafer kazanan her ikinci doğa birinci doğa haline geliyordu.</p>

  <p class="normal1">Nietzsche böylece üç farklı tarih anlayışını açıkladıktan sonra “her insan, her halk, diyor, amaçlarına, güçlerine ve eksikliklerine göre, geçmiş hakkında anıtsal, geleneksel ya da eleştirel tarih biçimlerinde belli bir bilgiye sahip olmak ihtiyacını duyar”. (s. 114). Bu bilgilerde esas olan yaşama dönük olmaları, yaşam tarafından kontrol edilmeleri ve yönlendirilmeleridir. Kısaca Descartes’ın formülünü tersine çevirmeli ve <span class="ideitalik">cogito ergo sum</span> (düşünüyorum, o halde varım) yerine <span class="ideitalik">vivo ergo cogito</span> (yaşıyorum, o halde düşünüyorum) demeliydik. Oysa gözlerini içinde yaşadığı topluma çeviren Nietzsche çok farklı bir durumla karşı karşıya olduğunun bilincindeydi. Gerçekten de 1870’lerin Almanya’sına bakan Nietzsche bu konuda bir kopukluk görmüş ve yaşamla tarih bilgisi arasına “göz kamaştıran bir yıldız” şeklinde “tarihî bir bilim yapma istencinin” girdiğini ifade etmiştir (s. 115). Bu durumu düşünür bundan böyle bir “tarih hastalığı” olarak adlandıracaktır.<sup class="calibre2"><a href="../Text/felsefe_split_000.html#footnote%20-94611-15" id="footnote-94611-15-backlink">[15]</a></sup></p>

  <p class="normal1">“Tarih hastalığı” insan kişiliğinde içerikle biçim arasında yaşanan bir çelişki, bir zaaf olarak ortaya çıkmıştı. Biçimi teşkil eden “tarih bilgisi” yaşam ve içgüdülerden oluşan içeriği kontrol ettikçe iyileşmek de mümkün olmayacaktı. “Açıkça ifade ediyorum ki, diyor Nietzsche, siyasal birlikten daha da çok istediğimiz şey, bir kez biçimle içerik, derinlikle gelenek arasındaki karşıtlık ortadan kaldırıldıktan sonra, Alman yaşam ve esprisini daha üst seviyede birleştiren bir Alman birliği kurmaktır” (s. 121). Bunun yolu ise geçmişe değil, geleceğe bakmaktı. Çünkü tarih bilgisi, mevcut şekliyle, “modern insan”a (<span class="ideitalik">modernen Menschen</span>) kendi erdemleri hakkında yanlış ve abartılı bir fikir veriyordu. “Tarih, (“benim tezim budur” diyor düşünür), ancak güçlü kişiler için tahammül edilebilir bir şeydir; zayıflar için ise boğucudur” (s. 124). Daha da çarpıcı –ve bu konuda sonraki nesilleri en çok etkilemiş şekliyle– Nietzsche’nin tarih felsefesi alanında şu sözlerini okuyoruz:</p>

  <p class="normal1">“Sadece tecrübeli insan, üstün insan tarih yazabilir. Başkalarından daha büyük ve daha üstün bazı tecrübeler yaşamamış bir kişi geçmişteki büyüklük ve üstünlükleri anlayamaz. <span class="ideitalik">Geçmişin sözü daima kâhin sözüdür: Onu ancak bugünün yorumcuları ve yarının mimarları olduğunuz zaman anlayacaksınız.</span> Günümüzde Delf Mabedi’nin olağanüstü ışıltısı, rahiplerinin geçmiş hakkındaki doğru bilgileriyle açıklanıyor; şimdi şunu bilmek gerekir ki ancak geleceği inşa edenler geçmişi yorumlama hakkına sahiptirler. Ancak ileriye baktığınız, yüksek bir amaç benimsediğiniz zaman bugününüzü tahrip eden bereketli içgüdülerinizi gemleyebilirsiniz” (s. 135).</p>

  <p class="normal1">Nietzsche’nin Almanya’da egemen tarih anlayışı ve tarih “bilimi” ile ilgili aykırı düşüncelerini özetlemiş bulunuyorum.<sup class="calibre2"><a href="../Text/felsefe_split_000.html#footnote%20-94611-16" id="footnote-94611-16-backlink">[16]</a></sup> Bu düşünceler biçimsel olarak mevcut tarih-yazıcılığına karşı bir iddianame şeklinde kaleme alınmış olsalar da, aslında tüm insan bilimlerini ve giderek modernizmi (ve onu temellendiren rasyonalizmi) hedef alıyorlardı. Bu düşünceler o derece radikal ve çağa aykırı idiler ki, Nietzsche’nin kendisi bile denemesinin sonlarında “gözlemlerinin ölçüsüzlüğünün ve duygularının hamlığının” altını çizmek ve bunların –kendisi “deha sahibi olmadığı” için– gençlere ancak ilham kaynağı olabileceğini söylemek zorunluluğunu hissetmişti (s. 161). Biliyoruz ki düşünür bu alçakgönüllü itiraflara sadık kalmamış ve “çekiç darbeleri”yle yaptığı felsefe ile “modern uygarlık” ve “modern insan”a hücumlarını daha da radikalleştirmiştir. Bu felsefenin temelinde bilgi kuramı, yani bilgilerimizin nasıl kazanıldığını sorgulayan felsefe sorunsalı yatıyordu.</p>

  <p class="normal">Nietzsche, Bilgi Kuramı ve Modernizm</p>

  <p class="normal1">Nietzsche’nin tüm görüşlerine uyumlu bir bütünlük sağlayan kuram, düşünürün bilgi kuramı idi. Fakat bu kuramı tartışmadan önce bir noktayı açıklamamız gerekiyor: Nietzsche, her türlü bütünsel düşünceye, her türlü “sistem”e karşıydı. “Sistem sahibi kimselerden kuşku duyuyorum; diyordu filozof; onlardan kaçıyorum; bir sistem kurmaya çalışmak, dürüstlükten yoksun olmak demektir”.<sup class="calibre2"><a href="../Text/felsefe_split_000.html#footnote%20-94611-17" id="footnote-94611-17-backlink">[17]</a></sup> Bununla beraber her filozof gibi Nietzsche’nin düşünceleri de, kendisi sık sık bu düşüncelerin tam aksini de söylemiş olsa bile, temelde bazı uyum sağlayıcı gözlemlerden –ya da ön-kabullerden– hareket ediyordu.<sup class="calibre2"><a href="../Text/felsefe_split_000.html#footnote%20-94611-18" id="footnote-94611-18-backlink">[18]</a></sup> Bunların başında –ve düşünürün bilgi kuramını temellendirecek nitelikte– “güç istenci” (<span class="ideitalik">Wille zur Macht</span>) geliyordu.</p>

  <p class="normal1">Nietzsche’ye göre “yaşam”ın dışında bir şey yoktu ve yaşamın temelinde de “güç istenci” bulunuyordu. Güç istenci, “varolmanın (Sein) en temelli özü”nü (das innerste Wesen) teşkil ediyordu. “Tüm bilinçli hareketlerimiz yüzeydeki olaylardır; diyordu Nietzsche; bunların arkasında içgüdülerimizin ve (o andaki) hallerimizin güç kavgaları yer alıyor”<sup class="calibre2"><a href="../Text/felsefe_split_000.html#footnote%20-94611-19" id="footnote-94611-19-backlink">[19]</a></sup> Bu kavganın sonucu “değer”lerimizi ve bu “değer”ler üzerine oturtulan bilgilerimizi tayin ediyordu. Bu demektir ki bilgilerimiz mutlak olamazdı ve “mutlak bilgi”den söz etmek ancak tarih-üstü, aşkın bir düzeyden konuşan metafizikçinin işiydi. Her bilgimiz, hatta kullandığımız her sözcük belli bir perspektifi yansıtan, göresellikle sınırlı bir <span class="ideitalik">değerlendirme</span> ve bir <span class="ideitalik">yorum</span> idi. Böylece yaşam kavgası da bir “yorum” ve “değerlendirme” kavgası olarak ortaya çıkıyordu. Kısaca Nietzsche insanların bütünlüğe sahip bir “benlik” taşıdıklarına inanmıyordu; bunun yerine “kendilerini gizleyen, fakat yaşam gücü, düşünce gücü gibi farklı nitelikteki güçleri de ifade eden çeşitli “benlik”ler arasındaki ince kuvvet ve değerlendirme ilişkileri”nden söz ediyordu. “Nietzsche’de her şey maskedir”, diyor Gilles Deleuze.<sup class="calibre2"><a href="../Text/felsefe_split_000.html#footnote%20-94611-20" id="footnote-94611-20-backlink">[20]</a></sup></p>

  <p class="normal1">Böyle bir bilgi kuramının tutarlı biçimde benimsenmesi kuşkusuz bizleri irrasyonalist bir felsefeye götürecektir ve Nietzsche zaten birçok düşünür tarafından 19. yüzyıl sonlarında akılcılığı yadsıyan, “aklı yıkan” filozoflar arasında sayılmıştır. Örneğin G. Lukacs 1955’te yayınlanan ve “<span class="ideitalik">Aklın Yıkımı</span>” olarak adlandırdığı eserinde, Nietzsche’yi, 19. yüzyılın sonlarında başlayan rasyonalizm karşıtı akımın baş temsilcisi olarak sunmuştu.<sup class="calibre2"><a href="../Text/felsefe_split_000.html#footnote%20-94611-21" id="footnote-94611-21-backlink">[21]</a></sup> Buna karşılık, aynı yıllarda, Nazi tecrübesi ve Büyük Savaş’tan sonra düşüncelerinde önemli bir revizyona giden Frankfurt Okulu düşünürleri Nietzsche’yi çok farklı bir biçimde yorumlamışlardı. Hatta bunlardan Adorno, “Nietzsche’nin bir Aydınlanma insanı olduğunu ve Aydınlanma geleneğine bağlı olduğunu kesinlikle kabul etmeliyiz” dahi diyordu.<sup class="calibre2"><a href="../Text/felsefe_split_000.html#footnote%20-94611-22" id="footnote-94611-22-backlink">[22]</a></sup> 1960’larda ise özellikle Fransa’da bir adım daha atıldı ve en önemli entelektüeller arasında Nietzsche ile Marx’ı uzlaştırma çabaları başladı.</p>

  <p class="normal1">Bu yorumların tartışmasına ilerleyen satırlarda bir ölçüde gireceğim. Burada şu kadarını söylemeliyim ki rasyonalizmin mutlak bir biçimde yadsınması insanın düşünme, konuşma ve tartışma araçlarını terk etmesi anlamına gelir ki, bu da –Foucault’nun deliliğin tarihini akıl-akıldışı (<span class="ideitalik">Raison-Déraison</span>) ikilemi üzerine oturtması gibi– “düşünme alanı”nın terk edilmesi demektir. Eğer Nietzsche 1889’da girdiği bunalıma, henüz eserlerini vermeden girmiş olsaydı kuşkusuz bugün kimse onun adını bilmeyecekti. Ortaçağ’da sevilen ve sayılan deliler bile ancak Ortaçağ’ın ilahiyatçı rasyonalitesi ile iletişim noktaları bulabildikleri ölçüde sevgi ve saygıya hak kazanıyorlardı. Oysa modernizmi ve modern insanı radikal bir şekilde eleştirmiş olsa da, Nietzsche ancak eserlerinin akılcı dayanakları ile günümüze kadar gelmiş ve çağdaş tartışmalarda etkili bir figür olmuştur. Çünkü Nietzsche her düşüncenin, hatta her sözcüğün bir “yorum” olduğunu söylese de aslında yorumların da bir hiyerarşisi olduğuna inanıyordu. Ona göre her perspektif, her yorum eşit değildi ve farklı yorumlar “yaşam pragmatizminin basit bakış açısını aşan bir <span class="ideitalik">Gerçek</span> ölçütünü dolaylıyordu”.<sup class="calibre2"><a href="../Text/felsefe_split_000.html#footnote%20-94611-23" id="footnote-94611-23-backlink">[23]</a></sup> İşte Nietzsche’nin “rasyonalizmi” de zirveye kendi yarattığı mitleri koyan bu hiyerarşide ortaya çıkmakta ve “güç istenci” filozofunu, Habermas’ın işaret ettiği gibi, modernizmle post-modernizmin “buluşma noktası” haline getirmektedir.<sup class="calibre2"><a href="../Text/felsefe_split_000.html#footnote%20-94611-24" id="footnote-94611-24-backlink">[24]</a></sup> Nitekim Nietzsche’yi “aklın yıkıcısı” olarak sunan Lukacs da filozofun toplumsal düzenle ilgili düşüncelerini ve emperyalizmle bağlarını rasyonel bir çerçeve içinde sistemleştirerek sunmuş ve filozofu bu bağlamda eleştirmiştir.</p>

  <p class="normal1">G. Lukacs, Nietzsche’yi “emperyalist çağın akıl-dışı felsefesinin kurucusu” olarak niteliyor; fakat hemen arkasından da şu soruyu soruyor: “Marx’tan ve Engels’ten tek bir satır bile okumadığı açık olduğuna göre, Nietzsche’nin tüm eserinin, hayatı boyunca Marksizm ve sosyalizme karşı bir polemik olduğunu söylemeye hakkımız var mı?”<sup class="calibre2"><a href="../Text/felsefe_split_000.html#footnote%20-94611-25" id="footnote-94611-25-backlink">[25]</a></sup> Düşünür bu soruya “evet” yanıtını veriyor; “bunu yapabileceğimizi sanıyorum; diyor; çünkü her felsefe, içeriği ve yöntemi itibariyle, çağdaşı olduğu sınıf kavgaları tarafından belirlenir”.<sup class="calibre2"><a href="../Text/felsefe_split_000.html#footnote%20-94611-26" id="footnote-94611-26-backlink">[26]</a></sup></p>

  <p class="normal1">Nietzsche’nin, Marx ve Engels’ten “tek bir satır bile okumamış” olması, kuşkusuz ciddi bir olasılıktır, fakat kesin olan bir şey varsa o da düşünürün sosyalizmden şiddetle nefret ettiği ve yaşamı boyunca da bu nefretinde tutarlı olduğudur. Nietzsche felsefesini –bilimsel gerçeklere kuşkuyla yaklaşmasına rağmen– biyoloji ve psikoloji verileri üzerine kurmuştu. Okumaları çok geniş bir alana yayılsa da toplum bilimlerine fazla bir ilgi duymamıştı. Özellikle iktisat alanındaki düşünceleri J. S. Mill’in faydacı kuramının ufuklarını aşamamıştı.<sup class="calibre2"><a href="../Text/felsefe_split_000.html#footnote%20-94611-27" id="footnote-94611-27-backlink">[27]</a></sup> Fakat bütün bunlar “güç istenci” filozofunun güncel ve toplumsal sorunlar hakkında yakın bir ilgi duymasına engel değildi; dahası, Nietzsche, çağdaşlarının yaşamını derinden etkilemek ve egemen düzeni değiştirmek istiyordu. Kendisini Marx’a yaklaştıran husus da kuşkusuz mevcut düzene bu isyanı idi. O halde biz de, Nietzsche’nin (kendisinin son derece ciddiye aldığı, fakat izleyicilerinin görmezden geldikleri) toplumsal felsefesini tarihî maddecilikle karşılaştırmalı bir biçimde irdeleyebiliriz.</p>

  <p class="normal">Nietzsche, Devlet ve Devrim</p>

  <p class="normal1">Nietzsche –iktisat kuramları ile ciddi bir şekilde ilgilenmemiş olsa da– eserlerini kapitalizmin belli bir yorumu üzerine kurgulamıştır. Aslında 1870’lerde kapitalist üretim biçimi, en ileri ulusal formasyonlarda, sanayi kapitalizmine damgasını vuran rekabetçi aşamayı geride bırakıyor ve finansal sermayenin egemen olduğu emperyalist aşamaya giriyordu. Ne var ki Almanya’da durum biraz farklıydı ve bu ülkede kapitalizm, gecikmiş bir sanayileşme hareketi olarak feodal ilişkileri tasfiye ediyor ve bu nedenle de hâlâ ilerici bir yön taşıyordu. Öte yandan, Nietzsche, Marx ve Engels’in daha <span class="ideitalik">Manifesto</span>’yu kaleme alırken gözlemledikleri kapitalizmin özünde yatan “küreselleşme” potansiyelini de sezmiş ve bundan bazı olumlu sonuçlar da çıkarmıştı. Sanıyorum ki Marx ve Engels ile Nietzsche’nin bu konuda otuz yıl arayla yazdıklarını alt alta koyarak birlikte okumak, aralarındaki ortak ve farklı noktaları saptamak açısından aydınlatıcı bir başlangıç olabilir.</p>

  <p class="normal1"><span class="ideitalik">Marx ve Engels</span> (1848): “Burjuvazi dünya pazarını kullanarak tüm ülkelerin üretimine ve tüketimine kozmopolit bir nitelik kazandırıyor. Gericilerin esef edecekleri şekilde, sanayinin ulusal temelini ortadan kaldırdı. Eski ulusal sanayiler yıkıldı ve bu yıkım hâlâ devam ediyor. (…) Ulusal üretimin karşıladığı ihtiyaçların yerini tatmin edilmeleri en uzak ülkelerin ve iklimlerin ürünlerine bağlı olan yeni ihtiyaçlar alıyor. Eskiden olduğu gibi kendi kendilerine yeten ulusların ve bölgelerin birbirlerinden kopukluklarının yerini evrensel ilişkiler ve toplumların karşılıklı bağımlılıkları olgusu alıyor. Ve maddi üretimde olan şey, aynen kültürel üretimde de cereyan ediyor. Bir ulusun entelektüel ürünleri tüm ulusların ortak mülkiyeti oluyor. Ulusal dar görüşlülükler ve dışlamalar gitgide olanaksızlaşıyor. Ulusal ve yerel edebiyatların çeşitliliğinden evrensel bir edebiyat doğuyor.”<sup class="calibre2"><a href="../Text/felsefe_split_000.html#footnote%20-94611-28" id="footnote-94611-28-backlink">[28]</a></sup></p>

  <p class="normal1"><span class="ideitalik">Friedrich Nietzsche</span> (1878): “Ticaret ve sanayi, kitap ve edebiyat değişimi, yüksek kültürün herkesin ortaklığına sunulması, hızla yer ve şehir değiştirmeler, halen toprak sahibi olmayan herkese özgü göçebe hayatı, işte bütün bunlar kaçınılmaz olarak ulusların zayıflamasına yol açıyor ve –hiç olmazsa Avrupa uluslarının– yıkımıyla tamamlanıyor; öyle ki bu gelişme sürekli karışmalar sonucunda karma bir ırkın, bir Avrupa insanının doğmasına yol açacak.”<sup class="calibre2"><a href="../Text/felsefe_split_000.html#footnote%20-94611-29" id="footnote-94611-29-backlink">[29]</a></sup></p>

  <p class="normal1">Yukarıdaki satırlardan anlaşılabileceği gibi, Marx, Engels ve Nietzsche kapitalizmin küresel eğilimi hakkında ortak görüşlere sahiptirler; ne var ki Marx ve Engels bundan proletarya enternasyonalizmi ve sosyalist devrim yönünde sonuçlar çıkarır ve bunların kavgasını verirken, Nietzsche giderek kaybolan aristokratik değerlerin yasını tutmakta ve oklarını “eşitlik” ilkesi ile bu değerleri yok etmeye çalışan burjuva demokrasisine çevirmektedir. Ulusallıktan “yüksek kültür”ün egemen olduğu evrenselliğe geçişi sağlayacak halka ise, Nietzsche’ye göre, ırkların karışmasından doğacak “Avrupa insanı” ve bir “Avrupa federasyonu” olacaktır.</p>

  <p class="normal1">Gerçekten de 1870 Alman-Fransız savaşına bir Alman milliyetçisi olarak katılan Nietzsche, izleyen yıllarda aristokratik bir Avrupa-merkezciliğine kaymış, fakat henüz ütopya niteliğindeki bu özlem kişiliğinde bir kolektif kimlik bunalımına yol açmıştı. Nietzsche düşünce ve duygu dünyalarını karşı karşıya getiren bu bunalımda yer yer Almanlar hakkında çok ağır şeyler söyleyecek ve kendisine Polonyalı aristokrat atalar arayacak, yer yer –Nazilere malzeme olan– anti-semit beyanlarda bulunacak ve yer yer de, tam aksine, Yahudileri göklere çıkaran ifadeler kullanacaktır. Bununla beraber unutulmaması gereken nokta şudur ki, Nietzsche, Alman ulusunu en ağır şekilde eleştirirken bile aslında Alman kalıyor ve kavgasını Alman kültürünün araçları ile veriyordu. “Nietzsche’nin germanik karakterinden bir an bile kuşku duymuyorum”, diye yazmıştır yakın dostu ve meslektaşı F. Overbeck, “gerçekte Nietzsche bir Almandan başka bir şey değildi; ancak imge dünyasında Slav idi”.<sup class="calibre2"><a href="../Text/felsefe_split_000.html#footnote%20-94611-30" id="footnote-94611-30-backlink">[30]</a></sup></p>

  <p class="normal1">Marx ve Engels’e göre başlangıçta doğa güçleriyle savaşan insanlar giderek doğaya kendi aralarında kurdukları ilişkiler aracılığıyla yaklaşmışlar ve böylece üretim güçleri, teknoloji ve mülkiyet ilişkilerinden oluşan bir “ikinci doğa” yaratmışlardı. İki düşünür kuramsal çalışmalarını “alt-yapı” adını verdikleri bu “ikinci doğa”nın analizine hasretmişlerdi: İnsanlar gerçek özgürlüğe ve yaratıcılığa kavuşmak için bu “ikinci doğa”yı da yenmek zorundaydılar. İlginçtir ki Nietzsche de tarih ve toplum analizlerini insan-doğa ilişkileri üzerine kurmuş, fakat “ikinci doğa”yı çok farklı bir şekilde tanımlamıştır. Filozofa göre insanlar, doğuştan gelen özelliklerin yanı sıra, “geçmişin hırslarının, yanlışlarının, hatalarının hatta cürümlerinin” de biçimlendirdiği bir “doğa”ya sahiptiler; fakat “yeni ve güçlü bir disiplin” ile bununla savaşıyorlar ve kendilerine “yeni bir alışkanlık, yeni bir içgüdü ve birinci doğayı yenecek ikinci bir doğa” yaratıyorlardı.<sup class="calibre2"><a href="../Text/felsefe_split_000.html#footnote%20-94611-31" id="footnote-94611-31-backlink">[31]</a></sup> Nasıl “ikinci doğa” Marx’ta insanları “yabancılaştıran” bir işlev ile yüklüyse, Nietzsche’de de tüm değerleri “bayağılaştıran” ve giderek nihilizme yol açan bir işlevle yüklüydü. Böylece Nietzsche’nin felsefesinde insanlık savaşı da bir “doğalar savaşı” şeklinde ortaya çıkıyordu ve bu savaş “aynı”nın ebed-müddet yeniden yaşanması şeklinde ortaya çıkıyordu. Ne var ki, çoğu kez sanıldığı gibi, burada “aynı” olan şey, tekrarlanan, geri gelen şeyler değildi; “aynı” olan şey, sadece tekrarlanma, geri dönme olgusu idi. Hegel’e karşı büyük kavgalar veren filozof, daha sonra kendisinde de bir “Hegelci” taraf bulmuştur.<sup class="calibre2"><a href="../Text/felsefe_split_000.html#footnote%20-94611-32" id="footnote-94611-32-backlink">[32]</a></sup></p>

  <p class="normal1">Aslında doğa kavgasını eleştirel tarih anlayışıyla yürütenler umutsuz değillerdi; çünkü çok iyi biliyorlardı ki “birinci doğa”lar tarihte defalarca yenilmişti ve bizzat kendilerinin savaştıkları “birinci doğa” da bir zamanlar “ikinci doğa” idi. Nietzsche’nin kendisi de bu kavgaya “tüm değerlerin dönüşümü”nü (<span class="ideitalik">Umwertung aller Werte</span>) hedefleyen radikal bir programla katılmış ve bu konuda ömrünün sonuna kadar da tutarlı olmuştur. Bir mektubunda, “Alman dilinde yazılmış en derin eser”<sup class="calibre2"><a href="../Text/felsefe_split_000.html#footnote%20-94611-33" id="footnote-94611-33-backlink">[33]</a></sup> diye nitelediği kitabında yeni değerler düzeninin habercisi (ya da “peygamber”i) olan Zerdüşt, çekildiği dağda on yıllık tefekkürden sonra dağdan iniyor ve insanlara bu değerlerin temsilcisi olan “üst-insan”ı (<span class="ideitalik">Übermensch</span>) anlatıyordu.<sup class="calibre2"><a href="../Text/felsefe_split_000.html#footnote%20-94611-34" id="footnote-94611-34-backlink">[34]</a></sup></p>

  <p class="normal1">Nietzsche, sınıf kavgasının yerine <span class="ideitalik">ikinci doğa</span> ve <span class="ideitalik">yeni değerler</span> kavgasını koyunca iktisadi ve toplumsal hayatın somut analizi yükümlülüğünden kurtuluyor ve sığındığı mitler dünyasında yeni bir aristokrasi düşlüyordu. Toplumsal hayat artık onun gözlerinde rantla yaşayan, üstün yetenekli, yaratıcı bir seçkinler grubuyla, bunlara hizmet etmekle mükellef kölelerden ibaretti. “Zayıflara karşı güçlülerin yanında olmalıyız” diyordu Nietzsche, “Yunanlıların köleci sistemleri yüzünden çöktükleri söyleniyor; biz ise kölelerimiz olmadığı için çökeceğiz”.<sup class="calibre2"><a href="../Text/felsefe_split_000.html#footnote%20-94611-35" id="footnote-94611-35-backlink">[35]</a></sup></p>

  <p class="normal1">Aslında “modern köleler” de vardı ve herkesin köleliği lanetlemesine rağmen Nietzsche de biliyordu ki, “(eski) köleler, modern emekçilerden (<span class="ideitalik">Fabrik-Sklaverei</span>) daha güvenceli ve daha mutlu bir yaşam içinde olmuşlardı”.<sup class="calibre2"><a href="../Text/felsefe_split_000.html#footnote%20-94611-36" id="footnote-94611-36-backlink">[36]</a></sup> Gerçi Bismarck işçilere bazı haklar tanımıştı: Artık işçiler asker olabiliyor, sendika kurabiliyor, seçimlerde oy kullanabiliyordu; fakat yine de durumları, kendilerine, “ahlak diliyle söylemek gerekirse, bir adaletsizlik” olarak görünüyordu. “Bu durumda soruyorum, diyor Nietzsche, hâlâ ne isteniyor? Eğer bir amaca ulaşmak isteniyorsa onun araçlarına da sahip olmak gerekir. Eğer köleler isteniyorsa onlara kendilerini efendi yapacak şeyler vermek deliliktir”.<sup class="calibre2"><a href="../Text/felsefe_split_000.html#footnote%20-94611-37" id="footnote-94611-37-backlink">[37]</a></sup> Ve kendisi deli değildi; köleleri istiyordu. Oysa mevcut öğretim sistemi bu amaca tamamen ters bir işlev yüklenmişti ve bu durumda Nietzsche de, Marx’ın tezini ters bir amaçla tekrarlayarak, istediği düzenin kurucuları olarak “eğitilmiş eğitimcilerden” söz ediyordu.<sup class="calibre2"><a href="../Text/felsefe_split_000.html#footnote%20-94611-38" id="footnote-94611-38-backlink">[38]</a></sup></p>

  <p class="normal1">Gerçekten de öğretim sistemi Nietzsche’nin başlıca tutkularından biri olmuştur. Almanya’nın Fransa’ya zaferinden sonra bir dostuna yolladığı mektupta, Bismarck’a Strasbourg Üniversitesi ile ilgili bir reform tasarısı hazırladığını yazmış ve “orada, şimdiye kadar yüceltilen sözde kültüre son vermek ve ‘Alman esprisi’ni diriltmek için gereken asli Alman öğretim kurumunu kurma fırsatının ne kadar utanç verici biçimde kaçırıldığını göstereceğim” demişti.<sup class="calibre2"><a href="../Text/felsefe_split_000.html#footnote%20-94611-39" id="footnote-94611-39-backlink">[39]</a></sup> Bir yıl sonra kaleme aldığı, yine öğretimle ilgili yazıda da temel kaygısı “Alman esprisi”ni canlandırmak olmuştu. Alman okulları pratik olarak başarılı olmuş, “orada burada taklit edilmiş”, fakat kültürü tamamen devletin amaçlarına bağlayarak asli (<span class="ideitalik">authentisch</span>) Alman esprisine ters düşmüştü. “İnsanlar asli Alman esprisinden nefret ediyorlardı; çünkü gerçek kültürün aristokratik niteliğinden korkuyorlardı.”<sup class="calibre2"><a href="../Text/felsefe_split_000.html#footnote%20-94611-40" id="footnote-94611-40-backlink">[40]</a></sup></p>

  <p class="normal1">Nietzsche’nin savunduğu düzende “maddi değerler” egemen olmayacaktı. Kapitalist bir toplumda yaşayan ve geçimini özlediği seçkinlere özgü rantla sağlayan filozofumuz “fiyatı olan bir şeyin değeri yoktur” diye yazmıştır.<sup class="calibre2"><a href="../Text/felsefe_split_000.html#footnote%20-94611-41" id="footnote-94611-41-backlink">[41]</a></sup> Esas olan aristokratik, estetik değerlerdi ve bunları da ancak güçlüler yaratabilirdi. “İnsanlığın başına gelebilecek en büyük felaket, diyordu Nietzsche, yeryüzünde güçlü olanların değerlerde de ön planda olmadıkları zaman ortaya çıkar”.<sup class="calibre2"><a href="../Text/felsefe_split_000.html#footnote%20-94611-42" id="footnote-94611-42-backlink">[42]</a></sup></p>

  <p class="normal1">Maddi değerler küçümsenip aristokratik ve estetik değerler ön plana çıkarılınca elbette ki toplumsal düzende insanın insanı istismarı da farklı bir anlam kazanıyordu. Son eserlerinden birinde, “bugünlerde her yerde, diyor Nietzsche, üstelik bilimsel süsler içinde, geleceğin istismarcı niteliği ortadan kalkmış toplumlarından söz ediliyor”. Oysa bu olanaksızdı. Çünkü, diyor düşünür, “<span class="ideitalik">istismar</span>, bir toplumun ilkelliğinden, eksikliğinden, yozlaşmasından doğmuyor; temel organik işlev olarak canlının özünden kaynaklanıyor ve bu, tam da yaşama istenci demek olan güç istencinin bir sonucudur”.<sup class="calibre2"><a href="../Text/felsefe_split_000.html#footnote%20-94611-43" id="footnote-94611-43-backlink">[43]</a></sup></p>

  <p class="normal1">Böyle bir toplumsal formasyonun devlet yapısı ne olabilirdi?</p>

  <p class="normal1">“İkinci doğa”nın, yani Nietzsche’nin düşüncesinde “temel-yapı”nın öğelerinden biri olarak, devlet, kuşkusuz düşünürün şimşeklerini çeken bir aygıt olmuştur. Gerçekten de, Nietzsche, devletten “soğuk canavarların en soğuğu” diye söz ediyor ve devletin en büyük yalanının da “ben devlet, halkım” sözlerinde yattığını ileri sürüyordu.<sup class="calibre2"><a href="../Text/felsefe_split_000.html#footnote%20-94611-44" id="footnote-94611-44-backlink">[44]</a></sup> Ancak bu, Nietzsche’nin tüm devlet fikrine değil, Fransız Devrimi’nden gelen, rasyonel, somut ve yaşam güdülerini kısıtlayan devlet olgusuna karşı itirazıydı. Düşünürün “kanlı maskaralık” dediği Fransız Devrimi devlet örgütünü yetkinleştirmiş ve “sözde gerçekleri ile de çapsız ve bayağı olan her şey üzerinde edim ve ikna gücünü”<sup class="calibre2"><a href="../Text/felsefe_split_000.html#footnote%20-94611-45" id="footnote-94611-45-backlink">[45]</a></sup> uygulamıştı. Ve hâlâ da uyguluyordu. “Bireyler için gerçek özgürlük, diyor Nietzsche, ancak tamamen uygarlaşmış bir toplum içinde neferleşmedikleri müddetçe vardır: Böyle bir toplumda, insan, kendisine, mülküne ve elindeki tüm iyi şeylere sahip olmak özelliğini kaybeder. 1789’dan itibaren, Devlet, herkesin hakkını şeytani bir biçimde yuttu ve acaba <span class="ideitalik">devletin tam egemenliği</span> adı altında, gelecek, bizlere bir Fransız bürokrasisinin despotizminden beslenen bambaşka bir zulüm rejimi hazırlamıyor mu? diye kendi kendime soruyorum.”<sup class="calibre2"><a href="../Text/felsefe_split_000.html#footnote%20-94611-46" id="footnote-94611-46-backlink">[46]</a></sup> Bu despotik bürokrasinin felsefesini ise Kant yapmıştı: “Yetkin insan kimdir? Devlet memuru. Devlet memuru için yüksek bir formül bulan felsefe hangisidir? Kant’ın felsefes.i”<sup class="calibre2"><a href="../Text/felsefe_split_000.html#footnote%20-94611-47" id="footnote-94611-47-backlink">[47]</a></sup> Nietzsche’nin Rousseau’dan nefret etmesinin nedeni de bu düşüncelerdi. Oysa aslında Rousseau ile aynı noktadan, “doğaya dönüş” ilkesinden hareket etmişlerdi; fakat Rousseau buradan Hristiyan ahlakına ve “eşitlik doktrini”ne doğru yönelirken, kendisi gerçek doğaya, yani yaşam güçlerine sarılmıştı. Zaten eşitlik fikri de, Alman insanını aptallaştıran “iki Avrupalı uyuşturucudan” biri olan Hristiyanlığın (diğeri de alkol) ürünüydü.<sup class="calibre2"><a href="../Text/felsefe_split_000.html#footnote%20-94611-48" id="footnote-94611-48-backlink">[48]</a></sup></p>

  <p class="normal1">Nietzsche’nin toplumsal devrim düşmanlığı <span class="ideitalik">I. Enternasyonal</span> ve <span class="ideitalik">Paris Komünü</span> sırasında tüm yoğunluğuyla ortaya çıkmıştı. Fransız ordusu Komün’ü kana boğduktan bir ay sonra bir dostuna yazdığı mektupta, “aniden ortaya çıkan ejderha kafalı Enternasyonal, diyordu, gelecekte uluslar arasındaki kavgaların ötesinde, bambaşka kavgaların habercisi olarak bizleri korkuttu”.<sup class="calibre2"><a href="../Text/felsefe_split_000.html#footnote%20-94611-49" id="footnote-94611-49-backlink">[49]</a></sup> Zaten Komün döneminde Paris’te çıkan yangını duyunca “birkaç gün boyunca tamamen çökmüş ve gözyaşlarına boğulmuş”tu. Nietzsche, kökleri daha gerilere giden bu nefretini ömrünün sonuna kadar korudu ve halkçılık iddialı tüm devlet yapılanmalarını düşman belledi.</p>

  <p class="normal1">Nietzsche burjuva devletine düşmandı, fakat ona yönelttiği eleştiriler daha önceki çağlarda yaşanmış köleci ve aristokratik toplum değerlerine duyduğu özlemden kaynaklanıyordu. Burjuva devletleri insanın doğal içgüdülerini, “güç istenci”ni gemlediği ölçüde lanetlenmeye layıktı. Nitekim düşünür bu bağlamda emekçilerin dışında kadınların özgürleşme hareketine de karşı çıkmış ve bu hareketin kadınların kadınsı içgüdülerini yok ettiğini ileri sürmüştür.<sup class="calibre2"><a href="../Text/felsefe_split_000.html#footnote%20-94611-50" id="footnote-94611-50-backlink">[50]</a></sup> Nietzsche özellikle biyolojik verilerden ve içgözlemden hareket ederek, “sosyolojinin yerine <span class="ideitalik">egemenlik formasyonları doktrini</span>” (italikler bizim) kurmak istiyordu. Devlet hakkındaki gözlemleri de bir yönüyle bu çalışmalarıyla yakından ilgilidir. Bununla beraber düşünür devlet konsepsiyonunu bireyci bir ilkeye dayandırmamıştır.</p>

  <p class="normal1">Nietzsche’ye göre “ben” (<span class="ideitalik">Ich</span>, <span class="ideitalik">Moi</span>) metafizik bir yanılgıydı ve nesne, madde, öz, birey gibi kategorilerde olduğu gibi insan düşüncesinin yarattığı bir şeydi. “İnsan bilincinin bu kadar uzun süre dünyevi olguların en şaşırtıcısı, organik evrimin en üst derecesi olarak görülmesi de erken varılmış bir sonuç” olmuştu. Aslında evrende vücudu oluşturan dürtü ve içgüdüler demetinden başka bir şey yoktu ve “bilinç” de bunların bir aracıydı. “Organik yaşamın, sonunda nasıl zorunlu olarak ortaya çıktığını bilmiyorum” diyordu Nietzsche. Kısaca vücut bir mucize, hatta “mucizelerin mucizesi” idi.<sup class="calibre2"><a href="../Text/felsefe_split_000.html#footnote%20-94611-51" id="footnote-94611-51-backlink">[51]</a></sup> Mutlak bir köken arayışını dışlayan bu biyolojik (materyalist) yaklaşımı ile Nietzsche, psikoloji biliminde de bir devrim yaptığı kanısındaydı. Ona göre “tüm psikoloji, hep ön yargılara ve ahlaki korkulara takılıp kalmış, derinliklere dalmaya cesaret edememişti. Şimdiye kadar hiç kimse, (kendisinin yaptığı gibi) psikolojiyi morfoloji olarak, güç istencinin evrim kuramı olarak incelemek cesaretini gösterememişti”.<sup class="calibre2"><a href="../Text/felsefe_split_000.html#footnote%20-94611-52" id="footnote-94611-52-backlink">[52]</a></sup> Bu materyalist psikoloji anlayışına göre “bir psikolojik olay, dışarıdan öyle görünse bile, başka bir psikolojik olayın nedeni olamazdı”.<sup class="calibre2"><a href="../Text/felsefe_split_000.html#footnote%20-94611-53" id="footnote-94611-53-backlink">[53]</a></sup> Nietzsche’nin birey-toplum ilişkisi anlayışı da bu materyalist temel üzerine kurulmuştu. Ulusal karakterlerin doğuşunu da açıklayan bu anlayışa göre, “Toplum bir seri etkinliği bireye varlık koşulu olarak empoze ediyor ve hem birey hem de halk buna alışıyordu ve böylece bu etkinlikler kuvvetlenip, derinleşiyordu. Büyük dönüşümler yaşayan halklarda güçler yeni bir şekilde örgütleniyordu: Şu veya bu öğe ayrılıyor ve varlık için daha zorunlu olduğu için ağır basıyordu. Örneğin bugünkü Almanların pratik ve ölçülü esprileri gibi”.<sup class="calibre2"><a href="../Text/felsefe_split_000.html#footnote%20-94611-54" id="footnote-94611-54-backlink">[54]</a></sup> Ne var ki bu süreç, Hristiyan ahlakı ve ondan sevgi ve eşitliğe dayanan doktrini miras alan burjuva demokrasisi ve sosyalizm kuramları aracılığıyla toplumların yozlaşma ve soysuzlaşmalarına yol açmıştı. Nietzsche nihilizme varacak bu süreçle savaşıyor ve yaratıcı bir seçkinler grubunun egemenliğini özlüyordu. Bu grubun oluşturduğu devlet, kuşkusuz, kapitalist devlet olacak ve canlının yaşam dürtülerini ve güç istencini kolektif planda yaşayacaktı. “Canlı varlığı belirleyen şey, büyümek zorunda olmasıdır; diyor Nietzsche; yani gücünü artırmalı ve başka güçleri yutmalıdır”. Bunun yolu ise egoizm ve savaştı. Bu aklın seçtiği bir yol değil, yaşamın kanunuydu. “Savaşı ve fetihleri kesin ve içgüdüsel olarak reddeden bir toplum çöküş halindedir; diyor düşünür; demokrasi ve bakkallar hükümeti için olgun hale gelmiştir”.<sup class="calibre2"><a href="../Text/felsefe_split_000.html#footnote%20-94611-55" id="footnote-94611-55-backlink">[55]</a></sup></p>

  <p class="normal1">Ne teorik ne de ampirik bir iktisadi analize dayanan bu görüşler Nietzsche’de iki yönlü bir eğilime yol açmıştır. Gerçekten de düşünür, bir yandan –ileri Avrupa ülkeleri açısından– savaşı, kolonyalizmi ve fetihleri övüyor, fakat öte yandan da ulusal devletlerin aşıldığını, yakında bir Avrupa Federasyonu kurulacağını sevinçle müjdeliyordu. Avrupa, dünya egemenliği için savaşında İngiltere’nin, Almanya ise –aynı süreçte aracı olabilmek için– Hollanda’nın sömürgelerine ihtiyaç duyacaktı. Aslında Nietzsche’de bu ikili tutumu yaratan şey, 1880’lerde, kapitalist dünyada, sanayi sermayesinin egemen olduğu rekabetçi dönemden finans sermayesinin egemen olduğu emperyalist döneme geçişin kapitalizm-devlet ilişkilerinde yaratmış olduğu çelişkili gerginlikti. İlginçtir ki iktisat ve sosyoloji disiplinlerini çok küçümseyen Nietzsche bu konuda şaşırtıcı öngörülerde bulunmuştur. Örneğin “benim için önemli olan, yavaş yavaş ve tereddütlerle gelişen Avrupa Birliği’ni görmüş olmamdır” derken, Nietzsche, bu birliği de dünya ticaretindeki gelişmelere bağlıyordu. Dahası, ona göre, “tek başına para, er veya geç Avrupa’nın tek bir kitle halinde bütünleşmesini sağlayacaktı”. Ne var ki Nietzsche’nin Avrupa’sı, demokratik değil militarist, köleci ve fetihçi olacaktı. “Günümüzde ticari krediyi kaybetmemek için asker olmak gerekir; diyordu düşünürümüz; gelecek yüzyıllar için, kamusal hayat ve parlamentolar en uygunsuz kurumlardır”.<sup class="calibre2"><a href="../Text/felsefe_split_000.html#footnote%20-94611-56" id="footnote-94611-56-backlink">[56]</a></sup></p>

  <p class="normal1">M. Foucault’ya “<span class="ideitalik">Deliliğin Tarihi</span>”nde ilham kaynağı olan Nietzsche, aforizmalarından birinde, “bireyde bunama nadir bir şeydir; diyordu; fakat gruplarda, partilerde, halklarda, çağlarda bu bir kuraldır”.<sup class="calibre2"><a href="../Text/felsefe_split_000.html#footnote%20-94611-57" id="footnote-94611-57-backlink">[57]</a></sup> Ne yazık ki sözünü ettiği bunama hem kendisi hem de halkı açısından her iki düzeyde de gerçekleşti. Önce kendisi, 1889 başlarında, birey olarak bilinçsiz hayata göçtü; kırk dört yıl sonra da Almanlar, kolektif olarak akıllarını Adolf Hitler adında bir çılgına teslim ettiler. Nietzsche, Hitler rejimini görmedi; fakat nazi kuramcıları onu okudular, beğendiler ve okuttular. Fakat Nietzsche gerçekten de Nazizmi hazırlayan fikir akımları içinde önemli bir yer aldı mı?</p>

  <p class="normal">Nietzsche’nin Mirası ve Post-Modernizmin Yolları</p>

  <p class="normal1">Lukacs, Nietzsche’nin, çeşitli konularda çelişkili açıklamalarına rağmen temelde rasyonel bir çekirdeğe dayanan bir felsefe geliştirdiğini ve bunun da “sosyalizme karşı sürekli bir polemik” zemini oluşturduğunu yazmıştır. Marksist düşünüre göre Nietzsche’nin felsefesi Hitlerizmi “en somut şekilde öncelemişti”.<sup class="calibre2"><a href="../Text/felsefe_split_000.html#footnote%20-94611-58" id="footnote-94611-58-backlink">[58]</a></sup></p>

  <p class="normal1">Günümüzde çok az taraftar bulan bu görüş ne ölçüde doğrudur?</p>

  <p class="normal1">Aslında, yukarıdaki açıklamalarımızın gösterdiği gibi, Nietzsche, sık sık ve tutarlı biçimde demokrasiyi aşağılayarak, köleliği, savaşı, hatta kolonyal fetihleri överek Nazilerin bile söylemeye cesaret edemedikleri (ve bazıları bugünün burjuva demokrasilerinde suç teşkil edecek) şeyler söylemiştir. Bununla beraber, özellikle İkinci Dünya Savaşı’ndan sonra, özgürlük savaşçıları arasında yandaşlar bulmasının, hatta bazı yazarların onu Marx’la buluşturmaya çalışmasının sırrı nasıl açıklanabilir? Lukacs bu yeniden yüceltme sürecinde André Gide, André Malraux, Thomas Mann gibi öncülerden söz etmişti. 1960’larda Foucault, Deleuze, Derrida gibi önemli filozofların da listeye katıldıklarını görüyoruz. Kuşkusuz bütün bu düşünürlerin sempati duyduğu Nietzsche, tüm aristokratik ve anti-demokratik değerlerden temizlenmiş, katkısı bilgi kuramıyla sınırlanmış bir Nietzsche idi. Fakat bir yandan filozofu göklere çıkarırken, öte yandan da onun bir yaşam kavgası haline getirdiği bazı katı görüşlerini sansür etmeye hakkımız var mıydı? Ve de Birinci Dünya Savaşı’na katılan Alman askerlerin bir ellerinde İncil, öbür ellerinde de Nietzsche’nin Zerdüşt’ü ile cephelere koşmalarını, daha sonra da düşünürün Nazilerin idolü haline gelmesini sadece kız kardeşinin bazı yazılarını sansür veya tahrif etmesine bağlayabilir miyiz?<sup class="calibre2"><a href="../Text/felsefe_split_000.html#footnote%20-94611-59" id="footnote-94611-59-backlink">[59]</a></sup></p>

  <p class="normal1">Kuşkusuz Nietzsche Nazi kuramcılarından çok önemli noktalarda ayrılıyordu ve Üçüncü Reich sultası altında yaşasaydı Naziler hakkında çok ağır şeyler söylemiş olacağı açıktır. Özlediği değerleri ırkçı değil, kültürel ve estetik değerler olarak tanımlayan, “Alman sürüsü içinde bir Yahudi bulunması bir şanstır” diye yazabilen, “basık ve soluk sarı kafalı, mavi gözlerle ahmakça bakan” Almanlardan söz eden bir filozof elbette ki Nazi inançlarına hiç de uygun bir filozof değildi.<sup class="calibre2"><a href="../Text/felsefe_split_000.html#footnote%20-94611-60" id="footnote-94611-60-backlink">[60]</a></sup> Fakat unutmayalım ki aynı tarihlerde, Nietzsche yine de Almanları “üstün halklar” arasında saymaktan kendisini alamıyordu.<sup class="calibre2"><a href="../Text/felsefe_split_000.html#footnote%20-94611-61" id="footnote-94611-61-backlink">[61]</a></sup> Nietzsche’yi daha sonraki yıllarda bazı solcu düşünürler için de çekici kılan husus herhalde şudur: Nietzsche burjuva dünyasına şiddetle karşı çıkıyor ve bu düzeni çürümüş bir düzen olarak eleştiriyordu. Üstelik Nietzsche eleştirisini geleneksel muhafazakârların kanıtlarına değil, yeni bir bilgi kuramına dayandırıyordu. Bilim dünyasında bunu ilk anlayanlardan biri de Weber olmuş ve ölümünden bir yıl önce (1919’da) verdiği ünlü bir konferansında, Nietzsche’nin egemen bilim anlayışına vurduğu “yıkıcı” darbeyi dile getirmişti. Alman sosyoloğun ifadesiyle, Nietzsche ile birlikte <span class="ideitalik">bilim ve bilime dayanan teknolojinin mutluluk yolu olduğuna dair saf inanç</span> ağır bir yara almıştı.<sup class="calibre2"><a href="../Text/felsefe_split_000.html#footnote%20-94611-62" id="footnote-94611-62-backlink">[62]</a></sup> Ne var ki Nietzsche salt felsefeyle yetinmiyor, bilinç-bilgi, güç istenci ve değerler ilişkisi bağlamında bir toplum paradigması kurguluyordu. İşte Nietzsche’nin zaafı da –olağanüstü bazı öngörülerine rağmen– daha çok mit dünyasında yer alabilecek bu toplum paradigmasında ortaya çıkıyordu.</p>

  <p class="normal1">Nietzsche’nin iktisat bilgisi, biyograflarının işaret ettikleri gibi, “ortalama bir aydın”ın o konudaki bilgisini aşacak düzeyde değildi. Otuz beş yaşında üniversite ortamından ayrılmış, yaşamını (kahramanı Zerdüşt gibi) kültür merkezlerinden uzaklarda ve yalnızlık içinde geçirmiş bir düşünür olarak zaten somut araştırıcılık olanaklarından yoksundu.<sup class="calibre2"><a href="../Text/felsefe_split_000.html#footnote%20-94611-63" id="footnote-94611-63-backlink">[63]</a></sup> Bu bakımdan yaşam koşulları, Londra’da yaşayan ve neredeyse tüm zamanını (büyük maddi sıkıntılar içinde de bulunsa) <span class="ideitalik">British Library</span>’de geçiren Marx’ın yaşam koşullarından tamamen farklıydı. Burada, felsefe, tarih ve toplum bilimi ilişkilerine Nietzsche vesilesiyle yeniden dönerek Engels’in bazı gözlemlerini anımsamamız gerekiyor.</p>

  <p class="normal1">Engels, Feuerbach’ı “Klasik Alman felsefesinin sonu” olarak sunan eserini kaleme alırken (1886) Nietzsche temel eserlerini vermiş bulunuyordu. Engels, eserinde, Hegel ve tarihî maddecilikten sonra artık geleneksel felsefenin sona erdiğini ve “tarih ve doğa alanlarından kovulan felsefenin bundan böyle ancak saf düşünce (lojik ve diyalektik) alanına sığınabileceğini” yazmıştı.<sup class="calibre2"><a href="../Text/felsefe_split_000.html#footnote%20-94611-64" id="footnote-94611-64-backlink">[64]</a></sup> Oysa Nietzsche’nin felsefesi “saf düşünce” alanını aşıyor, aristokratik ve köleci bir toplum düzeninin kavga aracı haline geliyordu. Hegel’in tarihi “mutlak espri” ile sonlandıran tarih felsefesini kıyasıya eleştiren Nietzsche’nin kendisi de –üstelik hiçbir somut tarih ve toplum araştırmasına dayanmadan– “şimdiye kadar her <span class="ideitalik">insan</span> tipinin yükselmesi aristokratik toplumun eseridir ve bundan sonra da hep böyle olacak”<sup class="calibre2"><a href="../Text/felsefe_split_000.html#footnote%20-94611-65" id="footnote-94611-65-backlink">[65]</a></sup> ilkesi temelinde bir tarih felsefesi geliştirmişti. Alman düşünce hayatındaki her türlü yeniliği çok yakından izleyen Marx ve Engels’in Nietzsche’yi bu yüzden ciddiye almadıkları ve kendisine en küçük bir göndermede bulunmadıkları düşünülebilir. Örneğin Engels, Feuerbach’la ilgili eserinde, Berlin’den sürülerek “taşrada bir köyde köylüleşmeye ve çürümeye mahkûm edilen” Feuerbach’ın “bilimdeki ilerlemeleri nasıl yeterli derecede izleyebileceğini” sorguluyordu. Alman felsefesinin sefaleti, “Almanya’da, felsefe kürsülerini Feuerbach’tan yüz fersah geride, kılı kırk yaran, her şeyi daha karışık hale getiren, eklektik profesörlere teslim eden acınacak koşullar”dan ileri gelmiyor muydu?<sup class="calibre2"><a href="../Text/felsefe_split_000.html#footnote%20-94611-66" id="footnote-94611-66-backlink">[66]</a></sup> Kuşkusuz, “felsefi yeteneklerini” kendisini kıyasıya eleştiren Lukacs’ın bile övdüğü Nietzsche, Alman üniversitesini dolduran mandarinlerden değildi ve nesnel yaşam koşulları daha çok Feuerbach’ınkine benziyordu. Ne var ki biyolojik verilerden ve iç gözlemden hareket etmesine rağmen, düşünür, “saf felsefe” ile sınırlı kalmamış, belli bir toplum düzeni için kavga vermekten de kendisini alamamıştı. Emperyalizmi sahneleyen egemen sınıflar Nietzsche’nin din ve ahlaki değerleri aşağılayan analizlerini görmezden geldiler ve “güçlüleri”, “üst-insan”ı savunan fikirlerini ön plana çıkardılar. Megaloman Führer’in de bu koşullarda hem kendisini hem de temsil ettiği akımı Nietzsche’nin kavramlarıyla tanımlayabilmiş olması akla hayli yakındır.</p>

  <p class="normal1">İkinci Savaş’ta Nazizm ezildikten hemen sonra, Nietzsche’yi farklı bir perspektifte sunan ve öven düşünürlerden biri ve belki de ilki George Bataille olmuştur. Bataille, Paris’in Nazi işgalinden kurtulmasından hemen sonra yayınlanan eserinde, “Üçüncü Reich’ta, daraltılmış bir kültür alanının amacı sadece askeri güç iken, Nietzsche’nin zihninde her şeyin kültüre tabi kılındığını” vurgulayarak Nietzsche’yi Nazi tasallutundan kurtarmaya çalışıyordu.<sup class="calibre2"><a href="../Text/felsefe_split_000.html#footnote%20-94611-67" id="footnote-94611-67-backlink">[67]</a></sup> Fakat bu yöndeki asıl etkili girişim Frankfurt Okulu’nun önde gelen iki düşünüründen, Horkheimer ve Adorno’dan geldi.</p>

  <p class="normal1">Frankfurt Okulu düşünürleri Nazileri iktidara getiren süreç karşısında derin bir düş kırıklığı yaşamışlar ve felsefelerini yeniden gözden geçirmek ihtiyacını duymuşlardı. Birlikte kaleme aldıkları <span class="ideitalik">Aydınlanma Diyalektiği</span> başlıklı eser aslında böyle bir iç hesaplaşmanın ürünüydü.<sup class="calibre2"><a href="../Text/felsefe_split_000.html#footnote%20-94611-68" id="footnote-94611-68-backlink">[68]</a></sup> Okul’un ikinci nesil temsilcisi Habermas’a göre, Horkheimer ve Adorno’nun 1944’te Birleşik Amerika’da, Santa Monica’da yaptıkları tartışmalara dayanarak hazırladıkları ve üç yıl sonra da Amsterdam’da yayınladıkları bu eserde Adorno ve Horkheimer’i Nietzsche ile yakınlık içine sokan post-modern eğilimler açıkça ortaya çıkıyordu. Bu evrim, Horkheimer ve Adorno’nun Aydınlanma geleneği doğrultusunda bekledikleri bir sosyalist devrimin gerçekleşmemesinin yarattığı düş kırıklığı ile yakından ilgiliydi. Habermas bu dönüşümü şöyle özetlemiştir: “Horkheimer’in etrafında oluşan çevrede, <span class="ideitalik">Eleştirel Teori,</span> ilk aşamada, Batı’da devrimin gerçekleşmemesini, Rusya’daki Stalinci gelişimi ve Almanya’da faşizmin zaferinden doğan düş kırıklıklarını açıklamak için ortaya çıkmıştı; Marksizmin amaçlarından kopmadan Marksist teşhislerin neden başarısız olduklarını açıklamak zorundaydı. Bu ortam, İkinci Dünya Savaşı’nın en karanlık yıllarının, aklın son kıvılcımlarının gerçeklerden kaçtığı ve geride umutsuz bir şekilde çöken bir uygarlığın kalıntılarından başka bir şey bırakmadığı şeklinde oluşmuş bir kanıyı güçlendirebildiğini anlamayı mümkün kılıyordu”<sup class="calibre2"><a href="../Text/felsefe_split_000.html#footnote%20-94611-69" id="footnote-94611-69-backlink">[69]</a></sup></p>

  <p class="normal1">Gerçekten de aklın kıvılcımları gerçeklerden kaçmış ve sosyalizm yerine nazi barbarlığının kapılarını aralamıştı. Frankfurt Okulu düşünürlerine göre aklı esir alan içgüdüleri ve güç istencini çözümleyen Nietzsche bu konuda gayet aydınlatıcı idi. Horkheimer ve Adorno, 1950’de, Nietzsche’nin ellinci ölüm yıldönümü vesilesiyle yaptıkları ve H-G. Gadamer’in de katıldığı söyleşide bu konuda çok daha açık oldular. Bu söyleşide, Adorno, Nietzsche’yi “kaba sarışının ve emperyalizmin avukatı” yapan akımın saçmalığını anlatırken, Cesar Borgia’yı öven adamın, aynı zamanda, Torino’da atını kamçılayan birine bakarken bayılan ve bilincini kaybeden adam olduğuna dikkati çekiyordu.<sup class="calibre2"><a href="../Text/felsefe_split_000.html#footnote%20-94611-70" id="footnote-94611-70-backlink">[70]</a></sup> Eserinden “davranış normu” olarak sadece “güç istenci”ni alanlar, Nietzsche’yi anlamamışlardı. Oysa Nietzsche’de her değer parodik bir anlam taşıyordu ve düşünür, somut olarak neye karşı olduğunu hesaba katmadan hiçbir zaman değer değişiminden söz etmemişti. Kısaca Nietzsche bir Aydınlanma düşünürü idi ve başka bir Aydınlanma düşünürü olan Freud gibi bilincin insan dürtülerini özgürleştirmesini hedefliyordu. Söyleşiye katılan Horkheimer de bu görüşleri paylaşıyor, fakat bize göre gerçeği çok daha iyi yakalayan şu sözleri de ekliyordu: “Nietzsche burjuvazinin tüm toplumsal sorunları çözemeyeceğini gördü ve bu durumda feodaliteye, aristokrasiye yönelerek bayrağının üstüne aristokrasinin adını yazdı (…) Eğer burjuvazinin kendi felsefesinde önerdiği görevleri hangi koşullar yüzünden gerçekleştiremediğini anlamış olsaydı, o zaman ileri sürdüğü pratik ve sosyal öneriler üzerinde düşünmeyi deneyecekti. Bu diyalektik yorumu yapamadığı ölçüde de onu kötü bir biçimde kullanmak kolaylaştı”.<sup class="calibre2"><a href="../Text/felsefe_split_000.html#footnote%20-94611-71" id="footnote-94611-71-backlink">[71]</a></sup></p>

  <p class="normal1">Adorno ve Horkheimer Nietzsche’yi Nazilerden ayıran noktaların altını çizmekte haklıydılar. Daha yakın bir tarihte aynı ilişkileri inceleyen bir düşünce tarihçisi de “Nietzsche’yi, diyordu, faşist veya daha da kötüsü nazi olarak damgalamakla ortaya çıkacak asıl sorun şudur ki Nietzsche’nin aristokrasi tutkusu eski bir siyaset anlayışını, eski Yunan Agon’unda yapılan siyaseti canlandırmaya çalışıyordu”.<sup class="calibre2"><a href="../Text/felsefe_split_000.html#footnote%20-94611-72" id="footnote-94611-72-backlink">[72]</a></sup> Bu “canlandırma” mümkün olmadığına göre, ortaya çıkan tablo da şu oldu: “Marx gözlerini toplumun iktisadi yapısını kökten değiştirecek bir sosyal devrime çevirmişken, Nietzsche dil, bilgi ve gerçek anlayışımızı değiştirecek ve bildiklerimizi köklü bir dönüşüme uğratacak bir kültür devrimi tasarlıyordu.”<sup class="calibre2"><a href="../Text/felsefe_split_000.html#footnote%20-94611-73" id="footnote-94611-73-backlink">[73]</a></sup> Zaten, yaşadığı koşullar içinde, daha fazlasını yapmasına imkân da yoktu; çünkü Marx’ın kapitalizm eleştirisinin derinliği yanında, “Nietzsche’nin modern toplumun iktisadi ve sosyal gerçeklerini kavrayışı çok yüzeyseldi ve tipik bir “romantik antikapitalist”in görüşünden daha yeterli ve aydınlatıcı değildi”.<sup class="calibre2"><a href="../Text/felsefe_split_000.html#footnote%20-94611-74" id="footnote-94611-74-backlink">[74]</a></sup></p>

  <p class="normal1">Nietzsche konusunda ikinci “iadeyi itibar” operasyonu, Deleuze, Foucault gibi filozofların öncülüğünde, 1960’larda başladı, fakat asıl Nietzsche tutkusu 1970’lere damgasını vurdu. Bu yıllarda Nietzsche, kız kardeşi Elisabeth’in yaptığının tam aksi yönünde sansür edilmeye başlandı ve filozofun aristokrasiyi, güçlüleri, köleliği savunan düşüncelerini anımsatmak “ilerici” çevrelerde âdeta bir cesaret konusu haline geldi. Öyle ki, örneğin 1972’de Fransa’da yapılan kolokyuma katılan Norman Palma, Nietzsche’nin bir “özgürlük düşünürü” yapılması karşısındaki hayretini ifade ederken, “böyle bir anlayış felsefe ile ilgilenenlerin düşünce tarzına o derece hâkim oldu ki, aksini savunmak riskli oluyor” demekten kendini alamıyordu.<sup class="calibre2"><a href="../Text/felsefe_split_000.html#footnote%20-94611-75" id="footnote-94611-75-backlink">[75]</a></sup> Oysa metinler ortadaydı ve Palma’ya göre bu anlayış “geniş ölçüde Nietzsche’yi Marksizmin karşısına koymak arzusundan kaynaklanıyordu”.<sup class="calibre2"><a href="../Text/felsefe_split_000.html#footnote%20-94611-76" id="footnote-94611-76-backlink">[76]</a></sup> Palma’nın müdahalesi hiçbir yankı bulmadı ve kendisine verilen yanıtta, “sorunu siyasal planda ele aldığı, ya da –eğer Heidegger diliyle konuşmak gerekirse– ontik planda kaldığı” hatırlatıldı.<sup class="calibre2"><a href="../Text/felsefe_split_000.html#footnote%20-94611-77" id="footnote-94611-77-backlink">[77]</a></sup></p>

  <p class="normal1">Nietzsche’nin tamamen siyaset dışı okunabileceğini ve toplumsal düzenle ilgili düşüncelerinin hiçbir değeri olmadığını iddia eden genel kanı ilginçtir ve bu tez Palma’nın dışında da tepkiler yaratmıştır.<sup class="calibre2"><a href="../Text/felsefe_split_000.html#footnote%20-94611-78" id="footnote-94611-78-backlink">[78]</a></sup> Çok boyutlu bir düşünceyi “ontik plan”a indirgeme yaklaşımının kökenini ve bunun aslında tarih-yazıcılığına karşı bir aşağılama operasyonu olduğunu ilerleyen sayfalarda anlatmaya çalışacağım. Fakat Norman Palma’nın, daha önce de farklı bir dönem ve farklı bir konjonktürde Lukacs’ın yaptığı gibi, Nietzsche tutkusunu, düşünürü Marksizme karşı kullanma amacına bağlaması ilginçtir ve üzerinde durulmaya değer. Yoksa nasıl Frankfurt Okulu düşünürleri 1920’lerde sosyalist devrimin başarısızlığını açıklamak için Nietzsche’ye başvurdularsa, 1970’lerin Nietzsche modası da Mayıs-68 sonrasının düş kırıklığına yol açan nedenleri aydınlatma ihtiyacından mı doğuyordu? Bu konu, kısmen önceki sayfalarda yaptığımız gibi, <span class="ideitalik">Nietzsche-mania</span>’da etkili olmuş isimler üzerinden tartışılmalıdır. Bu bölüme son verirken, ortaya koyduğumuz bilgiler ışığında, Nietzsche’nin Marx ile ortak ve farklı yanlarının toplu bir bilançosunu çıkarmak yararlı olabilir.</p>

  <p class="normal">Marx ve Nietzsche: Ortak Çıkış, Karşıt Yönler</p>

  <p class="normal1">Aslında ne Marx ne de Nietzsche bir varlık kuramı (Ontoloji) geliştirmediler; fakat her iki düşünür de felsefelerini “materyalist” bir ön-kabul üzerine oturttular ve metafizik bir mutlak köken (“Töz”, “İde”, “Aşkın ego” vb.) postülasını yadsıdılar. Tarihi maddecilik bu konuda evrenin tarihi ile ilgili bilimsel bulgularda dayanak arar ve doğa bilimleriyle bütünleşirken, Nietzsche –tarihsel süreci yadsımadan– biyolojik verilerden hareket etti; “içgüdülerin ve güç istencinin dışında bir şey yoktur” diyerek ve varlığı da “yorumlanmış varlık” olarak tanımlayarak idealist yorumlara yol açtı.</p>

  <p class="normal1">Bilgi kuramı açısından, gerek Marx gerekse Nietzsche “mutlak gerçekler”i reddettiler; fakat Marx, tek “mutlak gerçek” olarak devamlı çelişkiler ve kendi kendini aşma sürecindeki dönüşümü (diyalektiği) benimserken, Nietzsche “aynı şey”in ebed-müddet yinelenişini (<span class="ideitalik">ewigen Wiederkunft</span>) felsefesine temel yaptı. Marx’ın diyalektiğindeki “varlığından bazı öğeleri koruyarak kendini aşma” (<span class="ideitalik">Aufhebung</span>) fikri, bireyin “üst-insan” perspektifinde kendini aşma olgusu (<span class="ideitalik">Selbstüberwindung,</span> <span class="ideitalik">Selbstaufhebung, Sublimierungen</span>) Nietzsche’de de bulunsa da, Nietzsche, daha çok “hep aynının dönüşü”nü mekanik bir biçimde sundu ve fizikte, kozmolojide (fizik zamanda güçlerin ve serilerin sınırlı oluşu gibi) bu yönde kanıtlar aradı.<sup class="calibre2"><a href="../Text/felsefe_split_000.html#footnote%20-94611-79" id="footnote-94611-79-backlink">[79]</a></sup></p>

  <p class="normal1">Marx’ta gerçekler, üretim biçimlerine ve belli üretim biçimlerinin egemen olduğu dönemlere göre değişen “tarihsel” gerçeklerdi. Her üretim biçiminin kendine özgü “eğilim kanunları” bulunuyordu. Ne var ki üretim biçimlerinin birbirini izlediği dönemler de birbirinden bıçakla ayrılmış gibi değildi; Marx’ın dediği gibi, “tarihî dönemler jeolojik dönemlere benziyordu, aralarında kesin ayrışmalar yoktu”.<sup class="calibre2"><a href="../Text/felsefe_split_000.html#footnote%20-94611-80" id="footnote-94611-80-backlink">[80]</a></sup> Fakat Marx, geçmiş dönemlerini anlamanın ancak daha karmaşık yapıları içeren bugünü anlamakla mümkün olacağı ve “insanın anatomisinin maymunun anahtarı”nı teşkil ettiği kanısındaydı. Bugünü anlamak, Marx’a göre, geçmişi de anlamanın ve geleceği kurmanın olmazsa olmaz şartıydı. Oysa Nietzsche de bu konuda aynı şeyi söylüyordu. Daha sonraki tüm çalışmaları için belirleyici olan tarih disiplini konusundaki gözlemlerinde “geçmişin sözü daima kâhin sözüdür; diyordu, onu ancak bugünün yorumcuları ve yarının mimarları olduğunuz zaman anlayacaksınız”.</p>

  <p class="normal1">Yineleyelim: Nietzsche’de de Marx’da da tarih sorunu dünün değil, aslında bugünün ve geleceğin sorunuydu. Ne var ki bu ortak çıkış noktasından sonra Marx ve Nietzsche birbirine tamamen zıt ufuklara yöneliyorlardı. Marx, her türlü yokluk içinde, kılı kırk yaran ve döneminin tüm bilgi birikimini sabırla elekten geçiren bir araştırıcılık dehasıyla gününün sosyoekonomik düzenini (kapitalizmi) incelerken, Nietzsche, hayatının (tek ve imkânsız) kadını Lou Andreas-Salomé’nin ifadesiyle, “kuramlarının temeline kendi doğasını koyuyor” ve “köle ahlakı ile efendi ahlakından söz ettiği her yerde, aslında kendinden söz ediyordu”.<sup class="calibre2"><a href="../Text/felsefe_split_000.html#footnote%20-94611-81" id="footnote-94611-81-backlink">[81]</a></sup> Oysa bu konudaki gözlemleri, bu gözlemler bireysel planda ne kadar derin ve nüfuz edici olursa olsunlar, toplumsal plana aktarılınca yüzeyselleşiyor, gerçeklerden uzaklaşıyor ve ancak yazarın mit yaratma gücü ve şairlik dehası sayesinde canlılığını koruyordu. Nietzsche’nin Antik Yunan’ın yaşam dürtülerini ve Diyonizos’u yeniden yaşatmak özlemi taşıyan öğretisi, Lukacs’ın isabetle teşhis ettiği gibi, ancak kapitalizmin eğilimleri ve sınıfsal “güç istenci” ile örtüştüğü ölçüde canlılığını koruyabildi. Yaşadığı dünyada sermaye kıran kırana bir rekabete girmiş iken, o, Eski Yunan’daki estetik rekabeti ve yaratıcıların olimpiyatını düşlüyor, kapitalizm pisliğinden insanları ancak “tüm değerleri değiştirecek” yeni bir kültür aristokrasisinin kurtaracağına inanıyordu. Köleler dünyasına inen her darbeden sonra da bunun “yaşam içgüdüleri”nin doğal sonucu olduğunu anlatan felsefesi ile bir teselli kaynağı oldu.</p>

  <p class="normal1">Nietzsche felsefeyi yaşam ve değerler kavgası üzerine oturtma çabasında belki en yetenekli düşünürdü; fakat bu kavgada yalnız değildi. Hegel’in ölümüyle 20. yüzyılın ortaları arasındaki sürede “doğacı felsefe”, “değer felsefesi” ve “yaşam felsefesi” üç önemli akım teşkil ettiler ve yer yer de II. ve III. Reich’ın hüsranla biten özlemlerine ilham kaynağı oldular. İkinci Dünya Savaşı’ndan sonra ise, aynı felsefeler yeni temsilciler buldu ve bu kez Marksizmle flört halinde, toplumsal devrimleri temellendirme iddiasıyla karşımıza çıktılar. Biz de bu bölüme son verirken, Hegel’in sistemine tepkilerle başlayan, fakat “postmodernizm” etiketi altında çağımıza da ulaşan akımların temel özelliklerini saptamaya çalışalım.</p>
</body>
</html>
