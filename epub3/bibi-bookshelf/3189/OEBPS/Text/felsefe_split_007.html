<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>felsefe</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f54062f4-25a9-4530-841a-14ffaf3395de" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">17. Yüzyıl, Rasyonalizm ve Tarih</h1>

  <p class="normal1">Fransızların “büyük yüzyıl” adını verdikleri 17. yüzyıl, felsefede rasyonalizmin, sanatta klasisizmin, ekonomide de kapitalizmin kök saldığı gerçekten de görkemli bir yüzyıl oldu. Bu dönemde, 14. Louis, tüm Avrupa krallarına örnek olacak Versailles sarayında yüksek aristokrasiyi kontrol altına alıyor ve siyasal örgütlenme biçimi olarak da <span class="ideitalik">mutlakiyetçi devlet</span> tipi giderek Avrupa’da kendini kabul ettiriyordu.<sup class="calibre2"><a href="../Text/felsefe_split_000.html#footnote%20-89181-1" id="footnote-89181-1-backlink">[1]</a></sup></p>

  <p class="normal1">Rönesans nasıl 15. yüzyılın en ileri ticaret ve finans merkezleri olan İtalyan şehirlerinde ortaya çıktıysa, modernizm de en yetkin ifadesine kapitalizmin ikinci hamlesini oluşturan Hollanda şehirlerinde büründü. F. Braudel, kapitalist gelişmenin ikinci aşamasında, “ekonomi-dünya”lar çerçevesinde oluşan bu üretim biçiminin merkezinde Amsterdam ve Anvers şehirlerinin bulunduğunu ileri sürmüştür.</p>

  <p class="normal1">Gerçekten de, Hollanda, daha yüzyılın başında Doğu Hint Kumpanyası’nı kurmuş, 1609’da (Braudel’in “her şeyden önce bir uluslararası güç ve hâkimiyet aracı” olarak nitelediği) merkez bankasını yaratmış, tek başına tüm Avrupa filolarının toplamına eşit bir ticaret filosu gerçekleştirmiş ve faizleri de % 2-3’lere indirerek dışarıya sermaye ihracına başlamıştı.<sup class="calibre2"><a href="../Text/felsefe_split_000.html#footnote%20-89181-2" id="footnote-89181-2-backlink">[2]</a></sup> 18. yüzyıl ortalarında İngiltere’nin ön plana çıkmasına kadar sürecek olan bu Hollanda hegemonyasının en büyük düşünce akımlarına ortam sağlaması (örneğin Descartes gibi bir Fransız filozofunun dahi orada sığınak bulması) şaşırtıcı değildir. Ne var ki 17. yüzyıl, kapitalizmin geniş bir alanda geliştiği, seyahatlerin nispeten kolaylaştığı, iletişim ağlarının çok daha yoğun bir biçimde kurulduğu bir yüzyıl olduğu için, bu dönemde kültür devrimi de meyvelerini çok daha geniş bir coğrafyada vermiştir. Daha önceki yüzyıllarda olduğu gibi tarih anlayışı ve tarih-yazıcılığı bu yüzyılda da bilim ve felsefedeki atılımlara ve aklın özgürleşmesine bağlı olarak gelişecektir.</p>

  <p class="normal1">17. yüzyıla Bacon, Descartes, Gassendi, Spinoza ve Leibnitz gibi filozofların düşüncesi damgasını vurmuştur. Aslında farklı ve giderek karmaşıklaşan sistemler geliştiren bu filozofların ortak noktası, bir yandan aklı ve rasyonalizmi ön plana çıkarırken öte yandan da ilahi bir aşkınlık fikrinden kopmamış olmaları idi. Allah fikri ve kutsal kitaplar bu yüzyılda da düşüncenin ön planda ilham kaynakları arasında yer alıyordu.</p>

  <p class="normal1">17. yüzyıl filozofları da genellikle tarihî bilim olarak kabul etmemişler ve eserlerinde tarih-yazıcılığına fazla yer vermemişlerdir. Bunun başlıca nedeni doğa bilimlerinin hızla geliştiği bir yüzyılda, filozofların, bu bilimlerin bulgularına dayanarak bütünsel ve tutarlı “sistem”ler geliştirme tutkusu idi. Sistemik düşünce her zaman tarihselliğin karşısında olmuştur. Üstelik dikkatlerin Kutsal Kitap’lardan, “Doğa’nın büyük kitabı”na çevrildiği bu çağda bu sistemler metafizikten kopmamıştı ve hepsi de ilahi düzeni anlatıyordu. Ne var ki betimlenen evren, matematiğe dayanan, mekanik bir evrendi ve bu âlemde tarihe yer yoktu.<sup class="calibre2"><a href="../Text/felsefe_split_000.html#footnote%20-89181-3" id="footnote-89181-3-backlink">[3]</a></sup> Bu büyüleyici gerçeği en iyi Galile ifade etmiştir. “Felsefe, diyordu İtalyan bilgin, devamlı gözlerimiz önünde açık olan bu büyük kitapta (Evren demek istiyorum) yazılıdır ve önce yazıldığı dil ve harfler öğrenilmezse bu kitabı anlamak olanaksızdır. Bu dil matematik olup, harfler de üçgen, daire ve diğer geometrik figürlerden oluşuyor; bunlar bilinmezse bu kitaptan bir sözcük dahi anlaşılamaz.”<sup class="calibre2"><a href="../Text/felsefe_split_000.html#footnote%20-89181-4" id="footnote-89181-4-backlink">[4]</a></sup></p>

  <p class="normal">Descartes, Makine İnsan ve Tarih</p>

  <p class="normal1">17. yüzyıla damgasını vuran filozoflardan Descartes, Galile ile aynı fikri paylaşıyordu ve onun için de temel ilke “tüm bilimleri matematikleştirmek” idi. Bu nedenle tarihle uğraşmak da, filozofumuza, “boş bir merak” gibi görünüyordu.<sup class="calibre2"><a href="../Text/felsefe_split_000.html#footnote%20-89181-5" id="footnote-89181-5-backlink">[5]</a></sup> Tüm Kartezyenler bu fikri izlediler ve daha sonra Malebranche bu tezi daha da radikalleştirerek, temel eserinde, tarihçiliğe karşı kampanya yürüttü.</p>

  <p class="normal1">Descartes tarihi küçümsüyor ve tarihçiliği bilim olarak görmüyordu; fakat yine de “toplumsal zamansallık” konusunda yeni ve çağının ilerisinde bazı gözlemlerde bulunmaktan geri kalmadı. Gerçekten de, Descartes, hızla değişen bir dünyada farklı ülkeler açısından tarihle coğrafyanın, zamanla mekânın uyumsuz ilişkilerine dikkati çekmiştir. Bireyler açısından bu disiplinlerin buluşma noktası “seyahatler” idi. Ve Descartes, yöntem konusundaki ünlü “<span class="ideitalik">Söylev</span>”inde, ilgi duyduğu ve incelediği disiplinleri anlatırken sözü seyahatlere getiriyor, düşüncesinin gelişiminde seyahatlerin rolünü şöyle anlatıyordu: “Öğretmenlerime bağımlı olmaktan kurtulur kurtulmaz kitabi çalışmaları tamamen terk ettim. Ve sadece kendimde ya da doğanın büyük kitabında bulabileceğim bilimlerden başka bilim aramamaya karar vererek, gençliğimin kalan kısmını seyahat etmeye, saraylar ve ordular görmeye, farklı koşul ve tabiattaki insanlarla görüşmeye, değişik tecrübeler geçirmeye, rastlantıların önüme çıkardığı durumlarla kendimi denemeye ve her yerde karşılaştığım, yararlanabilecek her şey üzerinde düşünmeye başladım.”<sup class="calibre2"><a href="../Text/felsefe_split_000.html#footnote%20-89181-6" id="footnote-89181-6-backlink">[6]</a></sup> Bu seyahatlerin tarihle de yakından ilgisi vardı ve düşünür bu yakınlığı da şöyle açıklıyordu: “Seyahat etmek başka yüzyıllarda yaşamış kimselerle konuşmakla neredeyse aynı şeydir. Kendimizi sağlıklı bir biçimde değerlendirmek için başka halkların örf ve âdetleri üzerinde bir şeyler bilmemiz iyi bir şeydir. Hiçbir yer görmeyenlerin söylemeyi âdet edindikleri gibi, bizdeki modaya aykırı her şeyin gülünç ve aklıselime aykırı olduğunu düşünmeyelim. Fakat seyahatlere çok fazla zaman ayrılınca sonunda insan kendi ülkesine yabancılaşıyor ve geçmiş yüzyıllarda yapılmış olan şeylere fazla merak duyunca da kendi çağında olup bitenlerin cahili kalıyor.”<sup class="calibre2"><a href="../Text/felsefe_split_000.html#footnote%20-89181-7" id="footnote-89181-7-backlink">[7]</a></sup> Kapitalist üretim biçiminin, uluslararası planda, eşitsiz ve bağlantılı bir evrim sürecini başlattığı bir dönemde tarihle coğrafya, daha doğrusu sosyoekonomik gelişme arasında ilişki kuran, birleştiren ve “toplumsal zaman” fikrini içeren bu gözlemler kuşkusuz çok önemlidir ve kültürel antropolojinin de habercisidir. Aynı bağlamda, “çocukluğundan beri Almanlar ve Fransızlar arasında, onlarla aynı espriyle büyümüş biri, diyor Descartes, eğer Çinliler ya da yamyamlar arasında yaşamış olsaydı, farklı bir insan olurdu”.<sup class="calibre2"><a href="../Text/felsefe_split_000.html#footnote%20-89181-8" id="footnote-89181-8-backlink">[8]</a></sup></p>

  <p class="normal1">Descartes, kendisi bu disiplini küçümsemiş olsa bile, tarih-yazıcılığının gelişmesine ve bilimselleşmesine dolaylı bir biçimde önemli bir katkıda bulunmuştur. Bu katkı, filozofun, bilimsel ilerleme için <span class="ideitalik">olmazsa olmaz</span> bir koşul olan <span class="ideitalik">düşüncenin sekülerleşmesi</span> sürecine katkısıyla ilgilidir. Bunu açıklamak için burada Kartezyen felsefenin temel ilkeleri hakkında bir parantez açmamız gerekiyor.</p>

  <p class="normal1">Descartes, doğru bilgileri arayışına kendisini o andaki tüm bilgi, yargı ve ön yargılarından sıyırarak başlamış ve ancak bu zihni operasyonun sonucu olarak “Düşünüyorum, o halde varım” demişti. Ne var ki tamamen öznellik alanında cereyan eden bu arayış (<span class="ideitalik">cogito</span>) kendisini dış dünyadan tamamen soyutlama ve mutlak öznelliğe (<span class="ideitalik">solipsizm</span>’e) sürükleme riskini de beraberinde getirmişti. Bu durumda filozofumuz, bu kez <span class="ideitalik">öznelliği</span> ve benliğindeki bir eksikliğin işareti olan <span class="ideitalik">kuşkuculuğu</span> sorgulayacak ve bu aşamada da aşkın bir <span class="ideitalik">yetkinlik</span> (<span class="ideitalik">mükemmellik</span>) fikrine ulaşacaktı. Bu <span class="ideitalik">yetkinlik</span> fikri aslında Allah’ın varlığının yadsınamaz kanıtı idi. Böylece Descartes’ın düşünce döngüsü tamamlanmış ve öznelliğin (ruhun) ve dış dünyanın (maddenin) garantisi Allah’ta bulunmuş oluyordu. Ancak şu vardı: Descartes, bilim de dâhil her şeyden şüphe ederek başladığı düşünce sürecinde, aslında, bir şeyi şüphe dışında bırakmıştı ki, o da matematikti. Ya da matematiği, <span class="ideitalik">a priori</span>, metafizik ve tarih dışı bir düşünce tarzıyla, ilahi düzenin dili ve alfabesi olarak kabul etmişti. Böylece idealizmle materyalizmi birleştiren düalist felsefesi karşımıza bir metafizik sistem olarak çıkıyordu. Çağının pozitif bilimi ise bu metafiziği dışlayarak onun yerini alacağına, aksine, temel dayanağını yine bu metafizikte buluyordu. Dünya mekanik ve matematik bir dünyaydı ve insan da vücuduyla bir <span class="ideitalik">canlı makine</span> olarak bu maddi dünyanın bir parçasını oluşturuyordu. Bu canlı makine akıl sayesinde hırsları ve tutkuları kontrol edecek ve hayatı yaşanmaya değer kılacaktı. Descartes, Stoa’cıların aksine, tutkuları küçümsemiyor, onlardan nasıl kurtulacağımızın yollarını aramıyordu. Rasyonalist bir ahlak bağlamında, tutkular tıpkı doğa kanunları gibi incelenmeli ve akıl da bize onların nasıl kullanılacağını göstermeli idi.<sup class="calibre2"><a href="../Text/felsefe_split_000.html#footnote%20-89181-9" id="footnote-89181-9-backlink">[9]</a></sup></p>

  <p class="normal1">Descartes’ın entelektüalist ve matematik dünyası, yaşadığı çağda Hristiyanlık dünyasında kabul görebilir miydi?</p>

  <p class="normal1">Kuşkusuz göremezdi ve görmemiştir de. Filozofumuz, her ne kadar Hristiyanlıktan ve temel eğitimini aldığı Cizvit okulunun değerlerinden uzaklaşmamış olduğunu ısrarla tekrarlasa da, dini ve Allah’ı inkâr etmekle suçlanmış ve Hollanda’ya sığınarak ilk eserlerini de orada, isimsiz olarak yayınlamıştır. “Descartes’ı affedemem, diyordu Pascal, tüm felsefesinde Allah’tan vazgeçmek istemişti, fakat dünyayı harekete geçirmek için Allah’a bir fiske vurdurmaktan kendini alamadı; bundan sonra da Allah’a pek gerek kalmamıştı.”<sup class="calibre2"><a href="../Text/felsefe_split_000.html#footnote%20-89181-10" id="footnote-89181-10-backlink">[10]</a></sup> Çünkü Allah’ın fiskesinden sonra dünya artık bir makine gibi, ilahi bir müdahaleye ihtiyaç duymadan, kendi kendine işlemeye başlamıştı.</p>

  <p class="normal1">Descartes tarihe kayıtsızdı; fakat kendi düşüncesi de daha sonraki yüzyıllarda bu düşünceye olanak sağlayan maddi temellerle birlikte tarih içindeki yerine oturtulmuştur. Marx’ın işaret ettiği gibi, “Yöntem hakkında söylem”inde Fransız rasyonalisti, “okullarda öğretilen spekülatif düşünceyi” eleştiriyor, önerdiği yöntem sayesinde her türlü gücü kontrol edebilecek ve bizleri “Doğanın sahibi ve efendisi kılacak” yararlı bilgiler edinebileceğimizi ileri sürüyordu.<sup class="calibre2"><a href="../Text/felsefe_split_000.html#footnote%20-89181-11" id="footnote-89181-11-backlink">[11]</a></sup> Lonca mesleklerinin basit iş bölümüne son veren imalat sanayinin (manüfaktür) ihtiyaç duyduğu “yararlı bilgiler” de bu tarz bilgilerdi. Aynı işlevi İngiltere’de de Bacon ve Hobbes (daha sonra da daha yetkin şekilde de Locke) yerine getireceklerdir.<sup class="calibre2"><a href="../Text/felsefe_split_000.html#footnote%20-89181-12" id="footnote-89181-12-backlink">[12]</a></sup></p>

  <p class="normal1">Elbette ki Kartezyen felsefenin işlevi, kapitalist üretim güçlerinin feodal bağımlılıkları tasfiye ettiği, ulusal pazarların geliştiği bir ortamda pragmatik bilgiler sağlama işleviyle sınırlı kalmamıştır. Eserlerini kutsal kitapların diliyle değil de Fransızca kaleme alan düşünür, çağına göre ileri bir aşamayı temsil eden <span class="ideitalik">uluslaşma</span> (nation building) sürecine de katkıda bulunmuştu. Daha da önemlisi, Descartes, dini ve düşünceyi sekülerleştiren ve Hristiyanlığı modernizmle barışık bir inanç statüsüne getiren sistemiyle bilim ve felsefenin gelişmesinde yeni ufuklar açmıştır. Tarih-yazıcılığı da bu laik temel üzerinde yeşerecek, saray ve kilise tarihçiliğini aşarak rasyonel temellere oturacaktır. Bu uzun yolculuğun temel taşlarından biri de 17. yüzyılın başka bir dev düşünürü olan Spinoza idi.</p>

  <p class="normal">Spinoza, Felsefe ve Tarih</p>

  <p class="normal1">Spinoza, yaşadığı çağın en ileri kapitalist metropollerinden Amsterdam’da doğmuş ve tüm yaşamını Hollanda’da geçirmişti. Her büyük bilge gibi yaşamını “gerçeği aramaya” vakfetmiş olan bu filozofun ilk ustası da Descartes olmuş ve düşünür, ilk eserini Fransız filozofun sistemini tanıtmak ve tartışmak için kaleme almıştı. Daha önce de işaret ettiğim gibi, Hollanda, 17. yüzyılda kapitalizmin en ileri aşamaya ulaştığı metropoldü ve bu niteliğiyle, ülke, din ve felsefe tartışmalarının da en özgürce yapıldığı merkez oldu. Hugo Grotius öncülüğünde ve <span class="ideitalik">doğa hukuku</span> sayesinde ülkede hukuk sistemi laikleşmiş ve kendi içlerinde de çelişkiler yaşayan tüm toplumsal güçler, aralarında çıkar ve hegemonya kavgasına girişmişlerdi.<sup class="calibre2"><a href="../Text/felsefe_split_000.html#footnote%20-89181-13" id="footnote-89181-13-backlink">[13]</a></sup> Bu çelişkiler Spinoza’nın felsefesine de yansıyor ve aynı zamanda filozofun sisteminin ufuklarını belirleyen maddi temelleri ortaya koyuyordu. Cumhuriyetçi burjuvaziye yakın olan Spinoza hem bu kavgaya katılıyor, hem de bu kavgayı bir hukuk devleti ve demokrasi kuramı ile kendi sistemine sokmaya çalışıyordu.<sup class="calibre2"><a href="../Text/felsefe_split_000.html#footnote%20-89181-14" id="footnote-89181-14-backlink">[14]</a></sup></p>

  <p class="normal1">Spinoza da Descartes gibi ilahi ve rasyonel bir dünyaya inanıyordu; fakat bu inanca Fransız filozofun yöntemine zıt bir entelektüel girişimle ulaşmıştı. Descartes, ilahi düzen ve Allah inancına, tüm bilgilerinden sıyrılarak, her şeyden şüphe ederek varmıştı. Mademki şüphe ediyordu, bu bir eksiklik ifadesi idi ve dolaylı olarak da eksiksiz, mükemmel bir varlığın, yani Allah’ın kanıtı idi. Oysa Spinoza, tam tersine tüm varlığı, “töz” (substance) ya da “doğa” olarak Allah’laştırıyor ve ondan sonra da, bu doğanın bir parçası olarak, ilahi düzendeki zorunlu düzeni “bir geometri uzmanı gibi… hatlar, satıhlar ve hacimler yardımıyla” anlamaya, açıklamaya çalışıyordu.<sup class="calibre2"><a href="../Text/felsefe_split_000.html#footnote%20-89181-15" id="footnote-89181-15-backlink">[15]</a></sup> Spinoza’ya göre bilgilerimize üç yoldan, imgelem (<span class="ideitalik">imaginato</span>), akıl (<span class="ideitalik">ratio</span>) ve sezgi (<span class="ideitalik">intuitio</span>) kanallarından ulaşıyorduk.<sup class="calibre2"><a href="../Text/felsefe_split_000.html#footnote%20-89181-16" id="footnote-89181-16-backlink">[16]</a></sup> Bunlardan imgelem (<span class="ideitalik">imaginato</span>), duyularımız sayesinde nesneleri tek tek tanıdığımız ya da işaret, resim, bellek gibi kanallarla edindiğimiz bilgi şekli idi. Bunlar kısmî ve düzensiz bilgilerimizi oluşturuyordu. Burada görüldüğü gibi Spinoza’da bellek ve zamansallık, imgelemin ürünü olup töze yabancı bir kavramdı.<sup class="calibre2"><a href="../Text/felsefe_split_000.html#footnote%20-89181-17" id="footnote-89181-17-backlink">[17]</a></sup> İkinci tarz bilgilerimiz (<span class="ideitalik">ratio</span>) ise, şeylerin (nesnelerin) özelliklerine tamamen uygun fikirler ve genel kavramlardan elde ettiğimiz bilgilerdi. Nihayet üçüncü tip, sezgisel bilgilerimiz de (<span class="ideitalik">scientia intuitiva</span>) “Allah’ın bazı sıfatlarının özüne uygun fikirden hareketle, şeylerin (nesnelerin) özüne uygun bilgilere ulaştığımız” bilgilerdi. Bu konuda, Spinoza, “Aklın doğası nesneleri rastlantı olarak değil, zorunluluk olarak gözlemektir; her şeyi belirli bir ebediyet içinde (<span class="ideitalik">sub quadam specie æternitatis</span>) seyretmektir” diyordu, “çünkü eşyanın (şeylerin) zorunluluğu bizzat Allah’ın ezelî-ebedî doğasının zorunluluğudur; bireysel şeylerle ilgili her fikir zorunlu olarak bizzat Allah’ın sonsuz ve ebed-müddet özünü içerir”. İnsanın Allah’ın niteliklerini tanıması, ondan bir parça olması Allah sevgisinin de temelini ve en yüksek erdemi teşkil ediyordu. Çünkü Spinoza’ya göre, sadece Allah “kendisinin nedeni ve kendisinin amacı” idi ve bu yüzden de “en saf, en evrensel ahlâkiyat” demekti.</p>

  <p class="normal1">Spinoza’nın natüralist ve panteist sistemi elbette ki din adamlarının inancına uygun değildi. Bu yüzden de filozof, daha ilk eserlerinden itibaren sinagog ve kiliselerin hedefi oldu. 1670’te temel eserlerinden <span class="ideitalik">Teolojik-Politik İncelemeler’</span>i imzasız olarak yayınlamasına rağmen hemen teşhis edilmiş ve düşünür “Voorburg’un Allahsız Yahudisi” olarak lanetlenmişti. Oysa Spinoza bu iddialara yanıt olarak hazırladığı kitabında, panteist ve teokratik bir espri içine felsefeyle siyaset kuramını birleştiriyor ve ilk kez de kutsal kitaplara yeni bir okuma getiriyordu. Düşünürün “yöntem” olarak adlandırdığı bu yeni okumanın tarih-yazıcılığına yeni ufuklar açmıştır.</p>

  <p class="normal1">Spinoza <span class="ideitalik">Teolojik-Politik İncelemeleri</span> Calvinist mezhebinin hegemonya eğilimlerine ve bağnazlığına karşı, vicdan özgürlüğünü savunmak için kaleme almıştı. Bir dostuna bu vesileyle yazdığı mektupta, ilk amacının “felsefi araştırmaya en büyük engel teşkil eden ilahiyatçıların ön yargıları” ile savaşmak olduğunu söylemişti. Bunun dışında hakkındaki dinsizlik iddialarına yanıt vermek ve “din adamlarının büyük gücü ve kıskançlığı tarafından tehdit edilen düşünce ve söz hürriyetini her türlü araçla savunmak” istiyordu.<sup class="calibre2"><a href="../Text/felsefe_split_000.html#footnote%20-89181-18" id="footnote-89181-18-backlink">[18]</a></sup> Bunun için de düşünür Tevrat’a eğiliyor ve kutsal kitabı yepyeni bir yöntemle okuyordu.</p>

  <p class="normal1">Yahudi ve Hristiyan dünyasında 17. yüzyıla kadar kutsal kitapları eleştirel bir gözle okumak, dahası, bunlarda hatalar bulmak kimsenin düşünebileceği ve göze alabileceği bir şey değildi. Gerçi daha önce bazı çekingen girişimler olmuş, hatta Hobbes, Tevrat’ın ilk beş kitabının (<span class="ideitalik">Pentateuque</span>) Musa tarafından yazılmış olamayacağını ileri sürmüştü. Fakat Spinoza bu girişimi ilk kez sistemleştiriyor ve “tarihî ve eleştirel yöntem” olarak sunduğu yaklaşımının “Doğa’nın yorumlanmasında izlenen yöntemden hiç farklı olmadığını”, bu yüzden de “en iyi yöntem” olduğunu söylüyordu. Çünkü Hollandalı filozofa göre, “Kutsal Kitap”ı yorumlamak hususunda en yüksek yetki herkese aitti ve yine herkese ait olan <span class="ideitalik">Doğal Aydınlanma</span> dışında hiçbir kural, doğanın dışında hiçbir dış otorite, hiçbir üstün aydınlık yoktu” (vurgu Spinoza’nın).<sup class="calibre2"><a href="../Text/felsefe_split_000.html#footnote%20-89181-19" id="footnote-89181-19-backlink">[19]</a></sup> Daha da nüanslı bir biçimde, Spinoza, yöntemini şöyle betimliyordu: “Nasıl doğanın yorumunda kullanılan yöntem, esas itibariyle, doğayı tarihçi olarak ele almayı ve ancak kesin veriler toplandıktan sonra doğal nesnelerin tanımına geçmeyi gerekli kılıyorsa, Kutsal Kitap’ı yorumlamak da önce doğru bir tarihi bilgi edinmeyi ve ancak bu bilgi, yani kesin veri ve ilkeler edinildikten sonra Kutsal Kitap’ın yazarlarının düşüncesi konusunda geçerli bir sonuç çıkarmayı gerekli kılıyor”.<sup class="calibre2"><a href="../Text/felsefe_split_000.html#footnote%20-89181-20" id="footnote-89181-20-backlink">[20]</a></sup> Bu zor görevi başarıya ulaştırmak için de, önce Kutsal Kitap’ın yazıldığı dil tüm incelikleriyle öğrenilecek, sonra aynı konudaki tüm ifadeler bir araya getirilip tutarlı olup olmadıkları incelenecek, daha sonra da her kitabın yazarının hayatı, yaşam tarzı, güttüğü amaçlar, metinlerin hangi vesilelerle kaleme alındığı, tahrif edilip edilmedikleri gibi konular araştırılacaktı.<sup class="calibre2"><a href="../Text/felsefe_split_000.html#footnote%20-89181-21" id="footnote-89181-21-backlink">[21]</a></sup></p>

  <p class="normal1">Spinoza sadece gerçekçi bir tarih yönteminin koşullarını betimlemekle kalmamış, yaşadığı dönemde bu yöntemi uygulamada karşılaşılan (İbranice konusundaki yetersizlikler; kutsal kitapların kimler tarafından, hangi koşullarda yazıldığının iyi bilinmemesi; bazılarının yazıldıkları dildeki asıllarının mevcut olmaması vb. gibi) güçlüklere de işaret etmiştir. Fakat önemli olan, düşünürün bundan yaklaşık üç yüz elli yıl önce bizlere sunduğu yöntemin tazeliği ve güncelliğidir. Gerçekten de yukarıdaki satırlarda Spinoza’dan alıntıladığımız yöntemle ilgili açıklamalar günümüzde rasyonalist hiçbir tarihçinin yadsıyamayacağı bir tazelik sergiliyorlar. Tek fark şuradadır: Spinoza sisteminde doğal evreni ilahi evren, doğal kanunları da Allah’ın kanunları olarak sunuyor. Ve filozofumuz Allah’ı şöyle tanımlıyor: “Allah’tan mutlak olarak sonsuz bir varlığı anlıyorum, yani her biri sonsuz ve ezelî-ebedî bir öz ifade eden sonsuz sıfattan oluşmuş bir töz.”<sup class="calibre2"><a href="../Text/felsefe_split_000.html#footnote%20-89181-22" id="footnote-89181-22-backlink">[22]</a></sup> Bu anlayış çağdaşları tarafından ateizm olarak görülmüş ve Spinoza sinagoglardan dışlanmıştı. Laik bir değerlendirme bağlamında ise sorun şu noktada ortaya çıkıyor: Spinoza’nın rastlantılara olanak tanımayan, özgürlüğü <span class="ideitalik">bir zorunluluğun anlaşılması</span> olarak anlayan matematik dünyası yukarıdaki yöntemi ile çelişmiyor muydu? Yoksa bu tutarsızlık, E. Balibar’ın savunduğu gibi, toplumsal çelişkiler içinde devlet aygıtının çözüldüğü bir dönemde, Tevrat’ın “seçilmiş halk” teokrasisinden, İncil’in soyut, eşitçi ve evrensel “insanlık” anlayışına geçişi bir demokrasi ve hukuk kuramı olarak dondurmak isteyen bir “tarih felsefesi”nden mi kaynaklanıyordu?<sup class="calibre2"><a href="../Text/felsefe_split_000.html#footnote%20-89181-23" id="footnote-89181-23-backlink">[23]</a></sup> Biz bu tartışmayı Spinoza uzmanlarına bırakarak, konumuza 17. yüzyılın başka bir dev filozofuyla, Leibniz’le devam edebiliriz.</p>

  <p class="normal">Leibniz, Monadoloji ve Tarih-Yazıcılığı</p>

  <p class="normal1">17. yüzyılın en ansiklopedik beyinlerinden biri olan Leibniz Almanya’da, Leipzig’e yerleşmiş Slav kökenli bir ailenin çocuğu olarak dünyaya gelmişti. Fakat düşünürün fikir dünyasının zenginliğini daha çok yaptığı seyahatler ve devrinin ünlü düşünürleriyle kurduğu mektuplaşma ağı sağladı. Fransa, İngiltere ve Hollanda’yı kapsayan bu seyahatlerde, Leibniz, özellikle Descartes’ın, Locke’un ve –görüşme fırsatını da bulduğu– Spinoza’nın eserlerini incelemiş ve onlardan etkilenmişti.<sup class="calibre2"><a href="../Text/felsefe_split_000.html#footnote%20-89181-24" id="footnote-89181-24-backlink">[24]</a></sup> Sonunda da düşünürümüz Fransız ve Hollandalı ustaları gibi matematik ve mekanik temelli, metafizik bir sistem kurdu. Fakat onların içine kapanmış filozof yaşantılarının aksine, Leibniz tam bir hareket ve eylem adamıydı. Diplomatik misyonlar yükleniyor, saraylarda danışmanlık yapıyor ve –aslında felsefesi resmî öğretilerden çok farklı olduğu halde– Katolik Kilisesi ile Protestanları birleştirmeye çalışan projeler yapıyordu.<sup class="calibre2"><a href="../Text/felsefe_split_000.html#footnote%20-89181-25" id="footnote-89181-25-backlink">[25]</a></sup> Allah’ın “mümkün olan en iyi dünyayı yarattığı” inancında olan iyimser filozof ölünceye kadar dünyaya yeni bir şekil vermeye çalışmaktan da geri kalmadı.</p>

  <p class="normal1">Leibniz’in felsefesi de Descartes ve Spinoza’nınkiler gibi matematik ve mekanik bir sistemdi; fakat Alman düşünür onlardan önemli bir noktada ayrılıyordu: Metafiziğinin ilkelerini Aristo’da buluyor ve “skolastiğin tözcü tezleriyle fizikte ereksel nedenlerin kullanımını tekrar itibara kavuşturuyordu”.<sup class="calibre2"><a href="../Text/felsefe_split_000.html#footnote%20-89181-26" id="footnote-89181-26-backlink">[26]</a></sup> Descartes, felsefesine tüm bilgilerinden şüphe ederek başlamış ve bir bilgi teorisi kurmuştu. Oysa Leibniz “düşüncelerimizin kökeni felsefede öncelikli bir sorun değildir; bunu çözmek için çok ilerleme gerekiyor” diyerek Kartezyen düşünce tarzını tersine çeviriyor ve Spinoza gibi temel bir “töz”den (Allah’tan) hareket ediyordu. Bilgi konusunda ise şüphe ederek gerçekleri aramak yerine, “zihnimizi bir öneriden ötekine geçmeye yöneltecek zorunlu ilişkileri belirlemeye” çalışıyordu. Gerçekten de filozofumuza hiçbir şey şüphe etmek kadar sevimsiz görünmüyordu; çünkü “eğer şüphe varsa, diyordu Leibniz, Allah’ın varlığı da bu şüpheyi ortadan kaldıramaz”.<sup class="calibre2"><a href="../Text/felsefe_split_000.html#footnote%20-89181-27" id="footnote-89181-27-backlink">[27]</a></sup> Tüm yaşamını okumaya, okuduklarından şüphe etmeye ve bunları eleştirmeye harcamış bir düşünürün bu sözleri şaşırtıcı görünebilir. Fakat burada Leibniz’in sözünü ettiği şüphe, felsefesine temel yaptığı ontolojik ön-kabul bağlamında, Allah’ın varlığı ve onun eseri olan çelişkisiz, ahenk içindeki dünya ile ilgili bir şüphe idi. Düşünür bu ontolojiyi başlangıçta etkisi altında kaldığı Kartezyen sisteme karşı geliştirmişti.</p>

  <p class="normal1">Descartes, düalist felsefesi çerçevesinde maddi tözü, geometrinin soyut “alan”ından farklı olarak, somut cisim (<span class="ideitalik">res extensa</span>) olarak düşünmüştü. Bu töz (<span class="ideitalik">substance</span>), pasif, hareketsiz ve sadece dışarıdan gelen dürtülerle, mekanik bir biçimde devinen bir tözdü. Filozof bunun karşısına ise tamamen içsel ve aktif, yani kendi dışında hiçbir şeyden etkilenmeyen başka bir tözü, “zihin”i (<span class="ideitalik">res cogitans</span>) koymuştu. Bu şekilde ortaya çıkan kopukluğu gidermek ve birbirine zıt iki nitelik arasında bağlantı kurmak için de, pek de inandırıcı olamadan, beyinciğin altında yer alan bir salgı bezi (<span class="ideitalik">glande pinéale</span>) tasavvur etmişti. Spinoza ise Descartes’ın varsaydığı iki niteliği birleştiren ilahi bir töz (Doğa-Allah) ön-kabulünden hareket etmiş ve çelişkiyi bu şekilde aştığını düşünmüştü. Leibniz her iki filozoftan da farklı bir yol izlemiştir.</p>

  <p class="normal1">Aslında Leibniz’in felsefesinin başlangıcında da bir töz bulunuyordu; fakat bu Descartes’ın fiziğe borçlu olduğu pasif ve mekanik bir cisim değil, güç ve enerji şeklinde anlaşılan bir tözdü. Alman filozofu bu konuda Antik düşünürlere, özellikle de Aristo’ya dönüyor ve onun gizli (potansiyel) bir güce sahip varlık kavramından esinleniyordu. Bu tercihin nedeni şuydu: Descartes’ın töz anlayışı bölünebilen, parçalara ayrılabilen bir tözdü. Oysa töz, <span class="ideitalik">olmayan</span> bir şey karşısında <span class="ideitalik">olan</span> bir şeyi ifade ediyordu. Sonsuza kadar bölünebilen bir cisim aslında yok demekti ve böyle bir töz anlayışı olamazdı. Bu fikir Leibniz’i cisimlerin bölünemeyecek bir parçası olarak düşündüğü “<span class="ideitalik">monad</span>” kavramına ve töz olarak “monad”ları kabul etmeye yöneltmiştir.</p>

  <p class="normal1">Leibniz, Giordano Bruno’dan aldığı, fakat farklı bir biçimde yorumladığı “monad” kavramını “doğanın gerçek atomları; tek kelimeyle, nesnelerin öğeleri” diye tanımlamıştır.<sup class="calibre2"><a href="../Text/felsefe_split_000.html#footnote%20-89181-28" id="footnote-89181-28-backlink">[28]</a></sup> Bu monadlar boşlukta belli bir yeri olan noktalardı ve “dışarıya açılan bir pencereleri yoktu” (madde 7), yani dışarıdan hiçbir şey onları etkilemiyordu. Fakat kendileri, her biri ayrı gözlüklerle evreni gözleyen bilinçler gibi evrende ayrı bir yer işgal ediyorlardı. Bu yüzden de her monad diğerinden farklıydı ve ayrıca aralarında bir hiyerarşi de bulunuyordu. En basit monadlar sadece algılamaya, daha sonrakiler algılama ve belleğe, üçüncü aşamadakiler de akla sahip monadlardı. Ve “her canlının organik vücudu bir çeşit ilahi makine ya da bir otomat” idi (madde 64). Monadlar hiyerarşisinin tepesinde ise, Leibniz’in “monadların monadı” dediği Allah bulunuyordu. Allah, Leibniz’in tanımıyla, “her şeyin kaynağı olan <span class="ideitalik">güç,</span> fikirlerin ayrıntısını içeren <span class="ideitalik">bilgi</span> ve nihayet ürünleri ve değişmeleri en iyi şekilde gerçekleştiren <span class="ideitalik">irade</span>” sahibi bir yetkinlikti (madde 48). Oysa akla sahip monadlar, yani insanlar, Allah’ın ayrıcalıklı yaratıkları olarak “Allah’la bir Cemiyet Biçimi oluşturabilme yeteneğinde” idiler ve bu durumda Allah, kendilerine göre “sadece bir kimsenin icat ettiği makine karşısındaki durumunda olmayıp (yani Allah’ın diğer yaratıklara karşı olan durumundaki gibi olmayıp), bir Prens’in tebaasına, hatta bir babanın çocuklarına olan durumunda oluyordu” (madde 81). Böylece insan topluluğu “gerçekten evrensel nitelikte bir monarşiyi, Allah’ın Devleti”ni gerçekleştirme durumundaydı (madde 85). Bu evrensel monarşi, “doğal dünya içinde ahlaki bir dünya” oluşturuyordu ve bu iki dünya arasında da tam bir ahenk vardı. Aslında ruh ve madde dünyaları birbirinden ayrıydı; fakat birbirine göre ayarlanmış iki saat gibi tam bir uyum içinde hareket ediyorlardı.</p>

  <p class="normal1">Leibniz, “dünyayı, mevcut olan her şeyin toplamı ve devamı olarak adlandırıyorum” diyordu.<sup class="calibre2"><a href="../Text/felsefe_split_000.html#footnote%20-89181-29" id="footnote-89181-29-backlink">[29]</a></sup> Ne var ki sonsuz sayıda dünya mümkündü ve mevcut dünya bunlardan sadece bir tanesiydi. Fakat Allah “<span class="ideitalik">üstün akla</span> dayanmadan hiçbir şey yaratmayacağına göre” mevcut dünya, “mümkün olan dünyaların en iyisi” idi.<sup class="calibre2"><a href="../Text/felsefe_split_000.html#footnote%20-89181-30" id="footnote-89181-30-backlink">[30]</a></sup> Ve Allah “bu dünyayı, tüm duaları, günahları ve diğer her şeyi önceden bilerek bir defaya mahsus olarak yaratmıştı”. Bu durumda dünyada elbette ki kötülükler de vardı ve “günahsız ve kötülüksüz bir dünya düşlemek, bir roman ya da ütopya düşlemekten farksızdı”. Kaldı ki “sık sık bir kötülük, başka türlü ortaya çıkmayacak bir iyilik yaratıyordu”.<sup class="calibre2"><a href="../Text/felsefe_split_000.html#footnote%20-89181-31" id="footnote-89181-31-backlink">[31]</a></sup></p>

  <p class="normal1">Leibniz’in “Allah’ın Devleti”ni kurmaya yönelik iyimser dünyası ana hatlarıyla böyleydi. “Mümkün olan dünyaların en iyisi” olan bu dünya, aslında, mutlak monarşilerin vahşi kapitalizm yöntemleriyle “ilkel birikim” sağlamaya çalıştıkları bir toplum modelini temsil ediyor ve meşru kılıyordu. Nasıl Eski Yunan düşüncesinde köleler doğal karşılanıyor ve yok sayılıyorlarsa, Leibniz’in paradigmasında da modern kölelere yer yoktu. Alman filozofunu, insanlığın ondan üç yüzyıl sonra ulaştığı bilgi ve yöntemler ışığında okurken, tasarladığı “mükemmel dünya”nın hayalî ve gülünç olduğunu söyleyebiliriz. Kaldı ki kendisinden daha elli yıl sonra bile Voltaire bu ütopyayla alay etmekten kendini alamamıştı. Ne var ki burada irdelediğimiz sorun Leibniz’in felsefi düşüncelerinin güncelliğinden çok, filozofun tarih felsefesi ile tarihçiliği arasındaki ilişkiler ve bu bağlantının çağdaş tarih-yazıcılığı açısından anlamıdır.</p>

  <p class="normal">Tarihçi Olarak Leibniz</p>

  <p class="normal1">Leibniz çağının tarih anlayışına doğrudan ya da dolaylı olarak farklı biçimlerde katkıda bulunmuştur. Her disipline ve her konuya yakın bir ilgi duyan filozof, çeşitli çalışmaları arasında tarih araştırmaları yapmaya da fırsat bulmuştu. Bir ara kendisinden Brünswick dükalığının tarihini yazması istenince, seferber olmuş ve yıllarca kaynak toplamıştı. Bu bağlamda Alman tarihinin köklerine eğilmiş, eski dillere ve bu dillerin etimolojik özelliklerine göre en eski halkları keşfetmeye çalışmıştı. Bu ve diğer tarih araştırmalarında, Leibniz’in temel kaygısı “nedensellikleri, özellikle de bizzat harekete geçirdiği insanların dahi çoğu kez bilincinde olmadıkları sayısız gizli, fakat çok güçlü enerji kaynaklarını” ortaya çıkarmaktı.<sup class="calibre2"><a href="../Text/felsefe_split_000.html#footnote%20-89181-32" id="footnote-89181-32-backlink">[32]</a></sup> Fakat filozofun tarih anlayışına asıl katkısı dolaylı şekilde, felsefi sistemi aracılığıyla olmuştur.</p>

  <p class="normal1">Leibniz’in felsefesinin tarih-yazıcılığı açısından önemi bu felsefede “zaman” kavramının işgal ettiği yer ile ilgili idi. Descartes ve Spinoza’dan farklı olarak, Leibniz’de çoğulcu bir yapı içinde düşünülen töz (monadlar), zaman içinde devinen ve değişen bir birimdi. “Yaratılan her şeyin ve sonuç olarak monadların değişim içinde olduklarını veri kabul ediyorum, diyordu Leibniz, hatta bu değişim her birinde devamlıdır” (madde 10). Hepsi de ayrı özellikler taşıyan bu monadların statik bir biçimde anlaşılmaları mümkün değildi. Bu yüzden de bu sistemde “zaman ve ebediyet, süre ve değişim, evrensellik ve bireysellik birbirine zıt düşmüyordu”.<sup class="calibre2"><a href="../Text/felsefe_split_000.html#footnote%20-89181-33" id="footnote-89181-33-backlink">[33]</a></sup> Leibniz’in çok sayıda tarihî çalışma yaptığına, bunların tüm eserleri içinde on beş cilt tuttuğuna işaret eden Cassirer, düşünürün “asıl metafizik eserinin tarihte yeni bir yol açtığını söylüyor” ve “Leibniz’in temel kavramları olgun biçimlerini Herder ve Hegel’in eserlerinde buluyorlar” diye ekliyor.<sup class="calibre2"><a href="../Text/felsefe_split_000.html#footnote%20-89181-34" id="footnote-89181-34-backlink">[34]</a></sup></p>

  <p class="normal1">Gerçekten de Leibniz, felsefesiyle ve “monad”larıyla, Herder’deki ulus kavramının ve giderek Hegel’de “Espri”nin Prusya Devleti’nde “mutlak” şekline ulaşan diyalektik macerasının oluşmasına katkıda bulunmuş mudur? İlerleyen sayfalarda Herder ve Hegel’le ilgili açıklamalarımızda bu konuya tekrar döneceğiz.</p>

  <p class="normal">17. Yüzyıl: Akılcılık, Teoloji ve Tarihçilik</p>

  <p class="normal1">Büyük metafizik sistemlere ortam hazırlayan 17. yüzyıl, Rönesans ile Aydınlanma yüzyılı arasında bir halka teşkil etmiştir. Dönem aynı zamanda kapitalist ilkel birikim dönemiydi ve mutlakiyetçi rejimlerin yapılandığı bu yüzyılda siyasal iktidarlar “bir iktisadi aktör” olarak sermaye birikimine katkıda bulunmuşlardır. Bu dönüşümü Marx, <span class="ideitalik">Kapital</span>’de şöyle betimliyordu: “Kapitalist çağın doğurduğu çeşitli yöntemler, başlangıçta, kronolojik sıra içinde Portekiz, İspanya, Hollanda, Fransa ve İngiltere tarafından paylaşıldılar. Bunlardan İngiltere, 17. yüzyılın son otuz yılında bu yöntemlerin hepsini –yani sömürgecilik, kamu kredisi, modern finans ve himayecilik yöntemlerini– sistematik bir bütünlük içinde bir araya getirdi. Bunların bazıları kaba kuvvet kullanımına dayanıyordu; fakat istisnasız hepsi de, feodal ekonomik düzenden kapitalist düzene şiddetli geçişi hızlandırmak ve geçiş aşamasını kısaltmak için toplumun yoğun ve örgütlenmiş gücü olan devlet iktidarını çalıştırdılar. Ve gerçekten de kuvvet, değişmekte olan eski toplumların ebesidir. Kuvvet bir iktisadi ajandır.”<sup class="calibre2"><a href="../Text/felsefe_split_000.html#footnote%20-89181-35" id="footnote-89181-35-backlink">[35]</a></sup> Oysa dönemin metafizik sistemleri, modern ve antagonist sınıfların doğduğu yıllarda evreni matematik bir uyum içinde ve bazen de, Leibniz’de olduğu gibi, “mümkün olan dünyaların en iyisi” olarak sunmaya çalışıyordu. Bu uyumlu evrenin garantisi de çeşitli biçimlerde algılanan Allah kavramında yatıyordu. Kuşkusuz bu Allah anlayışı ve arayışı kilise ve sinagogların resmî dogmalarındaki Allah kavramından çok farklıydı. Bu yüzden de 17. yüzyıl filozoflarının en önemlileri büyük baskılara maruz kalmış, bazı eserlerini imzasız yayınlamak zorunda kalmışlardır.</p>

  <p class="normal1">17. yüzyılda, Batı’da, düşünce hayatına baskılar kısmen devletten kısmen de kiliseden (Yahudi düşünürler için de sinagoglardan) geliyordu. Fransa Kralı 14. Louis’nin “Devlet benim!” dediği ileri sürülür; oysa aynı dönemde ve aynı ülkede Bossuet de rahatlıkla “Kilise benim!” diyebilirdi. Hitabetiyle ün salmış ve prenslere mürebbilik yapmış olan rahip, dönemin resmî tarih anlayışını da temsil etmiştir. Tarihçilerin küçümsendiği, gerçek tartışmanın filozoflarla ilahiyatçılar arasında cereyan ettiği bir çağda Katolik din adamı tarih çalışmalarını da yönlendiriyordu.</p>

  <p class="normal1">Bossuet <span class="ideitalik">Evrensel Tarih Üzerine Söylem’</span>ine “tarih, insanlara bir yararı olmadığı durumlarda bile, prenslere okutulmalıdır” diyerek başlıyor ve “din ve siyasal iktidar, beşerî olayların cereyanına temel teşkil eden iki noktadır” diye devam ediyordu.<sup class="calibre2"><a href="../Text/felsefe_split_000.html#footnote%20-89181-36" id="footnote-89181-36-backlink">[36]</a></sup> Düşünür, bu eserinde kutsal kitaplara dayanarak ve “Yaratılış”tan başlayarak eski uygarlıkları anlatıyor, özellikle de Mısır uygarlığını övüyordu. Yahudi peygamberler tarihine Eski Yunan’dan daha çok yer vermesi eleştiri konusu olmuştur. Oysa modernizmin doğduğu bir çağda, mutlakiyetçiliğin âdeta “ideal-tip”ini oluşturan bir ülkede resmî ideolog haline gelmiş bir rahibin düşünceleri, bugün, daha çok felsefeyle ilişkileri açısından ilginç görünüyor. Gerçekten de Fransa’da ve Avrupa’da yükselen rasyonalizm karşısında Bossuet nasıl bir tepki sergiliyordu? Ve bu tepki rahibin eserlerine nasıl yansıyordu?</p>

  <p class="normal1">Paul Hazard, 1930’larda büyük yankılar uyandıran bir eserinde 17. yüzyılın sonları ile 18. yüzyılın başları arasındaki dönemin (1680-1715) Avrupa’da bir “bilinç krizi” olarak yaşandığını yazmış ve şu cüretkâr teşhisi koymuştu: “(Bu dönemde) Fransızların çoğu Bossuet gibi düşünüyorlardı; birdenbire Voltaire gibi düşünmeye başladılar: Bu bir devrimdi.”<sup class="calibre2"><a href="../Text/felsefe_split_000.html#footnote%20-89181-37" id="footnote-89181-37-backlink">[37]</a></sup> Gelişme herhalde yazarın iddia ettiği kadar ani olmamıştı; fakat büyük bir değişikliğin yaşandığı da yadsınamazdı. Burada şu soru akla geliyor: “<span class="ideitalik">Evrensel Tarih</span>”inde ilginç bir “tarihî dönem” tanımı yapmış ve tarihî dönemlere ayırarak incelemiş olan Bossuet’nin kendisi de eserinin yayınlandığı sırada (1681) yeni bir dönemin başladığı kanısında mıydı?</p>

  <p class="normal1">Bossuet’ye göre “dönem” (époque) sözcüğü Yunanca “durmak” anlamına gelen bir sözcükten geliyordu ve “(bizden) önce ve sonra olup biten her şeyi gözden geçirmek ve bu yolla da anakronizmden, yani tarihleri karıştırma hatasından kurtulmak için bir dinlenme mekânı” teşkil ediyordu.<sup class="calibre2"><a href="../Text/felsefe_split_000.html#footnote%20-89181-38" id="footnote-89181-38-backlink">[38]</a></sup> Öyle görünüyor ki, yakından izlediği ve eleştirdiği rasyonalist akımların yeni bir devri başlatacağı kaygısı yazarımızda mevcuttu; fakat bunu kabullenmek, temsilciliğini yaptığı egemen ideolojinin de sonu anlamına gelecekti. Bu yüzden Bossuet modernist akımları izliyor, yer yer onlardan yararlanıyor, fakat aynı zamanda onlarla savaşıyordu. Özellikle kendi ülkesinde hızla yükseliş halinde olan Kartezyen felsefe hem ilgisinin hem de kaygılarının başında idi. Descartes’ın Allah’ı inkâr edenlere karşı geliştirdiği muhakeme tarzı kuşkusuz Bossuet’nin beğenisini kazanıyordu. Ne var ki filozofun “metodolojik kuşku”ya dayanan sisteminin aynı zamanda iman için bir tehdit oluşturduğunu da göz ardı edemezdi. Bir yakınına yazdığı mektupta bu tehdidi şöyle özetlemişti: “Kartezyen felsefe adı altında Kilise’ye karşı büyük bir kavganın hazırlandığını görüyorum. Bu sistemde ve onun kanımca yanlış anlaşılmış olan ilkelerinde bir sapkınlıktan da fazlası var ve bu ilkelerden Kilise dogmalarına karşı çıkarılacak sonuçların bu felsefeyi iğrenç kılacağını; Kilise’ye de, filozofların zihnine Allah’ın varlığını ve ruhun ölümsüzlüğünü yerleştirmek için felsefeden sağlayacağı tüm meyveleri kaybettireceğini hissediyorum.”<sup class="calibre2"><a href="../Text/felsefe_split_000.html#footnote%20-89181-39" id="footnote-89181-39-backlink">[39]</a></sup> Bossuet, Kartezyen felsefe yayıldıkça Descartes’a karşı daha da sert bir dil kullanmış ve “uzun süre dini kutsayan, fakat dini aşınca kendisini ve her şeyi aştığını sanan” filozofu, “kendiliğinden hiçbir şey bulamayıp hep başkalarını izleyen zayıf esprileri” sapkınlığa yöneltmekle suçlamıştır.<sup class="calibre2"><a href="../Text/felsefe_split_000.html#footnote%20-89181-40" id="footnote-89181-40-backlink">[40]</a></sup></p>

  <p class="normal1">Bossuet’nin felsefe alanında kaygısı Descartes ve Kartezyen felsefeden ibaret değildi. Katolik rahip, Spinoza’nın yayınlarından da haberdardı ve Hollandalı filozofun <span class="ideitalik">Teolojik-Politik İncelemeler</span>’inde kutsal kitapları sıradan bir tarih kitabı gibi eleştirmesi onun için kabul edilemez bir şeydi. Hele mucizeleri reddetmesi tam bir skandaldı. Yine de Katolik rahip Spinoza’dan da etkileniyor, onunla daha iyi boy ölçüşebilmek için, Latince ve Yunancanın dışında İbranice öğrenmek gereğini de hissediyordu. Üstelik Spinoza eleştirel Tevrat ve İncil okumalarında yalnız da değildi. Katolik rahip Richard Simon da aynı yolu izlemiş, kutsal kitapları eleştirel bir yaklaşımla ele almıştı. R. Simon, Homer’in eserleri nasıl okunuyorsa kutsal kitaplarının da aynı gözle okunacağını düşünüyor ve hümanist geleneğin izinde teoloji yerine filoloji ve grameri öne çıkarıyordu. Hazard’ın ifadesiyle, “R. Simon ile eleştiri ilk kez özerk kesinliğe ve saf bir biçime ulaşıyordu. Hükümlerinde ne felsefe ne de dogmalar rol oynuyordu. Onun için sadece el-yazmaları, mürekkep, yazı, harfler, noktalar, aksanlar önemliydi. Din dışı (profane) bilim, kutsal otoriteleri tanımayı reddediyordu”.<sup class="calibre2"><a href="../Text/felsefe_split_000.html#footnote%20-89181-41" id="footnote-89181-41-backlink">[41]</a></sup></p>

  <p class="normal1">Voltaire’in “filozoftan çok ilahiyatçı, tarihçiden çok hatip” dediği<sup class="calibre2"><a href="../Text/felsefe_split_000.html#footnote%20-89181-42" id="footnote-89181-42-backlink">[42]</a></sup> Bossuet, <span class="ideitalik">Aydınlanma</span> adı verilecek olan yüzyıla geçilirken bu kavgayı kaybetti ve yüzyıla damgasını vuran <span class="ideitalik">Eskiler-Yeniler</span> kavgasını yeniler, yani modernler kazandılar. Rasyonalizmi temsil eden filozofların dayandığı sınıfla ilahiyatçı Bossuet’nin sınıfsal dayanakları arasında (daha sonra Fransız Devrimi’nde olacağı gibi) uzlaşmaz bir çelişkinin olmaması geçişi şiddetli bir devrime dönüştürmemiştir.</p>

  <p class="normal1">Katolik rahibin ve temsil ettiği zümrenin, bir inanç dünyasında yaşamalarına rağmen, çağın felsefi akımlarını da yakından izlemeleri bu dönüşümün evrimci niteliğinde kuşkusuz rol oynamıştır. İlginçtir ki geniş ufkuyla Bossuet daha sonra bazı aydınlanma düşünürlerinin de takdirini kazanmıştı. Bunlardan D’Alembert, düşünürün <span class="ideitalik">Evrensel Tarih</span>’ini şu satırlarla övmüştür: “Bu geniş taslakta, tarihçi milletinin çok sevdiği anlamsız ayrıntılar üzerinde durmayı küçümseyerek, bir bakışta kanun koyucuları ve fatihleri, kralları ve milletleri, cürümleri ve beşerî erdemleri gören ve değerlendiren; hızlı ve enerjik bir fırçayla her şeyi yutan zamanı, beşerî yücelikler üzerindeki Allah’ın elini ve aynı krallar gibi ölen krallıkları resimleştiren geniş ve derin bir dehayı takdir ediyoruz.”<sup class="calibre2"><a href="../Text/felsefe_split_000.html#footnote%20-89181-43" id="footnote-89181-43-backlink">[43]</a></sup> Bu uzun ve süslü cümlede dikkatimizi en çok çeken şey, bir Aydınlanma düşünürünün “tarihçi milleti”ni ve “anlamsız ayrıntılar”ı küçümseyici tavrıdır. Descartes, Malebranche ve Locke gibi filozofların da paylaştığı bu küçümseyici bakış, bizi dönemin tarihçilik mesleğine ve “profesyonel tarihçi”lerine yöneltiyor.</p>

  <p class="normal">Metafizik, Bilim ve Tarih-Yazıcılığı</p>

  <p class="normal1">17. yüzyıl, ilahiyatçılar, filozoflar ve edebiyatçılar dışında, ilgileri tüm insanlığa yayılan geniş bir tarihçiler ordusu da yaratmıştır. Ne var ki bunların yazdıkları tarihlerin pek azı ciddi ve tutarlı bir çalışmanın ürünüydü. Amacı geçmişi anlamaktan çok mevcut düzeni savunmak olan bu çalışmalar “tarihî olguları araştırmaya değil, tanzim etmeye” önem veriyor ve bu amaçla da sağlam kaynaklardan çok retoriği ön plana çıkarıyordu. Bu bağlamda Mézeray, Maimbourg, Varillas, Vertot, Saint-Réal gibi isimleri sayan P. Hazard, “bu zamanın tüm tarihçileri Titus Livius, hatta ondan daha süslü, daha akıcı olmak istiyorlardı!” diyor.<sup class="calibre2"><a href="../Text/felsefe_split_000.html#footnote%20-89181-44" id="footnote-89181-44-backlink">[44]</a></sup> Bu tarihçilerden örneğin bir Varillas, gözleri iyi görmediği ve okuyamadığı zamanlarda dahi, hiç incelemediği olaylar hakkında saatlerce konuşup, söylediklerini yayınlanmak üzere dikte ettiriyor; kralın kitaplığında bir saat geçiren rahip Daniel de orada gördüğü el-yazmalara yaptığı göndermelerin eserini zenginleştirdiğini söylüyordu.<sup class="calibre2"><a href="../Text/felsefe_split_000.html#footnote%20-89181-45" id="footnote-89181-45-backlink">[45]</a></sup> Bu nitelikleriyle, tarihçiler, hiç kimseye yaranamadılar. Filozoflar ve modernler onları eskinin bir parçası olarak küçümsüyordu. Gerçek, tarihte değil metafizikte aranmalıydı. Üstelik önemli olan dünü değil, bugünü anlamaktı. Dönemin tarihçilerine en sert eleştirileri yönelten Malebranche’ın işaret ettiği gibi, tarihçiler düşünmüyor, başkalarının düşüncelerini anlatıyorlardı.</p>

  <p class="normal1">Benzer eleştiriler İngiltere’de de Locke’dan geliyordu. Tarih-yazıcılığında retoriği ve düz anlatıyı küçümseyen filozof, “Herodot, Plutarque, Curtius ve Titus Livius’un tüm özelliklerini bilip de, onlardan başka türlü yararlanmayan bir insan sadece belleği kuvvetli bir cahildir” diyordu. Locke’a göre, örneğin Eski Yunan ve Roma’daki evlenme merasimleri, parayı ilk basanın kim olduğu, resmî binalardaki figürler gibi “garip ve yararsız bilgiler”in hiçbir öğretici tarafı yoktu ve tarih, “dünyada sadece asillere ve iş adamlarına özgü inceleme alanı” olmalıydı.<sup class="calibre2"><a href="../Text/felsefe_split_000.html#footnote%20-89181-46" id="footnote-89181-46-backlink">[46]</a></sup> Marx ve Engels’in ilk ortak eserlerinde işaret ettikleri gibi, tam da bu sırada, ilkel birikimin tüm yöntemlerini bir araya getirmiş olan İngiltere’de, “yaşanan pratiği sistem haline getirecek ve ona teorik bir temel verecek bir esere ihtiyaç vardı: Manş ötesinden Locke’un eseri (<span class="ideitalik">An Essay Concerning Human Understanding</span>) zamanında geldi ve sabırsızlıkla beklenen bir misafir gibi heyecanla karşılandı”.<sup class="calibre2"><a href="../Text/felsefe_split_000.html#footnote%20-89181-47" id="footnote-89181-47-backlink">[47]</a></sup></p>

  <p class="normal1">Tarih-yazıcılığına metafizikten gelen eleştiriler madalyonun sadece bir tarafı idi. Öteki tarafında ise, tarihçileri, tüm basitliklerine hatta yer yer “şarlatanlık”larına rağmen yine de şüphe yayan odaklar olarak gören iman sahipleri vardı. Gerçekten de aynı tarihî konular hakkında farklı anlatılar ortaya çıkıyor, hepsi de doğruluk iddiasında bulunuyordu. Örneğin mevcut bir sürü Fransa tarihinden hangisine inanmak lazımdı?</p>

  <p class="normal1">Kapitalizmde en ileri aşamada olan İngiltere, bu açıdan daha da geri bir konumdaydı. Daha 1622’de, tarihte bir ilki gerçekleştirerek Oxford’da bir tarih kürsüsü kurmuş olan bu ülkede, henüz bir İngiltere tarihi bile yazılmamıştı. Mezeray’ın Fransızlar, Mariana’nın İspanyollar, Buchanan’ın İskoçlarla ilgili tarihlerinin karşılığı henüz İngiltere’de yoktu. Papalık devletleri, dükalıklar ve cumhuriyetler arasında bölünmüş olan İtalyanların tarihini yazmak için de Antonio Muratori tonlarla kaynak toplamış, kitaplar yazmıştı. Oysa gözlerini geçmişten çok geleceğe çevirmiş olan İngiltere’de tarih eski çağlarla sınırlı kalmıştı ve ilk tarih kürsüsünü işgal eden Degory Wheare de Latince kaleme aldığı “yöntem” kitabında, Locke gibi, “tarihin asıl amacı, bilgi edinme ve derin düşünceler (contemplation) değil, pratiktir” diyordu. Ona göre “tarih, örneklerle süslenmiş bir ahlaki felsefe” olmaktan öte bir anlam taşımıyordu.<sup class="calibre2"><a href="../Text/felsefe_split_000.html#footnote%20-89181-48" id="footnote-89181-48-backlink">[48]</a></sup> Kısaca İngiltere’de, örneğini Richard Baker’ın “eski tarz kronikleri”nde bulan eserlerin ötesine geçilememişti. Yüzyılın sonlarına doğru William Temple “<span class="ideitalik">İngiltere Tarihine Giriş</span>”ini yazarken Fransız tarihçi Mezeray’ı örnek alacaktı.<sup class="calibre2"><a href="../Text/felsefe_split_000.html#footnote%20-89181-49" id="footnote-89181-49-backlink">[49]</a></sup></p>

  <p class="normal1">Kısaca 17. yüzyıl, ilahiyatçılarla metafizikçilerin çatıştığı, fakat her iki akımın da tarihçileri etkilediği bir yüzyıl idi. 18. yüzyıl, yani Aydınlanma çağı ise metafizikten felsefeye geçiş dönemi oldu. Metafizikçiler tarihçiliği küçümsüyor, onu bir bilim olarak görmüyorlardı. Yine de Spinoza Tevrat’a getirdiği laik okuma ile, Leibniz ise geleneksel kaynakları aşan, tarihte “kaynak” kavramını zenginleştiren incelemeleri ile disiplinin bilimselleşmesi yönünde önemli bir rol oynadılar. Fakat bu geçişte en önemli rolü, yüzyılın sonlarına doğru Fransız düşünürü Pierre Bayle oynadı.</p>

  <p class="normal1">Bugün düşünce tarihinde hayli geri planlara atılmış görünen Pierre Bayle kimdi? Ve bu tarihî işlevi nasıl yerine getirdi? Sanıyorum ki bu işlevi en iyi tarihî maddeciliğin kurucuları ifade etmişlerdir.</p>

  <p class="normal1">Marx ve Engels, tarihî maddeciliğin inşasında ilk temel taşlarından biri olan <span class="ideitalik">Kutsal Aile</span>’de genç Hegelcilerle hesaplaşırken, Bayle’i Feuerbach’ın öncüsü olarak görüyor ve şunu yazıyorlardı: “Teori planında 17. yüzyıl metafiziğine ve tüm metafiziğe itibarını kaybettiren insan Pierre Bayle idi; silahı da bizzat metafiziğin büyülü formüllerinden yapılmış <span class="ideitalik">kuşkuculuk</span> oldu. Bayle’in hareket noktası Kartezyen metafizik idi. <span class="ideitalik">Feuerbach,</span> <span class="ideitalik">spekülatif felsefeyle</span> kavgaya spekülasyonda ilahiyatın son desteğini gördüğü ve ilahiyatçıları, sözde bilimlerini terk ederek, kaba ve itici inançlarına dönmeye zorlamayı gerekli bulduğu için girişmişti; aynı şekilde Bayle de dinden şüphe ettiği için dinî inancı destekleyen metafizikten da şüphe etmeye başladı. Böylece metafiziği tüm tarihî evrimi içinde eleştirmeye koyuldu. Metafiziğin ölüsünün tarihini yazmak için tarihçi oldu (..) Bir Fransız tarihçisinin dediği gibi, Pierre Bayle, ‘17. yüzyıl anlamında metafizikçilerin sonuncusu, 18. yüzyıl anlamında filozofların da birincisi oldu’.” (İtalikler Marx ve Engels’e ait).<sup class="calibre2"><a href="../Text/felsefe_split_000.html#footnote%20-89181-50" id="footnote-89181-50-backlink">[50]</a></sup></p>

  <p class="normal1">Pierre Bayle’in karşı olduğu düşünce sistemi aslında Bossuet’nin teolojik sistemiydi ve bu sisteme karşı Bayle, silahını önce Descartes’ın şüpheciliğinde aramıştı. Fakat Fransız filozofun “ilk neden” ve “töz” arayışı ve Bossuet nasıl tüm gerçekleri kutsal kitaplarda buluyorsa Descartes’ın da tüm gerçekleri matematikte bulması, kendisini Kartezyen felsefeden uzaklaştırmıştı.<sup class="calibre2"><a href="../Text/felsefe_split_000.html#footnote%20-89181-51" id="footnote-89181-51-backlink">[51]</a></sup> Matematik, her şeyi kanıtlama mantığı üzerine kurulmuştu. Oysa tarihî gerçekler farklı nitelikteydi ve onlar için matematik kanıtlama söz konusu olamazdı. Tarihî olguları saptamak ve doğruyu yanlıştan ayırmak önce şüpheciliği gerektiriyordu. Böylece Bayle, bir tarih felsefesi geliştirmek ya da tarihte ereksellik aramak yerine, tarih çalışmalarına şüpheciliği sokuyor ve tarihî olgular içinde doğrulardan çok yanlışları arıyordu. Eleştirel sözlüğünü hazırlarken bir dostuna yazdığı mektupta da, amacının “sözlüklerde ya da kimi yazarlar tarafından yapılan hatalarla ilgili bir yanlışlar mecmuası” meydana getirmek olduğunu söylemişti.<sup class="calibre2"><a href="../Text/felsefe_split_000.html#footnote%20-89181-52" id="footnote-89181-52-backlink">[52]</a></sup> Yanlışlar dogmalardan, otoritelerden ve gelenekten kaynaklanıyordu. Bu yüzden doğrulara da ancak dogmaları ve otoriteleri kırarak ulaşabilirdik. Bunun için de, Bayle, tarihî olguları tek başlarına ele almıyor, onları “tarihî olgunun bağlı olduğu koşullanmalar kompleksi” içinde inceliyordu. Ve onun için olgular, tarihî bilginin başlangıcı değil, hedefi ve sonucuydu. Böylece, Cassirer’in ifadesiyle, “katı bir şekilde rasyonel ve rasyonalist bir yüzyılın ortasında, Bayle, inançlı ve tutarlı bir biçimde ilk <span class="ideitalik">pozitivist</span>” olacaktı.<sup class="calibre2"><a href="../Text/felsefe_split_000.html#footnote%20-89181-53" id="footnote-89181-53-backlink">[53]</a></sup> Eleştirel sözlüğünden aktardığımız aşağıdaki cümleler, çığır açıcı düşünürün tutkusunu ve kavgasını çok güzel özetliyor:</p>

  <p class="normal1">“Tarihin kanununu bilenler, görevini sadık bir şekilde yapmak isteyen bir tarihçinin övgü ve kötüleme esprisinden uzaklaşması ve mümkün olduğu kadar her türlü ihtirasını yenmiş bir stoacı gibi davranması gerektiğini kabul ederler. O sadece gerçeğin çıkarlarına dikkatli olmalı, gerisine aldırış etmemelidir ve bunun için bir hareketin öfkesini, bir iyiliğin anısını, hatta vatanının aşkını feda etmelidir. Bir ülkeden olduğunu, bir cemaatte yetiştiğini, servetini şuna veya buna borçlu olduğunu, dostlarının veya ebeveyninin şunlar ya da bunlar olduğunu unutmalıdır. Böyle bir tarihçi, Melchisédec gibi, anası, babası, soy kütüğü olmayan biridir. Ona nerelisin diye sorulunca ne Fransızım, ne Almanım, ne İngilizim, ne İspanyolum vb., ne imparatorun ne de Fransa kralının hizmetinde değil sadece gerçeğin hizmetinde olan bir dünyalıyım diye yanıt verir. Gerçek tek kraliçemdir; sadece ona itaate yemin ettim.”<sup class="calibre2"><a href="../Text/felsefe_split_000.html#footnote%20-89181-54" id="footnote-89181-54-backlink">[54]</a></sup></p>

  <p class="normal1">Pierre Bayle ile bir devir kapanıyor, yeni bir devir başlıyordu. Fakat biz Aydınlanma adına layık görülen bu yeni devri sorgulamaya geçmeden, bu gelişmelerin dışında yer alan, hatta yer yer ona karşıt olarak sunulan başka bir dünyada, Osmanlı-İslam dünyasında olup bitenleri anlamaya çalışalım.</p>

  <p class="normal">Osmanlı-İslam Dünyası: Kâtip Çelebi, İlahiyat ve Tarih</p>

  <p class="normal1">17. yüzyıl, Avrupa için olduğu gibi Osmanlı toplumu için de bir dönüm noktası oldu ve Batı’daki sosyoekonomik gelişmeler bu dönüşüm için de belirleyici bir rol oynadılar. Çok genel hatlarıyla bu karşılıklı etkileşim şöyle özetlenebilir: Batı’da kapitalizmin itici güçlerinden yün dokumacılığının hayvancılığı teşvik etmesi ve hububat ihtiyacını artırması Doğu’da tarım ekimini yoğunlaştırmış ve Elbe nehrinin doğusundaki bölgede tarihçilerin “ikinci feodalite” adını verdikleri süreci başlatmıştı. 16. yüzyıla resmî tarihçilerin “Celali isyanları” adını verdikleri köylü isyanları ile giren Osmanlı toplumu da bu gelişmenin dışında kalamazdı.<sup class="calibre2"><a href="../Text/felsefe_split_000.html#footnote%20-89181-55" id="footnote-89181-55-backlink">[55]</a></sup> Bu süreç içinde ön-feodalite özellikleri taşıyan Osmanlı tımar sistemi bozuluyor, Anadolu ve Balkanlarda bir çeşit “hanedan aileleri” görünümü altında derebeylik sistemi gelişiyordu. Aynı sürecin üst-yapı açısından ifadesi ise Osmanlı kültür kurumlarında, özellikle de medreselerde baş gösteren bozulma oldu.</p>

  <p class="normal1">Osmanlı Devleti’nde ulema sınıfı aslında daha 16. yüzyıl ortalarından itibaren toplumsal bir evrim geçirmiş, medreseler bazı “aristokratlaşmış” molla ailelerinin eline geçerek siyasal kavganın bir parçası haline gelmişti. 17. yüzyılda Batı’da rasyonalizm egemenliğini kurarken Osmanlı toplumu böyle anakronik bir evrim içindeydi ve bir kast haline gelen ulema, artık ancak “ilmiyenin zenginliği ve imtiyazları tehdit altında olduğu zaman bir araya geliyordu; bu ilim mesleğinin mensupları nadiren ilmî nedenlerle ve nadiren mesleklerinin ilmî yönü için birlikte hareket ediyorlardı.”<sup class="calibre2"><a href="../Text/felsefe_split_000.html#footnote%20-89181-56" id="footnote-89181-56-backlink">[56]</a></sup> Medreselerin siyasallaşması ve “umur-u devlet”in bir aktörü haline gelmesi, ruhaniyet alanının bunların dışındaki tekke ve tarikatlara kaymasına, daha doğrusu mevcut tarikatların güçlenmesine yol açtı. Öte yandan Kadızadeler gibi “aristokrat”laşan bazı ulema aileleri camilerde verdikleri siyasal nitelikli vaazlarla yeni ve farklı bir ideolojik alan yaratmayı başarmışlardı.</p>

  <p class="normal1">Bütün bu gelişmeler, kuşkusuz, Batı tipi bir sivil toplum için elverişli bir zemin oluşturmuyordu. Nitekim bu dönemin Kâtip Çelebi, Evliya Çelebi gibi önde gelen düşünürleri medreselerden çıkmamıştır. Bunlardan Kâtip Çelebi, her alanı kucaklayan eserleriyle, özellikle de ilimler sözlüğüyle Osmanlı Devleti’nde çağının en dikkate değer düşünürü olmuştur.</p>

  <p class="normal1">Avrupalı çağdaşları arasında Hacı Halife ismi ile ün yapmış olan Kâtip Çelebi ilimleri, o günlerin dünyasında yaygın olan tasnife uyarak, <span class="ideitalik">aklî</span> ve <span class="ideitalik">naklî</span> ilimler şeklinde ikiye ayırıyordu ve her iki alana da hâkimdi. Özellikle 15 bin civarında eser, 10 bin kadar yazar ve üç yüzden fazla da bilim dalının tanıtıldığı <span class="ideitalik">Keşf’üz Zunûn</span> isimli eseri bir bibliyografyadan da öte, bir ansiklopedi özelliği taşımaktadır.<sup class="calibre2"><a href="../Text/felsefe_split_000.html#footnote%20-89181-57" id="footnote-89181-57-backlink">[57]</a></sup> Dr. Adnan Adıvar’ın, (Batı Rönesansı’ndan iki yüz yıl sonra) “Türkiye’de Rönesans’ın müjdecisi sayılabilecek kadar önemli”<sup class="calibre2"><a href="../Text/felsefe_split_000.html#footnote%20-89181-58" id="footnote-89181-58-backlink">[58]</a></sup> bulduğu düşünürün eserleri F. Babinger’den çağdaş İslam düşünürü Fazlur Rahman’a kadar, Batılı ve Doğulu, sayısız bilginin de dikkatini çekmiş ve takdirini kazanmıştır.<sup class="calibre2"><a href="../Text/felsefe_split_000.html#footnote%20-89181-59" id="footnote-89181-59-backlink">[59]</a></sup> Bu övgüler düşünürden üç yüz elli yıl sonra bile laiklik sorununu çözememiş bir toplumda Kâtip Çelebi’nin düşüncelerinin güncel bir boyut taşımasından kaynaklanıyor.</p>

  <p class="normal1">Kâtip Çelebi’nin laik bir dünya görüşü yönündeki duruşu, önerdiği ilim tasnifinde ve hikmet ya da felsefeyi içeren “aklî ilimler”e verdiği önemde somutlaşıyordu. Ne var ki, hayatının sonlarında kaleme aldığı <span class="ideitalik">Mizanü’l-Hakk’</span>da anlattığına bakılırsa, düşünürümüz bu açıdan pek de şanslı bir dönemde yaşamıyordu. Çağının Osmanlı teokrasisine özgü “normal” kısıtlamalarının dışında, bazı konjonktürel gelişmeler de o tarihlerde düşünce özgürlüğünü boğma eğilimindeydi. Kâtip Çelebi bu gelişmeleri şöyle özetlemiştir: “(Osmanlı Devleti’nde) ilk çağlardan Sultan Süleyman Han zamanına gelinceye kadar hikmet ile şeriat ilimlerini uzlaştıran gerçek araştırıcılar ün almışlardı”; fakat sonradan “nice boş kafalı insanlar” bunlara karşı tavır alarak, “salt taklit ile donup kaldılar” ve felsefeyle ilgili bütün dersleri öğretim programlarından çıkarttılar. Sonuç olarak da “Osmanlı ülkesinde ilim pazarına kesat gelip, bunları okutacak olanların kökü kurumaya yüz tuttu.”<sup class="calibre2"><a href="../Text/felsefe_split_000.html#footnote%20-89181-60" id="footnote-89181-60-backlink">[60]</a></sup> İlginçtir ki, bu tabloyu çizen âlimimiz kendi azminin kırılmadığını ve “Sokrat’ın Eflatun’u heveslendirdiği gibi”<sup class="calibre2"><a href="../Text/felsefe_split_000.html#footnote%20-89181-61" id="footnote-89181-61-backlink">[61]</a></sup> genç yetenekleri teşvik ettiğini belirtmekten de geri kalmamıştır.</p>

  <p class="normal1">Aslında Kâtip Çelebi’nin sözünü ettiği yasaklamanın göreli olduğu, merkeziyetçilikten uzak ve kendine özgü bir “çoğulculuk” anlayışı içinde yaşayan medrese sisteminde mutlak ve bütünsel bir felsefe düşmanlığından söz edilemeyeceği söylenebilir. Nitekim bazı tarihçilere göre, o dönemde, bilim ve felsefeyi bütünüyle yasaklayan “herhangi bir resmî karar veya yazı yoktur” ve Kâtip Çelebi, “sadece oluşan olumsuz havaya ve yaygınlaşan bilgi yetersizliğine vurgu yapmaktadır.”<sup class="calibre2"><a href="../Text/felsefe_split_000.html#footnote%20-89181-62" id="footnote-89181-62-backlink">[62]</a></sup></p>

  <p class="normal1">Kuşkusuz Kâtip Çelebi’nin bilim ve felsefe konusundaki “liberal” tutumunu dönemin koşulları içinde değerlendirmemiz ve günümüz kavramlarını üç yüz elli yıl öncesine uygularken çok ihtiyatlı olmamız gerekiyor. İlerleyen sayfalarda Osmanlı bilgininin evrensel planda bir yeri olup olmadığını sorgularken bu noktaya tekrar döneceğiz ve Kâtip Çelebi’nin düşünce dünyasının sınırlarına değineceğiz. Yine de, elli yıl önce, “Kâtip Çelebi’nin görüşü tamamen laik devlet telakkisine ve laik ahlak prensiplerine uygundur” diyen Hilmi Ziya Ülken’in şu söylediklerinin bugün de anlamını yitirmedikleri kanısındayız: “Kâtip Çelebi’nin üç yüz yıl önce verdiği hükümler, bugün için dahi maalesef henüz tatbik sahasına girmiş olmayan derin bir ilim zihniyetine ve realist bir cemiyet görüşüne –hiç değilse sezgi halinde– dayanmaktadır.”<sup class="calibre2"><a href="../Text/felsefe_split_000.html#footnote%20-89181-63" id="footnote-89181-63-backlink">[63]</a></sup></p>

  <p class="normal1">Kâtip Çelebi, düşünceleri ve eylemi ile bizlere yaşadığı dönemin siyasal ve toplumsal sorunları hakkında da ışık tutmakta, o yıllarda olup bitenlere tanık olmaktadır. Özellikle <span class="ideitalik">Mizanü’l-Hakk</span> kitabı bu konuda paha biçilmez tablolarla doludur. Ünlü âlim, ölümünden bir yıl önce kaleme aldığı bu son eserinde, o günlerde Osmanlı toplumunu en çok meşgul eden ve bölen sorunları tartışmış, ayrıca bu konularda kendi düşüncelerini de açıklamıştır.</p>

  <p class="normal1">Nelerdi Kâtip Çelebi’nin altını çizdiği sorunlar?</p>

  <p class="normal1">Kâtip Çelebi, <span class="ideitalik">Mizan</span>’ında, özellikle o sıralarda toplumu ikiye bölmüş olan (Mevlevilerde) “raks ve devr icrası”; tütün ve kahve yasağı; Peygamber Muhammed’in küçükken kaybettiği anne ve babasının Müslüman sayılıp sayılmayacağı; Muhyiddin İbn Arabî’nin tasavvuf felsefesini benimseyenlerin mi, yoksa reddedenlerin mi haklı olduğu gibi konular üzerinde durmuş ve ılımlı tavırlar ortaya koymuştur. Çelebi, daha da önemli olarak, o yıllarda Osmanlı devletinde sert tartışmalara konu olan “bid’at”la ilgili görüşünü de ifade etmiştir.</p>

  <p class="normal1">Gerçekten de “yenilik” anlamına gelen, fakat giderek yeniliklere kapanan bir toplumda “yasak” anlamı kazanan bu sözcüğe karşı âlimimizin yaklaşımı nasıl olmuştur?</p>

  <p class="normal1">Kâtip Çelebi <span class="ideitalik">bid’at</span> konusunda tavrını belirlemeden önce yenilikleri <span class="ideitalik">bid’at-ı hasene</span> ve <span class="ideitalik">bid’at-ı seyyie</span>, yani iyi ve kötü yenilikler şeklinde ikiye ayırır ve sonra da kendi tutumunu şöyle formüle eder: “Ancak şunu söyleyeyim ki bütün bu bid’atlar halkın arasında bir töreye ve âdete dayanır. Bir bid’at bir halkın arasında yerleşip oturduktan sonra artık şeriatın beğendiğini buyurup, beğenmediğini yasaklamak işidir diye halkı yasaklayıp ondan döndürmek arzusunda olmak büyük ahmaklık ve bilgisizliktir. Halk alışıp âdet ettiği işi, eğer sünnet eğer bid’attır, bırakmazlar.”<sup class="calibre2"><a href="../Text/felsefe_split_000.html#footnote%20-89181-64" id="footnote-89181-64-backlink">[64]</a></sup> Bu satırlarda, Kâtip Çelebi’nin düşüncesinde laiklik yönündeki öğelerin sadece “ilke beyanı” düzeyinde kalmayıp, toplumsal dayanaklarla da beslendiğine tanık oluyoruz.</p>

  <p class="normal1">Aslında 17. yüzyılın ortalarında Osmanlı toplumu sadece dinî düşünce planında ikiye bölünmemişti; bu bölünmenin sosyolojik ve siyasal bir tabanı da bulunuyordu. İdeolojik planda Sünni ortodoksi ve sufilik karşıtlığı şeklini alan tartışmalar, yönetici sınıf içinde de kamplaşmaya yol açmıştı. Örneğin Mevleviliği benimsemiş olan Bahaî Efendi’nin yüzyılın ortalarında (1649’da) şeyhülislam oluşu bu kavgayı kızıştıran bir faktör olabiliyordu. Gerçekten de, çocuk yaşındaki Sultan 4. Mehmet ve onu etki altında tutan büyük annesi Kösem Sultan ile Kadızadeler ve yeniçeri ağalarını bir araya getiren iktidar kliğinin tasavvuf erbabına karşı verdiği kavga ve Bahaî Efendi’yi şeyhülislamlıktan uzaklaştırmak için kurduğu tuzaklar, o dönemde din, sosyoloji ve siyasetin nasıl iç içe olduklarını sergileyen anlamlı bir gelişme idi.<sup class="calibre2"><a href="../Text/felsefe_split_000.html#footnote%20-89181-65" id="footnote-89181-65-backlink">[65]</a></sup></p>

  <p class="normal1">Kâtip Çelebi’nin bireysel dünyası ve Osmanlı kültürü içindeki yeri hakkında yaptığımız bazı genel saptamalardan sonra, sanıyorum ki artık şu soruları sorabiliriz: Düşünürümüz bilim ve kültür açısından evrensel planda nasıl bir konumda bulunuyordu? Batı dünyasındaki gelişmeleri göz önünde bulundurursak, kendisini evrenselleşen değerler sistemi içinde yer alan bir düşünür olarak da niteleyebilir miyiz? Yoksa katılaşan ve kültür hayatını akılcılıktan daha da uzaklaştıran bağnazlık eğilimleri, aslında bu eğilimlerle kavga halinde olan Kâtip Çelebi’nin ufuklarının sınırlarını da çiziyor muydu?</p>

  <p class="normal1">Daha önceki bölümlerde anlatmaya çalıştığımız gibi, 17. yüzyılda Batı dünyası köklü bir dönüşüm içindeydi. Feodal yapılar çözülüyor, mutlak monarşilerin kurumsal yapısı oluşuyor ve merkantil politikalar da kapitalist sermaye birikimini hızlandırıyordu. Aynı ortamda zihin yapıları da hızla değişiyor ve skolastik düşünce ağır darbeler yiyordu. Düşünce planında Fransız filozofu Descartes bu gelişimin ve dolayısıyla da evrensel uygarlıktaki ilerlemenin önde gelen isimlerinden biri olmuştur.</p>

  <p class="normal">Kâtip Çelebi, Descartes ve Ötesi</p>

  <p class="normal1">Kâtip Çelebi (ölümü 1657) ve Descartes (ölümü 1650) aynı yıllarda yaşamış, çağdaş iki düşünür idiler; fakat hiçbir zaman bir araya gelmemiş, hatta hiçbir şekilde birbirlerinden haberdar olmamışlardı. Yine de giderek farklılaşan iki toplumsal ortamın ve kültür geleneğinin bu önemli iki figürünü karşılaştırmak (metodolojik olarak tartışmalı görünse de) bazı açılardan aydınlatıcı olabilir.</p>

  <p class="normal1">Kâtip Çelebi ile Descartes’ın ortak noktaları, kuşkusuz, bütün düşünürlerde ortak olduğunu söyleyebileceğimiz bir özelliktir: Eskilerin <span class="ideitalik">libido sciendi</span> dediği okuma ve öğrenme tutkusu. Gerçekten, her iki düşünürün hayatı da okuma, öğrenme ve düşüncelerini yayma çabası içinde geçmiştir. Buna ek olarak bir de şu noktada birleştiklerini görüyoruz: Descartes da, Kâtip Çelebi de toplumlarının bilim kurumlarının dışında yer almışlardı. Fransız filozofu Poitiers Üniversitesi’nde hukuk okumuş, daha sonra da bir askeri okula girerek askerlik eğitimi görmüştü. Kendisi hiçbir zaman bir üniversite mensubu olmamıştır. Aynı şekilde Kâtip Çelebi de, Enderun mensubu babası sayesinde özel öğretim gördükten sonra halife (kâtip) olarak Enderun’a girmiş ve tüm hayatı boyunca medrese dışında kalmıştır. Hatta yaşam öyküsünü yazanlar, Kâtip Çelebi’nin medreseliler tarafından küçük görüldüğünü de not etmişlerdir. Bu benzer noktanın önemi şuradadır: O dönemde, Batı’da ve Doğu’da, yükseköğretim kurumları skolastik bilim anlayışları ve lonca çıkarlarına dayanan yapılarıyla modern bilim gelişmelerinin dışında kalmışlar, hatta bu yöndeki gelişmelere karşı çıkmışlardır. 18. yüzyılda, yani Aydınlanma çağında bile Fransa’da en ünlü düşünürlerin (Voltaire, Rousseau, Montesqieu, Ansiklopedistler vb.) Sorbonne’un düşmanları sayılmış olması anlamlı değil midir? O kadar ki, 19. yüzyıl başlarında Fransız eğitim tarihini inceleyen Durkheim bile, çağdaş kurumlar arasında feodal loncalardan en çok iz taşıyan kurumlar olarak üniversiteleri işaret etmiştir.<sup class="calibre2"><a href="../Text/felsefe_split_000.html#footnote%20-89181-66" id="footnote-89181-66-backlink">[66]</a></sup> Kısaca Kâtip Çelebi’nin yaşadığı dönemde Batı üniversiteleri de zihniyet itibariyle Osmanlı medreselerinden fazla farklı değillerdi. Farklı olan, Batı’daki, feodal ilişkileri çözen ve özgür tartışmanın mümkün olduğu bir “kamusal alan”ın oluşmasına olanak sağlayan toplumsal gelişme modeli idi. Kâtip Çelebi ile Descartes’ı ayıran nokta da nesnel olarak yaşadıkları kültür ortamı bağlamında ortaya çıkıyordu.</p>

  <p class="normal1">Descartes, “resmî Fransa”nın temsilcisi değildi. Tam tersine düşüncelerinin resmî felsefeyle uyumsuzluğu yüzünden ülkesini terk etmiş, Hollanda’ya yerleşmişti. Dahası, bazı kitaplarını hayattayken yayınlamayı göze alamamış, yayınlanan eserlerinden bazılarına da ismini koymaktan çekinmişti. Kısaca, Descartes ve Kartezyen felsefesi, yaşadığı günlerin Fransa’sını değil, geleceğin Fransa’sını temsil ediyordu. Düşünürün temel eserlerini <span class="ideitalik">Latince</span> değil <span class="ideitalik">Fransızca</span> kaleme almış olması da skolastik kültürden ulusal ve rasyonel bir kültüre geçişin işaretiydi. “Eğer öğretmenlerimin dili Latinceyle değil de, ülkemin dili olan Fransızca yazıyorsam, diyordu Descartes, bunu şu umutla yapıyorum: Sadece doğal, tamamen saf akıllarını kullananlar, düşüncelerimi eski kitaplardan başka bir şeye inanmayanlardan daha iyi anlayacaklar.”<sup class="calibre2"><a href="../Text/felsefe_split_000.html#footnote%20-89181-67" id="footnote-89181-67-backlink">[67]</a></sup> Aslında Descartes’ın skolastik düşünceden modern bilim ve felsefeye geçişi simgeleyen bu sözleri, Fransa’yı da aşan bir Batı rasyonalizmini müjdeliyordu. Çünkü unutmayalım ki, eğer İtalyan Galile olmasaydı, Fransız Descartes da olamazdı ve bunlara Hollanda’nın özgürlükçü ortamını da eklemeden Descartes’ın <span class="ideitalik">cogito</span> sorgulamasını anlayamayız. Oysa Kâtip Çelebi bu ortamdan kopuk, dahası, bu ortamın genellikle “küfür dünyası” olarak görüldüğü bir ortamda yaşıyordu ve bir Osmanlı Descartes’ı olabilmesi mümkün değildi. Fakat Kâtip Çelebi o yılların resmî Fransa’sını temsil eden ve her düşünceyi kutsal tarih ve Katolik ortodoksi optiğinde değerlendiren Bossuet de olmadı. Medreseli olmadığı için ulema tarafından küçümsendi; geçim kaynağı olarak gördüğü kapıkulu ocağında da yükselmek için en küçük bir çaba sarf etmedi. Tüm hırsı okumak, yazmak ve doğru bellediğini –yaşadığı kültür ortamının sınırlarını zorlayarak–söylemek idi ve bunun kavgasını verdi.</p>

  <p class="normal1">Özetlersek, 17. yüzyılda Osmanlı toplumu Ortaçağ kalıplarını zorlasa da, kıramadı; skolastik düşünce yöntemlerini yenileyemedi. Bu konuda Kâtip Çelebi gibi en ileri adımları atan düşünürler de felsefe yapmadılar, sadece felsefenin önemi ve gereği üzerinde durdular. Böyle bir kültür ortamında elbette ki tarih-yazıcılığı da Ortaçağ’ın yıllık (<span class="ideitalik">annales</span>) ve kronik yazarlığından, vakanüvis tarihçiliğinden öte bir anlam taşıyamazdı. Gerçekten de bu yüzyılın tarihçileri temel eserlerine, Tevrat’ta anlatıldığı gibi Yaratılış kuramından başlıyor ve neseplerini Hazreti Nuh’un oğlu Yafes’e bağladıktan sonra, daha önceki vakanüvisleri tekrarlayarak sözü asıl anlatacakları döneme getiriyorlardı. Bunlar arasında Peçevi gibi ilk kez yabancı kaynaklar kullanan, Hezarfen Efendi gibi Yunanca ve Latince kaynaklardan haberdar olanlar da vardı. Bizzat Kâtip Çelebi de, coğrafya konusundaki evrensel ilgi alanına ek olarak, yabancı tarihçilerle de ilgilenmiş ve (Fransız tarihçisi Mézeray’ın Fransızcaya çevirdiği) Bizans kronik yazarı Chalkondyles’i Osmanlıcaya çevirmişti.<sup class="calibre2"><a href="../Text/felsefe_split_000.html#footnote%20-89181-68" id="footnote-89181-68-backlink">[68]</a></sup> Yaşadıkları döneme ait verdikleri bilgilerle bu vakanüvisler elbette ki yararlı bir iş yapıyorlardı. Eserlerini bugün de öğretici buluyoruz ve bunların bir kısmı Batı dillerine de çevrilmiştir. Ne var ki Osmanlı kültüründe tarihçiliğin gelişmesi kolektif zihin yapılarında seküler ve eleştirel düşünceye yer veren daha temelli bazı dönüşümlere muhtaçtı. Felsefenin ilahiyatı eleştirdiği, tabii hukukun yeşerdiği böyle bir ortamdan yoksun olan Osmanlı tarihçileri “mülk devlet” anlayışının ötesine geçememişlerdir. Kuyucu Murat’ın yetim kalmış bir “eşkıya” çocuğunu, “bu da eşkıya olmasın” diye (cellat öldürmeyi reddedince, bizzat kendi elleriyle) kuyuya atmasını, ünlü <span class="ideitalik">Tarih</span>’inde “örnek devlet adamı davranışı” olarak alkışlayan bir Naima tam da bu zihniyeti temsil ediyordu.</p>

  <p class="normal1">Batı’da kapitalizmin gelişmesi ve merkeziyetçi espri içinde yürütülen devlet reformları ulusal bilincin inşası ile birlikte yürümüştür. Bunun en önemli aracı olan ulusal diller de bu yüzyılda ön plana çıkmaya başladılar. Oysa benzer sosyo-politik değişimler geçirmemiş Osmanlı toplumunda “ulus inşası”nın en önemli figürleri olması gereken tarihçiler temel eserlerini Türkçe değil, Arapça kaleme almaya devam ediyorlardı. Bu eşitsiz gelişme Osmanlılara çok pahalıya mal oldu. Devlet aygıtında reform yapamayan, aksine iktidarın saray hizipleri, feodal aileler, yeniçeri ve sipahi ağaları arasında giderek daha fazla bölündüğü bir ortamda, Batı’nın, sonunda Karlofça Anlaşması ile simgelenen hegemonyası altına girmek de kaçınılmazdı.</p>

  <p class="normal1">Osmanlı uleması ve yönetici kadroları gözlerini geleceğe değil, Koçi Bey’in ünlü risalesinde özlediği geçmişe çevirmişti. Oysa Batı’da bu dönemde yaşanan temelli değişiklikler, ister istemez Osmanlı Devleti’ni de etkileyecek ve <span class="ideitalik">Devr-i Süleyman</span>’a dönüşü olanaksız kılacaktır. Gerçekten de Batı’da o tarihlerde “fetihçi senyörler”in devri kapanmış, “fetihçi burjuvalar”ın devri başlamıştı. İngiliz ve Hollandalılar 17. yüzyılın ortasında tarihin ilk merkantil savaşını yaptıktan sonra, Akdeniz’de, Girit savaşıyla zayıflayan Venedikliler ve Fransızlar aleyhine kıyasıya bir rekabete girişmişler ve bu ticarette en büyük payı almışlardı. Kuşkusuz bütün bu gelişmeler, yönetici kadrolar değişimin bilincinde olmasalar bile, Osmanlı toplumunu yakından ilgilendiriyordu. 17. yüzyılın <span class="ideitalik">İkinci Yarısında İstanbul</span> adlı eserinde Osmanlı iktisadi hayatını inceleyen Fransız tarihçisi R. Mantran, şu yargıya varacaktır: “17. yüzyılın ikinci yarısında Osmanlı ekonomisinin vesayet altına alınması, iki yüzyıl sonra İmparatorluğun siyasal vesayet altına girmesine öncülük eder gibi görünmektedir.”<sup class="calibre2"><a href="../Text/felsefe_split_000.html#footnote%20-89181-69" id="footnote-89181-69-backlink">[69]</a></sup></p>
</body>
</html>
