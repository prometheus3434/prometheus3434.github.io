<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>felsefe</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f54062f4-25a9-4530-841a-14ffaf3395de" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">19. Yüzyıl: Teori, Pratik ve Tarihsellik</h1>

  <p class="normal1">19. yüzyıl, düşüncede ve eylemde yaşanan köklü dönüşümler açısından belki de insanlık tarihinin en hareketli ve en sancılı dönemi olmuştur. Bu yüzyıl –biraz erken başlatılarak (1789) ve biraz da geç bitirilerek (1917)– “devrimler çağı” olarak nitelenmiştir. Kapitalizmin egemenliğini kurduğu ve modern sınıfların ortaya çıktığı bu uzun yüzyıl, filozoflar, toplum bilimciler ve tarihçiler için yepyeni soruları gündeme getiriyordu. Kuşkusuz bu yeni soruların kökeni ve ilk ifade şekilleri daha önceki yüzyıllardaydı; fakat teori, pratiği her zaman hayli geriden izlediği için, felsefede, bilimde ve tarih-yazıcılığında kapitalist üretim biçimi kavramsal ifadesini henüz bulamamıştı.</p>

  <p class="normal1">Kapitalizm, tarihte ilk kez küresel hegemonya potansiyeli taşıyan bir üretim biçimidir. Aydınlanma döneminin ön plana çıkardığı evrensellik fikri, Fransız Devrimi ve <span class="ideitalik">İnsan ve Yurttaşlık Hakları Beyannamesi</span> ile soyut biçimde de olsa, bu dönemde pratiğe yansımıştı. 19. yüzyıla damgasını vuran ve tarihi hızlandıran sınıf kavgaları da bu soyut ilke temelinde yürütüldü. Hegel’in tarih felsefesi ile felsefe tarihini birleştiren “sistem”i, Comte’un pozitivizmi ve Anglosakson ampirizmi yüzyılı yönlendiren başlıca düşünce akımları oldu. Kuşkusuz bu akımlardan hepsi de evrensellik iddiası taşıyordu. Fakat bunlardan her biri kapitalist üretim biçiminin kurumsallaştığı ulusal bir tabanda doğdu ve ulusal geleneklerle yoğruldu. Bentham’ın faydacı felsefesi Hegel’e, Hegel’in diyalektiği Comte’a, Comte’un pozitivizmi de diğer ikisine hiç de ilginç görünmemişti. Batı’da, ulusal bilinçleri egemen kılan süreç içinde, Kant’ın “aydınlanmış uluslar” dediği ulusların her biri (İngilizler, Fransızlar, İtalyanlar, Almanlar) yükselen kapitalizm içindeki yerleri ve entelektüel mirasları bağlamında felsefe, bilim ve tarih-yazıcılığı ürettiler.</p>

  <p class="normal1">19. yüzyılda kapitalizmin motor gücü haline gelen İngiltere, teorik iktisatta da öncü durumundaydı. Klasik iktisat kuramını yaratan düşünce akımı Britanya adalarında yeşerdiği gibi, liberalizm de faydacı felsefeyle sembiyoz halinde aynı topraklarda sistem haline geldi. Fransa ise 1789’da Bastille’in zaptı ile tüm Avrupa’da hem korku hem de umut yaratacak devrimci bir gelenek başlatmıştı. Fransa’da radikal laiklik anlayışı ve kapitalist rasyonalite dürtüsü pozitivizmi, devrim coşkusu da tarih çalışmalarını kamçıladı. Böylece tarihe cemaat ya da ulus açısından değil de toplumsal sınıflar açısından bakan ilk tarihçiler de Fransa’dan çıktı. Almanya’ya gelince, sanayileşme yarışında geç kalmış bu ülke “ulusal deha”sını teori alanında yoğunlaştırmıştı. “Aydınlanma diktatörlüğü” denilen rejimler altında en kapsamlı eğitim reformlarını yapmış, daha yüzyılın başlarında ilk modern üniversiteyi kurmuş ve filolojide en ileri adımları atmış olan Almanya’da teorik çalışmalar da en özgün formlara bürünmüştü. Toplum ve insan bilimlerinin her dalında, özellikle de felsefede, en titiz incelemeler, bir “Alman üstünlüğü” duygusu yaratacak şekilde bu temeller üzerinde yapılmaya başlamıştı. <sup class="calibre2"><a href="../Text/felsefe_split_000.html#footnote%20-90887-1" id="footnote-90887-1-backlink">[1]</a></sup></p>

  <p class="normal1">Felsefede diyalektik akıl, ekonomi politikte emek-değer kuramı, tarih-yazıcılığında sınıfsal perspektif… sonunda bütün bu “ulusal” düşünce ürünleri 19. yüzyılda farklı disiplinlerin sınırlarını aşıp bir bilim potasında buluştular. Bu sentezi gerçekleştirenlerin Almanya’da doğmuş ve yetişmiş, Fransız devrim ve tarih geleneğini özümsemiş ve Londra’ya yerleşerek İngiliz kapitalizmini yetkin bir biçimde incelemiş iki düşünür olması elbette ki bir rastlantı değildir. Fakat biz 19. yüzyılda felsefe-tarih-bilim ilişkilerini incelemeye bu yüzyılın felsefesine damgasını vuran Almanya ve Hegel ile başlayalım.</p>

  <p class="normal">Hegel: Din, Felsefe ve Devlet</p>

  <p class="normal1">19. yüzyılda, Hegel, sadece tüm düşünce alanlarını kapsayan “sistem”i ile değil, daha önceki tüm felsefi ekolleri içeren bu sistemi aşan “yöntem”i ile de derin etkiler yapmış bir filozoftur. Alman düşünürün ansiklopedik sisteminin “tutuculuğu” ile diyalektik yönteminin “devrimciliği” arasındaki –Marx’ın kuvvetle vurguladığı– çelişki, etkilerinin farklı yönlerde gelişmesinin başlıca nedenlerinden biridir. Hegel’in kendisi de “Ben su ve ateşim; birbirini iten şeylerin teması ve birleşmesiyim” diyerek diyalektik yöntemini âdeta şahsıyla özdeşleştirmişti. Filozofun sisteminin özgün yönü, var olan her şeyin rasyonel, etkin ve tarihsel oluşunu vurgulaması olmuştur.</p>

  <p class="normal1">Ölümünden kısa bir süre sonra Hegel’in yaşam öyküsünü yazan K. Rosenkranz, “Bir filozofun hayatı düşüncesinin tarihidir; diyordu, sisteminin oluşmasının tarihi.”<sup class="calibre2"><a href="../Text/felsefe_split_000.html#footnote%20-90887-2" id="footnote-90887-2-backlink">[2]</a></sup> Ne var ki Hegel’in yaşamı, kitaplarının ve öğrencilerinin arasında, felsefesinin hareketliliği ile ters orantılı bir dinginlik içinde geçti. Sonsuz tecessüsü her alana yayılsa da, düşünürün özel olarak ilgi duyduğu alanlar ilahiyat, felsefe ve tarih idi.</p>

  <p class="normal1">Hegel 1770 yılında, Wurtemberg Dükalığı’nın başkenti olan Stuttgart ilinde dünyaya geldi ve çocukluk-gençlik yılları, Saray’da yüksek memur olan babası sayesinde yüksek bürokrasi çevrelerinde geçti. Biyografından öğrendiğimize göre, daha ilköğrenim yıllarından itibaren tarihe özel bir ilgi duyan filozofumuz için örneğin bir Titus-Livius’u okumak “çığır açıcı” bir dürtü olmuştu. Lise yıllarında da Lessing, düşünürün okuduğu yazarlar arasındaydı. Ülkesinde yapılmış olan eğitim reformlarının genç yaşta bilincine varan Hegel, 1788’de lise diplomasını alırken yaptığı sunuşta (<span class="ideitalik">Abiturrede</span>), “Türkiye’de bilim ve sanatların geriliği” konusunu seçmişti.<sup class="calibre2"><a href="../Text/felsefe_split_000.html#footnote%20-90887-3" id="footnote-90887-3-backlink">[3]</a></sup></p>

  <p class="normal1">Hegel liseyi bitirdikten sonra öğrenimine Tübingen Üniversitesi’ne bağlı bir Protestan Semineri’nde (ilahiyat okulunda) devam etti. Düşünürümüz, geleceğin ünlü filozof ve şairleri arasına girecek Schelling ve Hölderlin’le ilk dostluğunu bu Seminer’de kurdu ve her alana taşan tecessüsüne yanıt veremeyen bu kısıtlayıcı ortamı bu dostluklar sayesinde aştı. Altı yıl kaldığı bu Seminer’den sonra, Hegel, Schelling’in teşvikiyle 1801’de Yena Üniversitesi’nde doçent olana kadar sekiz yıl da Bern ve Frankfurt’ta aristokrat ve burjuva ailelerde mürebbilik yaptı. Fransız Devrimi’nden Napolyon savaşlarına giden bu yıllarda, Hegel’in çalışmalarının din, daha doğrusu Kilise ile Devlet ilişkileri konusunda yoğunlaştığına tanık oluyoruz. Ulus temelinde modern devletlerin kurulduğu bu dönemde, bir sürü küçük devlet, eyalet ve dükalık arasında bölünmüş olan Alman ulusunun özel bir durumu vardı.</p>

  <p class="normal1">Fransız Devrimi başladığı zaman Kant altmış beş, Hegel ise on dokuz yaşındaydı. Bu büyük olay karşısında Kant’ın biyografları, düşünürün bir saat düzeni içinde akıp giden yaşam tarzını bozarak heyecanla sokağa fırladığını, gazetecilere koştuğunu anlatırlar. Genç Hegel de Devrim’i benzer bir heyecanla karşılamıştı. Filozofumuz, hayatının son yıllarına kadar tarih felsefesi derslerinde bu büyük olaydan aynı coşkuyla söz etmiştir. “Düşünen her varlık bu dönemi kutladı”, diyordu Hegel bu derslerde; “o zaman yüce bir heyecan hüküm sürdü; sanki o anda dünyevi ile ilahinin gerçek uzlaşmasına kavuşulmuş gibi, Ruh’un heyecanı dünyayı titretti”.<sup class="calibre2"><a href="../Text/felsefe_split_000.html#footnote%20-90887-4" id="footnote-90887-4-backlink">[4]</a></sup></p>

  <p class="normal1">Kuşkusuz Hegel’le beraber tüm Alman aydınları hatta Alman halkı da –bir ölçüde hasım bir monarşinin çöküşüne tanık olmanın da yarattığı duygularla– aynı sevinci paylaşmışlardı. Bu heyecan Jakobenlerin başlattığı terörden sonra azalmış olsa da tamamen yok olmadı. Ne var ki Fransız ordularının Avusturya galebesinden ve Hegel’in deyimiyle, “(Almanların), en güzel eyaletlerinden bazılarını ve birkaç milyon evladını” kaybederek “bir devlet olmaktan çıkmasından” sonra takdir hisleri bir ölçüde yerini öfke ve kedere bırakmıştı.<sup class="calibre2"><a href="../Text/felsefe_split_000.html#footnote%20-90887-5" id="footnote-90887-5-backlink">[5]</a></sup> Yine de Hegel o dönemde karşı-devrim anlamında kullanılan <span class="ideitalik">restorasyon</span> fikrine daima karşı oldu ve devrim esprisine sadık kaldı. Onun için, siyasette, “korumak ve restore etmek bir aldatmaca idi.”<sup class="calibre2"><a href="../Text/felsefe_split_000.html#footnote%20-90887-6" id="footnote-90887-6-backlink">[6]</a></sup></p>

  <p class="normal1">Hegel, Tübingen ilahiyat okulunda özellikle İncil’i incelemiş ve bitirme tezini de bu konuda kaleme almıştı. Bu sırada amacı, ilk Hristiyanlığı daha sonraki yüzyılların ona verdiği katı biçimlerden ayırmaktı. Rosenkranz, “Hegel, diyor, fetişist inanç olarak adlandırdığı kavramdan (Ortaçağ Hristiyanlığından T. T.) rasyonel Hristiyanlığı ayırt etmek ve onları imge dünyasında yaşayan bir halk dini olarak birleştirmek istiyordu”.<sup class="calibre2"><a href="../Text/felsefe_split_000.html#footnote%20-90887-7" id="footnote-90887-7-backlink">[7]</a></sup> Bu konudaki modeli de Antik Yunan halkının yaşam koşulları idi. Düşünür bu alandaki fikirlerini özellikle Tübingen’den diplomasını alıp Bern’e yerleştikten sonra geliştirmişti. 1795 başlarında dostu Schelling’e yazdığı mektupta “öğretisi dünyevi çıkarlara bağlı olan <span class="ideitalik">resmî Hristiyanlık</span> devlet organizmasıyla içten bir şekilde bütünleştiği sürece kimse onu sarsamayacak” diyordu. Ve mektup “parolamız <span class="ideitalik">akıl ve özgürlük</span>, ortak katılım noktamız da <span class="ideitalik">görünmeyen Kilise</span>’dir” diye son buluyordu.<sup class="calibre2"><a href="../Text/felsefe_split_000.html#footnote%20-90887-8" id="footnote-90887-8-backlink">[8]</a></sup></p>

  <p class="normal1">Hegel’e göre, din, iç dünyamızın bir parçasıydı ve genç düşünür tam da bu sıralarda <span class="ideitalik">İsa’nın Hayatı</span>’nı, özellikle Kant’ın etkisiyle, tüm mucizelerden arınmış bir biçimde betimlemişti.<sup class="calibre2"><a href="../Text/felsefe_split_000.html#footnote%20-90887-9" id="footnote-90887-9-backlink">[9]</a></sup> Kısaca filozofumuza göre Devlet ve Kilise farklı ilkelere dayanıyordu ve bunların mutlaka birbirinden ayrılması lazımdı. Hegel, Alman ulusunu büsbütün parçalayan askeri yenilgilerden sonra analizini daha çok Devlet olgusu üzerinde yoğunlaştırmıştır. Düşünür bu konuda “<span class="ideitalik">Alman Anayasası</span>” başlıklı –ve ölümünden sonra yayınlanan– bir de makale kaleme almıştır.</p>

  <p class="normal1">Sisteminde “Devlet”e özel bir yer veren Hegel, bu gençlik eserinde Almanya’nın durumunu nasıl çözümlüyordu?</p>

  <p class="normal">Alman Koşulları ve Alman Anayasası</p>

  <p class="normal1">Hegel’in din ve devlet ilişkileri üzerinde düşündüğü dönemde Almanya’da ticaret ve sanayi hızla gelişiyor, feodal ilişkiler çözülüyor, fakat ulusal devlet için gerekli koşullar yeterince olgunlaşmıyordu. Gerçekten de Almanlar eski dönemin kan, şeref, kuvvet gibi değerlerini ve bunlarla beraber eski yaşam tarzlarını kaybetmişler, fakat “yeni ortaya çıkmış olan canlı güçleri hukuki bir statüye oturtamamışlardı”.<sup class="calibre2"><a href="../Text/felsefe_split_000.html#footnote%20-90887-10" id="footnote-90887-10-backlink">[10]</a></sup> Böylece bu güçlerin her biri kendi konumuna sahip çıkmış, kendi yolunu izlemiş ve bu da toplumsal bir çözülmeye yol açmıştı. Hegel’in “Alman Anayasası” olarak isimlendirdiği bu durumun temelinde Almanların ünlü “özgürlük içgüdüsü” yatıyordu ve “diğer Avrupa halkları tek ve bölünmez bir devlete boyun eğerken, Almanların ortak bir devlete tabi olmasını önleyen şey de bu içgüdü olmuştu”. Örneğin Fransa’da, Richelieu, “tek ve bölünmez” Devlet aygıtını, özerk şehirleri, devlet içinde devlet oluşturan Protestanları (“Huguenote”ları) ve büyük senyörleri ezerek kurmuştu.<sup class="calibre2"><a href="../Text/felsefe_split_000.html#footnote%20-90887-11" id="footnote-90887-11-backlink">[11]</a></sup> Oysa Alman Anayasası merkezî bir devleti değil, prenslerin, sitelerin, eyaletlerin, loncaların (vb.) “özel haklar”ını saptayan bir “özel haklar mecmuası” halinde ortaya çıkmıştı. İşte, Hegel’e göre, 19. yüzyılın başlarında Alman ulusunun durumu buydu.</p>

  <p class="normal1">Hegel’in Almanya’nın siyasal ve sosyal durumuyla ilgili analizi, geçmiş değerlere özlemle geleceği hazırlayan güçler arasında bocalayan düşünürün konumunu da ortaya koymaktadır. Bu çelişkili konumda, filozofumuz, sorunu ulus-devletlerin kuruluşuyla ilgili toplumsal analiz planından felsefi sistem planına aktarmakta ve şu soruyu sormaktadır: “Almanya nasıl oluyor da bir Devlet olmadan, Devlet olabiliyordu?” Hegel, soruyu, tüm diyalektik felsefesine ışık tutucu bir şekilde, şöyle yanıtlamıştır: “Bu soruya yanıtı keşfetmek kolaydır: Almanya, <span class="ideitalik">fikir</span> (İde) olarak bir Devlet’tir; <span class="ideitalik">gerçek</span> olarak bir Devlet değildir; biçimsel öğe ile reel öğe birbirinden ayrılmıştır; boş biçimsellik Devlet’in varlığını, gerçeklik de Devlet’in yokluğunu ifade ediyor”.<sup class="calibre2"><a href="../Text/felsefe_split_000.html#footnote%20-90887-12" id="footnote-90887-12-backlink">[12]</a></sup> Bir şeyin aynı zamanda hem var hem de yok olamayacağını söyleyen formel mantık açısından garip ve anlamsız görünecek bu cümleler bize aslında Hegel’in tüm sisteminin ipuçlarını vermektedir. Fakat Hegel’in yöntem ve sistemine geçmeden, onun felsefeden ne anladığı ve kendi felsefesinin daha önceki felsefe anlayışına göre nasıl bir yenilik getirdiğine inandığını açıklamaya çalışalım.</p>

  <p class="normal">Hegel: Yeni Bir Felsefe</p>

  <p class="normal1">Hegel, 1816’da, Heidelberg Üniversitesi’ndeki derslerine, “Gerçek karşısında cesaret ve esprinin gücüne inanç! İşte felsefi araştırmanın ilk koşulu budur!” diyerek başlamıştı.<sup class="calibre2"><a href="../Text/felsefe_split_000.html#footnote%20-90887-13" id="footnote-90887-13-backlink">[13]</a></sup> Bu sözlerin, felsefeye yepyeni bir yön veren ve farklı bir terminoloji kazandıran Hegel için <span class="ideitalik">özellikle</span> geçerli olduğunu söyleyebiliriz. Her türlü bilgi dalını kuşatan sistemi ve ağır, anlaşılması zor diliyle, Alman filozof, felsefenin aynı zamanda insanı yalnızlığa iten bir düşünce tarzı olduğu kanısındaydı. Yukarıdaki sözleri öğrencilerine söylediği sırada bir dostuna yazdığı mektupta da “İnsan, hiçbir ilimde felsefede olduğu kadar yalnız değildir; diyordu; şiddetle daha canlı bir etkinlik çevresi arzu ediyorum; diyebilirim ki hayatımın en yüksek isteği budur”.<sup class="calibre2"><a href="../Text/felsefe_split_000.html#footnote%20-90887-14" id="footnote-90887-14-backlink">[14]</a></sup> Daha hayatta iken büyük bir üne kavuşmuş ve felsefesi düşünce tarihini derinden etkilemiş bir filozofun “yalnızlık”tan yakınması bugün garip görünebilir. Ne var ki Hegel, yer yer mistik duygular içinde ve hızla kaleme aldığı eserleriyle, çok okunmayan, sonuç olarak da pek anlaşılamayan (ya da çok farklı şekillerde anlaşılan) bir filozof olarak kalmıştı.<sup class="calibre2"><a href="../Text/felsefe_split_000.html#footnote%20-90887-15" id="footnote-90887-15-backlink">[15]</a></sup></p>

  <p class="normal1">Hegel, kısa otobiyografisinde, henüz Yena’ya gelmeden, 1799’da babasını kaybettikten sonra teoloji çalışmalarını bırakarak kendisini felsefeye verdiğini yazmıştır.<sup class="calibre2"><a href="../Text/felsefe_split_000.html#footnote%20-90887-16" id="footnote-90887-16-backlink">[16]</a></sup> Bunda herhalde o sıralarda küçük nüfusuna (5 500 civarında) rağmen dokuz kitaplığa ve bir de doğa müzesine sahip olan ve Kant felsefesinin yoğun şekilde tartışıldığı Yena kültür ortamının da etkisi olmuştur. Ne var ki, temel eserlerini sunarken yaptığı açıklamalarda açıkça ortaya koyduğu gibi, Hegel’in felsefesi Allah fikrinden hiçbir zaman kopmamıştır. Biliyoruz ki Alman Aydınlanması, Fransız Aydınlanması gibi ateist ve materyalist düşünce akımları yaratmamıştır. Hegel de bu bağlamda ülkesinin fikir geleneği içindeydi. Oysa aşağıda özetleyeceğimiz gibi, düşünürün din ve felsefe ilişkileri hakkındaki görüşü, kendisinin bu alanda da köklü bir yeniliğin temsilcisi olduğunu ortaya koymaktadır.</p>

  <p class="normal1">Hegel’e göre “Felsefenin alanı (nesnesi) dinle ortaktı ve her ikisi de gerçeği ve onun en üstün anlamını –Allah’ın, sadece Allah’ın gerçek oluşunu– konu edinmişlerdi; sonra da bitmiş (sınırlı) şeylerden, doğadan, insan esprisinden, bunların birbirleriyle ilişkilerinden ve gerçekleri olan Allah’la ilişkilerinden söz ediyorlardı”.<sup class="calibre2"><a href="../Text/felsefe_split_000.html#footnote%20-90887-17" id="footnote-90887-17-backlink">[17]</a></sup> Görüldüğü gibi, bu düşüncesiyle Hegel, Allah’ı sadece bir postüla olarak kabul eden Kant’tan ayrılmakta ve daha çok 17. yüzyıl filozoflarına yaklaşmaktadır. Ne var ki filozofun Allah anlayışı temel bir noktada bu sonunculardan da ayrılıyordu. Hegel’de Allah tasavvuru evreni yaratan, doğaya bir plan empoze eden aşkın bir güç değildi; “bizzat tarihin nihai amacı, içsel bir hedef” idi.<sup class="calibre2"><a href="../Text/felsefe_split_000.html#footnote%20-90887-18" id="footnote-90887-18-backlink">[18]</a></sup> Bu yüzden düşünür 11. yüzyıl ilahiyatçısı Anselme’den Descartes’a ve Spinoza’ya kadar yapılmış olan “Allah’ın varlığını kanıtlama” spekülasyonlarını da saçma buluyordu. Böyle <span class="ideitalik">a priori</span>, <span class="ideitalik">aşkın</span> bir Allah tasavvur etmek ve sonra da onun eserini anlamaya çalışmak, Hegel’e göre, hazmetmeyi anlamak için, hazımsızlığı hissetmeden anatomi ve fizyoloji çalışmaya benziyordu. Gerçi Spinoza Allah’la evreni özdeşleştirmiş ve içsel (immanent), panteist bir sistem geliştirmişti ve bu benzerlik yüzünden Hegel de yer yer panteizmle suçlanmıştır. Fakat Spinoza’nın dünyası matematik bir dünyaydı ve yaratıcı, bir kez kuralları koyduktan sonra, pasif bir şekilde, evreni bir saat gibi işlemeye terk etmişti. Oysa Hegel’in Allah’ı, evrenle özdeşleşmiş, kendi tarihini yazan aktif bir Allah’tı ve mutlak özneydi. Zaten Hegel’in Spinoza’ya yönelttiği en büyük eleştiri de Hollandalı filozofun Allah’ı devamlı etkinlik içinde bir <span class="ideitalik">özne</span> olarak görememesi olmuştu.<sup class="calibre2"><a href="../Text/felsefe_split_000.html#footnote%20-90887-19" id="footnote-90887-19-backlink">[19]</a></sup></p>

  <p class="normal1">Hegel’e göre “düşünce” tekti, fakat yine de felsefi düşünce pratik düşünceden farklıydı. Günlük hayattaki pratik düşüncemiz duygu, imge ve sezgilerimizle karışık haldeydi ve bu psikolojik malzemeyle birlikte bilincin içeriğini oluşturuyordu. Bu şekliyle düşünce temsilî ve betimleyici nitelikteydi. Ne var ki her türlü karışımın dışında bir düşünce şekli daha vardı ki, felsefe, bu salt düşünceyi nesne (obje) olarak alıyor, düşünceyi düşünce olarak inceliyordu. Bunun dışında felsefenin kendine özgü bir konusu (nesnesi), yöntemi, hatta terminolojisi yoktu. “Felsefe, diyor Hegel, betimlemelerin yerine düşünceleri, kategorileri ve daha kesin bir şekilde de kavramları koyuyor”.<sup class="calibre2"><a href="../Text/felsefe_split_000.html#footnote%20-90887-20" id="footnote-90887-20-backlink">[20]</a></sup> Felsefi düşüncenin güçlüğü ve anlaşılmazlığı da buradan kaynaklanıyordu. Hegel’e göre insanlar genellikle soyut düşünce alışkanlığından yoksundular ve “saf fikirleri ayırarak bunların içinde hareket etmeyi” beceremiyorlardı.<sup class="calibre2"><a href="../Text/felsefe_split_000.html#footnote%20-90887-21" id="footnote-90887-21-backlink">[21]</a></sup> Kendisinin “etkin (wircklich) olan her şey rasyoneldir; rasyonel olan her şey de etkindir”<sup class="calibre2"><a href="../Text/felsefe_split_000.html#footnote%20-90887-22" id="footnote-90887-22-backlink">[22]</a></sup> şeklindeki –öznel akılla nesnel aklı özdeşleştiren– formülünün yanlış anlamalara yol açmasının nedeni de buydu. Oysa gerçek felsefe anlayışı bu etkinlikte ifadesini buluyordu. “Felsefenin en büyük amacı, diyor Hegel, kendi bilincine varmış akılla, mevcut aklın –realitenin– uzlaşmasıdır”.<sup class="calibre2"><a href="../Text/felsefe_split_000.html#footnote%20-90887-23" id="footnote-90887-23-backlink">[23]</a></sup> Aynı bağlamda, filozofumuz, “Felsefe konusunda şunu anlamak önemlidir ki, demiştir, felsefenin içeriği başlangıçtan itibaren canlı espri alanında yaratılmış olan ve kendi kendini yaratan ve dünya –bilincin iç ve dış dünyası– şeklini almış olan içeriktir, etkinliktir”. Oysa Antik Yunan’dan beri felsefe böyle anlaşılmamıştı.</p>

  <p class="normal1">Yunan felsefesinin kurucuları sistemlerini <span class="ideitalik">düşünce üzerinde düşünmek</span> ve soyutla somutun birleştiği süreci kavramak üzerine oturtmamışlar, felsefeyi soyut düşünce alanına hapsetmişlerdi. Modern felsefe, dinde Luther reformundan sonra Batı’da başladı. Spinoza’yı hareket noktası olarak kabul eden Hegel’e göre, Batı düşüncesinin bu uzun yolculuğunda, İngilizlerin ampirik felsefesi ile Kant’ın eleştirel felsefesi iki önemli aşama oluşturmuş ve bunlar geliştirilmiş biçimlerde sistemin iki önemli ayağını teşkil etmiştir.</p>

  <p class="normal1">Hegel, İngiliz ampirizminin kurucu babalarından Locke’u incelemiş ve ampirizm değerlendirmesini bu düşünür üzerinden yapmıştır. Bu ayrıcalığın o döneme özgü bazı nedenleri vardı. Ayrıca Locke da, sistemini, daha sonra İngiliz ampirizminden etkilenecek olan Kant gibi, fakat Kant’tan farklı bir biçimde tasavvur ettiği “tecrübe” fikrine dayandırmıştı.</p>

  <p class="normal">Hegel, Locke ve Modern Bilim</p>

  <p class="normal1">Hegel’in eserlerini yazdığı tarihlerde ampirik felsefe çok gözdeydi ve İngiltere ile Fransa’da egemen konuma gelmiş, hatta Almanlar arasında da bir ölçüde yayılmıştı.<sup class="calibre2"><a href="../Text/felsefe_split_000.html#footnote%20-90887-24" id="footnote-90887-24-backlink">[24]</a></sup> Kendisi de böyle bir ortamda İngiliz ampirizmine büyük bir ilgi duymuş ve Locke’un sisteminin özgün yönlerini incelemişti. Düşünür, felsefe tarihi konusundaki derslerinde, Locke’u ve İngiliz ampirizmini felsefe tarihinin daha önceki (Spinoza, Descartes, Malebranche) ve daha sonraki (Kant) halkalarıyla birlikte, karşılaştırmalı bir şekilde ele alıyor ve bu felsefeleri “tecrübe” anlayışları açısından değerlendiriyordu. Felsefe tarihinin bu iki evresinde “tecrübe” olgusu farklı şekillerde anlaşılmıştı.</p>

  <p class="normal1">17. yüzyıl filozofları felsefelerini “töz” üzerine kurmuşlar ve bu “töz”ü zaman dışı ve tek gerçek olarak kabul etmişlerdi. Özel şeyler (nesneler), Spinoza’nın felsefesinde, bu “töz”ün değişim ve belirlenmeleri sayesinde ortaya çıkıyor, fakat “belirlenmiş ve bireyselleşmiş olan her şey sistem içinde tamamen yok oluyordu”. Descartes ve Spinoza, sistemlerinde, düşüncenin kökenini araştırmamışlar, gerçeğe “aralarında hayli uyumsuzluklar olan bir genel tanımlamalar listesinden hareket ederek” ulaşmaya çalışmışlardı. Oysa Locke’da durum tamamen tersineydi. İngiliz filozof genel tanımlamaları yadsıyor ve insan zihnini içi “tecrübe” ile doldurulacak “boş bir sayfa” (<span class="ideitalik">tabula rasa</span>) olarak ele alıyordu.</p>

  <p class="normal1">Locke için tek gerçek, duyu organlarımızla yaptığımız algılamalar ve bunları biçimlendiren zihnimiz (düşünce yeteneğimiz) idi. Böylece bilme sürecimiz dış ve iç kaynaklar olmak üzere iki kaynaktan besleniyor ve “basit fikirler”i üretiyordu. Önce duyularımız bize, <span class="ideitalik">dışarıdan</span>, ışık, renk, katılık vb. gibi veriler sağlıyordu; bunların dışında şekil, hareket, durgunluk gibi fikirleri de yine <span class="ideitalik">dış tecrübeden</span> kazanıyorduk. Buna karşılık iç (<span class="ideitalik">reflection</span>) dünyamızdan da kuşku, inanç, istenç vb. gibi bazı fikirler devreye giriyordu. Nihayet, “iç ve dış etkenlerin ortak hareketi ise zevk, acı vb. gibi fikirlere” yol açıyordu. Zihin “basit fikirler” üzerinde çalışarak da “genel fikirler”i üretiyordu. “Locke’a göre zihnin çalışması, diyor Hegel, basit fikirler denilen bazı materyal üzerinde, bunları karşılaştırmak, birbirinden ayırmak ve zıtlaştırmak gibi yöntemlerle çalışmak ve sonuç olarak da alan, zaman, varlık, aynılık-farklılık, özgürlük, zorunluluk, neden ve sonuç gibi evrensel kavramlara yol açmaktan ibarettir”. Bunu sağlayan tümevarım yöntemi, “töz”den çıkarımlara dayanan 17. yüzyıl metafiziğinden tamamen farklıydı ve Hegel’in işaret ettiği gibi, modern bilimlerin temelini oluşturuyordu. Spinoza ve Malebranche’da evrensel kategoriler ve tanımlamalar sistemin başlangıç noktasını teşkil ederken, Locke’da, tam tersine, bu evrensel kategoriler “zihnî etkinliğin sonradan ürettiği sonuçlar” olarak ortaya çıkıyordu. Başlangıçta ise psikolojik verilerin (algı, sezgi, imge) sağladığı doğrudan bilgiler bulunuyordu. Kısaca Locke’un ampirizminde <span class="ideitalik">“tecrübe”</span>, algılama, doğrudan edinilen <span class="ideitalik">basit fikirler</span> ve bunların birleşimlerinden (<span class="ideitalik">combinations</span>) elde edilen <span class="ideitalik">genel fikirler</span> anlamına geliyordu. David Hume, Locke’u tamamlayacak ve bilime temel teşkil eden evrenselliği ve nedenselliği yadsıyarak neden-sonuç ilişkisini “zorunlu” değil, tekrarlana tekrarlana alışkanlık haline gelmiş “olası” bir ilişki halinde sunacaktır.</p>

  <p class="normal1">Hegel, bu şekilde özetlediği ampirizme özgü “tecrübe” hakkında nasıl bir eleştiri getirmiştir?</p>

  <p class="normal1">Hegel’e göre Locke, “evrensel”i aramaya “töz”den değil de “doğrudan bilgiler”le başlayarak “tamamen doğru” bir yol izlemişti; fakat bu yaklaşımda evrensel kategorilere, sadece somut, ampirik verilerle ulaşıldığını sanarak her türlü spekülatif ve diyalektik düşünceyi de dışlamıştı. Bu bağlamda, Locke, “bir yandan bilgilerin gözlem ve tecrübeye dayandığını ileri sürüyor, fakat öte yandan da genel belirlemelerle yapılan soyutlamaları ve analizleri bilgilenme yöntemi olarak dayatıyordu”. Aslında Locke’un sisteminin temelinde totolojik bir muhakeme yatıyordu. Örneğin İngiliz filozof, genel bir fikir olan “alan” fikrini nesneler arasındaki “mesafe” fikrinden (basit fikir) çıkarıyordu; oysa mesafe fikri zaten alan fikrini içeriyordu ve böylece Locke “alan” fikrini, gerçekte, yine “alan” fikrinden çıkarmış oluyordu. Hegel bu nedenle Locke’un yöntemini “metafizik ampirizm” olarak nitelemiş, fakat bu yöntemin “bilimlerde kullanılan olağan yöntem” olduğunun da altını çizmiştir.</p>

  <p class="normal1">İlginçtir ki ampirizm yöntemi, İngiltere’de, hem felsefede hem de tüm bilimlerde uygulanan ortak bir yöntem haline gelmişti. “Rasyonel politika, diyor Hegel, İngiltere’de bu şekilde hayata geçti; çünkü İngilizlere özgü hükümet ve kurumlar, kendilerini her şeyden önce ve özellikle iç siyaset ve iktisat ilişkileri üzerinde düşünmeye yöneltti”. Ve her bilim dalı kendisini aynı zamanda “felsefe” olarak adlandırmaya başladı.<sup class="calibre2"><a href="../Text/felsefe_split_000.html#footnote%20-90887-25" id="footnote-90887-25-backlink">[25]</a></sup> Öyle ki Newton bile temel eserini “doğal felsefe” başlığı altında sunmada bir sakınca görmemişti. İşte bu nedenlerle, Adam Smith’in (Hegel’in de incelemiş bulunduğu) iktisat ilmi İngiltere’de özel gelişme koşulları bulmuş, fakat o da felsefe olarak sunulmuştu. Hegel, İngiltere’de bilimlerin ve ekonomi politiğin gelişmesiyle ilgili olarak, âdeta tarihî maddeci görüşü haber verir nitelikte şu ilginç satırları yazmıştır: “(Ampirik felsefenin gelişmesi) kültürde önemli bir aşamadır; genel olarak bilimler, özel olarak da ampirik bilimler kökenlerini bu harekete borçludurlar. Günümüzde ekonomi politiğin serbest ticaret gibi genel ilkeleri, düşünce tecrübesine dayanan her konu ve kendisini bu alanlarda zorunlu ve yararlı gören her türlü bilgi İngiltere’de felsefe olarak adlandırılıyor”. Yeri gelmişken işaret edelim ki, Marx da, yaklaşık elli yıl sonra <span class="ideitalik">Kapital’</span>e yazdığı önsözde, Almanya’da ekonomi biliminin (İngiltere’nin aksine) geri kalış nedenini ülkenin toplumsal geri kalışında (kapitalizmin yeterince gelişmemiş olmasında) bulacaktır.</p>

  <p class="normal">Hegel: Kant ve Tecrübe</p>

  <p class="normal1">Kant’ta “tecrübe” kavramı, Locke’un “metafizik ampirizm”inde karşılaştığı “tecrübe” kavramından çok farklı bir biçimde düşünülmüştü. Hegel, Alman idealizminin kurucusuna elbette ki Locke’a olduğundan daha büyük bir ilgi ile eğilmiştir.</p>

  <p class="normal1">Hegel’e göre, Kant’ta bilgi sorunu ve bu bağlamda “akıl”ın sorgulanması, felsefede “büyük ve önemli bir adım” teşkil etmişti. Ne var ki düşünür bu çabasında tamamen teorik (saf) düşünce sınırları içinde kalmış, somut (nesnel) dünyayı “bilinemez” olarak dışlamıştı. Kant bu idealist bakış açısına İngiliz ampiristlerinden, özellikle de Hume’dan etkilenerek ulaşmıştı.</p>

  <p class="normal1">Hume’a göre evrensel ilkeler doğada mevcut ve o yolla algıladığımız genel fikirler değildi ve bilimin dayanak yaptığı “zorunluluk” ilkesi de sadece bir “olasılık” anlamı taşıyordu. İşte Kant’ı “dogmatik uykusundan uyandıran” saptama buydu. Ne var ki bu bulgu Kant için tamamıyla inandırıcı olmamıştı. Kant, Hume’un kuşkuculuğunu bir ölçüde “numen âlemi” şeklinde sistemine soksa bile, (Hegel’e göre Wolf’un ve Alman felsefesinin etkisiyle) metafizikten kurtulamamış ve “zorunluluk”, “evrensellik” gibi kategorileri tamamen yadsımamıştı.</p>

  <p class="normal1">O halde sorun nasıl çözülecekti? Genel kategoriler “bilinemez” olan numen dünyasında bulunmadıklarına ve ayrıca doğrudan algı konusu da olmadıklarına göre nerede yer alıyorlardı?</p>

  <p class="normal1">Kant bu kavramları sistemine <span class="ideitalik">aklın a priori kategorileri</span> şeklinde dâhil ederek çözdü, ya da çözdüğünü zannetti. Böylece Kant, nesnel dünyayı yadsımayan, fakat onu ancak duyarlığımızın kalıpları (zaman ve mekân) ve teorik aklın kategorileri (özellikle nedensellik) ile anlaşılır kılabileceğimiz ön-kabulüne dayanan, tamamen öznel (subjective) bir sistem geliştirdi. Düşünürün “tecrübe” derken kastettiği şey de bilgilerimizin bu şekilde kazanılmaları idi; yani, Kant’a göre “tecrübe”, duyularımızla kazandığımız ham bilgilerin duyarlığımızın kalıpları (zaman ve mekân) ve teorik aklın kategorileri (nedensellik) ile buluşarak şekillenmesi süreci idi.</p>

  <p class="normal1">Aslında Kant’ın sistemi, çelişkilerin olmadığı, tamamen uyumlu bir dünya kurmuyordu. Kant, sistemini geliştirirken Fransız Aydınlanma düşüncesinden de yararlanmış ve oradan da “kendisini zıtlayarak hareket eden düşünceyi”, yani “çelişki” fikrini alarak sistemine katmıştı. Fakat filozofun düşüncesinde bu çelişkiler de nesnel dünyaya ait olmayıp, öznel nitelikteydiler ve “sonsuz”, “mutlak”, “Allah” gibi fenomenal ilişkiyi (“tecrübe”yi) aşan tasavvurlarda insan zihnini <span class="ideitalik">antinomik</span> çıkmazlara sürüklüyorlardı. Bu yüzden Kant, Allah’ı sistemine sadece “tüm şeyleri anlamak için pratik aklın zorunlu olarak benimsediği bir postüla” olarak sokmuştu. Hegel, bu konuda, gökyüzünü araştıran ve “böyle bir postülaya ihtiyacım yok” diyen bir Fransız astronomunu hatırlatarak Fransız Aydınlanmasının dogmatik rasyonalizmine gönderme yapmıştır.</p>

  <p class="normal1">Kant’ın gerçeği fenomenal alana hapsetmesi, Hegel’in ona karşı yönelttiği –ve yer yer ironi dolu– eleştirilere de temel teşkil etmiştir. Kant, aklımızın bilme yeteneğini sorgulamış ve bu bağlamda teorik aklın “bilme araçları”nı ortaya koymuştu. Oysa daha başlangıçta, henüz sağlam hiçbir bilgiye sahip olmadan “bilgi edinme araçlarını” bulmaya çalışmak, Hegel’e göre “yüzmeyi (denize girmeden) teorik olarak öğrenmeden önce denize girmeyi reddeden” adamın tutumuna benziyordu. Hegel’in Kant’a temel itirazı buydu ve düşünürün, Kant’ın çıkış noktasını (fenomenolojiyi) yadsımamasına rağmen, bilgilenmeyi öznel ve nesnel aşamaları olan bir diyalektik süreç (bilinçlenme süreci) olarak tasavvur etmesi de buradan kaynaklanıyordu. Kuşkusuz Hegel, Kant’ın doğrudan mirasçısı olmamış, eleştirel felsefeyi “aynılık (<span class="ideitalik">Identität</span>) felsefesi” etiketi altında tamamlamaya çalışan Fichte ve Schelling’in açtığı yolda yürümüştü. Kant’ın düalizmini yadsıyarak öznel ile nesnel (fenomen ile numen) arasında “aynılık” kuran “<span class="ideitalik">aynılık felsefesi</span>”, Fichte’de “ego”yu, Schelling’de ise “doğa”yı mutlaklaştırarak ön-kabul yapmış ve tüm çıkarımlarını da bu aşkın “mutlak”lara dayandırmıştı. Hegel sistemini bu “aynılık-Identität” ilkesini diyalektik ve tarihsel bir sürece dönüştürerek kurdu.<sup class="calibre2"><a href="../Text/felsefe_split_000.html#footnote%20-90887-26" id="footnote-90887-26-backlink">[26]</a></sup> Böylece sözü Hegel’in sistem ve yöntemine getirmiş oluyoruz. Aşağıdaki satırlarda Hegel’in felsefesinin temel ilkelerini, ya da “espri”sini yansıtmaya çalışacağız.</p>

  <p class="normal">Hegel: Sistem ve Yöntem</p>

  <p class="normal1">Hegel’in felsefesi, en genel planda birbirini içeren ve tamamlayan iki sözcükle özetlenebilir: <span class="ideitalik">Ansiklopedi</span> (sistem) ve <span class="ideitalik">diyalektik</span> (yöntem). Aslında her iki terimin kökeni de Yunan felsefesine uzanır; fakat bu kavramlar Hegel’de –diğer birçok kavramda olduğu gibi– yepyeni bir anlamda kullanılmaktadır.</p>

  <p class="normal1">Hegel’de “ansiklopedi” kavramı, Fransız Aydınlanması’nın ünlü “Ansiklopedi”sinde olduğu gibi, her alanı kapsayan ve kendi alanında uzmanlaşmış kişilerin kaleme aldıkları incelemelerden oluşan bir “külliye” anlamı taşımamaktadır. Hegel’in “ansiklopedi”si, kendisinin, tek başına, sonsuz ve her yöne yayılan bir tecessüsle topladığı bilgilerin özgür bir felsefi terminolojiyle ve tutarlılık içinde sunulmasıdır. Bu bilgiler birbirinden kopuk ve bağımsız bilgiler değildir. Hepsi diyalektik bir akış içinde birbirini yadsıyan, tamamlayan ve zenginleştirerek aşan bilgilerdir. Ve bu diyalektik süreç –yöntem gereği– ileriye açık bir süreçtir. Eğer Hegel, sonunda, felsefesini bir “ansiklopedik sistem” olarak kapalı bir bütünlük halinde sunduysa, bunun yaşadığı dönem ve koşullarla ilgili nedenleri vardır.</p>

  <p class="normal1">Her felsefenin birtakım başlangıç ilkeleri, dayanak yaptığı bazı “ön-kabuller” (<span class="ideitalik">Voraussetzung</span>) vardır. Bu anlamda, Hegel’in sistemi hangi ilkelere, hangi ön-kabullere dayanıyordu?</p>

  <p class="normal1">Hegel, sisteminin çıkış noktasını klasik felsefenin ontolojik ilkesi (töz) ile İngiliz ampirizmi ve Kant’ın eleştirel felsefesinin bilgi kuramı (“tecrübe”) arasında gerçekleştirdiği diyalektik ilişkiye dayandırmıştı. Hegel’in felsefesinde geleneksel metafizikte olduğu gibi tekçi (madde veya ruh) ya da Descartes’da olduğu gibi ikici (madde ve ruh) bir töz yoktur. Hegel’de başlangıç noktası nesnel ile öznelin, madde ile ruhun devamlı diyalektik dönüşümler içinde olduğu ve giderek zenginleşmek suretiyle “mutlak bilgi”ye ulaştığı bir ilkedir. Hegel, aynı zamanda sonuç olan bu ilkeyi “Mutlak”, “İde” (<span class="ideitalik">die Idee</span>)<sup class="calibre2"><a href="../Text/felsefe_split_000.html#footnote%20-90887-27" id="footnote-90887-27-backlink">[27]</a></sup>, Özne<sup class="calibre2"><a href="../Text/felsefe_split_000.html#footnote%20-90887-28" id="footnote-90887-28-backlink">[28]</a></sup>, hatta bazen de “Allah” gibi kavramlarla ifade ediyor. Sistemi oluşturan tarihsellik süreci, bir bilinçlenme süreci şeklinde tasavvur edildiği ve tarihin “özne”si olarak düşünülen ve sonunda “mutlak bilgi”ye ulaşan “İde”nin âdeta bir “destanı” şeklinde sunulduğu için, Hegel’in felsefesi “idealist” bir felsefe olarak kabul ediliyor.<sup class="calibre2"><a href="../Text/felsefe_split_000.html#footnote%20-90887-29" id="footnote-90887-29-backlink">[29]</a></sup> Hegel bu felsefeyi aralarında birleşen ve her biri de kendi halkalarından oluşan üç büyük halka şeklinde sistemleştirmiştir. Düşünür halkaların halkası şeklinde inşa ettiği bu felsefi mimariyi şu sözlerle ifade etmiştir:</p>

  <p class="normal1">“Felsefe baştan sona rasyonel bir bilgi olduğu için, kısımlarından her biri felsefi bir <span class="ideitalik">bütün</span> olarak tümün kendi içine kapanan bir halkasıdır; fakat felsefi <span class="ideitalik">İde</span> orada bir belirlenmişlik halinde veya özel bir öğeyle birlikte bulunur. Tekil halka, kendisi de bir bütünlük teşkil ettiği için, kendi öğesinin sınırlarıyla bağlarını koparır ve daha sonraki bir alanı temellendirir: Böylece <span class="ideitalik">Bütünlük</span> giderek her biri zorunlu bir aşama olan halkaların halkası olur; öyle ki kendi öğelerinin sistemi, her tekil öğede kendini gösteren tüm İde’yi oluşturur” (s. 157).</p>

  <p class="normal1">Yukarıdaki satırlardan anlaşılacağı gibi Hegel’de <span class="ideitalik">İde</span>, hem bir bütünsellik, hem de <span class="ideitalik">nesnel</span> ya da (din, mitoloji, mistik felsefe gibi biçimlerde de olsa) <span class="ideitalik">düşünsel</span> olan her şeyde mevcut rasyonel ve etkin gerçekliktir. “<span class="ideitalik">İde</span>, diyor Hegel, <span class="ideitalik">kendi olarak ve kendisi için (an sich und for sich) nesnellikle kavramın mutlak birliğidir</span>”. Burada söz konusu olan nesnellikle kavramın buluşması ya da nesnelerin kavrama uyması, dışımızdaki şeylerin tarafımızdan algılanması değildir; “<span class="ideitalik">İde</span>’de böyle şeyler, imgeler, dış nesneler söz konusu değildir”, diyor Hegel, “her etkin varlık, gerçek olduğu ölçüde <span class="ideitalik">İde</span>’dir ve gerçekliğini de ancak <span class="ideitalik">İde</span> sayesinde kazanır. Tekil varlık <span class="ideitalik">İde</span>’nin herhangi bir tarafıdır” (s. 267). Bütünlük yani evrensel <span class="ideitalik">İde</span> ise mutlak ve tektir; bu mutlak <span class="ideitalik">İde</span> “hüküm vererek, parçalara ayırarak, belirli fikir sistemlerinde özelleşir ve bu da bu sistemlerin yeniden tek <span class="ideitalik">İde</span>’ye, yani gerçeklerine dönmelerinin bir aşamasıdır. Bu hükme göre <span class="ideitalik">İde</span> önce tek evrensel <span class="ideitalik">Töz</span>’dür; oysa gerçek, gelişmiş varlığında öznedir ve bu nedenle de espridir”.<sup class="calibre2"><a href="../Text/felsefe_split_000.html#footnote%20-90887-30" id="footnote-90887-30-backlink">[30]</a></sup> Hegel’in tüm eserlerine egemen bu gizemli üslup, düşünürün <span class="ideitalik">İde</span> ya da <span class="ideitalik">Mutlak</span> adını verdiği kategorinin etkin bir özne olarak ilahi bir nitelik taşıdığını da ortaya koymaktadır. Zaten, 1818’de Berlin Üniversitesi’nde ilk dersine başlarken, Hegel, “Hayatta gerçek, büyük, ilahi olan her şey, <span class="ideitalik">İde</span> sayesinde böyledir; felsefenin amacı onu gerçek figürü ve evrenselliği içinde kavramaktır” demişti. (s. 148).</p>

  <p class="normal1">Hegel’in, “öznel ile nesnelin, maddeyle ruhun, sonsuz ile sınırlının, düşünsel ile reelin buluşması” (s. 447) biçimlerinde kavranabileceğini söylediği <span class="ideitalik">İde</span>, etkin ve evrensel özne olarak “kavram”ın özgür akışı içinde özel ve tekil şekillere bürünür, fakat bütünsellikten de kopmaz.</p>

  <p class="normal1">Felsefenin kendine özgü bir terminolojisi olmadığını düşünen Hegel “kavram” sözcüğünü de geleneksel anlamından çok farklı bir biçimde kullanmaktadır. Gerçekten de Hegel’de “kavram”lar (<span class="ideitalik">die Begriff</span>), aklın soyutlama yoluyla ürettiği statik anlam formları değil, “gerçekliğin (<span class="ideitalik">die Realität</span>) canlı esprisi”dir. “Kavram, Töz’ün kendi için (for sich) gücü olarak özgürdür”; diyor Hegel ve “aşamalarından her biri kendi gibi bütün olan ve kendisinden ayrılmamış bir birim olarak konmuş bulunan bir bütünselliktir” diye ekliyor (s. 407).</p>

  <p class="normal1">Hegel’in felsefesinde anahtar kategoriler olan <span class="ideitalik">İde (Mutlak), Kavram</span> ve <span class="ideitalik">Diyalektik</span> gibi sözcüklerle ilgili bu genel açıklamadan sonra düşünürün sistemini biraz daha yakından görmeye çalışabiliriz. İzleyen satırlarda, önce, düşünürün “ansiklopedi”sini oluşturan öğeler ve felsefesindeki tarihselliğin temellerini çözümleyen <span class="ideitalik">Esprinin (Tinin) Fenomenolojisi</span> başlıklı eserin üzerinde duracağız.</p>

  <p class="normal">Hegel: Sistem ve Halkaları</p>

  <p class="normal1">Hegel’in “halkaların halkası” şeklinde kurguladığı ansiklopedik sistem, esas olarak, “bilimin ‘<span class="ideitalik">Bütün</span>’ü demek olan <span class="ideitalik">İde</span>’nin sergilenmesi” şeklinde sunulmakta ve üç büyük halkadan oluşmaktadır. Bunlardan birincisi <span class="ideitalik">Mantık</span> (<span class="ideitalik">Lojik</span>) bilimi olup, <span class="ideitalik">mutlak</span> (<span class="ideitalik">an sich und for</span> <span class="ideitalik">sich</span>) <span class="ideitalik">İde</span>’nin ilmini teşkil etmektedir. İkincisi ise mutlak <span class="ideitalik">İde</span>’nin kendisini yadsıyarak (negation) başkalaşmasını ve doğada yabancılaşmasını (“doğalaşması”nı), “<span class="ideitalik">Doğa felsefesi</span>” olarak ele alır. Nihayet üçüncü halka da doğada yabancılaşan <span class="ideitalik">İde</span>’nin tekrar kendine dönerek “<span class="ideitalik">Espri’nin felsefesi</span>”ni oluşturması şeklinde ortaya çıkar. Felsefi sistemin ayrı dallarını teşkil eden bu üç bilim de kendi içlerinde üçer halkadan meydana gelmektedir ve süreç “mutlak bilgi”ye ulaşılana kadar üçlü halkalar halinde devam eder. Böylece 1) “<span class="ideitalik">Saf İde</span>’nin, yani düşüncenin soyut halinin ilmi” olan <span class="ideitalik">Mantık ilmi</span>, <span class="ideitalik">varlık</span> (<span class="ideitalik">Sein</span>)<span class="ideitalik">, öz ve kavram</span> kuramlarından; 2) <span class="ideitalik">Doğa felsefesi,</span> mekanik, fizik ve organik fizik kuramlarından; 3) <span class="ideitalik">Espri’nin felsefesi</span> ise <span class="ideitalik">öznel espri</span> (antropoloji, fenomenoloji, psikoloji), <span class="ideitalik">nesnel espri</span> (hukuk, ahlak, toplumsal ahlak) ve <span class="ideitalik">mutlak espri</span> (sanat, din, felsefe) kuramlarından oluşur. Âdeta estetik bir mimari güzellik arz eden (ve bu yüzden de yer yer ironi dolu eleştirilere hedef olan) bu tablonun tümü ise “<span class="ideitalik">Ansiklopedi</span>”yi teşkil eder ve bilginin tüm dallarını kapsar.</p>

  <p class="normal1">Hegel, teolojiden koparak kendisini tamamen felsefeye verdiği tarihten itibaren kaleme aldığı tüm eserlerle bu “<span class="ideitalik">Ansiklopedi</span>”yi gerçekleştirmeye çalışmıştır. Ne var ki düşünürün bu ansiklopedik yolculuğundaki durakların yukarıdaki tablonun içerdiği sıraya uygun olduğunu söyleyemeyiz. Öyle ki Hegel’in ilk büyük –ve sonraki nesilleri en çok etkilemiş– eseri olan <span class="ideitalik">Esprinin Fenomenolojisi</span>, daha sonraları <span class="ideitalik">Ansiklopedi</span>’de öznel esprinin bir aşaması olarak hayli mütevazı bir yer işgal etmiştir. Oysa Hegel, düşünce ve bilincin felsefe öncesi biçimlerinden başlayarak “ben”in, “biz”in ve “espri”nin oluşum diyalektiğini bu eserinde ortaya koymuştu ve <span class="ideitalik">Fenomenoloji</span>’nin ilk cildini yayınlarken de hayli iddialı konuşmuştu. O günlerde “bu cilt, diyordu filozof, bilmeyi oluşum halinde sunuyor. <span class="ideitalik">Esprinin (Tin, Geist) Fenomenolojisi,</span> bilginin temellendirilmesinde psikolojik açıklamaların ya da daha soyut tartışmaların yerini almalıdır.”</p>

  <p class="normal1">Gerçekten de eser, “bilim”e hazırlığı başka bir görüş açısından, kendisini felsefenin ilk bilimi yapma iddiası taşıyan bir açıdan ele alıyor. Bu yeni bilim, “espri”yi “mutlak espri” olmaya götüren yoldaki duraklarda yer alan çeşitli espri figürlerini içeriyor. Bunun içindir ki eserin başlıca bölüm ve alt bölümlerinde bilinç, kendinin bilinci, gözlemleyen ve devinen anlama (<span class="ideitalik">Verstand</span>) ile etik espri, kültürlü espri, ahlaki espri olarak bizzat espri ve nihayet değişik biçimlerinde dinî espri dikkate alınıyor.<sup class="calibre2"><a href="../Text/felsefe_split_000.html#footnote%20-90887-31" id="footnote-90887-31-backlink">[31]</a></sup> Hegel’e göre “<span class="ideitalik">Esprinin Fenomenolojisi</span>”nde <span class="ideitalik">Espri</span>’nin bu çeşitli tezahürlerinin “ilk bakışta kaotik görünecek zenginliği, onları zorunluluklarına göre sunan bilimsel bir düzene konmuştur” ve bu düzende “yetersiz olan tezahürler çözülmekte ve bunlar en yakın gerçekleri olan üst tezahürlere dönüşmektedirler.”<sup class="calibre2"><a href="../Text/felsefe_split_000.html#footnote%20-90887-32" id="footnote-90887-32-backlink">[32]</a></sup></p>

  <p class="normal1">Hegel’in <span class="ideitalik">Fenomenoloji</span> ile ilgili yukarıdaki açıklaması, bu eserin düşünürün temel kaygıları olan insan, toplum ve tarihsellik açılarından ne kadar önemli olduğunu açıkça ortaya koyuyor. Hegel öldükten sonra genç-Hegelciler arasında başlayan tartışmalarda da bu eser ilk planda rol oynamıştı. Bu tartışmalara genç yaşlarda giren Marx’ın Hegel’le hesaplaşmaya önce düşünürün <span class="ideitalik">Hukuk Felsefesi İlkelerini</span>, sonra da “Hegel felsefesinin gerçek kaynağı ve gizemi” dediği bu eseri eleştirerek başladığını biliyoruz.<sup class="calibre2"><a href="../Text/felsefe_split_000.html#footnote%20-90887-33" id="footnote-90887-33-backlink">[33]</a></sup> Bütün bu nedenlerle biz de filozofun tarih felsefesinin temellerini atan bu eser üzerinde bir miktar duracağız ve –Hegel’e göre tarih “<span class="ideitalik">Espri’nin tarihi</span>”, yani beşerî bir süreç olduğuna göre– “ruh”un (<span class="ideitalik">die</span> <span class="ideitalik">Seele</span>) bilinç öncesi biçimlerinden bilince ve giderek “<span class="ideitalik">Espri</span>”ye (<span class="ideitalik">das Geist</span>) nasıl geçildiğini anlamaya çalışacağız.</p>

  <p class="normal1">Son bir noktaya daha işaret edelim. Hegel’in eserlerinin gizemli ve anlaşılmaz dili çok bilinen ve sık tekrarlanmış bir husustur. Hegel de bunun bilincindeydi ve düşünür, yer yer, “kaotik görünen” çözümlemelerle dolu sistemini daha anlaşılır kılmaya çalıştığından söz etmiştir. Ne var ki Hegel’in anlaşılmazlığı düşünürün ana fikirlerinde değil, daha çok ayrıntıyla ilgili çözümlemelerinde göze çarpıyordu. En önemli Hegel yorumcularından Jean Hyppolite de, aynı zamanda çevirmeni olduğu <span class="ideitalik">Fenomenoloji</span>’yi âdeta satır satır yorumlayan eserinde, Hegel felsefesinin gizeminin “sık sık yinelenen” ana tezlerinde olmayıp, “birbiriyle âdeta bir kördüğümü oluşturan ayrıntılarda” olduğuna işaret ettikten sonra “sanılır ki, diyor, Hegel bazen bütünü unutarak bir sürecin bir aşaması üzerinde takılıp kalıyor ve onu mutlak öz gibi sunuyor.”<sup class="calibre2"><a href="../Text/felsefe_split_000.html#footnote%20-90887-34" id="footnote-90887-34-backlink">[34]</a></sup> Bu hususu ve Hegel’in etkilerinin ayrıntıdaki analizleri ile değil, ana tezleri ile gerçekleştiğini göz önünde bulundurarak, aşağıdaki satırlarda, Hegel’in temel fikirlerini aktarmaya çalışacağım.</p>

  <p class="normal">Esprinin Fenomenolojisi ya da Bilincin Tarihi</p>

  <p class="normal1">Hegel, felsefesini, madde ile düşünceyi birlikte tasavvur eden ve “<span class="ideitalik">özne</span>” olarak kabul edilen “<span class="ideitalik">İde</span>” ya da “<span class="ideitalik">Mutlak</span>” ilkesi üzerine oturtmuştu. Bilincin dışında bir nesnel dünyanın olamayacağı ön-kabulüne dayanan bu felsefe, Kant’ın fenomenolojisini tarihsel ve diyalektik bir sürece dönüştüren tekçi (monist) ve idealist bir felsefedir. Bu felsefenin çıkış noktasındaki bilinç-öncesi <span class="ideitalik">Mutlak</span>, diyalektik devinimler içinde giderek zenginleşen figürler halinde <span class="ideitalik">Mutlak Bilgi</span>’ye kadar yükselir. Bu sürecin bir maddi, bir de manevi (düşünsel) tarafı vardır. Aslında felsefi düşünce, bu sürecin daha çok düşünce yönüyle ilgilidir ve sistem bilgilenme-bilinçlenme yolculuğunun “aşama”ları saptanarak kurulur. Fakat bu gelişme soyut düşüncenin nesneleşmesi, yani “yabancılaşması” olgusuyla birlikte olduğu için sistemde maddenin gelişiminin (çeşitlenmesi ve zenginleşmesinin) aşamaları da yerlerini alırlar.</p>

  <p class="normal1">Hegel’de saf bilinçten ve maddi plandan düşünce planına geçmek “şüphe” ile gerçekleşir; fakat burada söz konusu olan şüphecilik, Descartes’da olduğu gibi, sadece çıkış noktası teşkil eden ve “düşünüyorum, o halde varım!” dedikten sonra ortadan kalkan ve yerini “açık ve seçik (<span class="ideitalik">claires et distinctes</span>) fikirler” arayışına bırakan bir şüphecilik değildir. Hegel’de şüphecilik diyalektik sürecin her aşamasında beliren ve yeni bir sürecin başlangıcını oluşturan sürekli bir sorgulamadır. Daha doğrusu, diyalektik süreçte yadsıma ve olumsuzlama (negation) olgusudur.</p>

  <p class="normal1">Hegel’in sisteminin başlangıcında “madde” ya da “ruh” şeklinde dogmatik bir biçimde konulmuş bir “Töz”ün olmadığını, hiçbir niteliği bulunmadığı için “hiçlik” (yani ne madde ne de ruh) demek olan “İde”nin bulunduğunu söylemiştik. Böylece çıkış noktasında, bilinç, “başka”nın, “öteki”nin bilinci olarak ortaya çıkar ve sonra kendi içine dönerek “kendinin bilinci” (<span class="ideitalik">Selbstbewusstsein</span>) haline gelir. “Kendinin bilinci”, ilk aşamada kendini nesne olarak algılamaktır ki bu da “hayat” kavramının ortaya çıkması anlamına gelir. Gençlik eserlerinin birinde “Hayatı düşünmek, işte görevimiz!”<sup class="calibre2"><a href="../Text/felsefe_split_000.html#footnote%20-90887-35" id="footnote-90887-35-backlink">[35]</a></sup> diye yazmış olan Hegel’in sisteminde, hayat (<span class="ideitalik">das Leben</span>), nesnelliğin (kendi kendini tüketen organizmanın) bilincine varılması aşamasında soyut ve evrensel bir kategori olarak karşımıza çıkar. “Hegel, evrensel hayattan söz ederken, diyor Hyppolite, herhangi özel bir varlıktan ya da şu veya bu biyolojik mülahazadan hareket etmiyor; genel olarak hayatın nesnel (ontolojik) varlığından yola çıkıyor” (s. I, 142). Bilince dönüşmüş, bilgi konusu olmuş hayat ölümsüzdür; oluşum süreci için canlının, çocukların büyümesi için de ana-babanın ölmesi gerekir. Hegel’in hayat ile ilgili analizlerinde, Hyppolite’in işaret ettiği gibi, “<span class="ideitalik">Öl ve oluş!</span>” (“<span class="ideitalik">Stirb und Werde!</span>”) diyen Goethe romantizminin izlerini buluyoruz.</p>

  <p class="normal1">Saf bilinçten, kendinin bilinci ve evrensel hayat soyutlamasına geçiş üç aşamada tamamlanır. İlk aşamayı <span class="ideitalik">duyularla hissetme,</span> ikinci aşamayı <span class="ideitalik">algılayarak anlama</span>, üçüncü aşamayı ise <span class="ideitalik">akıl</span> teşkil eder. Ve “akıl” da önce gözlemleyen akıl (<span class="ideitalik">beobachtende Vernunft</span>), sonra da pratik akıl aşamalarından geçerek, Hegel felsefesinde merkezî bir yer işgal eden, “espri” şekline dönüşür. “<span class="ideitalik">Akıl”dan, “Espri”ye geçiş aynı zamanda bireysellikten toplumsallığa ve tarihselliğe geçiştir.</span> Hegel’de tarih insanlık tarihidir, beşerî bir süreçtir ve “espri”nin (“espri” de esas olarak halkların esprisi şeklinde oluştuğu için “halkların”) tarihi olarak ortaya çıkar.</p>

  <p class="normal1">Hegel, fenomenolojik yolculuğunda nesnenin bilincinden kendinin bilincine, yani tekilliği ve özgüllüğü içinde insana geçerken, “mutlak öznellik” (“ben” dışındaki tüm gerçekliği yadsıma, yani solipsism) kuramından da kurtulmak zorundadır ve “ben”in yanı sıra “öteki”yi de açıklamaya çalışır. Bu konuda daha önceki filozoflardan farklı bir yol izler. Kant, fenomenolojisine Descartes gibi <span class="ideitalik">cogito</span> ile başlamamış, öznelliği evrensellik bağlamında düşünmüş ve özne-nesne statüsünde değerlendirdiği “öteki”nin var olabilme koşullarını sorgulamamıştı. Hegel ise tekil konumdaki “kendinin bilinci” figüründen hareketle Kant’taki “evrensel ben” kategorisine ve bu bağlamda “öteki” olgusuna ulaşmaya çalışmıştır. Hegel’e göre, “ben varım!” (ergo sum) diyebilmek, ancak başka “ben varım!”ları kabul etmekle mümkündür (s. I, 313). Biliyoruz ki, daha sonra “solipsizm” sorunu Husserl ve Heidegger’de daha ayrıntılı analizlere ve <span class="ideitalik">ortak-öznellik</span> (Untersubjektivität) ve <span class="ideitalik">ile-olmak</span> (Mitsein) gibi kavramlara yol açacaktır. Oysa Hegel, sistemini, tekil ve özgül bilinçler çokluğu (ben ve başkaları birlikteliği) ön-kabulü üzerine kurmuştur ve bu çıkış noktası diyalektik gelişim içindeki sistemde sadece bir “an”dır. Gerçekten de Hegel, sorunu, “ben”den “biz”e, bireysel akıldan kolektif akla (“espri”ye) geçen süreç bağlamında yorumlamış ve bu yüzden de –Kirkegaard’dan Sartre’a uzanan varoluşçu felsefe çizgisinde– “öznelliği” ve “insan”ı ihmal etmekle, hatta “unutmakla” eleştirilmiştir. Oysa Hegel, bireyselliği, sistemine, “biz” halinde bütünleşme sürecinin bir “an”ı (“moment”i) olarak sokmuş olsa bile, öznellik ve tekil insan koşulu hakkında varoluşçu felsefeye ışık tutacak yorumlar da yapmıştır. Hegel felsefesinin en canlı taraflarından birini teşkil eden ve bir kısım Marksistleri de etkileyen bu yorumlar üzerinde bir miktar durmak zorundayız. Bunun için, önce, Hegel’in “kendinin bilinci”nden “espri”ye, “ben”den “biz”e geçişi anlatan ünlü cümlesini birlikte okuyalım:</p>

  <p class="normal1">“Bir <span class="ideitalik">kendinin bilinci</span> (Selbstbewusstsein) nesne olduğu zaman, bu nesne hem “ben” hem de “nesne”dir. Böylece, bizim için “espri”nin kavramı o andan itibaren mevcuttur. Bilinç için daha sonra gelecek şey, esprinin ne olduğunun tecrübesidir; yani çeşitli kendinin bilinçleri <span class="ideitalik">kendi için</span> (<span class="ideitalik">für sich</span>) olduklarından bunları tam bir özgürlük ve bağımsızlık içinde bütünleştiren mutlak tözün tecrübesidir: Bu bütünleşme Ben olan bir Biz ve Biz olan bir Ben şeklindedir” (büyük harfler Hegel’den).<sup class="calibre2"><a href="../Text/felsefe_split_000.html#footnote%20-90887-36" id="footnote-90887-36-backlink">[36]</a></sup></p>

  <p class="normal1">Diyebiliriz ki, iki yüz yıl önce yazılmış bu gizemli cümleler Hegel felsefesinin (veya en azından onun günümüzde en etkili olan kısmının) özünü teşkil etmektedir. Bu paragrafı, birçok Hegel yorumcusunun yaptığı gibi, en önemli cümlesine indirgeyerek (“Ben olan bir Biz, Biz olan bir Ben”) önce bu sentezin nasıl gerçekleştiğini sorgulayabiliriz. Bu yorumda da Hegel’in düşüncesini ve gizemli üslubunu, anladığımız ölçüde –ve başka yorumcuların da yardımıyla– sadeleştirmeye ve anlaşılır kılmaya çaba sarf ederek sunmaya çalışacağız.</p>

  <p class="normal1">Hegel’e göre başlangıçta birbirinden ayrı olan “ben”ler önce yabancı olarak karşılaşır, sonra da birbirleriyle çatışarak bütünleşirler. Süreçte bir “an” olan bu çatışma, Hegel’e göre <span class="ideitalik">arzu</span> (<span class="ideitalik">Begierde</span>) demek olan “ben”lerin kendilerini kabul ettirme (<span class="ideitalik">Anerkennen</span>) diyalektiğine dayanır ve bir “ben”in başka bir “ben”e hâkimiyeti ile sonuçlanır. Hegel, bu aşamada, daha sonra varoluşçu felsefeye ilham kaynağı olacak “efendi ve köle diyalektiği” ile ilgili uzun ve ince analizler yapar. Filozofumuza göre “ben” ya da “kendinin bilinci”, “arzu” demektir; fakat “ben”in “başlangıçta açıkça bilincine varmadan <span class="ideitalik">arzu</span> ettiği şey, bizzat kendisi, kendi arzusudur ve bu nedenledir ki kendisine ancak başka bir arzu, başka bir “ben” bularak ulaşabilir”. (I, 155). Arzu, Hegel’in sevdiği üç aşamalı süreç içinde, önce nesnelere, sonra hayata, daha sonra da başka bir “ben”e, yani başka bir “arzu”ya yönelir. İlk aşamada nesneye yönelen arzu, nesneyi önce özümler, sonra da yadsır ve –arzu edilen meyvenin yenilmesi gibi– tüketerek yok eder. İkinci aşamada, arzu, hayata (canlıya) yönelir ve “aşk” içinde iki ben, âdeta bir mucize gibi, tek ben halinde birleşirler, fakat mevcut ikilik de ortadan kalkmaz. Nihayet üçüncü aşamada ise “ben” başka bir “ben”e, başka bir arzuya yönelir ve kendi arzusuna ancak kendisi de başka bir arzuyu kabul ederek ulaşır. Arzunun arzuyla karşılaşması ve onu önce özümleyip sonra yok etmesi, aslında insanın insanla karşılaşmasının ve efendi-köle diyalektiğinin ifadesidir.</p>

  <p class="normal1">Hegel’in “arzu” bağlamında hayat diyalektiğini geliştirirken ele aldığı şey, insan hayatıdır. Çünkü insanlar, tek arzuları nesnel varlıklarını sürdürmek olan hayvanlardan farklı olarak, bedensel yaşamı aşmak ve kendilerini başkalarına kabul ettirmek istenci içinde yaşarlar. İnsanları efendiler ve köleler diye ikiye ayıran diyalektik de aslında hayvani yaşamı aşma istencinin sonucu olup, farklı nitelikte bir ölüm kalım savaşı şeklini alır (s. I, 164). İnsan dediğimiz “devamlı arzu ve arzunun arzusu olan varlık”, bu kavgada “bedensel yaşamdan sıyrılır; hayatın köleliğinden kurtulur ve farklı bir düzeye yükselir. Ve böylece tarihselliğin zorunlu koşulları bir araya gelmiş olur” (s. I, 164).</p>

  <p class="normal1">‘Ben’lerin buyurganlık kavgası, bilincin yolculuğunda yeni bir tecrübeye, eşitsizlik tecrübesine yol açmıştır. Bu kavgada iki çeşit “ben” (kendinin bilinci) ortaya çıkar: Efendi bilinci ve köle bilinci.<sup class="calibre2"><a href="../Text/felsefe_split_000.html#footnote%20-90887-37" id="footnote-90887-37-backlink">[37]</a></sup> Efendi bilinci bedensel hayatı aşmış ve soyut olarak “kendi için olmak” bilincini özü olarak kabul etmiş olan bilinçtir. Ve bu niteliğiyle aynı zamanda “asil bilinç”tir. Köle bilinci ise nesnel hayatın çerçevesini kıramaz, onu “kendinin bilinci”ne yeğler ve köleliği seçer (s. I, 165). Böylece kendini kabul ettirme kavgası ve yol açtığı bilinç ikiliği, tarihselleşen hayatta yeni bir kategorinin ortaya çıkmasına olanak sağlar. Bu tarihsel kategori efendi-köle ilişkisine aracılık eden “çalışma” (<span class="ideitalik">Arbeit</span>) kategorisidir.</p>

  <p class="normal1">Bu yeni kategori nedir ve efendi-köle diyalektiğinde nasıl bir işlev yüklenmiştir?</p>

  <p class="normal1">“Ben”lerin karşılaşmasının “arzu”ların karşılaşması olduğuna işaret etmiştim. Bu karşılıklı arzular diyalektiğinde köleleşecek “ben”ler, efendi “ben”lerin korkusu içinde cismani hayatı ve reel dünyayı aşamazlar ve bu durumu arzularına gerçek bir fren olarak görürler. Başka bir deyişle köleler bedensel hayatlarından bağımsız olmayı, kavgayı ve ölmeyi göze alamazlar. Onlar için, arzularına ulaşmanın tek yolu nesneler üzerinde çalışarak reel dünyayı dönüştürmektir. Bu durumda, çalışma (emek), kölenin, reel dünyayı işleyerek, efendinin işlenmiş nesneyi rahatça yadsıması, yani tüketmesi için sarf ettiği emekten başka bir şey değildir. Görüldüğü gibi, köle ve efendi bilinci ikilemi diyalektik bir bütünlük içinde birbirini tamamlıyorlar. Hegel, bu çelişkili bilinci “mutsuz bilinç” olarak adlandırmıştır. Hegel’in felsefesinde son derece önemli bir yer tutan efendi-köle diyalektiğin ifadesini şimdi bizzat filozofun kaleminden okuyalım:</p>

  <p class="normal1">“Efendi, nesneyle (reel dünyayla) <span class="ideitalik">köle vasıtasıyla, dolaylı bir şekilde</span> ilişki kurar; köle, genel olarak kendinin bilinci olan nesneye karşı olumsuz davranır ve onu yadsır; fakat yine de nesne kendisinden bağımsız olduğu için onu tamamen yok edemez; bu durumda köle nesneyi sadece emeği ile <span class="ideitalik">dönüştürür</span>. Buna karşılık bu dolaylama (yani emeğin nesneyi işlemesi) sayesinde, doğrudan ilişki, efendi için bu nesnenin yadsınması (‘negation’u) yani ondan <span class="ideitalik">yararlanılması</span> (tadının çıkarılması) şeklinde olur”.<sup class="calibre2"><a href="../Text/felsefe_split_000.html#footnote%20-90887-38" id="footnote-90887-38-backlink">[38]</a></sup></p>

  <p class="normal1">Yukarıdaki satırlarda genel ve soyut bir terminoloji içinde sunulmuş olan bu diyalektik, tam altmış yıl sonra, Marx’ın <span class="ideitalik">Kapital’</span>inde çok daha somut ve berrak bir biçimde işçi-patron diyalektiği ve mal (ve artı-değer) üretilmesi olarak karşımıza çıkacaktır. Oysa Hegel’de efendi-köle diyalektiği henüz soyutluktan kurtulamamıştır. Efendiden ve ölümden korku, köleyi gerçek bağımsızlığa götürmez; köleliği efendiliğe dönüştüren şey emektir, çalışmadır. Efendi, kölenin işlediği maddeyi yok ederek (tüketerek) arzusunu tatmin eder; yaşamdan kopmayı göze alamayan köle emeğiyle maddeyi işlerken, maddeyle beraber kendisini de şekillendirir. Bu nesneleşme ve yabancılaşma aynı zamanda özgürleşmenin de yoludur. Hegel’de özgürleşme salt yaşamdan düşünmeye geçmektir.</p>

  <p class="normal1">Sisteminin aşamalarını felsefe tarihinin belli figürleriyle buluşturarak ilerleyen Hegel, bu efendi-köle diyalektiğiyle ulaşılan özgürlüğün Stoacı filozofların tasarlamış oldukları özgürlük olduğunu ileri sürer. Felsefe tarihini aynı zamanda tarih felsefesi olarak okuyan bir sistemde, bir örnek olarak, stoacılığın nasıl algılandığı hakkında kısaca duralım.</p>

  <p class="normal1">Stoacılık, Hegel’in fenomenolojisinde sadece Eski Yunan’da yaşanmış özel bir felsefe değildir; stoacılık, evrensel bir felsefe, bilincin tarihî yolculuğunda belirli bir aşamadır. Bu aşamada kendinin bilinci (ben), <span class="ideitalik">yaşayan</span> bir bilinç olmaktan çıkar ve <span class="ideitalik">düşünen</span> bir bilinç statüsüne yükselir. Düşünmek ise, varlıkla bilinci birleştirmek, özgür olmak demektir. Ne var ki, Hegel’de “özgür olmak, efendi ya da köle olmak, hayatta şu veya bu koşullarda bulunmak anlamına gelmez; özgür olmak, koşullar ne olursa olsun düşünen varlık olarak hareket etmektir” (c. I, s.174). Varoluşçuların soyut özgürlük anlayışına, zindanlarda bile “hayır!” diyerek özgür olunabileceğini söyleyen tezlerine yol açan özgürlük anlayışı Hegel’de bir aşamadır ve bu aşamanın tarihte ilk kez Eski Yunan’da yaşanmış olması da bir rastlantı değildir. Çünkü Hegel’e göre, stoacılık, “dünya esprisinin evrensel bir biçimi olarak”, ancak, “bir korku ve kölelik zamanında, fakat aynı zamanda öğrenim ve kültürü düşünce düzeyine yükselten bir evrensel kültür aşamasında doğabilirdi” (c. I, s. 169-170). Bu koşullar ilk kez Eski Yunan’da bir araya gelmiştir.</p>

  <p class="normal1">Efendi-köle diyalektiği, bilincin daha sonraki aşamalarının (<span class="ideitalik">akıl</span> ve <span class="ideitalik">espri</span>’nin) temelini teşkil eder. Akıl, “ben”lerin (kendinin bilinçlerinin) birbirine araç (efendi-köle) olmaları ile “ben”in genelleşmesi ve kendisini gerçeğin bütünü olarak düşünmesidir. Ne var ki, bunu yaparken, kültürün bu aşamaya kadar taşıdığı figürleri anımsamaz; fenomenolojide bilinçlerin birbirini izlemesi bir dönüşümler serisi olarak sunulur. “Filozof” ise her aşamada, üç basamaklı süreçler içinde ortaya çıkan yepyeni bilinçlerin yolculuğunu “biz için” izleyen bir bireydir (c. I, s. 218). Böylece Hegel, tüm bilgileri içeren ansiklopedik sistemin kurucusu olarak, “filozof”un (yani kendisinin) felsefesinde işgal ettiği özel yeri de açıklamıştır.</p>

  <p class="normal1">J. Hyppolite, “fenomenoloji ikili bir işlev yüklenmiştir, der; bunlardan birincisi saf bilinci felsefi bilgi düzeyine taşımak; ikincisi ise tekil bilinci espri (kolektif bilinç) statüsüne yükseltmek için onu salt kendi bilincinden, sözde tecridinden çıkarmaktır” (s. I, 311). İşte filozof, bu fenomenolojik oluşumu gözleyen ve anlatan insandır. Gerçekten de filozof, fenomenolojide karşılaştığımız çeşitli tekil bilinçlerin, birbirleriyle, “tecrübe” denilen bir <span class="ideitalik">olasılık</span> sonucu olarak değil, ancak kendisinin saptadığı doğrudan bir <span class="ideitalik">zorunluluk</span> sonucu birleştiklerini gözleyen insandır. “Fenomenolojide <span class="ideitalik">biz</span> diyen ve tecrübeye dalmış olan bilinçten ayrılan filozof, saf (naif) bilincin göremediği ilerlemenin spekülatif zorunluluğunu görüyor” (c. II, s. 566). “Bu zorunluluk sayesindedir ki, diyor Hegel, ilme giden yol bizzat <span class="ideitalik">ilmin</span> kendisi haline gelir ve bu da, içeriği açısından, <span class="ideitalik">bilincin tecrübesinin ilmidir</span>”.<sup class="calibre2"><a href="../Text/felsefe_split_000.html#footnote%20-90887-39" id="footnote-90887-39-backlink">[39]</a></sup> Böylece bilincin diyalektik gelişmesini dışarıdan izleyen ve Hegel’in “biz-için-olmak” (für-wir-sein) statüsünde gördüğü filozof, aynı zamanda ilim adamı olarak kaşımıza çıkmaktadır.</p>

  <p class="normal1">Gerçekten de Hegel’in felsefesinde, “filozof”, bilincin aşamalarını ve evrensel tarihi, sistemin dışından ve öznel-nesnel açılardan gözleyen bir konumdadır. Kuşkusuz böyle bir “filozof” anlayışı, filozofu çok daha mütevazı bir statüye yerleştirmiş düşünürler tarafından çeşitli itirazlara uğramıştır. Bu eleştirilerden biri ve belki de en ilginci şudur: Hegel’in felsefi sistemi yeni bir din özellikleri taşımakta ve sistemin kurucusu, yani Hegel de kendisini âdeta Allah’ın yerine koymaktadır.</p>

  <p class="normal1">Hegel’in tüm sistemini ilgilendiren bu eleştirinin anlamı nedir. Ve bu eleştiri acaba yerinde midir?</p>

  <p class="normal1">Aslında Hegel’in sistemi reel dinlere büyük bir yer vermektedir. Fakat bu sistemde “espri”nin yükselişinin bir aşaması olarak algılanan ve yerini diyalektik bir dönüşümle felsefeye bırakan din, gerek ilkel (animist) gerekse vahiye dayanan kurumsal dinlerden farklıdır. Allah da, tarih dışı ve aşkın bir <span class="ideitalik">İlahi Varlık</span> olarak değil, insanlık tarihinin gelişimi içinde kendi bilincine varan <span class="ideitalik">Mutlak</span> şeklinde karşımıza çıkar. Bu <span class="ideitalik">Mutlak</span> aynı zamanda “tarihin öznesi”dir. Gençlik yıllarından itibaren yaşadığı toplumda din ve devlet ayrımını bir tutku haline getirmiş olan Hegel’de, mevcut olan dinler, “Espri” tarihinin son aşamasını teşkil eden felsefeye bir hazırlık niteliğindedir. Ve o ana kadar da tarihte farklı evrim aşamasındaki halkların “espri”lerini oluşturan farklı dinler yaşanmıştır. Doğa dinleri (doğa güçlerine tapma, animizm ve Asya despotizmi), sanat dinleri (Eski Yunan’da ahenk içindeki site devleti ve politeizm) ve vahiy temelli dinler (tek tanrılı dinler), kendi bilincine varmış “espri”nin bu gelişmesinin aşamalarını teşkil ederler. Hegel’de, “tek bir dinin farklı yönleri izlenimi veren çeşitli dinler, sadece, ortak olan özlerinin bilince yansıyan biçimleri açısından birbirlerinden ayrılırlar; bu özü de esprinin kendi bilinci teşkil eder” (c. II, s. 517).</p>

  <p class="normal1">Bu soyut cümleleri biraz daha açmak için tekrar başa dönerek şu hususu anımsayalım: Hegel, felsefesine “varlık (Sein) sorunu”nu sorgulamakla başlamıştı. Fakat bu ontolojik sorgulama, hemen, “neden hiçlik değil de, varlık?” sorusuna dönüşüyordu. Ve bu soru da, aslında, Hamlet’in “Olmak ya da olmamak!” sorgulamasındaki gibi, birbirine zıt iki olanağı karşı karşıya getiriyordu. Oysa Hegel’in altını çizdiği gibi, böyle bir soru, ancak, varlık (Sein) daha başlangıçta bir ön-kabul olarak benimsendiği takdirde sorulabilirdi. Böylece ontolojik soru, düşüncenin önceliğini (dolayısıyla Hegel’in felsefesinin idealist niteliğini) ortaya koyuyordu ve düşünce olmasaydı “varlık nedir?” diye bir soru da soramayacaktık. İşte evrensel tarihte saf bilinçten kendinin bilincine ve espriye giden gelişmede ortaya çıkan dinlerde Allah da ancak kendi bilincine vararak Allah oluyordu (c. II, s. 523). Hegel’e yöneltilen “kendini Allah’ın yerine koyuyor” şeklindeki itirazlar da buradan kaynaklanıyordu. Çünkü Hegel’in sisteminde “bizler için” düşünen “filozof”, J. Hersch’in dediği gibi, “âdeta Allah adına konuşarak”, bizlere “evrensel öznenin, yani sonuç olarak Allah’ın özgeçmişini anlatabileceğini sanmaktadır”.<sup class="calibre2"><a href="../Text/felsefe_split_000.html#footnote%20-90887-40" id="footnote-90887-40-backlink">[40]</a></sup></p>

  <p class="normal1">Hegel’in din ve felsefe ilişkileri konusundaki açıklamalarına burada son verirken, filozofun akıldan espriye ve insanlık tarihine geçişle ve bu bağlamda “dil”e verdiği önemle ilgili yorumu üzerinde kısaca durmak istiyorum.</p>

  <p class="normal1">Daha önce de açıkladığım gibi, Hegel’de “espri”, tekil “ben”lerden “biz”e ve bilincin soyut aşamalarından (hissetme, algılama, akıl) somut tarihe geçiş anıdır ve bu diyalektik dönüşüm dil sayesinde mümkün olmuştur. Gerçekten de “arzu”, “efendi ve köle”, “emek”, “mutsuz bilinç” ve “yabancılaşma” gibi kavramlarla hem varoluşçu felsefeye hem de tarihî maddeciliğe kapıyı aralayan Hegel, dil hakkındaki çözümlemeleriyle de daha sonraki dil felsefesi gelişmelerine zemin hazırlamıştır.</p>

  <p class="normal1">Hegel’de, dil, bireysel bilinçler arasında aracı olan ve onları ortak bilinç (espri) haline getiren ontolojik bir temeldir. Bireyler dil sayesinde Descartes’ın <span class="ideitalik">cogito</span>’sundan (“düşünüyorum”dan), <span class="ideitalik">cogitamus</span>’a (“düşünüyoruz”a) geçer ve “biz” olurlar. Bir şeye isim vermek demek, onun ampirik varlığını yadsımak ve onu düşünsel statüye yerleştirmek demektir. Bu isim verme operasyonu aynı zamanda bir hâkimiyet kurma operasyonudur. Hegel’in verdiği örnekle, “Hazreti Adem’in hayvanlar üzerinde hâkimiyetini sağlayan ilk edimi onlara bir isim vermek ve böylece onları <span class="ideitalik">var olan</span> değil, <span class="ideitalik">kendi için düşünsel olan</span> yapmak olmuştu”.<sup class="calibre2"><a href="../Text/felsefe_split_000.html#footnote%20-90887-41" id="footnote-90887-41-backlink">[41]</a></sup> Espri, dil sayesinde tarihselleşir ve öznel ve nesnel aşamalardan geçerek mutlak bilgiye ulaşır. Hegel felsefe tarihinin tarih felsefesine dönüştüğü bu son aşamayı ayrı bir eserde, <span class="ideitalik">Tarih Felsefesi Dersleri’</span>nde incelemiştir ve şimdi biz de Hegel’in (zamanının tarih-yazıcılığını da değerlendiren) bu eserine eğilebiliriz.</p>

  <p class="normal">Hegel ve Dört Türlü Tarih-Yazıcılığı</p>

  <p class="normal1">Hegel, engin bir kültüre sahip, fakat fildişi kulesine çekilip soyut ve gizemli yorumlar yapan bir filozof değildi. Çağının ve yaşadığı toplumun somut sorunlarıyla da çok yakından ilgiliydi; dahası, felsefesinin en soyut çözümlemeleri de dolaylı bir şekilde toplumsal ve siyasal duruşlarını yansıtıyordu. Ölümünden sonra entelektüel mirasının yarattığı kavgaların siyasal bir niteliğe bürünmesi biraz da buradan kaynaklanmaktadır. Hegel bu etkileri, zamanında çok okunmayan, ancak uzun vadede etkili olabilen eserlerinden çok, dersleri ve –örneğin kendisini “şarlatan”lıkla suçlayan çağdaşı Schopenhauer’in dershanesi bomboş kalırken– salonu dolduran öğrencileri aracılığıyla yapmıştır. Bu bağlamda, filozofun “gerçekten popüler olan” eseri de öğrencilerinin tuttuğu notlardan oluşan ve ancak ölümünden sonra yayınlanan <span class="ideitalik">Tarih Felsefesi Dersleri</span> başlıklı kitabı olmuştur.<sup class="calibre2"><a href="../Text/felsefe_split_000.html#footnote%20-90887-42" id="footnote-90887-42-backlink">[42]</a></sup> Hegel bu eserinde o ana kadar tarih-yazıcılığının hangi şekillerde karşımıza çıktığını tartıştıktan sonra felsefi tarihin bunlardan farkını ortaya koymuş ve tamamen somut bir tarih anlatmıştır.</p>

  <p class="normal1">Çağının tarihçilik anlayışlarını özetleyen Hegel’e göre tarih üç şekilde yazılıyordu. Bunlar, sırasıyla, 1) tarihçinin doğrudan tanık olduğu olayları anlattığı <span class="ideitalik">asli</span> (orijinal, otantik) tarih; 2) tarihçinin geçmiş olayları çağının esprisi ile yorumlayarak anlattığı <span class="ideitalik">düşünceye dayanan</span> (<span class="ideitalik">reflexiv</span>) tarih ve nihayet, 3) Hegel’in kendi tarih anlayışı olan <span class="ideitalik">felsefi</span> tarih anlayışlarıydı. Hegel, her üç tarzı da tarihin gerçek öznesi ve yapıcısı olarak tasarladığı <span class="ideitalik">Espri</span> açısından değerlendirmiştir.</p>

  <p class="normal1">Hegel’de <span class="ideitalik">Espri</span>, madde-bilinç aynılığı olarak düşünülen tözün özne olarak hareketi, daha doğrusu oluşumudur. Bu oluşumda esprinin bir yüzünü <span class="ideitalik">doğa</span>, yani esprinin “ezelî ve ebedî yabancılaşması” teşkil ederken; “<span class="ideitalik">tarih</span> de esprinin öbür yüzü olup bilmek (<span class="ideitalik">Wissen</span>) şeklinde ortaya çıkar”. “Bu oluşum, diyor Hegel, yavaş bir hareket olup esprilerin birbirini izlemesidir; her biri esprinin tüm zenginliği ile süslenmiş olan bir imgeler galerisidir.”<sup class="calibre2"><a href="../Text/felsefe_split_000.html#footnote%20-90887-43" id="footnote-90887-43-backlink">[43]</a></sup> Bu espriler, dil aracılığıyla “ben”in “biz” olduğu halklar ve uluslardır.</p>

  <p class="normal1">Hegel, tarihçilerin gördükleri ve işittikleri, yani doğrudan tanık oldukları şeyleri anlattıkları <span class="ideitalik">asli tarih</span>-yazıcılığına örnek olarak Eski Yunan’dan Herodot ve Thucydides’i; Roma’dan Sezar’ı (ve onun “başyapıtı” olarak nitelediği <span class="ideitalik">Yorumlar</span>’ını); Ortaçağ’dan “dünya olaylarına karıştıkları ölçüde kronik yazarı papazları”; Rönesans’tan F. Guicciardini’yi ve modern çağlardan da Büyük Frederik’i gösteriyor.<sup class="calibre2"><a href="../Text/felsefe_split_000.html#footnote%20-90887-44" id="footnote-90887-44-backlink">[44]</a></sup> Asli tarih-yazıcılığında belirleyici olan nokta şudur: Asli tarih yazarlarının yaşantıları ile anlattıkları olaylar eşzamanlı oldukları için bunlar aynı esprinin ürünüdürler ve aralarında bu açıdan bir farklılaşma, bir çatışma bulunmaz. Kuşkusuz bu tarihçilerin yaşadıkları dönemin tüm olaylarına doğrudan tanık olmaları mümkün değildir ve bu nedenle başkalarının anlatılarına da yer verirler; fakat Thucydides’in Pericles’in söylevlerini sanki kendi kulağıyla duymuş gibi anlatması gibi, bunları aynı ruhla, aynı espri kalıpları içinde naklederler.</p>

  <p class="normal1"><span class="ideitalik">Düşünülmüş tarih</span> ise tarihçinin yaşadığı dönemin olaylarını değil, daha önceki dönemlerin olaylarını anlattığı tarih-yazıcılığı şeklidir. Bunun da farklı şekilleri vardır ve Hegel düşünülmüş tarihin ilk şeklini “<span class="ideitalik">evrensel tarih</span>” olarak adlandırıyor.</p>

  <p class="normal1">Evrensel tarih-yazıcılığında “esas olan, diyor Hegel, toplanan tarihî verilerin işlenmesidir; işçi bu malzemeye, bu malzemenin içeriğini yansıtan espriden farklı olan kendi esprisini taşır” (s. 19). Örneğin Titus-Livius, tarihî anlatısında eski Roma krallarını konuştururken, “kendi çağının usta bir avukatına özgü” bir dil kullanmakta ve bu haliyle anlatısı krallık döneminin “en otantik destanlarıyla şiddetli bir çelişki teşkil etmektedir”. Hegel evrensel tarih konusunda Ortaçağ için İsidore de Seville’i (7. yüzyıl), modern çağ için de Johannes von Müller’i (19. yüzyıl başları) örnek olarak gösteriyor.</p>

  <p class="normal1">Filozofumuz çağdaş Fransa ve İngiltere’deki tarih-yazıcılığını da aynı açıdan Almanya ile karşılaştırıyor ve Fransa ile İngiltere’de <span class="ideitalik">tarih yazılırken</span> Almanya’da <span class="ideitalik">tarihin nasıl yazılacağının</span> tartışıldığını saptıyor. Böylece, Hegel, Fransa ve İngiltere gibi dönemin en ileri toplumları olan ve <span class="ideitalik">tarihi yapan</span> ulusların (“<span class="ideitalik">tarihî uluslar</span>”ın), aynı zamanda <span class="ideitalik">tarihi yazan</span> uluslar da olduğunun altını çiziyor; buna karşılık, henüz yarı feodal konumdaki Almanya’nın da daha çok <span class="ideitalik">tarihin nasıl yazılacağı</span> konusunda kafa yorduğunu anlatmak istiyor. Oysa aslında tarihin nasıl yazılacağı konusunu tartışan ve bu alanda yepyeni bir bakış açısı getiren Hegel’in kendisi de Alman esprisi içindedir ve daha sonra Marx ve Engels’in işaret edecekleri gibi, “mutlak bilgi”ye ulaşan felsefi sistemiyle sosyoekonomik açıdan geri kalmış olan Almanya’nın felsefede ön plana çıkmasında önemli bir rol oynamıştır.</p>

  <p class="normal1">Hegel, düşünülmüş tarihin ikinci şeklini <span class="ideitalik">pragmatik tarih</span> olarak niteliyor. Bundan kastedilen, sık sık ileri sürüldüğü gibi tarihten ders çıkarmak, “devlet adamlarına ve yöneticilere tarihî tecrübeden yararlanmalarını” önermek değildir. Bu boş bir çabadır; çünkü her devir ve her ulus, ancak kendisinin yanıt arayacağı, kendisinin çözebileceği özgül koşullar içinde bulunur. Zaten, Hegel’in işaret ettiği gibi, tarih ve tecrübe de “halkların ve hükümetlerin tarihten hiçbir şey öğrenmediklerini, hiçbir zaman tarihten çıkarılacak kurallara göre yönetilmediklerini” göstermektedir. (s. 20). Buna tarihte ahlaki örnekler aramak, tarihi eğitim aracı olarak kullanmak da dâhildir. Böyle bir yöntemin ruhu yüceltmek ve eğitimde çocuklara yetkinlik fikrini aşılamak gibi yararları olabilir; fakat “halkların ve devletlerin koşulları, çıkarları ve bunların karmaşıklaşması apayrı bir alandır” ve genel, ahlaki özdeyişler “mevcut hayat ve özgürlük karşısında gücü olmayan soluk bir anı” olmaktan öte bir anlam taşımazlar. (s. 20). Hegel, dolaylı bir biçimde Kant’ı eleştiren bu sözlerden sonra Fransa örneğini veriyor ve Fransızların Devrim sırasında sık sık Yunan ve Roma örneklerine gönderme yaptıklarını anımsatarak “bundan daha anlamsız bir şey olamayacağını” söylüyor. Bunun nasıl ideolojik bir anlamı olabileceğini daha sonra Marx, tarihî maddeci kuram bağlamında gösterecektir.<sup class="calibre2"><a href="../Text/felsefe_split_000.html#footnote%20-90887-45" id="footnote-90887-45-backlink">[45]</a></sup></p>

  <p class="normal1">Demek ki pragmatik tarih-yazıcılığı pratik ya da ahlaki nedenlerle tarihten ders almak değildir. O halde nedir? Hegel, bunu şöyle açıklıyor: Farklı dönemlere farklı espriler egemen olsa bile bunları birleştiren, dünün bazı olaylarını güncel kılan bir bağ vardır; işte pragmatik tarihçilik dünya esprisinin bu akışını yakalamak ve “geçmişi anlatan metinlere güncel hayatın canlılığını katmaktır”. Bunda başarı da “yazarın özel esprisi”, ya da “(Montesquieu’nün <span class="ideitalik">Kanunların Ruhu’</span>nda ortaya koyduğu gibi) durumların kapsamlı, özgür ve derin bir biçimde kavranması, fikrin derin anlamıdır” (s. 21). Bir tarih filozofu olan Hegel’in bir tarih sosyoloğu sayabileceğimiz Montesquieu’ye bu olumlu göndermesi düşünürün, soyut ve spekülatif formülasyonların ötesinde, somut dünyaya ilgisinin ayrı bir göstergesidir. Bunun da ötesinde, Hegel’in, tarihî olaylara empati ile yaklaşılması şeklinde özetlediği pragmatik tarih anlayışı modern hermenötiğin (Schleiermacher, Dilthey) habercisi olarak da karşımıza çıkmaktadır.</p>

  <p class="normal1">Hegel, düşünsel tarihin üçüncü şeklini de <span class="ideitalik">eleştirel tarih</span> başlığı altında anlatıyor. Düşünür, o sıralarda Almanya’da egemen olan bu anlayışın, filolojinin de yardımıyla tarih yazınına eğilirken, aslında “tarihle değil, tarihin tarihi ile” uğraştığını söylüyor ve daha sonra da aynı anlayışın “yüksek eleştiri” adı altında “hiçbir tarihî değeri olmayan, hayal ürünü uydurmalara yol açtığını” eklemekten kendini alamıyor (s. 21). Aslında, Hegel’in işaret ettiği gibi, aynı yaklaşım o tarihlerde Fransa’da da yaygındı; fakat Fransızlar bu konuda yapmış oldukları “sağlam ve kavrayışlı” çalışmalara <span class="ideitalik">tarih</span> değil, sadece <span class="ideitalik">eleştiri</span> adını veriyorlardı. Burada da Hegel’in –kendisinin de bazı yönleriyle devamcısı olduğu– Alman romantizmine (ya da Alman romantizminin abartılı ürünlerine) karşı Fransız gerçekçiliğinin altını çizdiğini görüyoruz.</p>

  <p class="normal1">Hegel, tarihî malzeme üzerinde düşünerek ve bu malzemeyi “işleyerek” gerçekleştirilen tarih-yazıcılığı anlayışlarının dördüncü ve son şekli olarak da <span class="ideitalik">kısmi tarih</span> anlayışından söz ediyor. Burada olayları sanat tarihi, din tarihi, hukuk tarihi gibi bakış açılarından anlatan ve felsefi tarih anlayışına geçiş aşaması teşkil eden bir tarih-yazıcılığı ile karşı karşıyayız. Bu şekliyle kısmi tarih anlayışı ulusal tarihle belli bir ilişki içinde bulunur; fakat bu ilişkide sorgulanması gereken nokta şudur: Bu ilişki ve bütünleşme dışsal bir olay mıdır, yani dış koşullarda mı aranmaktadır, yoksa iç düşünceyle kavranan içsel bir olay mıdır? Eğer ulaşılan genel bakış açısı sadece <span class="ideitalik">dışsal bir bağ</span>, bir <span class="ideitalik">dış düzen</span> şeklinde algılanıyorsa bu durumda genel (ulusal) bakış açısı sadece “halkların tamamen tesadüfî bazı özellikleri” anlamına gelir; buna karşılık aynı bakış açısı “doğası gereği gerçek ise, olayları ve eylemleri yöneten içsel ruhtur” (s. 21). İşte Hegel’in kısmi bakıştan genel bakışa, düşünülmüş tarihten felsefi tarihe geçiş noktası dediği husus budur ve burada yeniden düşünürün “<span class="ideitalik">Espri</span>”ye dönüşen <span class="ideitalik">İde</span> (Mutlak, Töz) ön-kabulü ile karşı karşıyayız. “Ruhların kılavuzu, diyor Hegel, Merkür gibi dünyayı ve halkları gerçekten yöneten <span class="ideitalik">İde</span>’dir ve dünya olaylarını gütmüş ve güdecek olan da espridir, esprinin akla uygun ve zorunlu iradesidir” (s. 21). Böylece sözü Hegel’in kendi tarih anlayışına, felsefi tarihe getirmiş oluyoruz.</p>

  <p class="normal">Hegel’in Tarih Felsefesi</p>

  <p class="normal1">Hegel aslında “düşünülmüş tarih” türleri içinde yer alabileceğini söylediği kendi tarih anlayışını, genel olarak tarih denilince anlaşılan şeyle geleneksel felsefeden beklenenleri karşılaştırarak sunuyor. Bu konudaki tezi şudur: Tarih gerçeklerle, fiilen yaşanmış olaylarla uğraşır; tarihin “temeli ve kılavuzu” var olan şeylerdir; buna karşılık felsefeden beklenen şey, var olana dayanmayan, spekülatif düşünceler üretmektir; üretilen bu düşünceler tarihî malzemeye uygulandığı zaman, onlara kendine göre bir şekil vermiş ve <span class="ideitalik">a priori</span> bir tarih üretmiş olur. Görüldüğü gibi bu iki zihin etkinliği (felsefe ve tarih-yazıcılığı) arasında bir çelişki vardır ve bu çelişkinin aşılması gerekir. Hegel bu çelişkiyi çok basit bir şekilde çözüyor ve tarihle felsefenin nasıl barışacağını bir cümlede ifade ediyor: “Felsefenin tarihe kattığı tek basit fikir, dünyayı aklın yönettiğini ve evrensel tarihin rasyonel olduğunu söylemektir” (s. 22). İşte tarih felsefesi, tarihçiler için bir ön-kabul sayılabilecek bu öneriyi spekülatif düşünce yoluyla kanıtlamak, kısaca tarihi akılcı kılmakla yükümlüdür. Oysa Hegel’in açıkça ifade ettiği gibi, bu Akıl, “en somut ifadesiyle Allah’tır; Allah dünyayı yönetir: planının uygulanması, yönetiminin içeriği evrensel tarihtir; filozof da bu evrensel tarihi kavramak ister” (s. 39). Bu durumda Allah’ın planını okumakla yükümlü olan filozofun işi hayli zor görünüyor ve (bu ilahi planı okumuş, hatta bizzat yaratmış olan) Hegel, öğrencilerine şöyle seslenir: “Baylar! Aranızda hâlâ felsefenin ne olduğunu bilmeyenler varsa, onların evrensel tarih hakkındaki bu sunuşa (yani kendisinin tarih felsefesi derslerine T. T.) akla iman ederek, öğrenme arzusu ve öğrenme açlığı ile gelmelerini isteyeceğim” (s. 23). Görülüyor ki karşımıza bu kez tarihçi olarak çıkan filozofumuz, evrensel tarihle ilgili derslerine önemli bir uyarı ile başlamıştır ve öğrencilerine, bu rasyonalist espri içinde, Eski Asya’nın despotik devletlerinden (Çin, Hindistan, İran) Aydınlanma çağına ve Fransız Devrimi’ne kadar uzanan somut bir tarih anlatır. Bu tarihin öznesi somut ifadesini “tarihî ulus”larda ve devletlerde bulan <span class="ideitalik">Espri</span>’dir.</p>

  <p class="normal1">Hegel’in bu ilkeye dayanan somut tarih anlatısını burada özetlemenin ilginç olacağını sanmıyorum. Düşünürün tüm insanlık tarihini üç yüz sayfada anlatan dersleri yer yer şaşırtıcı gözlemlerle dolu olsalar ve hâlâ güncelliğini koruyan çözümlemeler içerseler de<sup class="calibre2"><a href="../Text/felsefe_split_000.html#footnote%20-90887-46" id="footnote-90887-46-backlink">[46]</a></sup> son iki yüz yılın sağladığı bilgi ve analiz birikimi böyle bir özeti anlamsız kılıyor. Bununla beraber, Hegel’in yazdığı tarihi biraz da Hegelci gözlüklerle okuyarak daha iyi anlayabilir, daha iyi yerine oturtabiliriz. Biliyoruz ki düşünür, son eserinde, felsefenin gelişmeleri geriden izlediğini, “reel”in karşısında “ideal”in ancak süreç olgunlaşınca ortaya çıktığını, “Minerva kuşunun gün ağarırken uçuşa geçtiğini” söylemişti.<sup class="calibre2"><a href="../Text/felsefe_split_000.html#footnote%20-90887-47" id="footnote-90887-47-backlink">[47]</a></sup> O halde biz de yaşayan Hegel’i daha çok ondan etkilenmiş, onu geliştirmiş düşünürlerde bulabiliriz.</p>

  <p class="normal1">Önce şunu soralım: Hegel’in zor okunan bir filozof olmasına rağmen, günümüzde hâlâ en çok incelenen, üzerinde en çok durulan düşünürlerinden biri olmasının sırrı nerededir? Bu soruya farklı yanıtlar verilmiştir. Kimileri onun, daha sağ iken başlayan ve ölümünden sonra da artarak devam eden etkilerini, bir devlet felsefesi geliştirmesiyle, “resmî devlet filozofu” olmasıyla açıklamaya çalışmışlardır. Bunlardan, Hegel’i modern totalitarizmin fikir babalarından biri olarak gören K. Popper, “Eğer Prusya Devleti’nin otoritesini arkasına almasaydı, der, Hegel’in Alman felsefesinin en etkili figürü haline gelmesi olası değildi. Gerçek şu ki, Hegel, Napolyon savaşlarından sonraki feodal restorasyon döneminde Prusyanizm’in tayin edilmiş ilk resmî filozofu oldu”.<sup class="calibre2"><a href="../Text/felsefe_split_000.html#footnote%20-90887-48" id="footnote-90887-48-backlink">[48]</a></sup> Aslında bu görüş gerçekleri yansıtmaktan ziyade, Hegel’in daha çok son eserine (<span class="ideitalik">Hukuk Felsefesi</span>’<span class="ideitalik">ne Giriş</span>) dayanan ve feodal-bürokratik bir rejim koşullarında kaleme alınmış bir eseri, üstelik “satırların arasını okumadan”, tek taraflı olarak değerlendiren bir görüştür.<sup class="calibre2"><a href="../Text/felsefe_split_000.html#footnote%20-90887-49" id="footnote-90887-49-backlink">[49]</a></sup> Bu görüşte kuşkusuz Hegel’in devleti kutsallaştıran, “Allah’ın dünyadaki gezintisini devlet aracılığıyla yaptığını” ileri süren görüşlerinin büyük payı olmuştur. Ne var ki Hegel’in devletle ilişkilerini ayrıntılı olarak inceleyen daha sonraki araştırmacılar, aynı konuda çok daha nüanslı ve farklı görüşler de sergilemişlerdir.<sup class="calibre2"><a href="../Text/felsefe_split_000.html#footnote%20-90887-50" id="footnote-90887-50-backlink">[50]</a></sup> Böylece diyebiliriz ki, Hegel’in gelecek nesillere asıl etkisi, kendisini izleyen dönemde tarihî maddeciliğin doğuşuna doğrudan katkısı dolayısıyladır. Bu bakımdan, E. Weil, “Tarihî olarak, çağımızın bilincinde Hegel, Marx aracılığıyla etkin oluyor; önemli olan Hegel’in Marx’ın öncüsü olmasından ziyade Marx’ın Hegel’in öğrencisi olmasıdır” derken gerçeklere çok daha yakın görünüyor.<sup class="calibre2"><a href="../Text/felsefe_split_000.html#footnote%20-90887-51" id="footnote-90887-51-backlink">[51]</a></sup> Fakat biz Hegel’in öncülüğünü de unutmayalım ve filozofun tarihî anlatısında henüz belirginleşmemiş bir tarihî maddeciliğin ipuçlarını arayalım.</p>

  <p class="normal">Hegel, Tarih ve Tarihî Maddeciliğin Yolları...</p>

  <p class="normal1">Hegel felsefesinin çıkış noktasının madde ile düşüncenin birbirine dönüşen aynılığı olduğunu, filozofun nesnel dünyayı Berkeley gibi “yok saymadığını”, ya da Kant gibi “bilinemez” ilan etmediğini daha önce belirtmiştim. Bu ikili nitelik nedeniyle, daha önce de işaret ettiğimiz gibi, bazı filozoflar Hegel’in idealist bir sistem geliştirmediğini, felsefesinin ne idealist ne de materyalist olduğunu ileri sürmüşlerdir. Filozofun bilince ve düşünceye verdiği önceliği anımsayarak bu tezi paylaşmasak bile, Hegel’in nesnel dünyayı bir materyalist gibi sorgulayan çözümlemelerini de gözden uzak tutamayız. Aksine, düşünüyoruz ki, yaşadığı çağ ve toplumla ilgili somut çözümlemeleri olmasaydı, Hegel’in fenomenolojik ve ontolojik soyutlamaları şimdi sadece felsefe tarihinin dipnotları arasına sıkışıp kalmış olabilirdi. Bu bakımdan, Hegel bahsini kapatarak tarihî maddeci kurama geçerken bir devamlılık sağlamak üzere, izleyen satırlarda, Hegel’in tarihî yorumlarını mümkün olduğu kadar kendine özgü felsefi terminolojisinden soyutlayarak, materyalist gözlüklerle, salt nesnel öğelere indirgeyerek okumaya çalışacağız.</p>

  <p class="normal1">Hegel insanı her şeyden önce bir maddi varlık, bir organizma olarak görüyordu. Bu bağlamda, insanı hayvanlardan ayıran düşünme ve konuşma ise, harekete geçiren de arzu, ihtiyaç ve çıkarları idi. “Tarihe daha ilk bakış bizi inandırmaya yetiyor ki, diyor Hegel, insanların eylemleri ihtiyaçlarından, çıkarlarından, hırslarından, karakterlerinden ve yeteneklerinden kaynaklanıyor; sadece bu ihtiyaçlar, hırslar ve çıkarlar onların hareket öğeleri olarak görünüyor ve davranışlarında başlıca faktör olarak rol oynuyor”.<sup class="calibre2"><a href="../Text/felsefe_split_000.html#footnote%20-90887-52" id="footnote-90887-52-backlink">[52]</a></sup> Bu dürtüler insanları rekabet içine sokuyor ve bireyler kendilerini kabul ettirmenin aracı olarak başkalarını arzu ediyorlar. Bu rekabetin doğurduğu efendi-köle ilişkileri ise, kölelerin emeklerini kullanarak nesnel varlıkları efendileri için kullanılır/tüketilir hale getirmeleri ile aralarında mutsuz bilinç yaratan –kölenin efendiye, efendinin de köleye dönüştüğü– diyalektik bir bütünlük yaratıyor. Herkesin kendi arzu ve çıkarına göre hareket ettiği bu ilişkilerin bir rasyonalitesi olsa da, sonunda, daha üst (toplumsal) planda, Hegel’in “aklın hilesi” dediği süreç sonucu, bireylerin istediklerinden farklı bir rasyonalite doğuyor.</p>

  <p class="normal1">Hegel’de bireysellik ve “ben” bilinci, nesneleri isimlendirerek doğaya egemenlik sağlamanın aracı olan dil sayesinde kolektif espriye ve “biz” bilincine dönüşüyor ve tarih kolektif birimlerle (devletlerle) başlıyor. Hegel, “aile”yi doğal ilişkilerin son aşaması olarak görüyor ve erkeğin kadınla kurduğu birliği tarih öncesi bir olgu olarak kabul ediyor. “Doğal ve dinî bir ahlak” yerini tutan aile sevgisi bireysel irade özgürlüğüne olanak sağlamadığı için de “aile”yi tarih öncesi bir kurum olarak betimliyor.<sup class="calibre2"><a href="../Text/felsefe_split_000.html#footnote%20-90887-53" id="footnote-90887-53-backlink">[53]</a></sup></p>

  <p class="normal1">Hegel, kolektif yaşamı nasıl “ben”lerin çokluğu üzerine kurduysa, tarih felsefesini de “halk”ların çokluğu ve tarihin tek merkezden yönetilmediği ön-kabulü üzerine oturtmuştur. Gerçekten de filozofa göre tarih, Leibniz’in “monad”larını ve Herder’in ulusal devletlerini anımsatan kolektif birimler tarafından yapılmaktadır. Burada, Hegel’de bir ön-kabul olarak benimsenmiş olan “dünya esprisi”nin ilahi müdahalesini bir yana bırakarak, Hegel’in sisteminde doğal topluluklardan (aileden) siyasal topluluklara ve devlete nasıl geçildiğini sorgulayabiliriz.</p>

  <p class="normal1">Hegel’de aile doğal evrimden bilinçli evrime yani tarihe geçilen halkadır. “Nasıl erkek, etinin etini kadında buluyorsa, der Hegel, esprisinin esprisini de devlette bulur”.<sup class="calibre2"><a href="../Text/felsefe_split_000.html#footnote%20-90887-54" id="footnote-90887-54-backlink">[54]</a></sup> Etik bir birim olan aile, çalışma ve maddi birikim ile çözülmeye başlar. Bu süreci de Hegel şöyle anlatıyor: “Gücün ve zenginliğin kazanılması ve korunması, kısmen ihtiyaçla ilgili olup yaşam arzusu alanına aittir, fakat kısmen de daha üst bir alana yönelerek bir aracı nesne olur.” Bu evrim “aileyi erdem için eğiterek, onun doğallığını ve tekilliğini evrensel içinde ve evrensel için hayata dönüştürür”.<sup class="calibre2"><a href="../Text/felsefe_split_000.html#footnote%20-90887-55" id="footnote-90887-55-backlink">[55]</a></sup> Burada ilginç olan bu sürecin motorunun bireyin çalışması (emeği) ve sermaye birikimi olmasıdır. Kendi ya da ailesi için çalıştığını sanan bireyin bu emeği, aslında, daha üst planda bir bütünsellik içinde anlamını bulur. Ve “eğitim de bireyi bütünsellik olarak ele alır ve birbirine eklenen çabalar zinciri içinde onu bir eser olarak üretir.”<sup class="calibre2"><a href="../Text/felsefe_split_000.html#footnote%20-90887-56" id="footnote-90887-56-backlink">[56]</a></sup></p>

  <p class="normal1">Hegel devleti, kısaca, “etik İde’nin etkin varlığı”<sup class="calibre2"><a href="../Text/felsefe_split_000.html#footnote%20-90887-57" id="footnote-90887-57-backlink">[57]</a></sup> olarak tanımlasa da, onu maddi ve manevi öğelerden oluşan bir bütünlük olarak betimlemiştir. Bu bütünlüğün etik kısmını (<span class="ideitalik">Sittlichkeit</span>), “devletin bireylerdeki hayatı” demek olan kanunlar, örfler ve kurumlar oluştururken, maddi temelini, yani “vatan”ını da “doğası, toprağı, dağları, havası, suları teşkil eder”.<sup class="calibre2"><a href="../Text/felsefe_split_000.html#footnote%20-90887-58" id="footnote-90887-58-backlink">[58]</a></sup> Böylece “ben”in “biz”, “biz”in “ben” olduğu “güzel bir bütünlük” (<span class="ideitalik">schöne Totalität</span>) ortaya çıkar. Çelişkiler içinde ilerleyen bu bütünlükte maddi öğeler, etik varlığı, yani bir çeşit üst-yapıyı kuşkusuz etkilerler; fakat bu etki mutlak değil, görelidir.<sup class="calibre2"><a href="../Text/felsefe_split_000.html#footnote%20-90887-59" id="footnote-90887-59-backlink">[59]</a></sup></p>

  <p class="normal1">Hegel, Asya’da kurulan en eski devletlerden başlayarak, Antik Yunan, Roma, kavimler göçü ve feodalitenin ortaya çıkışı, Fransız devrimi ve modern devletlerin kuruluşu konusunda, yer yer mistik terminolojisinin giysileri içinde, fakat son derece somut betimlemeler yapmıştır. Hegel’e göre tarihin öznesi devletler, aracı ise güç kullanımı ve savaşlardır. Nasıl insanlar arasındaki ilişkiler efendi-köle kavgasına dayanıyorsa, uluslar arasındaki ilişkilerin temelinde de savaş dürtüsü vardır. Savaş bir ulusun hayatının zorunlu bir anı, “halkların etik sağlığı”dır; devletler “bütünlüğün parçalanmaması ve esprinin yok olmaması için zaman zaman savaşmalıdır” ve bireylerin bütünden kopmamaları da yine savaş sayesinde mümkün olur.<sup class="calibre2"><a href="../Text/felsefe_split_000.html#footnote%20-90887-60" id="footnote-90887-60-backlink">[60]</a></sup></p>

  <p class="normal1">Sistemini Napolyon savaşlarının devrim fikirlerini yaydığı yıllarda geliştirmiş olan Hegel, aslında mutlak bir savaş yanlısı değildir; özgün halkları Roma İmparatorluğu bünyesinde toplayan savaşlara gönderme yaparken, savaşın uğursuz sonuçlarını da vurgular. Savunduğu şey daha çok tarihî rasyonellik ve tarihî zorunluluktur. Örneğin Machiavelli’nin <span class="ideitalik">Prens</span>’e önerdiği “tiranlığın en zalim ilkelerini” zorunlu bulur ve “senyörleri ve özel kuvvetleri mutlaka ezmek gerekiyordu” der.<sup class="calibre2"><a href="../Text/felsefe_split_000.html#footnote%20-90887-61" id="footnote-90887-61-backlink">[61]</a></sup> Feodalizmi henüz tasfiye edememiş olan kendi ülkesinde de sempatisi daha çok bu işlevi yüklenen asker ve bürokratlara, asillere, aydınlanmacı liberallere ve yurtsever öğrenci derneklerine gider. Fakat Hegel, Adam Smith’i de okumuş bir düşünür olarak, özel mülkiyet sisteminin giderek bütünselliği bozacak ve toplumu sınıflara ayıracak olan özelliklerinin farkındadır. Daha Yena’dayken toplumsal sınıflar (asiller, burjuvalar, zanaatkârlar, köylüler) üzerinde çalışmalar yapmış olan düşünür, servet birikiminin toplumlarda farklılaşma ve yabancılaşma yarattığını görmüştür; fakat bu konudaki en somut analizlerini <span class="ideitalik">Hukuk Felsefesi</span> konusundaki son eserinde geliştirir.</p>

  <p class="normal1">Hegel, toplumların sosyoekonomik yapısını, doğal gelişimin son halkası olarak düşündüğü aile kurumu ile devlet arasında yer alan ve “sivil toplum” olarak adlandırdığı alan olarak inceler. Düşünürün “modern dünyaya ait olan bu yeni yaratık” dediği sivil toplum da üç aşamada oluşmaktadır.<sup class="calibre2"><a href="../Text/felsefe_split_000.html#footnote%20-90887-62" id="footnote-90887-62-backlink">[62]</a></sup> Bunlardan birincisi, Hegel’in “ihtiyaçlar sistemi” adını verdiği aşamadır ve bu evrede, birey, “ihtiyaç” dürtüsüyle çalışarak hem kendisinin hem de başkalarının yaşamını sağlar. İkinci aşama, sistemdeki özgürlük öğesiyle ilgilidir ve bu aşama da adaletin gerçekleştirilmesi ve mülkiyetin korunması ile hayat bulur. Nihayet üçüncü aşamada da güvenliğin sağlanması ve loncalar yoluyla, genel çıkarı da ilgilendirdikleri ölçüde, özel çıkarlar hakkında önlemler alınır (s. 219). Hegel, daha çok yaşadığı toplumun gelişme düzeyini yansıtan bu saptamaları geliştirirken en ilginç çözümlemeyi toplumsal sınıflar konusunda yapar.</p>

  <p class="normal1">Hegel toplumsal sınıfları, 1) doğrudan ya da töz niteliğindeki sınıf (tarımcılar); 2) imalatçı sınıf; 3) evrensel sınıf ya da kendini kamu çıkarına vakfedenler sınıfı olarak üç başlık altında inceler. Bunlardan birincisi toprağın işlenmesi ile doğal ürünler elde eden ve zenginliği buna bağlı olan tarımcılar sınıfıdır. Burada emek ve üretim doğa ve iklim koşullarına bağlı olarak öngörülebilen bir düzen içinde gerçekleştiği ve üründe herhangi bir değişim gerekmediği için “bireysel irade ve düşünceye pek az yer vardır” (s. 227). Tarıma ve toprak mülkiyetine geçiş, devletin ve ailenin ortaya çıkması bu aşamada mümkün olmuştur. İmalatçı sınıf (<span class="ideitalik">der Stand des</span> <span class="ideitalik">Gewerbes</span>) ise doğal ürünleri işleyen ve dönüştüren sınıftır. Bu sınıf kendi emeğine ve düşüncesine bağımlı olduğu gibi başkalarının çalışmalarına da bağımlıdır ve kendi içinde de <span class="ideitalik">zanaatkârlar</span> (<span class="ideitalik">Handwerksstand</span>); <span class="ideitalik">fabrikatörler</span> (<span class="ideitalik">Fabrikantenstand</span>) ve <span class="ideitalik">tüccarlar</span> (<span class="ideitalik">Handelsstand</span>) gibi alt sınıflara ayrılır. Nihayet üçüncü planda evrensel sınıf ise ekonomik bir etkinlik zorunda kalmadan (yani rant ile yaşayarak) tüm emeğini “genel çıkarların sağlanması yönünde seferber eden sınıftır. Ve Hegel’e göre sınıf aidiyetleri de, ya Platon’un Cumhuriyet’te savunduğu gibi yöneticilerin iradesiyle ya da Hintli kast sisteminde olduğu gibi doğuştan belirlenmektedir (s. 226-229).</p>

  <p class="normal1">Görüldüğü gibi Hegel’in toplumsal sınıflarla ilgili analizinin, F. Guizot ve A. Thierry gibi tarihçilerin ve daha sonra onlardan ilham alan Marx ve Engels’in analizleri gibi ayrıntılı ve gerçekçi olduğunu söylemek pek mümkün değildir. Bununla beraber düşünürün “sivil toplum”la ilgili çözümlemeleri, temel öğeleri itibarıyla ve bunların daha sonraları yarattığı tartışmalar bağlamında, tarihî maddeciliğin oluşumu için son derece elverişli bir zemin hazırlamıştır. Marx, tarihî maddeciliğin en özlü ifadesi sayılan bir girişinde fikrî gelişmesinin bilançosunu çıkarırken Hegel’e gönderme yapmış ve bu düşünürün bir toplumun maddi varoluş koşullarının tümünü “sivil toplum” adı altında topladığını, buna karşılık devlet şekilleri ve hukuk ilişkilerini de “insan esprisinin sözde genel gelişimiyle” açıkladığını yazmıştı. Oysa kendisi, devletin ve hukuki ilişkilerin ancak toplumun maddi varoluş koşullarıyla açıklanabileceği tezinden hareket etmiş ve “sivil toplumun anatomisini de ekonomi politikte” aramıştı.<sup class="calibre2"><a href="../Text/felsefe_split_000.html#footnote%20-90887-63" id="footnote-90887-63-backlink">[63]</a></sup> Kısaca “sivil toplum” gibi genel bir kategori tarihî maddecilik için sadece bir başlangıç noktası teşkil etmişti. İzleyen sayfalarda tarihî maddeciliği incelerken bu konuya ayrıntılı olarak döneceğiz. Buna hazırlık olmak üzere, Hegel’e haksızlık etmemek için, düşünürün devlet ve toplum analizindeki genel eğilimi ve maddi öğeleri biraz daha somut bir şekilde anlatarak son verelim.</p>

  <p class="normal1">Toplum paradigmasını bireyselle toplumsalın aynılığı üzerine kurmuş olan Hegel, özel mülkiyetin ve servet birikiminin bu bütünselliği bozduğunu görüyordu. Hegel için, mülkiyet, özgürlüğün garantisi olan birey-devlet uyumunu bozan bir öğeydi. Fransız Devrimi dini ortadan kaldırarak bireyi özgür “vatandaş” yapmak istemiş, fakat “vatandaş”ı düşünürken “mülk sahibi”ni unuttuğu için bunda başarılı olamamıştı. Modern devleti “trajik kılan” şey de bu karşıtlıktı.<sup class="calibre2"><a href="../Text/felsefe_split_000.html#footnote%20-90887-64" id="footnote-90887-64-backlink">[64]</a></sup> Bu olguyu tarihî bir zorunluluk olarak gören Hegel, “gerçek bir devlet ve hükümet, diyor, ancak bir sınıf farklılaşmasının ortaya çıktığı, zenginlikle fakirliğin çok arttığı ve çok sayıda insanın artık olağan ihtiyaçlarını karşılayamaz hale geldikleri zaman mevcuttur”.<sup class="calibre2"><a href="../Text/felsefe_split_000.html#footnote%20-90887-65" id="footnote-90887-65-backlink">[65]</a></sup> Bu yüzden, toplumu çeşitli sınıflara ayırmasına ve kamu görevlilerine “evrensel sınıf” işlevi vermesine rağmen toplumdaki asıl ayrışmanın fakirlerle zenginler, sermayedarlarla işçiler arasında ortaya çıktığını da açıkça görüyordu. Son eserinde, “Eğer büyük bir kitle, diyordu Hegel, toplumun bir üyesi için düzenli bir biçimde asgari ihtiyaçları karşılama düzeyi olarak görülen düzeyin altına inerse; eğer, böylece, bizzat kendi emeği ve etkinliğiyle haklarının, meşruluğunun ve onurunun duygusunu kaybederse, bu durumda, oransız zenginliklerin az sayıda ellerde toplanmasıyla birlikte bir plebin (daha sonra “proletarya” olarak adlandırılacak modern sınıfın, T. T.) ortaya çıkmasına tanık olunur” (s. 251). İlginçtir ki, Hegel, bu durumun toplumu bir devrime götüreceğini de görüyordu. Gerçekten de efendi –köle, asil bilinç– adî bilinç zıtlaşmalarındaki devrimci öz, Hyppolite’in işaret ettiği gibi, Marx’ın da gözünden kaçmamıştı.<sup class="calibre2"><a href="../Text/felsefe_split_000.html#footnote%20-90887-66" id="footnote-90887-66-backlink">[66]</a></sup> “Eğer bir halk, evriminde, canlı esprisiyle uyum halinde olmaktan çıkan kurumları ve pozitif hukuku muhafaza ederse” diyordu Hegel, bu durum, “geçmişin canlılığını kaybederek bugünden koptuğu ve bugüne karşı çıktığı” bir durum demekti. Ve bu da (Hegel’in kendine özgü terminolojisi içinde) devrimci bir durumun ifadesiydi. Hegel bu temel çelişkinin çözümü ve ahengin yeniden kurulması görevini “evrensel sınıf”ta, yani kamu çıkarını temsil edenlerde görüyordu. Ne var ki, modern ve yükselen bir sınıf olan işçi sınıfının önemini de gözünden kaçırmamıştı. Özellikle de, “İngiltere örneği”ne dayanarak “fakirler üzerine konulmuş vergilerden ne sonuçlar elde edildiğinin araştırılmasını” hararetle öneriyordu (s. 252). Hegel’in bu satırları yazmasından tam yirmi dört yıl sonra, Friedrich Engels adında genç bir Alman, Hegel’in bu önerisine kulak verecek ve İngiliz işçi sınıfının yaşam koşullarını kapsamlı bir şekilde inceleyecektir. Ve böylece de tarihî maddeciliğin temel taşlarından biri yerine oturtulmuş olacaktır.</p>
</body>
</html>
