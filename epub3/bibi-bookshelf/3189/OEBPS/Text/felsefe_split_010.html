<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>felsefe</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f54062f4-25a9-4530-841a-14ffaf3395de" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">Tarihî Maddecilik ve Tarihçi</h1>

  <p class="normal">Marx, Engels ve Tarihî Maddeciliğin Doğuşu</p>

  <p class="normal1">Marx ve Engels’in düşünce hayatına başladığı yıllarda, feodal ilişkileri henüz tam anlamıyla çözememiş bir Almanya’da demokratik devrim gündemdeydi ve Kant’tan itibaren Alman aydınları ilhamlarını daha çok Fransız Devrimi’nden alıyorlardı. Bu yüzden feodal monarşilerin vazgeçilmez ideolojisi olan dinle çatışmamak için resmî Hristiyanlığa ters düşen düşünceleri ihtiyatlı bir şekilde ifade etmek gerekiyordu. Öyle ki, Kant, Allah’ın aklın kontrolü altında bir “varsayım” olduğunu ileri sürünce kralın öfkelenmesine neden olmuş ve geri adım atarak yanlış anlaşıldığını söylemek zorunda kalmıştı.<sup class="calibre2"><a href="../Text/felsefe_split_000.html#footnote%20-91814-1" id="footnote-91814-1-backlink">[1]</a></sup> Hegel de bir sonraki kralın yönetimi altında aynı baskıları yaşadı. O kadar ki, “devlet filozofu” olarak ün yapan Hegel, son yıllarında doğum günlerini bile çok ihtiyatlı biçimde kutlamak gereğini hissetti.<sup class="calibre2"><a href="../Text/felsefe_split_000.html#footnote%20-91814-2" id="footnote-91814-2-backlink">[2]</a></sup></p>

  <p class="normal1">Hegel 1831 yılında ölünce arkasında farklı yönlere çekilebilecek yüklü bir miras bırakmıştı. Sistem o kadar kapsamlıydı ki, genç hayranları aslında ona eklenecek fazla bir şey bulamıyorlardı. Yöntem ise, geleneksel felsefenin “mutlak hakikatler” arayışını bir tarafa bırakıyor, gerçeklerin <span class="ideitalik">göreli</span> ve <span class="ideitalik">tarihsel</span> olduğunu ortaya koyuyordu. Yıllar sonra Engels’in söyleyeceği gibi, “Hegel’le birlikte felsefe, genel anlamda, sona ermişti”.<sup class="calibre2"><a href="../Text/felsefe_split_000.html#footnote%20-91814-3" id="footnote-91814-3-backlink">[3]</a></sup> Bu ortamda tartışmalar da pratik sorunlarda yoğunlaştı ve din ile siyaset ön plana çıktı. Prusya Kralı III. Friedrich Wilhelm’in tahta çıkarken vaat etmiş olduğu meşruti monarşiyi gerçekleştirmemiş olması ise siyasal sorunların da dinî terminoloji içinde tartışılmaya başlamasına neden olmuştu. Bu bağlamda felsefi eleştiri, siyasi eleştiri; siyasi eleştiri de dinin eleştirisi şeklini aldı. David Strauss’un 1835’de yayınlanan <span class="ideitalik">İsa’nın Hayatı</span> başlıklı eseri bu konuda bir dönüm noktası olmuştu. Marx’ın daha sonra işaret ettiği gibi, Hegel’in “sisteminin parçalara ayrışması” bu eserle başladı.<sup class="calibre2"><a href="../Text/felsefe_split_000.html#footnote%20-91814-4" id="footnote-91814-4-backlink">[4]</a></sup></p>

  <p class="normal1">İki yüzyıl önce Spinoza, <span class="ideitalik">Tractacus</span>’ta, kutsal metinleri eleştirel bir yaklaşımla sorgulamıştı. D. Strauss ise aynı yaklaşımla İsa’nın hayatını inceliyor ve resmî öğretinin gerçeklere uygun olmadığını, bu yöntemle –pek de bilinçli olmadan– bir sürü mit yaratıldığını ortaya koyuyordu. Oysa sol Hegelcilerden B. Bauer’e göre, kutsal metinler, tam tersine bilinçli olarak uydurulmuştu ve bu görüş de sonunda Bauer’in üniversiteden kovulmasına yol açacak bir tartışmayı başlattı.</p>

  <p class="normal1">1840’da III. Friedrich Wilhelm’in ölümü ve yerine daha tutucu görüşlere sahip IV. Friedrich Wilhelm’in geçişi siyasal tartışma özgürlüğünü daha da kısıtladı. Yine de bu kısıtlama kendisini birdenbire hissettirmedi ve yeni kralın tahta çıkışından bir yıl sonra, 1841’de, L. Feuerbach’ın <span class="ideitalik">Hristiyanlığın Özü</span> başlıklı eseri sansüre takılmadan yayınlanabildi. Bu eserle Hegel tartışmalarında yepyeni bir safha başlıyordu.</p>

  <p class="normal1">Feuerbach’ın Hristiyanlığı antropolojik bir yaklaşımla çözümleyen ve eleştiren eseri genç-Hegelciler üzerinde bomba etkisi yapmış ve tüm tartışmaları yeni bir eksen üzerine oturtmuştu. O sıralarda Hegelci idealizmden Fransız-İngiliz tipi mekanist bir materyalizme kayma eğiliminde olanlar, Feuerbach’ta farklı bir materyalizmin ipuçlarını gördüler. Bu arada Marx da, tarihî maddeciliğin temel kavramlarını henüz gerçekleştirmeden kaleme aldığı eserlerinde Feuerbach’ın bu devrimci çıkışını heyecanla izliyordu. O tarihte henüz tanışmamış olduğu Engels de, farklı bir ortamda, aynı heyecanı paylaşıyordu. Kısa süre sonra kuracakları dostlukta bu ortak heyecan önemli bir rol oynadı.</p>

  <p class="normal1">Felsefe tarihî fikir dostluklarının, ortak çalışmaların sayısız örneğiyle doludur. Fakat ilginçtir ki bunların çok azı uzun süreli olmuş, çoğu da bozuşmalarla, hatta kavgalarla noktalanmıştır. Felsefe, daha kuruluş evresinde Platon ile öğrencisi Aristo’nun zamanla nasıl düşman kardeşlere dönüştüklerine sahne olmuştu. Marx ve Engels’ten hemen önceki dönemde de Hegel-Schelling dostluğu ve iş birliği karşılıklı ithamlar ve düşmanlık duygularıyla sona ermişti. Buna karşılık çok genç yaşlarda başlayan ve ancak ölümle sona eren Marx-Engels dostluğu tarihte benzerine pek rastlanmayan örnek bir dostluk ve iş birliği örneği oluşturuyordu. İzleyen sayfalarda Marx’ın tüm hayatını değil, sadece düşünce yolculuğuna başladığı yılları ve Hegelci tartışmalar ortamında temel kavramlarını hangi koşullarda yaratmaya başladığını özetlemeye çalışacağım. Başka bir deyişle, Marx’ın, yaşamının düşüncesine egemen olduğu dönemden, düşüncesinin yaşamına egemen olduğu döneme geçiş sürecini açıklamaya çalışacağım.</p>

  <p class="normal">Karl Marx: Çocukluk ve Gençlik Yılları</p>

  <p class="normal1">Karl Marx, 1818 yılında Almanya’nın en eski şehirlerinden biri olan Trier’de doğdu. O yıllarda Trier, 15 bin kadar nüfusuyla küçük, fakat canlı ve hareketli bir şehirdi. Fransız Devrimi patlayınca, şehir başlangıçta karşı-devrimci sığınmacıların merkezi haline gelmiş, fakat sonradan devrimci orduların eline geçerek Fransa’ya bağlanmıştı. Yirmi yıl kadar süren Fransız egemenliği sırasında, Trier, feodal ilişkilerin geniş ölçüde tasfiye edildiği köklü bir dönüşüme uğradı. Devrim, köylüleri feodal yüklerden kurtarıyor, burjuvazinin ihtiyaç duyduğu hukuk düzenini ve yönetimi sağlıyor, Kilise’nin kültür hayatı üzerindeki vesayetine de son veriyordu.<sup class="calibre2"><a href="../Text/felsefe_split_000.html#footnote%20-91814-5" id="footnote-91814-5-backlink">[5]</a></sup></p>

  <p class="normal1">Trier’in Yahudi burjuvazisi ve seçkinleri de bu gelişmelerden payını almıştı. Fransız yönetiminde önce devrimci yasalarla eşit haklara kavuşan Yahudiler, 1808’de bu haklarını büyük ölçüde kaybetmişler, fakat 1812’de kabul edilen bir yasayla yeniden Hristiyanlarla eşit duruma gelmişlerdi. Trier, üç yıl sonra, Viyana Kongresi’nde Prusya’ya iade edilirken bu ülkedeki Yahudilerinin ekonomik durumu, “Fransız eyaletlerindeki Yahudilerin durumuyla kıyas edilemeyecek kadar iyiydi”.<sup class="calibre2"><a href="../Text/felsefe_split_000.html#footnote%20-91814-6" id="footnote-91814-6-backlink">[6]</a></sup></p>

  <p class="normal1">Marx’ın hem annesi hem de babası soy kütüklerinde bol sayıda din adamının yer aldığı eski Yahudi ailelerinden geliyorlardı. Bununla beraber Heinrich Marx, kişilik itibarıyla aydınlanma rasyonalizmine bağlı, referansları Kant, Rousseau ve Voltaire olan, laik kafalı bir aydındı. Oğluna yazdığı mektuplardan birinde “Ana-babasına, kendisini dünyaya getirmiş olmalarından başka hiçbir şey, ya da –haksızlık yapmış olmamak için– ana sevgisinden başka hiçbir şey borçlu olmadığını” yazmıştı.<sup class="calibre2"><a href="../Text/felsefe_split_000.html#footnote%20-91814-7" id="footnote-91814-7-backlink">[7]</a></sup> Zaten Marx doğmadan bir yıl önce de şeklen Protestan olmuş ve kâğıt üzerindeki diniyle ilişkisini koparmıştı.<sup class="calibre2"><a href="../Text/felsefe_split_000.html#footnote%20-91814-8" id="footnote-91814-8-backlink">[8]</a></sup></p>

  <p class="normal1">Marx, ilköğretimini babasının denetiminde, özel koşullarda gerçekleştirdikten sonra, 1830’da doğduğu şehirde liseye başlamıştı. Aydınlanma esprisi içinde kurulmuş olan Trier Lisesi’nde o sırada okul müdürü olan Hugo Wyttenbach, Marx’ların aile dostuydu. Tarih öğretmeni olan ve Kantçı fikirleriyle Goethe’nin de dikkatini çekmiş bulunan Wyttenbach, Marx’a ilk hümanist değerleri telkin eden öğretmenlerinden biri olmuştu.</p>

  <p class="normal1">Marx lise öğrenimini 1835 yılında tamamladı. Bitirme sınavlarında din ve tarih derslerinde zorlukla karşılaşmış, fakat Almanca kompozisyonda ileri sürdüğü fikirlerle hocalarının özel ilgi konusu olmuştu. “Genç bir insanın meslek seçme anındaki düşünceleri” başlığı altında kaleme aldığı kompozisyonda, Marx –sınavcıların altını çizdiği– şu cümleyi yazmıştı: “Bize en uygun olduğuna inandığımız mesleğe her zaman giremeyiz; toplumdaki yerimiz daha meslek seçecek duruma bile gelmeden bu mesleği bir ölçüde zaten belirlemiştir”.<sup class="calibre2"><a href="../Text/felsefe_split_000.html#footnote%20-91814-9" id="footnote-91814-9-backlink">[9]</a></sup> Genç öğrenci tüm hayatını bu “bir ölçüde doğuştan belirleyici” toplumsal koşullarla savaşa vakfedecektir.</p>

  <p class="normal1">Marx, Trier Lisesi’nde beş yıl öğrenim gördükten sonra üniversite öğrenimine başlamak üzere Bonn’a gitti. 19. yüzyılın başlarında, Berlin’de, tüm Avrupa’ya örnek olacak ilk modern üniversiteyi kurmuş olan Almanya’da, Bonn Üniversitesi, yedi yüz kadar öğrencisiyle nispeten küçük, kontrol altında bir üniversiteydi ve bünyesinde siyasal muhalefete pek yer yoktu. Marx üniversitede hukuk fakültesine kaydoldu ve hukuk dersleri kadar da tarih ve edebiyat dersleri aldı. Sadece iki sömestr kaldığı Bonn Üniversitesi, Marx’ın, hem bir ara sağlığını bozacak kadar çalıştığı, hem de içkisi, eğlencesi hatta düellosu ile canlı bir yaşamdan geri kalmadığı bir dönem oldu.<sup class="calibre2"><a href="../Text/felsefe_split_000.html#footnote%20-91814-10" id="footnote-91814-10-backlink">[10]</a></sup></p>

  <p class="normal1">Marx’ın gerçek fikir hayatı 1836 Ekiminde yine hukuk fakültesine kaydolduğu Berlin Üniversitesi’nde başladı. Bu arada, daha Berlin’e gelmeden, Trier’deki bir aile dostlarının büyük bir aşkla bağlandığı kızıyla nişanlanmış ve bilimsel çalışmalarında ihtiyaç duyacağı manevi huzura kavuşmuştu. 1843 yılında evlendiği Jenny von Westfalen, kendisinden bir yıl önce ölene kadar süren ortak yaşamlarında Marx’a benzersiz bir aşk ve özveriyle bağlı kaldı. Jenny, Marx’ın babası gibi Aydınlanma geleneğine bağlı, ırk ve din ön yargılarına yabancı bir aristokratın, Ludwig von Westfalen’in kızıydı. Biyograflarının yazdıkları gibi, Marx, “Jenny’nin şahsında sadece şefkatli bir eş değil, aynı zamanda sadık bir yardımcı bulmuştu. Ona tüm çalışma planlarını açıklıyor, en cüretli fikirlerini onunla paylaşıyordu. Eserlerini karısının aydınlık düşüncesine sunuyordu. Jenny bunların ilk okuyucularından biri, hatta bazen ilk eleştiricisi idi. Marx Jenny’nin eleştirilerine en büyük dikkatle kulak veriyor, onun edebi zevkine güvenerek önerilerini memnuniyetle kabul ediyordu”.<sup class="calibre2"><a href="../Text/felsefe_split_000.html#footnote%20-91814-11" id="footnote-91814-11-backlink">[11]</a></sup></p>

  <p class="normal1">Marx küçük bir şehir olan Bonn’dan, 300 bin civarındaki nüfusuyla Berlin’e göçünce, sadece üniversitesi değil, sosyo-kültürel ortamı ve entelektüel atmosferi de değişmiş oluyordu. O tarihte Berlin Üniversitesi, birkaç bin öğrencisi ve ünlü profesörleri ile yalnız Almanya’nın değil, tüm Avrupa’nın en ileri üniversitesiydi. Altı yıl öncesine kadar Hegel’in ders verdiği bu üniversitede, Marx’ın hukuk fakültesine kaydını yaptırdığı sırada iki büyük profesör vardı. Bunlardan F. Karl von Savigny tarihî okula bağlı bir hukukçuydu ve ulusların hukukunun dışarıdan ithal edilen “kod”lara değil, geçmişten ve yerel geleneklerden kaynaklanan öğelere dayanması gerektiğine inanıyordu. Tabii hukuka ve teorik hukuk sistemlerine dudak büken bu hukukçu, âdeta Hegelci devlet felsefesinin devrimci özünü hissetmiş, fakat onunla çetin bir kavgaya girişmişti. Buna karşılık diğer büyük hoca, Edouard Gans, bizzat Hegel’in seçmiş olduğu biriydi ve toplumsal görüşü itibariyle Saint-Simon’cu ideallere sadık, insanın ancak toplumsal değişmeyle birlikte özgürleşebileceğine inanan bir bilim adamıydı. Marx’ı Berlin’de en çok etkileyen, Hegel’in ölümünden sonra tarih dersleri de vermeye başlayan Edouard Gans oldu.</p>

  <p class="normal1">Marx, Berlin’de –daha çok içine kapanarak– geçirdiği yıllarda, başlangıçta edebiyata çok zaman ayırmış, şiir, tiyatro, hatta satirik roman alanlarında denemelere girişmişti; fakat daha sonra kendisini tamamen bilimsel çalışmalara vererek hukuk, felsefe ve tarih alanlarında yoğunlaştı. Kendisini yine hasta edecek kadar yorucu olan bu çalışmalarda, Marx, ilk kez Hegel’le tanışıyor ve daha o tarihte, büyük filozofla –düşünce hayatına damgasını vuracak olan– hesaplaşmayı başlatıyordu. 1837 Kasımında, rahatsızlığı sırasında, babasına yazdığı uzun mektup, Marx’ın, bağımsız düşünce hayatının nasıl başladığını kendi kalemiyle anlattığı ilk belge olarak kabul edilebilir.</p>

  <p class="normal1">Marx’ın henüz on dokuz yaşında iken babasına yolladığı bu mektup gerçekten birçok bakımdan şaşırtıcıdır.<sup class="calibre2"><a href="../Text/felsefe_split_000.html#footnote%20-91814-12" id="footnote-91814-12-backlink">[12]</a></sup> Bugün okununca, genç bir öğrencinin babasına içini döktüğü mektuptan çok, kendisi ve çevresiyle bir hesaplaşma ve tarihe düşülmüş bir not izlenimi veren bu sayfalar, bizlere, düşünce tarihinde belirleyici olmuş bir zaman ve mekân diliminin atmosferini de teneffüs ettiriyor. Aynı mektup günümüzde hâlâ hararetle tartışma konusu olan bir süreci –Hegelcilikten tarihî maddeciliğe geçiş sürecini– anlamamızda da belki küçük, fakat mutlaka dikkate alınması gereken bir belge oluşturuyor. Ve bu nedenlerle de üzerinde bir miktar durmamızı fazlasıyla hak ediyor.</p>

  <p class="normal1">Marx mektubunda, esas olarak, hukuk çalışmalarının kendisini felsefeye, felsefenin de Hegel’e götürdüğünü yazmıştır. Bu konudaki açıklamaları genç öğrencinin, başlangıçta “barok deniz kızı türküsü” adını verdiği Hegelci söyleme pek de sempatik bir yaklaşım içinde olmadığını gösteriyor. Nitekim Marx, “yeni bir mantık” oluşturma iddiasındaki bu anlaşılmaz filozoftan bazı parçalar okuyunca “öfkeden birkaç gün düşünemez hale geldiğini” de itiraf ediyor. Fakat yılmıyor, rahatsızlığı sırasında “Hegel’i ve Hegelcilerin çoğunu baştan sona” okuyor.</p>

  <p class="normal1">Mektuba egemen felsefeye bakarak, Marx’ın bu “baştan sona” Hegel okumalarından sonra tam bir Hegelci olduğunu söylemek pek kolay görünmüyor. Buna karşılık nispeten kolayca söylenebilecek şey, Marx’ın mektubuna, Hegel’le ilişkisinde hayat boyu sürecek çelişik duyguların, öfke ile karışık bir hayranlığın egemen oluşudur. Gerçekten de Marx, daha bu mektupta anlattığına göre, bir yandan hırsla Hegel’in felsefesini anlamaya çalışır ve Hegel okumalarını doğa bilimleri, Schelling ve tarih okumalarıyla beslerken, öte yandan da Hegel’e itirazını daha baştan açık bir şekilde ifade etmektedir: İdealizm savunulacak bir felsefe olamaz. Şimdi Marx’ın mektubundan şu satırları birlikte okuyalım: “Burada söylemeliyim ki, Kant ve Fichte’den beslendiğim ve (materyalizmle) karşılaştırdığım idealist felsefeden hareket ettim ve düşünceyi bizzat gerçekte arama sonucuna ulaştım. Eğer tanrılar eskiden gökyüzünde oturuyor idiyseler, şimdi yeryüzünün merkezi oldular” (s. 35). Aynı mektupta Marx’ın diyalektik düşünceyi nasıl benimsediğini ise, hukuktaki keyfî sınıflamalara değindikten sonra eklediği şu cümlede görüyoruz: “İncelenecek şeyi dikkatle kendi gelişimi içinde ele almak, ona hiçbir şekilde keyfî alt bölümler eklememek zorundayız; nesne bizzat kendi rasyonelliği içinde ve iç çelişkileri ile birlikte açılır ve bütünlüğünü kendisinde bulur” (s. 31). Bütün bu cümlelerde, Marx’ın, bir yandan Hegel’in idealizmden temizlenmiş diyalektik mantığı benimsediğini, fakat öte yandan da bu düşünürün felsefesini dinî giysiler içinde sunmasıyla alay ettiğini görüyoruz. Genç Marx ile olgun Marx arasında bu konuda yaşam boyu süren bir devamlılık ve tutarlılık olacaktır.</p>

  <p class="normal1">Marx, Berlin Üniversitesi’nden diplomasını 1841 yılında aldı. Bu tarihe kadar, teorik çalışmalarının dışında sol-Hegelcilerle (Bauer kardeşler, Ruge, Hess, Feuerbach vb) tanışmış, şehrin en aktif fikir derneği olan <span class="ideitalik">Doktorlar Kulübü</span>’ne üye olmuş ve bazı tanınmış profesörler ve yazarlarla eşit ilişkiler kurmuştu. Bunlardan, daha sonra 1848 devrimine katılarak işçilerin örgütlenmesinde rol oynayacak olan tarih profesörü Karl F. Köppen 1841’de yayınlanan bir eserini Marx’a ithaf edecek, sol-Hegelcilerden M. Hess ise “şahsında Rousseau, Voltaire, Holbach, Lessing, Heine ve Hegel’i birleştiren bir yetenek” olarak gördüğü genç Marx’a övgüler yağdıracaktır.<sup class="calibre2"><a href="../Text/felsefe_split_000.html#footnote%20-91814-13" id="footnote-91814-13-backlink">[13]</a></sup> Ne var ki bu arada Almanya’da zaten kontrol altındaki fikir hayatını daha da kısıtlayacak bir gelişme olmuş ve 1840’ta ölen III. Friedrich Wilhelm’in yerine çok daha tutucu bir kral olan IV. Friedrich Wilhelm geçmişti. Böylece Berlin Üniversitesi’ne girmeyi tasarlayan Marx’ın bu hayalleri çökmüş oluyordu. Genç filozof doktora tezini, 1841 Martında, artık tutuculuğun merkezi haline gelen bu üniversiteye değil de Yena Üniversitesi’ne yolladı ve aynı yıl doktor unvanını aldı.</p>

  <p class="normal1">Marx, doktora tezinde eski Yunan felsefesine eğiliyor ve Epikür ile Demokrit’in doğa felsefelerini karşılaştırmalı biçimde inceliyordu.<sup class="calibre2"><a href="../Text/felsefe_split_000.html#footnote%20-91814-14" id="footnote-91814-14-backlink">[14]</a></sup> Aslında bu filozoflarda kendisini ilgilendiren şey materyalist felsefenin kökeni ve ilk ifade ediliş şekilleriydi. Marx, tezinin önsözünde belirttiği gibi, “dev düşünür” Hegel “genel olarak felsefe tarihini başlatan” eserinde bu konuda ayrıntıya inememiş, ayrıca kendi spekülatif bakış açısı Epikür ve Demokrit’in “Yunan felsefesindeki, genel olarak da Yunan zihin yapısındaki önemini kabul etmesini engellemişti”. Şimdi Marx bunu yapmaya çalışıyor ve bunu yaparken de, dönemin zorunlu kıldığı koşullara uyarak, din eleştirisi görüntüsü içinde siyasal eleştiri yapıyordu. Dahası, bu çalışmasında genç filozof, materyalist felsefesini aynı zamanda bir eylem felsefesi olarak sunuyordu. Bu konuda ilk ve büyüleyici örnek yine Eski Yunan’dan gelmişti ve bu örnek, “felsefi takvimin en yüce ve en aziz şehidi” olan Promethus idi; “bütün tanrılardan nefret eden” ve ateş tanrısından bir kıvılcım çalarak insanlara hediye eden Promethus.</p>

  <p class="normal1">Marx’ın doktorasını verdiği yıl (1841), Alman kültür hayatında Marx’ı ve Genç Hegelcileri derinden sarsan başka bir olay yaşandı. O da Feuerbach’ın “<span class="ideitalik">Hristiyanlığın Özü</span>” başlıklı eserinin yayınlanmasıydı. O ana kadar Hegel’in felsefesi çeşitli açılardan eleştirilmiş, sayısız saldırıya uğramıştı; ne var ki bu eserle “sistem” temellerinden sarsılıyor, felsefe tarihinde yeni bir döneme giriliyordu. Bu yeni dönem, aynı zamanda bir geçiş dönemi, Hegelci idealizmden tarihî materyalizme geçiş dönemi oldu.</p>

  <p class="normal">Feuerbach: Hristiyanlık, Felsefe ve Tarih</p>

  <p class="normal1">Feuerbach <span class="ideitalik">Hristiyanlığın Özü</span> başlıklı eserini sunarken, Hegel gibi, dinle felsefe arasındaki ortak noktaya dikkati çekiyor ve bunun nedenini de, “düşünenin de inananın da tek ve aynı varlık” olmasında arıyordu. Feuerbach’a göre, “bir insanın düşünme ve tasarlama yeteneğine ters düşen bir şeye inanması zaten olanaksızdı”.<sup class="calibre2"><a href="../Text/felsefe_split_000.html#footnote%20-91814-15" id="footnote-91814-15-backlink">[15]</a></sup> İnsan “gerçek özünü asla aşamayan”, “yeryüzünün üstüne ancak gözleriyle yükselebilen” bir varlıktı ve bu yüzden de önce “bakışlarını göğe çevirerek” teoriler üretmeye başlamıştı (s. 121). Fakat gökte de yine kendisini bulmuştu; çünkü “hayal dünyasında başka türde, sözde üstün varlıklar yaratabilirdi; fakat kendisini cinsinden, doğasından asla soyutlayamazdı. Bu hayal ürünü bireylere atfettiği temel özellikler de ancak kendi özünden alınmış özellikler olabilirdi” (s. 128). Böylece, insan, Allah’ı da aynı şekilde, kendi cinsinin en yüce özellikleri üzerinde düşünerek yaratmıştı. Feuerbach’a göre “din, insanın gizli hazinelerinin gösterişle ortaya dökülmesi, en içten düşüncelerinin itirafı, en gizli aşklarının herkesin ortasında anlatılması” idi (s. 130). Ve insan, “dinin başlangıcı, ortası ve sonuydu”, fakat sadece “iyi heyecanlarını, iyi düşüncelerini, iyi ruh hallerini vahiy mertebesine yükseltmişti” (s. 328, 150).</p>

  <p class="normal1">Feuerbach din konusunu incelemek için Spinoza, Kant ve daha sonraki filozoflardan çok farklı bir yol önermiştir. Spinoza sistemine “<span class="ideitalik">Töz</span>”; Kant ve Fichte “<span class="ideitalik">Ben’</span>” Schelling “<span class="ideitalik">Mutlak Ayniyet</span>” ve Hegel de “<span class="ideitalik">Mutlak Espri</span>” ön-kabulleri ile başlamışlardı. Feuerbach ise çok daha somut bir gerçekten, “insan’dan, hareket ediyor ve felsefesine “insanın özü”nü sorgulayarak başlıyordu. Feuerbach’a göre “insanın özü” de <span class="ideitalik">akıl, irade</span> ve <span class="ideitalik">sevgi</span> melekelerini bünyesinde toplayan “insan cinsi” idi.</p>

  <p class="normal1">Felsefenin temeline “Allah” ya da bir çeşit “Allah” anlamına gelecek “Mutlak” değil de “insan cinsi” konulunca <span class="ideitalik">teolojinin</span> yerini de <span class="ideitalik">antropoloji</span> alıyor ve böylece <span class="ideitalik">Allah</span>’la <span class="ideitalik">İnsan</span> yer değiştirmiş oluyordu. “Mutlak öz (<span class="ideitalik">Wesen</span>), diyordu Feuerbach, insanın Allah’ıdır; bizzat kendi özüdür” (s. 122). Kısaca, Feuerbach, Hristiyanlığın özünü anlamak için insanın özünü; insanın özünü anlamak için de insan cinsinin özünü (<span class="ideitalik">Gattungswesen</span>) anlamak gerektiği kanısındaydı ve bunun için de “salt tarihî analizler”den farklı olarak, “tarihi-felsefi bir analiz” önermiştir (s. 110). Bu yöntem çerçevesinde, Feuerbach, Hristiyanlığın nasıl “Yahudiliğin ulusal egoizminden temizlenerek” ayrı bir sevgi ve özgürlük dini haline geldiği, <span class="ideitalik">Teslis</span> ve <span class="ideitalik">Tecessüm</span> kuramlarının seküler anlamları, Katolik ve Protestan mezheplerinin özellikleri vb. konularında –burada ayrıntısına girmeyi gerekli bulmadığımız– çözümlemeler yapmıştır. Fakat son olarak, düşünürün Hegel ve tarihsellikle ilişkisi açısından ilginç olan bir noktayı açıklayalım. Feuerbach’a göre aslında “teoloji çoktandır antropoloji haline gelmiş ve tarih de, esas olarak bilinç konusu statüsüne yükseltilmiş olan teolojik özü gerçekleştirmişti; bu noktada da Hegel’in metodu tamamen doğru ve tarihî olarak temellendirilmiş bir yöntemdi” (s. 93).<sup class="calibre2"><a href="../Text/felsefe_split_000.html#footnote%20-91814-16" id="footnote-91814-16-backlink">[16]</a></sup> Görüldüğü gibi, Feuerbach, bu cümlelerde Hegel’e karşı, daha sonra Marx’ta tanık olacağımız tavrı sergiliyor, düşünürün metodunu benimserken “mutlak espri”de somutlaşan sistemine karşı çıkıyordu. Bu konuyu ileride ele alacağız. Şimdi tekrar Marx’a dönerek, düşünürün Feuerbach’ın eserinden iki yıl sonra yayınlanan “Yahudi Sorunu” başlıklı incelemesini tartışalım. Feuerbach ele aldığımız eserinde nasıl Hristiyanlığı sorgulamışsa, Marx da bu uzun makalesinde Yahudiliği sorguluyordu. Fakat asıl amacı toplumsal düzeni sorgulamak ve dinle maddi çıkarlar arasındaki bağları ortaya koymaktı.</p>

  <p class="normal">Devrimci Gazetecilik</p>

  <p class="normal1">Marx, IV. Friedrich Wilhelm’in 1840’ta tahta geçtikten sonra tüm beklentileri boşa çıkaran otoriter tutumu karşısında üniversiteye girme umudunu kaybedince kavgasını devrimci gazetecilik yoluyla sürdürmeye karar vermişti. Bu koşullarda, Ocak 1842’de Köln’de çıkarılmaya başlayan <span class="ideitalik">Renanya</span> <span class="ideitalik">Gazetesi</span> (<span class="ideitalik">Rheinische Zeitung</span>) demokratlar için kaçırılmaz bir fırsattı. Kendisi de bu fırsatı kaçırmadı ve Mayıs ayından itibaren dergiye yazılar göndermeye başladı. Ekim ayında da Köln’e yerleşti ve derginin yayın müdürlüğünü üstlendi.</p>

  <p class="normal1"><span class="ideitalik">Renanya Gazetesi’</span>nin Marx’ın fikrî gelişiminde ve yaşamında köklü değişikliğe yol açacak iki ayrı işlevi olmuştur. Bunlardan birincisi şuydu: Marx, gazeteciliğe başlamak suretiyle akademik kariyer hayalini tamamen terk ediyor, üniversitede ya da bürokraside yükselme olanaklarına sırt çeviriyordu. Diyebiliriz ki genç düşünür daha Feuerbach hakkındaki ünlü tezlerini kaleme almadan, devrimci yaşam tarzını seçmiş, “dünyayı değiştirme”nin kavgasına başlamıştı. İkinci yenilik de en az birinci kadar önemliydi. O zamana kadar iktisadi sorunlarla pek ilgilenmemiş olan Marx, ezilenlerin yanında Prusya despotizmine karşı savaşırken, iktisadi sorunların ne kadar önemli olduğunu yine bu gazetedeki tecrübesi ile öğrendi. Yıllarca sonra, ünlü bir önsözünde tarihî maddeci kuramın esaslarını özetlerken, <span class="ideitalik">Renanya Gazetesi</span>’nde nasıl ilk kez (Moselle’de orman hırsızlıkları ve köylülerin maddi çıkarları vesilesiyle) iktisadi konulara eğildiğini bizzat kendisi anlatacaktır.<sup class="calibre2"><a href="../Text/felsefe_split_000.html#footnote%20-91814-17" id="footnote-91814-17-backlink">[17]</a></sup></p>

  <p class="normal1"><span class="ideitalik">Renanya Gazetesi</span> sosyalist görüşlerden ziyade, “yükselen radikal burjuvazinin felsefesini”<sup class="calibre2"><a href="../Text/felsefe_split_000.html#footnote%20-91814-18" id="footnote-91814-18-backlink">[18]</a></sup> savunuyor ve onlar tarafından finanse ediliyordu. Dergi hızla büyük bir güç kazandı ve başlangıçta (Ocak 1842) 400 civarındaki abone sayısı bir yıl sonra 3 bin 400 gibi o dönem için çok yüksek bir rakama ulaştı. Ne var ki siyasi baskılar da bu yükselişe paralel olarak artmış ve feodal monarşi dergi için Köln şehrine özel bir sansürcü göndermeyi dahi ihmal etmemişti. Sonunda bu baskılardan ve yazar arkadaşlarının verdikleri ödünlerden bunalan Marx, sadece dergiyi değil, Prusya’yı da terk etme planları yapmaya başladı. Zaten hükümet de dergi tirajının zirvesine ulaştığı bir sırada (Ocak 1843) dergiyi kapatma kararı almıştı. Nisan ayında yürürlüğe girecek olan bu kararı öğrenen Marx, dava arkadaşlarından A. Ruge’ye yazdığı mektupta, “Bu ikiyüzlülüklerden, budalalıktan, kaba kuvvetten bıktım; diyordu; itaatkârlığımızdan, boş laflarımızdan, ödünlerimizden, söz kavgalarından bıktım. Hükümet bana özgürlüğümü iade etti”. Marx’ın Almanya’da artık yapacak bir şeyi kalmamıştı; A. Ruge’ye, aynı mektupta, “burada insan kendisini de sahteleştiriyor” diye yazıyordu.<sup class="calibre2"><a href="../Text/felsefe_split_000.html#footnote%20-91814-19" id="footnote-91814-19-backlink">[19]</a></sup></p>

  <p class="normal1">Marx’ın yeni tasarısı demokratik kavgayı ulusal plandan enternasyonal plana yükseltmek, bunun için de Paris’te Blanc, Lammenais, Cabet, Proudhon vb. gibi Fransız demokrat ve sosyalistleri ile ortak bir dergi çıkarmaktı. Bu amaçla <span class="ideitalik">Renanya Gazetesi</span> yasaklandıktan sonra nişanlısının bulunduğu Kreutznach şehrine geçti ve orada yoğun çalışmalar da yaptıktan sonra Ekim 1843’te Paris’e yerleşti. Bu arada tasarladığı dergi için ünlü Alman düşünürleri ile de yazışıyor ve onlardan sadece yazı istemekle kalmıyor, âdeta yazının içeriği hakkında işaretler de veriyordu.<sup class="calibre2"><a href="../Text/felsefe_split_000.html#footnote%20-91814-20" id="footnote-91814-20-backlink">[20]</a></sup> Marx, Paris’e bu ilk gelişinde on sekiz ay kadar kalacak ve bu süre içinde çıkardığı dergi ve yaptığı (özellikle de Fransız Devrimi ile ilgili) araştırmalar, tarihî maddeci kuramın oluşmasında önemli bir katkı sağlayacaktır.</p>

  <p class="normal">Marx, Din Sorunu ve Yahudi Sorunu</p>

  <p class="normal1">Marx Paris’e Kreutznach’ta kaleme aldığı ve hazırlıklarına giriştiği dergide yayınlamayı tasarladığı bir makale ile gelmişti. Siyasi eleştirinin din eleştirisi şeklinde yapıldığı Almanya’nın izlerini taşıyan bu yazı Yahudi sorununu ele alıyor, fakat din konusunu Feuerbach ve Bauer’den çok farklı bir şekilde işliyordu. Marx, daha sonra, <span class="ideitalik">Alman İdeolojisi’</span>nde, “David Strauss’dan Max Stirner’e kadar tüm Alman felsefe eleştirisi dinî imgelerin eleştirisiyle sınırlı kalmıştı” diye yazacaktır.<sup class="calibre2"><a href="../Text/felsefe_split_000.html#footnote%20-91814-21" id="footnote-91814-21-backlink">[21]</a></sup> Bu açıdan bakılınca, bu makale, dinî-felsefi ideolojilerin eleştirisinden, sivil toplumun ve bu alana ait maddi çıkarlarla özgül bağlar kurmuş olan Yahudiliğin eleştirisine geçişi ifade etmekte ve bu niteliğiyle de epistemolojik dönüşümün “moment”lerinden birini oluşturmaktadır. Marx’ın Yahudilikle görünüşte çelişkili ve yanlış anlamalara yol açan ilişkisi olmuştur.</p>

  <p class="normal1">Marx Yahudi kökenli idi; fakat din ve Yahudilik, daha on dokuz yaşında düşüncesine materyalist bir yön çizmiş olan Marx’ın formasyonunda hiçbir rol oynamamıştır. Zaten, daha önce anlattığımız gibi, Marx henüz doğmadan babası Protestanlığı seçmiş ve Yahudilikle bağlarını koparmıştı. Yine de antisemitizmin yaygın olduğu ve Yahudilerin finans dünyasındaki başarılarının yeni bir antisemitizm türü yarattığı bir dönemde, Marx’ın dinsel kökeni ve din konusundaki tavrı büyük bir ilgi ve tartışma konusu oldu. Bu bağlamda Marx’ın “<span class="ideitalik">Yahudi Sorunu”</span> (1843) başlıklı makalesi büyük yankılar uyandırmış ve şaşırtıcı bir şekilde kendisi de antisemitizm ile suçlanmıştır.</p>

  <p class="normal1">Aslında Marx’ın söz konusu makaledeki temel sorunu, dinle siyasetin yerini çözümlemek ve devlet-sivil toplum ayrımının nasıl insan kişiliğini <span class="ideitalik">kamusal insan</span> (vatandaş) ile <span class="ideitalik">özel insan</span> (Yahudi, Protestan vb.) arasında ikiye böldüğünü ortaya koymaktı. “İnsanın, Yahudi ve vatandaş, Protestan ve vatandaş, dindar ve vatandaş olarak ikiye ayrılması, diyordu Marx, ne siyasal sisteme karşı bir uydurmadır ve ne de siyasal özgürlükten kaçış için bir çabadır; bu bizzat siyasal özgürlüktür; dinden özgürleşmenin siyasal şeklidir.”<sup class="calibre2"><a href="../Text/felsefe_split_000.html#footnote%20-91814-22" id="footnote-91814-22-backlink">[22]</a></sup></p>

  <p class="normal1">O yıllarda din ve devlet ilişkisi sorunu her ülkede kendine özgü koşullar içinde ortaya çıkıyordu ve bu konuda üç farklı durum vardı. Hristiyanlığın devlet dini olduğu Almanya elbette ki laik bir devlet değildi ve bu ülkede “Yahudi sorunu tamamen teolojik bir sorun olarak” ortaya çıkıyordu. Fransa’da ise anayasal bir devlet vardı ve burada çoğunluğun dini <span class="ideitalik">ayrıcalıklı</span> bir konumda olup, bir “devlet dini” görünümünde olduğu için siyasal özgürlük (laikleşme) de yetersiz bir biçimde gerçekleşmiş oluyordu. Üçüncü model ise Kuzey Amerika’nın bazı devletlerinde yürürlükteydi ve bu devletlerde bir sürü din ve mezhep birlikte yaşandığı için ortada ne bir <span class="ideitalik">din devleti</span> ve ne de <span class="ideitalik">ayrıcalıklı bir din</span> mevcuttu. “Sadece Kuzey Amerika’nın özgür devletlerinde, diyor Marx, Yahudi sorunu teolojik anlamını kaybediyor ve gerçekten laiklik sorunu şeklini alıyor” (s. 20).</p>

  <p class="normal1">Bu farklı durumların gösterdiği gibi, aslında Marx için Yahudi sorunu, genel olarak, laiklik sorununun bir parçasıydı ve laiklik de gerçek dinî özgürlüğün <span class="ideitalik">olmazsa olmaz</span> koşuluydu. “Tam (yetkin) bir Hristiyan devlet, diyor Marx, Hristiyanlığı devlet dini olarak temel kabul eden ve diğer dinlere karşı dışlayıcı tavır alan sözde Hristiyan devlet değildir; demokratik devlettir; tanrısız devlettir; dini sivil toplumun (burjuva toplumunun) diğer öğeleri arasına katmış bir toplumdur” (s. 28).</p>

  <p class="normal1">Elbette ki böyle bir devlette toplumsal eleştiri sona ermiş olmayacaktı. Din sivil toplumun bir öğesi haline gelince, bu alana egemen olan maddi öğeler ve çıkarlarla birlikte değerlendirilecek ve bunlarla beraber eleştirilecekti. Marx işte tam da bu noktada sol-Hegelci dostu B. Bauer’den ayrılıyor ve devletin dinden kurtulmasının reel insanın dinden kurtulması anlamına gelmediğini söylüyordu. Yahudi özgürlüğü için Jüdaizmin ortadan kalkması gerektiğini sanan Bauer’le ilgili olarak da şu satırları ekliyordu: “Biz, Yahudilere, Bauer gibi ‘Jüdaizmden köklü bir şekilde kopmadan siyasal olarak özgürleşemezsiniz’ demiyoruz; onlara daha çok şunu söylüyoruz: Jüdaizmden tamamen ve köklü biçimde kurtulmadan siyasal olarak özgürleşebileceğiniz içindir ki tek başına siyasal özgürleşme, (reel) insanın özgürleşmesi değildir” (s. 34). Kısaca gerçek özgürleşme, siyasal değil sosyal özgürleşmedir; çünkü “siyasal özgürleşme, insanı, bir yandan burjuva toplumun bağımsız ve egoist bir üyesi olmaya, öte yandan da vatandaş olarak ahlaki kişiliğe indirgemektedir” (s. 45). O halde yapılması gereken şey de Jüdaizmi değil, ona günün koşulları içinde şekil veren egoist çıkar ilişkilerini, Allah’laştırdığı parayı ve kontrol ettiği finans ağlarını yok etmektir.</p>

  <p class="normal1">Görüldüğü gibi Marx, <span class="ideitalik">Yahudi Sorunu</span>’nda oklarını Yahudiliğe değil, Jüdaizmi “halkın afyonu” haline getiren para ve finans ilişkilerine çevirmiş, fakat yine de antisemitizmle suçlanmaktan kurtulamamıştır. Günümüze kadar süren ve hatırı sayılır bir yazının oluşmasına yol açan bu konu üzerinde burada daha fazla durmayı anlamsız buluyorum.<sup class="calibre2"><a href="../Text/felsefe_split_000.html#footnote%20-91814-23" id="footnote-91814-23-backlink">[23]</a></sup> Sadece işaret edelim ki, Yahudiliği burjuva çıkarlarıyla özdeşleşme bağlamında eleştiren Marx, söz konusu makalesinde ve bazı mektuplarında genelleştirilmeye elverişli bazı dikkatsiz cümleler kullanmış olsa bile, her türlü dogmayı ve ön yargıyı reddeden hümanist düşüncesiyle asla antisemit olmadı ve olamazdı.<sup class="calibre2"><a href="../Text/felsefe_split_000.html#footnote%20-91814-24" id="footnote-91814-24-backlink">[24]</a></sup></p>

  <p class="normal1">Feuerbach dinî giysiler içinde sunulan felsefeyi eleştirirken aslında dini ortadan kaldırmayı değil yetkinleştirmeyi, hatta yeni (seküler) bir din kurmayı hedeflemişti. Batılı dillerde “din” sözcüğü, Latincede “bağlamak” anlamına gelen <span class="ideitalik">religare</span> sözcüğünden gelir ve din de, Feuerbach’a göre, insanları “sevgi” ile birbirine bağlıyordu. Bu tespitten hareketle Feuerbach insanın özünü “insan cinsi”nin, insan cinsinin özünü de “sevgi”nin oluşturduğunu ileri sürmüştü. Hayatının sonlarına doğru tekrar Feuerbach sorununa dönen Engels, “Böylece, diyecektir, Feuerbach’ta kadın-erkek aşkı, sonunda, yeni dinin en yüce biçimlerinden biri oldu”.<sup class="calibre2"><a href="../Text/felsefe_split_000.html#footnote%20-91814-25" id="footnote-91814-25-backlink">[25]</a></sup> Şimdiden söyleyelim ki, Marx, Feuerbach’a karşı kaleme aldığı ünlü tezlerde insanın özünün (<span class="ideitalik">menschliche Wesen</span>) “insan cinsinin özü” (<span class="ideitalik">Gattungswesen</span>) değil, “insanın toplumsal ilişkilerinin bütünü” olduğunu (6. tez) ileri sürecektir.<sup class="calibre2"><a href="../Text/felsefe_split_000.html#footnote%20-91814-26" id="footnote-91814-26-backlink">[26]</a></sup></p>

  <p class="normal1">Feuerbach, din eleştirisi yaparken Hegel’deki “kendinin bilinci” (<span class="ideitalik">Selbstbewusstsein</span>) kategorisi yerine “reel insanı” koyduğu ve “felsefeyi spekülasyon semalarından insan sefaletinin alt bölgelerine indirdiği”<sup class="calibre2"><a href="../Text/felsefe_split_000.html#footnote%20-91814-27" id="footnote-91814-27-backlink">[27]</a></sup> için, Hegel’le tarihî maddecilik arasında bir halka rolü oynamıştır. Bu yüzden de Marx ve Engels, Hegel’le olduğu kadar, belki daha da fazla Feuerbach’la tartışmışlardır. Bu konuya tekrar döneceğiz; şimdi Marx’ın Paris’teki çalışmalarını ve demokratik kavgasını izlemeye çalışalım.</p>

  <p class="normal">Marx, Paris ve Alman-Fransız Yıllığı</p>

  <p class="normal1">Fransız kültürünün, özellikle de Paris’in Marx’ın gözünde ayrı bir yeri vardı. 1789 Devrimi’ni yapmış olan bu ülke gerçekçiliğin, siyasetin, devrimci pratiğin ülkesiydi. Buna karşılık Almanya da –Marx ve Engels’in “Alman dar kafalılığını” küçümseme ve eleştirilerine rağmen– teoride üstünlük kurmuştu. Özellikle Hegel’in diyalektiği düşüncede büyük bir sıçramanın temeli olmuştu. Bu iki ülkenin başat yeteneklerini buluşturacak ve <span class="ideitalik">teori ile pratiği bütünleştirecek</span> bir dergi bu bakımdan son derece güncel bir ihtiyaç konusuydu.</p>

  <p class="normal1">Dergi 1844 Şubat ayında, <span class="ideitalik">Alman-Fransız Yıllığı</span> (<span class="ideitalik">Deutsch-Französische Jahrbücher)</span> başlığı altında, çift sayı olarak yayın hayatına başladı ve bu sayı aynı zamanda derginin yayınlanmış tek sayısı olarak kaldı. Dergide Marx’ın iki yazısı vardı. Bunlardan birincisi Marx’ın daha Paris’e gelmeden yazmış olduğu –ve daha önce sözünü ettiğimiz– Yahudi sorunu ile ilgili makalesiydi. Marx bu yazısında dini (Yahudiliği) sivil toplum ve maddi çıkarlar bağlamında eleştiriyordu. İkinci yazıyı ise Marx, Paris’e gelir gelmez bizzat bu dergi için hazırlamıştı. Hegel’in hukuk felsefesini eleştiren bu makale Aralık 1843 ile Şubat 1844 arasında kaleme alınmıştı. Dergiye yön vermek amacıyla kaleme alınmış olan bu yazıya henüz spekülatif felsefenin etkilerinden kurtulamamış bir “devrim” anlayışı ve tutkusu egemendi.</p>

  <p class="normal1">Marx, bu makalesinde, Hegel’in izinde Alman koşullarını inceliyor, fakat Almanya’ya yaklaşımında Hegel’den radikal bir şekilde ayrılıyordu. Hegel, Marx’ın eleştirdiği “Hukuk Felsefesi”nde, Prusya devletinin, Napolyon dönemindeki Fransa örneğinde olduğu gibi, modern devlete bir geçiş aşaması olabileceğini düşünmüştü. Marx’a göre ise Alman modeli, “tam tersine, sözde modern devlete özgü tüm kusurları daha açık ve küçültücü bir şekilde temsil etmekten başka bir özgünlüğe sahip değildi”.<sup class="calibre2"><a href="../Text/felsefe_split_000.html#footnote%20-91814-28" id="footnote-91814-28-backlink">[28]</a></sup> Marx’ın daha ilk cümlesinin ortaya koyduğu gibi, Almanya, Fransa’nın çoktan geride bıraktığı bir noktaya henüz yeni ulaşmıştı: “Almanya için, diyordu Marx, esas olarak dinin eleştirisi bitti ve dinin eleştirisi tüm eleştirinin koşuludur” (s. 51). Oysa Fransa çoktan dinin eleştirisinden siyasetin eleştirisine geçmiş ve devrimini de yapmıştı. Buna karşılık Almanya, “modern halkların tüm restorasyonlarına katılmış, fakat devrimlerine katılmamıştı” (s. 57).</p>

  <p class="normal1">Almanya’da dinin eleştirisi şu gerçeği ortaya koymuştu: “Dinî yoksulluk tamamen gerçek yoksulluğun ifadesi ve bu yoksulluğa karşı bir protestodur. Din azap çeken yaratığın iç çekişi, kalpsiz dünyanın ruhu (<span class="ideitalik">Gemüt</span>), esprisiz (<span class="ideitalik">Geist</span>) durumların esprisidir. Din kitlelerin afyonudur” (s. 53).<sup class="calibre2"><a href="../Text/felsefe_split_000.html#footnote%20-91814-29" id="footnote-91814-29-backlink">[29]</a></sup> İşte Almanya’da eleştiri bu bağlamda dinden felsefeye, oradan da tarihe yönelmişti. Marx bu vesileyle Alman tarih okulunu ve Berlin Üniversitesi’nde öğrencisi olduğu Savigny’yi anımsıyor ve tarih ile felsefenin asıl görevinin ne olduğunu şöyle açıklıyordu: “Şu halde, <span class="ideitalik">gerçeğin öbür dünyası</span> yok olduktan sonra<span class="ideitalik">, bu dünyanın gerçeğini</span> ortaya koymak <span class="ideitalik">tarihin görevidir</span>. İnsan yabancılaşmasının kutsal biçiminin maskesi düşürüldükten sonra, <span class="ideitalik">kutsal olmayan biçimlerdeki</span> yabancılaşmanın maskesini düşürmek de, tarihin hizmetindeki <span class="ideitalik">felsefenin görevidir</span>. Göğün eleştirisi, yerin eleştirisine; <span class="ideitalik">dinin eleştirisi, hukukun eleştirisine; teolojinin eleştirisi de siyasetin eleştirisine</span> dönüşüyor” (s. 55).</p>

  <p class="normal1">Durum buydu; ne var ki ne tarih ne de felsefe bu eleştiri görevini yerine getirebilmişti. Alman Tarih Okulu’na göre tarihten beklenen, “bugünün rezilliğini dünün rezilliği ile meşrulaştıran; kölenin her kamçılanışta attığı çığlığı, kamçının babadan oğula geçen, arkasında uzun yıllar olan, tarihî bir nesne olduğunu söyleyerek asilik sayan” bir işlevdi (s. 57). Felsefe, yani Hegelci anlamıyla “modern devleti soyut ve <span class="ideitalik">aşkın</span> şekilde düşünen spekülatif felsefe” ise Almanya’da reel durumla değil, aşkın gerçeklerle uğraşıyordu. “Siyasette Almanlar başka halkların yaptıklarını düşünmüş; onların <span class="ideitalik">teorik bilinci</span> olmuşlardı” (s. 77). Oysa asıl eleştirilmesi gereken reel toplum ve reel toplumun bir parçası olarak da spekülatif felsefe idi.</p>

  <p class="normal1">Marx, reel toplumla ilgili düşüncesini, o tarihlerde çok çarpıcı bir biçimde ortaya çıkan, hatta Hegel’in spekülatif felsefesinde bile somut ifadesini bulan “toplumsal sınıflaşma” ve sivil toplumun bir kesiminin proleterleşmesi bağlamında sunmuştur. “Sınıf kavgası” gerçeği anlaşılmıştır; fakat henüz ekonomi politik ve toplumsal tarih bilgileri yetersiz olan Marx’ta sınıf kavgası kavramı bu aşamada felsefi terimlerle ifade edilmektedir. “Bir <span class="ideitalik">halk devrimi</span> ile <span class="ideitalik">belli bir sınıfın özgürleşmesinin</span> çakışması ve belli bir <span class="ideitalik">koşulun</span> tüm toplumun koşulu haline gelmesi için, diyor Marx, toplumun tüm yokluklarının bir sınıfta yoğunlaşması gerekir” (s. 93). Tarihte de toplumsal sınıflar, kurtuluşları için hep bir üst sınıfla savaşmak durumunda kalmışlardı. Böylece “prens, krallıkla; bürokrat, asillerle; burjuva bunların hepsiyle” savaşarak özgürleşmişti; şimdi ise “proletarya burjuvaya karşı kavgasına” başlıyordu (s. 97). Almanya’da bu özgürleşmenin “<span class="ideitalik">beyni filozof,</span> <span class="ideitalik">kalbi de proletarya</span>” olacaktı (s. 105).</p>

  <p class="normal1">Marx, Hegel’in hukuk felsefesini eleştirdiği makalesinde henüz felsefi bakış açısından kurtulamamış olmakla beraber düşüncenin sadece doğruları dile getirdiği, gerçeği ifade ettiği için kabul görmeyeceğini, etkili olamayacağını da çok iyi bilmekteydi. Ufukta 1848 ihtilalinin göründüğü yıllarda, Marx şu satırları yazıyordu: “Kuşkusuz eleştiri silahı, silahların eleştirisinin yerini tutamaz ve maddi güç, ancak maddi güç ile yıkılır; bununla beraber teori de kitlelere nüfuz ettiği zaman maddi güç haline gelir” (s. 79).</p>

  <p class="normal1">Sınıf kavgası, proletarya, devrim, özgürleşme... Marx’ın makalesinde dört yıl sonra Engels ile birlikte kaleme alacağı <span class="ideitalik">Manifesto</span>’daki temel kavramların hemen hepsi vardı. Artık yapılması gereken ekonomi politik ve toplumsal tarih araştırmalarıyla bu kavramların içini doldurmaktı. <span class="ideitalik">Alman-Fransız Yıllığı</span>’nda bu konuda Marx’ın dikkatini çeken ve ufuklarını açan bir ekonomi politik yazısı vardı. Marx’ın yıllarca sonra “dâhiyane taslak” (“<span class="ideitalik">genialen Skizze</span>”) diye niteleyeceği bu yazı Friedrich Engels’in imzasını taşıyordu.</p>

  <p class="normal">Friedrich Engels: Deha ve Özveri...</p>

  <p class="normal1">Engels, 1820 yılında, Renanya eyaletinin Barmen (bugünkü Wuppertal) şehrinde, bir tekstil fabrikatörünün oğlu olarak dünyaya geldi.<sup class="calibre2"><a href="../Text/felsefe_split_000.html#footnote%20-91814-30" id="footnote-91814-30-backlink">[30]</a></sup> Babası, Marx’ın babasının aksine Aydınlanma esprisine kapalı, sofu ve otoriter bir kişiliğe sahipti. Buna karşılık, Engels, canlı esprisi ve çok yönlü tecessüsü ile daha lise yıllarında despot babaya ters düşecekti. Bu baba-oğul kavgası, sonunda Engels’in eğitimine mal oldu ve genç öğrenci liseden alınarak Bremen’deki bir ticarethanede çalışmaya gönderildi. Oysa böylece Engels’in sadece “resmi” öğretimi bitmiş oldu ve kendisi Bremen’de, çok daha özgür koşullarda, tüm boş zamanlarını tarih, felsefe ve edebiyat okumalarına ayırmaya, yabancı diller öğrenmeye başladı. Yazı hayatı da, Bremen’de, henüz on sekiz yaşındayken bir gazeteye takma adla yolladığı edebi makalelerle başladı. Aynı tarihlerde, Engels, yakınları ve dostları ile yazışıyor; özellikle de eski sınıf arkadaşları –ve de rahip çocukları– olan Graeber’lere yolladığı mektuplarda dini dogmaları sorguluyordu.<sup class="calibre2"><a href="../Text/felsefe_split_000.html#footnote%20-91814-31" id="footnote-91814-31-backlink">[31]</a></sup></p>

  <p class="normal1">Engels Bremen’de o sıralarda Almanya’da demokrat bir akım olan <span class="ideitalik">Genç Almanya</span> (<span class="ideitalik">Das Junge Deutschland</span>) akımının (özellikle de Heine ile birlikte akımın önde gelen temsilcilerinden K. L. Börse’nin) etkisi altında kalmıştı. 1841’de askerlik göreviyle Berlin’e gidince orada ufuklarını çok daha zenginleştirecek bir ortamla karşılaştı. Bir yıl kadar kaldığı Berlin’de Üniversite’deki dersleri izliyor, genç-Hegelcilerle tanışıyor, Marx’ın yönettiği <span class="ideitalik">Renanya Gazetesi</span>’ne yazılar gönderiyordu. Bu arada Üniversite’deki Hegel etkilerini yok etmesi amacıyla felsefe kürsüsü başkanlığına getirilen F. Schelling’in de ilk dersine girmiş ve hakkında (daha önce sözünü ettiğimiz) ağır bir yazı yazmıştı. 1842 Kasım sonlarında İngiltere’ye geçerken, Köln’de <span class="ideitalik">Renanya Gazetesi</span>’ne uğradı ve Marx’la ilk kez tanışma fırsatını buldu. Engels ile Marx’ın bu ilk tanışmaları pek de başarılı olmamış, Engels günlüğüne “Trier’li babacan esmer, cezbe dolu bir ruha sahip”<sup class="calibre2"><a href="../Text/felsefe_split_000.html#footnote%20-91814-32" id="footnote-91814-32-backlink">[32]</a></sup> diye bir not düşmüştü.</p>

  <p class="normal1">Engels’in 1842’de Bremen’i terk edip Manchester’de, babasının hisse sahibi olduğu bir tekstil fabrikasında çalışmaya başlaması düşünce hayatında bir dönüm noktası teşkil etmiştir. Sanayileşmenin en ileri düzeyde olduğu, teknolojide dev adımların atıldığı bir ülkede, kapitalistleşme sürecini bizzat bu sürecin motor gücü olan tekstil sanayinin içinden izlemek kuşkusuz bulunmaz bir fırsattı. Engels burada sadece fabrika sisteminin gerçek niteliğini öğrenmekle kalmadı, iktisat kuramlarını da eleştirel bir gözle inceledi.</p>

  <p class="normal1">Engels İngiltere’ye <span class="ideitalik">Chartist</span> hareketin öncülük yaptığı bir genel grevden sadece iki hafta sonra ayak basmıştı. Hareketin merkezi Manchester’di ve grev başarısızlıkla sonuçlansa bile işçi sınıfının gücünü ortaya koymuştu. Manchester bir göçmen işçi şehriydi ve çevreyi kuşatan varoşlarda korkunç şartlar altında çalışan emekçilerin büyük bir kısmı (ve şehir nüfusunun dörtte biri) İrlandalı göçmenlerden oluşuyordu.<sup class="calibre2"><a href="../Text/felsefe_split_000.html#footnote%20-91814-33" id="footnote-91814-33-backlink">[33]</a></sup> <span class="ideitalik">Chartist hareket</span> İngiltere’de bu koşullarda başlamış ve o dönemde en disiplinli şekilde örgütlenen işçi sınıfı bu koşullarda pamuk, demir ve kömür sanayilerinde ağırlığını koymuştu. Engels <span class="ideitalik">Chartist</span> hareketin bazı öncüleriyle tanıştı, hareketi destekledi ve Chartist’lerin yayın organında (<span class="ideitalik">Northern Star</span>) yazılar yazdı.</p>

  <p class="normal1">Engels’in İngiltere’de geçirdiği yirmi bir ayın en büyük kazancı kuşkusuz insanlık tarihinde tayin edici bir rol oynayan sanayileşme hareketini bizzat merkezinde izlemek olmuştu. Yıllar sonra, Engels, İngiltere tecrübesini şu şekilde anlatacaktır: “Manchester’de en açık şekilde şunu fark ettim: Tarihçilerin bugüne kadar rol vermedikleri; verirlerse de ancak ikinci derecede bir rol atfettikleri iktisadi olgular, en azından modern dünyada belirleyici bir güç teşkil ediyorlar; bunlar bugünkü sınıf çelişkilerinin üstünde yükseldiği bir temel oluşturuyorlar; bu sınıf çelişkileri de, özellikle İngiltere gibi büyük sanayinin tam gelişmesine elverişli olduğu ülkelerde siyasal partilerin, siyasal kavgaların ve sonuç olarak da siyasal tarihin temelini teşkil ediyorlar”.<sup class="calibre2"><a href="../Text/felsefe_split_000.html#footnote%20-91814-34" id="footnote-91814-34-backlink">[34]</a></sup></p>

  <p class="normal1">Engels Manchester’de kaldığı sürede çığır açıcı nitelikleri bugün dahi yeterince anlaşılmamış iki çalışma yapmıştı. Bunlardan birincisi Marx’ın çıkardığı <span class="ideitalik">Fransız-Alman Yıllığı’</span>na yolladığı, liberal iktisat kuramını kıyasıya eleştiren makalesiydi. İkincisi ise İngiliz işçi sınıfının yaşam koşulları hakkında yaptığı somut araştırma ve topladığı verilerdi. Engels bu alan araştırmasının sonuçlarını Barmen’e döndükten sonra kaleme alacak ve ortaya çıkan eser <span class="ideitalik">İngiltere’de Emekçi Sınıfın Durumu</span> başlığı altında 1845’de Leipzig’de yayınlanacaktır.</p>

  <p class="normal1">Aynı tarihlerde, Engels’in hayatı açısından en az bu çalışmalar kadar önemli başka bir olay daha cereyan etti; o da şuydu: Genç düşünür Manchester’den Barmen’e ve oradaki –artık manen de uzaklaşmış olduğu– baba ocağına dönerken, Paris’e de uğramış ve orada Marx’la ikinci kez görüşmüştü. Birinci buluşmalarının aksine bu ikinci görüşme çok hararetli geçti ve iki düşünür ömür boyu sürecek bir dostluk ve iş birliğinin temellerini bu görüşmede attılar. Hegel’in felsefesinden etkilenmiş, genç-Hegelcilerle tanışmış, Feuerbach’ı okumuş bu iki genç düşünür, bu kez bambaşka tecrübelerle karşı karşıya geliyorlardı. Marx bir süredir çalışmalarını tarihin, siyasetin ve devrimin damgasını taşıyan bir şehirde, Avrupa’nın kültür başkenti Paris’te yürütmekteydi; aylardır da derinlemesine Fransız Devrimi’ni inceliyordu. Buna karşılık Engels de sanayileşme devriminin merkezinden, hemen her yıl yeni bir teknolojik buluşun emekçilerin yaşamını allak bullak ettiği Manchester’den geliyordu. Böylece bu buluşma Alman felsefesi, Fransız devrim tarihi ve İngiliz iktisatçılığının buluşması şeklini aldı. Kısa bir süre sonra tarihî maddeci kuram bu buluşmanın ürünü olarak ortaya çıkacaktır. Engels bu buluşmaya Marx’ı şaşırtan ve büyüleyen bir çalışmayla, ekonomi politiğin eleştirisiyle gelmişti.</p>

  <p class="normal1">Tarihî maddeciliğin inşasında temel taşlarından biri olan bu makalede, Engels, hangi saptamaları yapıyor, neleri eleştiriyordu?</p>

  <p class="normal">Engels: Ekonomi Politiğin Eleştirisi ve İşçi Sınıfının Koşulları</p>

  <p class="normal1">Engels, “taslak” olarak nitelediği incelemesinde, 1840’larda İngiltere’de egemen olan “iktisat bilimi”ni eleştiriyordu. Ne var ki, düşünür, makalesinde sadece bunu yapmakla kalmıyor, henüz doğmamış olan tarihî maddeciliğin esprisine uygun bir şekilde, liberal iktisat kuramının ideolojik ve sınıfsal temellerini de açıklıyordu.</p>

  <p class="normal1">Engels’e göre, <span class="ideitalik">Ekonomi Politik</span>, “ticaretin artmasının doğal bir sonucu olarak doğmuş ve böylece bilimsel nitelikten yoksun, ilkel, işportacı bir iktisat anlayışı, yerini gelişmiş bir <span class="ideitalik">ruhsatlı hile</span> ve <span class="ideitalik">zenginleşme</span> ilmine terk etmişti”.<sup class="calibre2"><a href="../Text/felsefe_split_000.html#footnote%20-91814-35" id="footnote-91814-35-backlink">[35]</a></sup> Başlangıçta tüm amaç, ulusların tek zenginlik kaynağı olarak görülen kıymetli madenler (altın ve gümüş) birikimine yardımcı olmaktı. Devletler birbirine hasetle, açgözlülükle yaklaşıyor; nakit paraya dayanan ticaretle birbirinden mümkün olduğu kadar fazla altın ve gümüş koparmaya çalışıyordu. Böyle bir tutku ise, doğal olarak, altın ve gümüşün yurt dışına çıkmasının yasaklanmasına yol açıyor ve mallar ancak altın ve gümüş karşılığı satılıyordu. Ne var ki böyle bir siyaset tutarlı ve karşılıklı bir şekilde uygulanamazdı; çünkü bu uygulama ticaretin sonu olurdu. Bunun yerine, “merkantilizm” adı verilen siyaset, aksine, ticareti koruyarak destekleme ve kıymetli madenleri ticaret ve tekellerle artırma ilkesini koydu. Artık amaç ticareti geliştirmek, ihracat fazlası yaratmak ve bu fazlayı da kıymetli madenlere dönüştürmekti. Bunun için de devletlerin birbirine “en avantajlı” ticaret anlaşmaları empoze etmeye çalıştıkları kanlı merkantil savaşlar yapıldı.</p>

  <p class="normal1">Bir devrim yüzyılı olan 18. yüzyılda, iktisatta da bir devrim yaşandı ve yeni bir iktisat anlayışı doğdu. Yeni iktisat, devletlerin egoizmine ve “merkantil sistemin yarattığı kanlı teröre” karşı duyulan “tiksinti”den kaynaklanmıştı. İlhamını Adam Smith’in <span class="ideitalik">Milletlerin Zenginliği’</span>nden alan bu yeni anlayış milletlerin sözde dostluğunu, insanların kardeşliğini ve ticaret serbestliğini ön plana çıkarıyordu. İktisatçıların ilgisi üretimden tüketime yönelmiş, iktisat ilmi, yüzyılın “hümanist” esprisi içinde âdeta bir “hayırseverlik” etkinliği halini almıştı. Oysa değişen sadece görüntüydü ve hümanizm perdesi arkasında eski gerçekler (“tutarsızlık, riyakârlık ve ahlaksızlık”) varlıklarını artırarak sürdürüyordu. Özel mülkiyet ve rekabete dayanan yeni sistem feodal kölelik yerine “modern köleliği” getirmiş, sözde eski sistemin ahlaksızlığını yadsırken daha da ahlaksız bir düzen yaratmıştı. Yine de ortada bir ilerleme vardı ve o da şuydu: Merkantil sistemlerin kurduğu tekellerin yıkılması ile küçük, yerel çıkarlar arka plana itiliyor ve o dönemin kavgasını “evrensel insan kavgası” düzeyine getiriyordu. Bu noktada Engels bir itirafta bulunuyor ve “memnuniyetle teslim edebiliriz ki, diyor, ancak serbest ticaretin gerçekleşmesi ve meşrulaşması bizlerin özel mülkiyet iktisadının ötesine gidebilmesini sağladı; fakat bu, aynı zamanda bizlere serbest ticaretin teorik ve pratik hiçliğini sergileme hakkı da vermelidir”. Engels’in sosyalizmin hangi koşullarda doğduğunu anlatan bu cümlelerinde burjuva devrimciliğinin ve bunun ötesinde de mülkiyet düzenine karşı işçi enternasyonalizminin ilk işaretlerini görüyoruz. Dört yıl sonra kaleme alacakları <span class="ideitalik">Manifesto</span>’da Marx ve Engels burjuva devrimciliğini bir ilerleme aşaması olarak çok daha hararetli bir şekilde öveceklerdir.<sup class="calibre2"><a href="../Text/felsefe_split_000.html#footnote%20-91814-36" id="footnote-91814-36-backlink">[36]</a></sup></p>

  <p class="normal1">Liberal iktisadın temel kategorilerinden biri de “değer” sorunuydu ve iktisatçılar malların “maliyet değeri” ile fiyatlar arasındaki ilişkiyi araştırıyordu. Liberal kurama göre bir malın maliyet değeri toprak sahibinin rantı, sermayedarın kârı ve işçinin ücreti olmak üzere üç öğeden oluşuyordu. Fakat piyasada alıcıların karşılaştığı fiyat bunların toplamı anlamına gelmiyordu. Ricardo maliyet masrafları ile ulaşılan değeri “soyut değer” olarak niteliyordu. Bu değer soyuttu; çünkü yapılan masraf ne olursa olsun, eğer ürün bir yarar sağlamıyorsa bir “değer” de taşıyamazdı. Buna karşılık J. B. Say’ın altını çizdiği “yarar” öğesi de tek başına “soyut” ve sübjektif kalıyor, gerçekte bir anlam ifade etmiyordu. Bu karışıklığı iktisatçılar şöyle çözümlediler: Fiyatı asıl belirleyen, “üretim masraflarının yararlılığa oranıydı”. Bu durumda eğer iki malın üretim masrafları eşit ise fiyatı belirleyen öğe “yararlılık” olacaktı. Yararlılığı da piyasada mallara olan talep tayin edecekti.</p>

  <p class="normal1">Bir mala talebin fazlalığı o malın fiyatını yükseltiyor; bu da aynı malın üretimini ve arzını artırıyordu. Arz artışı ise, reaktif bir etkiyle tekrar fiyatları düşürüyor ve sonuç olarak da üretim daralıyor, işsizlik artıyordu. Kısaca piyasa arz ile talep arasında denge sağlayamıyor ve bunlar arasındaki dalgalanma beş-yedi yıl arasında değişen ticaret krizleri yaratıyordu. Aslında bu krizlerin gerçek nedeni özel mülkiyet sistemiydi ve liberal iktisat “<span class="ideitalik">özel mülkiyet sistemini</span> sorgulamayı hiç aklına getirmemişti”. Oysa üretimi oluşturan üç öğe de (toprak, sermaye, emek) evrensel planda tekelci bir potansiyel taşıyan bir rekabet içindeydiler.</p>

  <p class="normal1">İktisatçılar, “merkantilizmin tekelcilik barbarlığına son vermedik mi?” diye zafer çığlıkları atıyorlardı. Oysa yaptıkları şey, küçük ve yerel tekellere son verirken, özel mülkiyetin, Engels’in deyimiyle “çok daha özgür ve kayıtsız bir biçimde işleyecek tek büyük ve temel tekelini” kurmuşlardı. Yine de bu sürecin bir olumlu yönü vardı ve iktisatçılar buna bilinçsiz bir şekilde katkıda bulunmuşlardı: “Aslında iktisatçılar hangi davaya hizmet ettiklerinin farkında değildiler; tüm egoist muhakeme tarzları ile yine de insanlığın evrensel ilerlemesinde bir halka teşkil ettiklerini bilmiyorlardı; kısmî çıkarların çözülmesi ile yüzyılın yürüdüğü büyük dönüşüme, insanoğlunun hem doğa hem de kendisiyle barışması dönüşümüne yol açtıklarını göremiyorlardı”.</p>

  <p class="normal1">Engels, devrimler çağında yaşadı ve kapitalizmin günümüzde de geçerli gizli yasalarını keşfetmeyi başardı; fakat bu küresel potansiyelli üretim biçiminin daha egemenliğini bile kuramadan bitişine elbette tanık olamazdı.<sup class="calibre2"><a href="../Text/felsefe_split_000.html#footnote%20-91814-37" id="footnote-91814-37-backlink">[37]</a></sup> Aslında çağdaşı olan iktisatçılarla temel bir noktada anlaşma halindeydi: Yaratılan tüm değerlerin kökeninde emek vardı ve sermaye de “yoğunlaşmış emek”ten başka bir şey değildi. Bu bakımdan toprak, sermaye ve emek birbirinden ayrı düşünülemezdi. Fakat liberal iktisatçılar özel mülkiyet sisteminin bu öğeleri birbirinden ayırdığını ve bunları hem kendi içlerinde hem de diğer öğelere karşı rekabet haline soktuklarını görmüyor ya da görmek istemiyordu. Böylece mülk sahibi olmayanların tek sermayesi olan emek güçleri de (<span class="ideitalik">Arbeitskraft</span>) mal haline geliyor ve piyasada “rekabetle saptanan” ücret karşılığı satılıyordu. Bu koşullarda yarattığı değer de kendisine “yabancılaşıyor”du ve bu doğaya aykırı ayrışma (emek sermaye ayrışması) ancak özel mülkiyet sistemine son verilmesiyle “ortadan kalkacaktı”. Bu temel farklılaşmayı gizler biçimde iktisatçılar “ulusal zenginlik”ten söz ediyorlardı. Oysa örneğin, “İngilizler, ulusal zenginliği çok büyük, fakat kendileri güneşin altında yaşayan en fakir ulus” idiler ve Engels bunu Manchester’de yaşarken, İngiliz işçi sınıfını tüm yaşam koşulları ve sefaletleri içinde incelerken söylüyordu.</p>

  <p class="normal1">Görüldüğü gibi, liberal iktisatla beraber temelde bir şey değişmemişti; fakat iktisat bilimi gün geçtikçe daha “sofistike” oluyor, buna karşılık iktisatçılar da dürüstlükten daha çok uzaklaşıyorlardı.<sup class="calibre2"><a href="../Text/felsefe_split_000.html#footnote%20-91814-38" id="footnote-91814-38-backlink">[38]</a></sup> Adam Smith ve David Ricardo merkantilistlerden, J. Mill ve J. R. McCulloch da onlardan daha sofistike, fakat daha az dürüst idiler. Bu durum en çarpıcı örneğini Malthus’un nüfus kuramında buluyordu. “Nasıl teoloji zamanla ya kör inanç haline geliyor ya da özgür felsefeye dönüşüyorsa, serbest ekonomi de ya tekelleşmeye yol açacak ya da özel mülkiyet sistemini ortadan kaldıracaktı”. Engels, rekabetin nasıl spekülasyonu kızıştırdığını, spekülasyonun da nasıl felaketleri (örneğin 16 Aralık 1835’teki New York yangınını) borsada kâra çevirdiğini anlatıyordu.</p>

  <p class="normal1">Salt iktisat kuramı çerçevesinde krizlere çözüm bulamayan liberal iktisatçılar bu konuda Malthus’un nüfus kuramına sarıldılar. Arz ve talep kanununun çözemediği, aksine tahrik ettiği döngüsel krizler belli bir nüfus politikası ile çözülebilirdi. Bu politika Anglikan rahibin basit bir gözlemine dayanıyordu: Yaşamı sağlayan temel ihtiyaç maddeleri aritmetik dizi ile artarken, nüfus geometrik diziyle artıyordu. Açlık ve sefalet de bu oransızlıktan doğuyordu. O halde yapılacak şey de nüfus kontrolü olmalıydı.</p>

  <p class="normal1">Bu yolla arzla talep arasında denge kurulabilir, krizler önlenebilir miydi?</p>

  <p class="normal1">Aslında Malthus da krizi yaratan temel nedene, mülkiyet sisteminin yarattığı haksızlık ve eşitsizliklere inmiyor, bunları daha da artırabilecek bir çözüm öneriyordu. Fazla nüfusu önlemek ilkesi her türlü vahşete yol açabilirdi. Örneğin Engels’in makalesinden birkaç yıl önce (1838’de) piyasaya, “Marcus” imzalı ve fakirlerin çocuklarının “acı vermeden öldürülmesini sağlayacak bir devlet kurumu” kurulmasını savunan broşürler sürülmüştü.<sup class="calibre2"><a href="../Text/felsefe_split_000.html#footnote%20-91814-39" id="footnote-91814-39-backlink">[39]</a></sup> Kuşkusuz böyle bir amaç bir din adamı olan Malthus’a mal edilemezdi. Hatta Engels, Malthus’un nüfus kuramında olumlu bir yön de buluyordu. İngiliz rahip bu kuramıyla dikkatleri tüketimden üretime, yani maddi alana çekmişti. Makalesinde bir kez bile “diyalektik” sözcüğü geçmeyen, fakat her soruna diyalektik yöntemle yaklaşan Engels için, bu, kötü bir kuramın iyi tarafıydı. Ne var ki Malthus, ihtiyaç maddelerinin artışının yavaşlığını vurgularken temel bir hataya düşmüş, bilim ve teknolojinin hızla ilerlediği bir çağda bunların emek gücünü, dolayısıyla da üretimi artırıcı rolünü görememişti: “Malthus için zenginliğin koşulu toprak, sermaye ve emekti; başka bir şeye ihtiyacı yoktu; bilim, Malthus’un ilgi alanına girmiyordu.” Oysa o tarihlerde, başta İngiltere olmak üzere hızla sanayileşen ülkelerde sık sık emeğin verimliliğini ve üretimi artıran buluşlar yapılıyor, halkın değilse bile sermaye sahiplerinin zenginliği hızla artıyordu. Engels sanayileşmeyi hızlandıran bu buluşlarla ilgili isimler veriyor ve “1770’ten itibaren İngiltere tarihinin gösterdiği gibi, diyor, emek talebinde her yükseliş, emek verimliliğini hatırı sayılır derecede artıran ve emek talebini saptıran bir icada yol açtı”.<sup class="calibre2"><a href="../Text/felsefe_split_000.html#footnote%20-91814-40" id="footnote-91814-40-backlink">[40]</a></sup> Özel mülkiyet sisteminde bunun sonucu krizlerin, işsizliğin, sefaletin –ve sefaletle birlikte ahlaksızlığın ve cürümlerin– artması şeklinde ortaya çıkıyordu. Oysa A. Alison’un Engels’in makalesinden dört yıl önce yayınlanan eserinde gösterdiği gibi, “nüfus fazlası” olduğu iddia edilen İngiltere, bilim ve teknoloji sayesinde “on yıl içinde nüfusunun altı katına yetecek kadar hububat üretebilirdi”.<sup class="calibre2"><a href="../Text/felsefe_split_000.html#footnote%20-91814-41" id="footnote-91814-41-backlink">[41]</a></sup> Malthus ve izleyicileri bu gerçeği görmezden gelerek, nedenleri değil sonuçları ortadan kaldırmaya çalışıyorlardı.</p>

  <p class="normal1">Engels’in makalesinin özetine burada son veriyorum. Görülüyor ki, genç-Hegelci düşünürler Almanya’da daha çok Hegelci ve Feuerbachçı soyutlamalar içinde tartışırken ve en fazla “sivil toplum”u çözümlemeye çalışırken, genç Engels, daha sonra Marx’ın derinleştireceği “sivil toplumun anatomisi”ne geçmiş ve tarihî materyalizme giden yolun ilk taşlarını döşemişti. Bunların başında işçinin emek gücünün (<span class="ideitalik">Arbeitskraft</span>), fiyatı piyasada belirlenen bir mal haline geldiğini; böylece emek gücünün üretilmesinin de rekabete bağlı bir statü kazandığını (ve bunda “temel ihtiyaç maddeleri”ne dikkat çeken Malthus’un kuramının olumlu bir rol oynadığını) görmesi geliyor. Böylece daha 1844’te, Marx’ta kapitalizm çözümlemesinde anahtar kavram olan “artı-değer” (<span class="ideitalik">Mehrwert</span>) kavramı yönünde önemli bir adım atılmış oluyor.<sup class="calibre2"><a href="../Text/felsefe_split_000.html#footnote%20-91814-42" id="footnote-91814-42-backlink">[42]</a></sup></p>

  <p class="normal1">Engels’in makalesinde tarihî maddeciliğin oluşmasına önemli bir katkı daha vardı. Genç düşünür daha o tarihlerde bilim ve teknolojinin bir “üretim gücü” haline geldiğini görmüştü. Daha sonra Marx’ın da <span class="ideitalik">Kapital</span>’de ifade ettiği<sup class="calibre2"><a href="../Text/felsefe_split_000.html#footnote%20-91814-43" id="footnote-91814-43-backlink">[43]</a></sup> bu gerçek, farklı perspektiflerde, günümüzün Marksist tartışma konuları arasına girmiş bulunuyor.</p>

  <p class="normal1">1844’te Engels, bir yandan <span class="ideitalik">Alman-Fransız Yıllığı</span>’nda ekonomi politiğin kuramsal temellerini eleştirirken öte yandan da oturmakta olduğu Manchester’le yetinmeyip, Londra, Leeds, Bradford, Sheffield gibi hızla sanayileşen şehirlere de ziyaretler yapıyor ve İngiliz işçi sınıfının somut yaşam koşullarıyla ilgili veriler topluyordu. Bu çalışmanın ürünü de 1845’de Leipzig’te yayınlandı. Eserin önsözünde, Engels, “Eğer sosyalist kuramlara ve bunların meşruluğuna sağlam bir temel sağlamak, lehte ve aleyhteki tüm fantastik masallara ve uydurmalara son vermek isteniyorsa, diyordu, proletaryanın yaşam koşullarının bilinmesi mutlak bir zorunluluktur”.<sup class="calibre2"><a href="../Text/felsefe_split_000.html#footnote%20-91814-44" id="footnote-91814-44-backlink">[44]</a></sup></p>

  <p class="normal1">Aslında o tarihte Engels’in işçi sınıfıyla ilgili çalışması, teorik temelleri farklı olsa bile, tek ve izole bir arayışın ifadesi değildi. “1830’larda her akıllı gözlemcinin nazarında, Avrupa’nın iktisaden ileri bölgelerinde yepyeni sorunların ortaya çıktığı; artık sadece “fakirler”in değil yeni bir sınıfın, <span class="ideitalik">proletaryanın</span> söz konusu olduğu açıktı”.<sup class="calibre2"><a href="../Text/felsefe_split_000.html#footnote%20-91814-45" id="footnote-91814-45-backlink">[45]</a></sup> Bu ortam Aydınlanma çağından itibaren gelişmekte olan insan ve toplum bilimlerini de sarsmış, bu genç bilimlerin sınıfsal çıkarlarla ilişkilerini daha geniş bir planda tartışma konusu yapmıştı.</p>

  <p class="normal">Toplum Bilimleri, Halk Sınıfları ve Devrim</p>

  <p class="normal1">Aydınlanma düşüncesi evrensel boyutlu, reformist bir düşünceydi; farklı toplum ve uygarlıklara daha çok siyasal rejim açısından eğiliyordu. Amaç akla dayanarak insanları en özgür ve en mutlu kılacak rejimi bulmaktı. Ahret ve cennet beklentilerinin zayıfladığı bir çağda insanlar bu dünyada nasıl yönetilmeliydi?</p>

  <p class="normal1">O tarihlerde genel beğeni toplayan, örnek olan rejim İngiliz meşruti monarşisiydi ve henüz cumhuriyetçi bir fikir akımı yoktu. Fransız Devrimi bile monarşiye karşı cumhuriyetçi fikirlerle yapılmadı ve kral ve kraliçe ancak ihanetleri ortaya çıktıktan sonra yargılanarak giyotine gönderildiler. Halk sınıfları tarihe biraz da beklenmedik bir şekilde gerçekleşen Fransız Devrimi ile girdiler.</p>

  <p class="normal1">Fransız Devrimi’nde emekçi sınıfları tarihin öznesi olmaktan çok yaşama koşullarının isyana sürüklediği ve kendi sözcülerini henüz kendi aralarından çıkaramamış kitlelerden oluşuyordu. Devrimin zaman içinde radikalleşmesi ve “kutsal” sayılan kralı giyotine göndermesi tüm Avrupa’da dehşet uyandırmış ve 19. yüzyıl diplomasisine damgasını vuracak olan “kutsal ittifaklar” serisini başlatmıştı. Fransız Devrimi sadece yaydığı fikirler itibarıyla değil, bizzat gerçekleşmiş olması ile de –<span class="ideitalik">ipso facto–</span> toplum bilimlerinin oluşumunu derinden etkilemiştir.</p>

  <p class="normal1">Bu etki ilk önce ve en etkili biçimde İngiltere’de hissedilmişti. B. Russell bu etkiyi son derece genel, sade ve çarpıcı cümlelerle şöyle anlatmıştır: “XVIII. yüzyılda, her şey sakinken, kültürlü insanların çoğu özgür düşünceli kimselerdi. Sonra Fransız Devrimi geldi ve bundan İngiliz aristokratları, özgür düşüncenin insanı doğruca giyotine götürdüğü sonucunu çıkardılar. Böylece onu terk ettiler ve derin bir şekilde dindar oldular. Viktorya çağı budur.” <span class="ideitalik"><sup class="calibre2"><a href="../Text/felsefe_split_000.html#footnote%20-91814-46" id="footnote-91814-46-backlink">[46]</a></sup></span> Aynı etki kuşkusuz o sıralarda bağımsızlığını elde etmiş ve kuruluş felsefesi “püritanist” öğeler taşıyan Amerika için de geçerliydi. ABD’nin “kurucu efsaneleri”ni anlatan bir toplum bilimci, “Ulusal bağımsızlık kazanıldığı zaman, diyor, ateşli Protestanlar Amerikan Cumhuriyeti’ni insanlığın nihai kurtuluşunu sağlayacak ve tarihi bitirecek bin yıllık dönemin (‘<span class="ideitalik">milenium</span>’un) başlaması olarak gördüler. Amerikan ilerlemesi, tarihî bir değişme süreci olmaktan çok bin yıllık tohumların açılması olarak görülüyordu.”<sup class="calibre2"><a href="../Text/felsefe_split_000.html#footnote%20-91814-47" id="footnote-91814-47-backlink">[47]</a></sup> Böyle bir toplumda, Kilise’yi en büyük düşmanları arasında gören Fransız Devrimi’nin sempatiyle karşılanması elbette ki zordu. İngiltere’den çok farklı bir şekilde kapitalistleşen Amerikan toplumunda yeni zenginler bir meşruiyet unsuru olarak hararetle dine sarılıyorlardı.</p>

  <p class="normal1">Elbette ki Fransız Devrimi ve karşı-devrim, Avrupa ve Amerika’da etkilerini sadece dini duyguların canlanması ya da pekişmesi yönünde yapmadı. Bu daha çok varlıklı sınıflarda yarattığı reaksiyondu. Oysa daha da önemli olarak, Devrim, dikkatleri hızla gelişen kapitalist üretim biçimi temelinde ortaya çıkan yoksul halk kitlelerine, sefalet yuvalarına çevirmişti. Egemen sınıflar açısından bunun anlamı şuydu: Ayaklanmaları ve devrimleri önlemek için yoksul tabakalara eğilmek, onların ıstırabını hafifletici önlemler almak gerekiyordu. Malthus’ün nüfus kuramı da bir ölçüde bu arayışın ürünü olarak ortaya çıkmıştı. Fakat bunun dışında halk içinden gelenler, halka sempatiyle yaklaşanlar, halkın acılarını yürekten duyanlar da vardı. Örneğin bunlardan bir grup, İngiltere’de, daha 1796’da “Fakirlerin yaşama koşullarını iyileştirme derneği”ni kurmuştu. 1820’lerde “bazı işçi sınıfı ve orta sınıf gruplarında” üniversiteye olan inanç sarsılmış, “toplum bilimlerinin tüm dalları kültür derneklerinde, sosyal hareketlerde, gazete, dergi ve kitaplarda ve benzeri bir sürü “akademi dışı” kurumlarda” üretilmeye başlamıştı.<sup class="calibre2"><a href="../Text/felsefe_split_000.html#footnote%20-91814-48" id="footnote-91814-48-backlink">[48]</a></sup></p>

  <p class="normal1">Aslında daha 18. yüzyılda, Fransa’da, “Aydınlanma” düşüncesini yaratan düşünürler arasında üniversite itibarını kaybetmişti ve artık bilim “salon”larda, avukatlık ve yayınevi bürolarında, kahvelerde, özel laboratuvarlarda yapılıyordu. Ne var ki Fransız Devrimi’nden sonra, 19. yüzyıl başlarında değişen çok önemli bir şey vardı. Toplum bilimleri çerçevesindeki bazı çalışmalar artık devleti ıslah etme ve yönetici zümreye akıl verme gibi amaçları bir yana bırakıp, öncelikle halk sınıflarını, özel olarak da modern bir toplumsal kategori olan işçi sınıfını tarihin öznesi (veya öznelerinden biri) olarak ele almaya başlamışlardı. E. J. Yeo, geleneksel akımı tersine çeviren bu eğilimi “aşağıdan yukarıya sosyal bilimler” olarak niteliyor ve İngiltere’de özellikle J. Owen’in 1831’de kurduğu “<span class="ideitalik">Yeni Toplum Bilimi Öğretimi İçin Kurum</span>”unu bu hareketin önemli bir simgesi olarak gösteriyor. <sup class="calibre2"><a href="../Text/felsefe_split_000.html#footnote%20-91814-49" id="footnote-91814-49-backlink">[49]</a></sup></p>

  <p class="normal1">19. yüzyılın başlarından itibaren Batı Avrupa’da sınıfsal hareketlerle sosyal bilimleri birbiriyle iş birliği halinde olan, birbirini besleyen ve yansıtan iki etkinlik olarak görme eğilimi hayli yaygınlaşmıştı. Napoléon savaşlarını hemen izleyen dönemde “işçi sınıfı basınında ekonomi politiğe karşı değişen tutumu” inceleyen araştırıcılar, 1816-1834 arasında “işçiler arasında klasik doktrinlerden farklı ve onlara karşı bir işçi sınıfı ekonomi politiğinin ortaya çıkarıldığını” saptamıştır. Başlangıçta anti-entelektüalist eğilimler taşıyan bu akım içinde bazıları da, 1830’larda, “(mevcut düzeni) övücü bir şekilde kullanılan” klasik doktrinleri bu yönlerinden temizlemek ve onları işçi sınıfının durumunu düzeltmek için kullanmak istemişlerdi.<sup class="calibre2"><a href="../Text/felsefe_split_000.html#footnote%20-91814-50" id="footnote-91814-50-backlink">[50]</a></sup></p>

  <p class="normal1">1840’lara gelindiğinde sanayileşmede belli bir aşamaya ulaşmış tüm ülkelerde işçi sınıfının durumuyla ilgili ayrıntılı araştırmalar bir hayli ilerlemiş bulunuyordu. Hatta E. Buret’nin 1840’da yayınlanan eserinde olduğu gibi Fransız ve İngiliz emekçi sınıflarının “sefaletini” karşılaştırmalı bir biçimde ele alan çalışmalar da vardı.<sup class="calibre2"><a href="../Text/felsefe_split_000.html#footnote%20-91814-51" id="footnote-91814-51-backlink">[51]</a></sup> Yine de abartmadan diyebiliriz ki Friedrich Engels’in henüz yirmi dört yaşındayken kaleme aldığı ve 1845’te yayınlanan eseri bu konuda bir dönüm noktası oldu. <sup class="calibre2"><a href="../Text/felsefe_split_000.html#footnote%20-91814-52" id="footnote-91814-52-backlink">[52]</a></sup></p>

  <p class="normal1">Engels, eserinin önsözünde söylediği gibi, “yirmi bir ay boyunca” yakından gözlediği İngiliz işçi sınıfını ilk defa olarak “bütünüyle” ele alıyor ve yaşam koşullarını her yönüyle inceliyordu. Bu çalışmanın teorik temelleri biraz önce özetlediğimiz makalesinde mevcuttu. Engels, Paris’te Marx’la randevusuna bu çalışmaların kendisinde yarattığı özgüvenle gidiyordu. Bu görüşmeden düşünce tarihinin en yaratıcı dostluğu ve iş birliği çıkacaktır.</p>

  <p class="normal">Marx ve Engels: Tarihî Maddeciliğin Temel Taşları</p>

  <p class="normal1">Marx ve Engels, Paris’te, 1844 Ağustos sonunda, Rejans kahvesinde buluştular.<sup class="calibre2"><a href="../Text/felsefe_split_000.html#footnote%20-91814-53" id="footnote-91814-53-backlink">[53]</a></sup> Bu görüşmeye hâkim olan atmosfer iki genç düşünürün iki yıl önceki görüşmelerinde esen soğuk havalardan çok farklıydı. Bunun en önemli nedeni ise kuşkusuz Engels’in <span class="ideitalik">Alman-Fransız Yıllığı’</span>na göndermiş olduğu makaleydi. Manchester’de, işverenlerin arasında ve onların olanaklarına sahip olarak, fakat işçilere patronlardan çok farklı bir biçimde yaklaşan Engels, iki yıl içinde iktisat alanında Marx’ın henüz sahip olmadığı bir tecrübe kazanmıştı. Gerçekten de o sırada Marx’la görüşmesinde, Engels, iktisat alanında “alıcı olmaktan çok verici” idi. Daha sonraları Engels’in büyük bir tevazuyla yadsımalarına rağmen, çağdaşı F. Mehring “gerçek şudur ki, diyordu, son tahlilde belirleyici kavganın verileceği alanda (yani ekonomi politik alanında, T. T.), başlangıçta, veren Engels, alan da Marx idi.”<sup class="calibre2"><a href="../Text/felsefe_split_000.html#footnote%20-91814-54" id="footnote-91814-54-backlink">[54]</a></sup> Paris’te o ana kadar daha çok felsefe ve tarih üzerinde çalışmış olan Marx, bu makalenin etkisiyle iktisat okumalarını yoğunlaştırdı ve klasik iktisatçılardan alıntılar için kullandığı defterin başına da Engels’in “dâhiyane” makalesinden aldığı notları yerleştirdi.<sup class="calibre2"><a href="../Text/felsefe_split_000.html#footnote%20-91814-55" id="footnote-91814-55-backlink">[55]</a></sup> <span class="ideitalik">1844 El-Yazmaları’</span>nın iktisatla ilgili kısımları Marx’ın Engels’ten aldığı ilhamla yaptığı okumaların izlerini taşımaktadır.</p>

  <p class="normal1">Aslında 1844’de bir Paris kahvesinde buluşan iki düşünür birbirini tamamlayan iki farklı tecrübeyi temsil ediyorlardı. Yine Mehring’in yazdığı gibi, “Engels’in İngiltere’de geçirdiği yirmi bir ay, Marx’ın Paris’te geçirdiği yılla aynı anlamı taşıyordu. Yurt dışında aynı sonuca ulaşırken ikisi de Alman felsefe okulundan hareket etmişlerdi; fakat Marx çağın kavgalarını ve gereklerini Fransız Devrimi temelinde kavrarken, Engels aynı kavrayışa İngiliz sanayii temelinde ulaşmıştı”.<sup class="calibre2"><a href="../Text/felsefe_split_000.html#footnote%20-91814-56" id="footnote-91814-56-backlink">[56]</a></sup> Böylece iki düşünür Paris’te her konuda anlaştılar ve yaşam boyu sürecek dostluk ve iş birliğinin temellerini attılar. Yıllarca sonra Engels, <span class="ideitalik">Köln Komünist Birliği’</span>yle ilgili anılarını yazarken bu buluşmayı şöyle anlatıyordu: “1844 yazında Paris’e Marx’ı görmeye gittiğimde tüm teorik sorunlar üzerinde tam bir anlaşma içinde olduğumuzu gördük ve iş birliğimiz bu tarihte başladı. 1845 ilkbaharında Brüksel’de tekrar buluştuğumuz zaman, Marx, anlaştığımız ilkeler üzerine tarihî materyalist kuramını inşa etmişti bile! Ve beraberce bu yeni anlayışı ayrıntılı bir şekilde, her yönde geliştirmeye koyulduk.”<sup class="calibre2"><a href="../Text/felsefe_split_000.html#footnote%20-91814-57" id="footnote-91814-57-backlink">[57]</a></sup></p>

  <p class="normal1">Tarihi görüşmeden sonra Engels, Barmen’e, ailesinin yanına döndü; Marx ise yoğun bir şekilde klasik iktisatçıları okumaya koyuldu. Aslında ikisinin de işi kolay değildi. Bu dönemde Engels, küçük bir taşra şehrinin ve tutucu aile ocağının dar görüşlü ortamında boğulacak, Marx ise Alman devrimci hareketine katkılarında, Fransa’dan çok Prusya Hükümeti’nin baskılarına uğrayacaktır.</p>

  <p class="normal1">O tarihlerde Avrupa’da devrimci hareketin merkezî olarak görülen Paris, aynı zamanda bir göçmen işçi şehriydi. 1840’larda Paris’te seksen bin kadar Alman emekçi yaşıyordu. Bu nüfusun çok büyük bir kısmı terzi, kunduracı, matbaacı gibi zanaatkâr takımından oluşuyordu.<sup class="calibre2"><a href="../Text/felsefe_split_000.html#footnote%20-91814-58" id="footnote-91814-58-backlink">[58]</a></sup> Bunlar, Engels’in işaret ettiği gibi, “tam anlamıyla proleterleşmemiş, küçük burjuvazinin tamamlayıcı bir parçasını oluşturan” emekçilerdi.<sup class="calibre2"><a href="../Text/felsefe_split_000.html#footnote%20-91814-59" id="footnote-91814-59-backlink">[59]</a></sup> Ne var ki Avrupa’nın ilk devrimci proleterleri de bunlar arasından çıkacaktı.</p>

  <p class="normal1">Alman devrimcileri, Paris’te, daha 1834’te gizli bir örgüt kurmuşlar, iki yıl sonra da bundan ayrılan radikal elemanlar <span class="ideitalik">Hakseverler Birliği</span>’ni (<span class="ideitalik">Bund der Gerechten</span>) örgütlemişlerdi. Bunlar başlangıçta ilhamını Babeuf’ten alan Fransız devrimcileriyle iş birliği halindeydiler; daha sonra, 1839’da, Blanqui ve Barbès’in gizli örgütünün başını çektiği ayaklanmaya katıldılar ve onlarla birlikte yenilgiye uğradılar. Louis-Philippe hükümeti Alman devrimci liderleri tutukladı ve hayli uzun bir tutukluluk döneminden sonra bunları Fransa dışına sürdü. Bu militanlardan, Engels’in özellikle övdüğü bazıları Londra’ya sığındı.<sup class="calibre2"><a href="../Text/felsefe_split_000.html#footnote%20-91814-60" id="footnote-91814-60-backlink">[60]</a></sup></p>

  <p class="normal1"><span class="ideitalik">Alman-Fransız Yıllığı</span> daha ilk sayısı ile sona erince, Marx’ın devrimci düşüncelerini yayacağı bir yayın organı kalmamıştı. Oysa bu sıralarda Marx devrimci Alman işçileriyle temas kurmuş ve bazı örgüt toplantılarına da katılmaya başlamıştı. Genç kuramcı, Alman zanaatkârların dar görüşlerinden, küçük burjuva zihniyetlerinden pek hoşlanmıyor, fakat kardeşlik duygularından, öğrenme aşklarından takdirle söz ediyordu.<sup class="calibre2"><a href="../Text/felsefe_split_000.html#footnote%20-91814-61" id="footnote-91814-61-backlink">[61]</a></sup> Bu karışık duygular içinde, Marx, gizli devrimci örgütlere (<span class="ideitalik">Hakseverler Birliği’</span>ne) üye olmayı uygun bulmadı. Buna karşılık 1844 Temmuzu başında Alman devrimcilerinin Paris’te çıkarmaya başladıkları gazete kendisi için yeni bir etkinlik alanı yaratmıştı. Bir yayıncının temin ettiği fonlarla işbilir bir çevirmenin örgütlediği bu gazete (<span class="ideitalik">Vorwaerts – İleri!</span>) kısa sürede tüm devrimcilerin sesi oldu ve Almanya’da bile güç bulunur bir kadroyu (Marx, Engels, Ruge, Heine, Bakunin vb.) Paris’te bir araya getirmeyi başardı. Gazeteye Ağustos ayından itibaren yazılar göndermeye başlayan Marx da bu ortamda gazetenin en etkili ismi haline geldi. Ne var ki Louis Philippe rejimi demokratik bir yönetim olmaktan uzaktı ve tüm devrimciler gibi gazete sıkı bir polis gözetimi altında bulunuyordu. Ayrıca Prusya hükümetinin müdahaleleri bu gözetimi daha da sıkılaştıran bir baskı unsuru oluşturuyordu. Zaten sonunda gazetenin kapatılmasına ve Marx’ın da Fransa’dan çıkarılmasına da Prusya hükümetinin ünlü bir âlimi Paris’e göndererek doğrudan müdahalesi neden oldu. Buna <span class="ideitalik">Vorwaert</span>’te çıkan ve Prusya kralına bir suikasta sıcak bakan bir yazı neden olmuştu.</p>

  <p class="normal1">İlginçtir ki Marx’ın Fransa’dan sürülmesi kararı, tarihî maddeci görüşün oluşumunda payı bulunan –ve o sırada Fransa’da İçişleri Bakanı olan– ünlü tarihçi François Guizot tarafından alınmıştı. Aslında sürgün kararı mutlak değildi ve bir koşula bağlıydı. Eğer Marx ve diğer devrimci önderler Fransa’da dost devletlere karşı ajitasyonda bulunmama garantisine uyarlarsa Paris’te kalabileceklerdi. Ne var ki böyle gönüllü bir polis denetimi kuşkusuz gurur kırıcı idi ve Marx sürgün kararına uyarak, 1845 Şubatında Brüksel’in yolunu tuttu. Kendisine, sürgün yolculuğunda, “araştırmalarını yöneten sadık dostuna karşı alınan bu sert önlemin, Fransa başkentinde kalma şevkini kırdığını”<sup class="calibre2"><a href="../Text/felsefe_split_000.html#footnote%20-91814-62" id="footnote-91814-62-backlink">[62]</a></sup> söyleyen genç bir devrimci arkadaşı da refakat etmişti.</p>

  <p class="normal1">Marx Belçika başkentinde, yine bir hükümet kararıyla oradan da sürülene kadar, üç yıl geçirdi. Bu kısa, fakat son derece verimli süre içinde, düşünür, bir yandan devrimci etkinliklerini sürdürüyor, öte yandan da tarihî maddeci kuramın oluşmasında hayati öneme sahip beş esere (üçüne Engels ile birlikte) imza atıyordu. Bunlar, sırasıyla, Engels’le birlikte genç-Hegelcileri, özellikle de B. Bauer’i eleştirdikleri <span class="ideitalik">Kutsal Aile</span> (1845 kışı); Feuerbach hakkındaki ünlü tezleri (1845 İlkbaharı); Engels’le birlikte “eski felsefi bilinçleriyle hesabı kestikleri” ve tarihî maddeci tezleri ilk kez derli toplu sergiledikleri <span class="ideitalik">Alman İdeolojisi</span> (1845 İlkbahar-1846 sonu); Proudhon’a karşı <span class="ideitalik">Felsefenin Sefaleti</span> başlıklı polemiği (1846-47 kışı) ve son olarak da yine Engels’le birlikte kaleme aldıkları <span class="ideitalik">Komünist Manifesto</span> (Ocak 1848) idiler. Genç düşünür, Feuerbach’a karşı tezlerinde, filozof niteliğiyle Alman idealizmiyle hesaplaşıyor; <span class="ideitalik">Felsefenin Sefaleti</span>’nde iktisatçı oluyor, klasik iktisadın mülkiyet anlayışından kurtulamayan Proudhon’un küçük burjuva sosyalizmini çürütüyor; <span class="ideitalik">Manifesto</span>’da ise tarihin motor gücünün sınıf kavgası olduğunu söylüyor ve devrimi savunuyordu. Bu çok yönlü kuramsal dönüşümün sentetik bilançosunu, Mark ve Engels <span class="ideitalik">Alman İdeolojisi’</span>nde, özellikle de eserin giriş bölümünde sundular.</p>

  <p class="normal1">Kurucu eserlere tarihî maddeci kuramı bütünselliği içinde ele alırken yer yer yeniden döneceğim. Fakat şimdiye kadar anlattıklarıma dayanarak burada önemli bir noktanın altını çizmek istiyorum. Biliyoruz ki Marx’ın öğretisi söz konusu olunca ilk akla gelen tezlerden biri, düşünürün <span class="ideitalik">dünyanın</span> <span class="ideitalik">yorumlanmasının</span> değil, <span class="ideitalik">değiştirilmesinin</span> zorunlu olduğunu vurgulayan ünlü tezidir. Oysa Marx ve Engels daha bu ilkeyi yazıya dökmeden, özel yaşamlarında uygulamaya koymuşlardı. Marx, devrim başkenti Paris’e bu amaçla gelmiş, şehirden bu yöndeki eylemleri yüzünden kovulmuştu. Brüksel’de de devrimci etkinliklerine –bu ülkeden de çıkarılana kadar– devam etti.</p>

  <p class="normal1">Marx Brüksel’e yerleştikten kısa bir süre sonra Engels de Brüksel’e gelmiş ve o ana kadar daha çok mektuplaşma ile yürütülen fikir arkadaşlığı aynı zamanda sıcak bir aile dostluğuna dönüşmüştü. İki düşünür 1846 başında devrimciler arasında bir haberleşme bürosu kurdular. Çeşitli Alman şehirleri ve <span class="ideitalik">Hakseverler Birliği</span> ile temas halinde olan bu büro mutlakiyetçi rejimlere karşı burjuva özgürlüklerini de savunuyordu. Örgütün toplantılarına sosyalistlerin ve sosyalizm sempatizanlarının yanı sıra Marx’ın önem verdiği ve mektuplaştığı P. Annenkov gibi Rus liberalleri de katılıyordu. Fakat asıl anlamlı gelişme 1846 Kasımında Londra’ya sığınmış olan <span class="ideitalik">Hakseverler Birliği</span>’nin aldığı bir karar ile başladı. Birliğin en aktif üyeleri 1847 ortalarında <span class="ideitalik">enternasyonal</span> bir kongre toplamaya karar vermişler ve kongrenin programı için de Marx ve Engels’e başvurmuşlardı. Daha önce de bu yönde teklifler alan ve reddeden Marx ve Engels, Hakseverlere egemen ütopyacı sosyalist eğilim yüzünden, başlangıçta yine mesafeli davrandılar. Ne var ki ilk görüşmelerde <span class="ideitalik">Hakseverler Birliği’</span>nde yeni bir yapılanma isteği ortaya çıkınca öneriyi benimsedi ve örgüte katıldılar.<sup class="calibre2"><a href="../Text/felsefe_split_000.html#footnote%20-91814-63" id="footnote-91814-63-backlink">[63]</a></sup></p>

  <p class="normal1">Kongre, Londra’da 1847 Haziran başında toplandı. Marx’ın bulunamadığı, fakat Engels’in katıldığı kongre, <span class="ideitalik">Hakseverler Birliği’</span>nin, daha sonraki tüm işçi partilerine ve <span class="ideitalik">Emekçilerin Enternasyonal Derneği’</span>ne (yani <span class="ideitalik">Birinci Enternasyonal</span>’e) çekirdek teşkil edecek olan <span class="ideitalik">Komünistler Birliği’</span>ne (<span class="ideitalik">Bund der Kommunisten</span>) dönüşmesine sahne oldu.<sup class="calibre2"><a href="../Text/felsefe_split_000.html#footnote%20-91814-64" id="footnote-91814-64-backlink">[64]</a></sup> Aynı yılın Aralık ayında toplanan ikinci kongre ise, dünya emekçilerine seslenecek bir bildiri kaleme alınmasına karar veriyor ve bunu yazması için de Marx’ı görevlendiriyordu. Marx, Engels’in de yardımıyla, sosyalizm tarihinin en temel belgesi haline gelecek olan <span class="ideitalik">Manifesto</span>’yu bu vesileyle hazırlayacaktır.</p>

  <p class="normal">1848-49 Devrimleri, Devrimci Örgütlenme ve Devrimci Gazetecilik</p>

  <p class="normal1">1847 iktisadi krizinin habercisi olduğu devrimci dalga ilk kıvılcımlarını 1848 Şubatında Paris’te çakmış ve halkın gözünde “bankacıların kralı” olan Louis-Philippe’i tahtından ederek cumhuriyetin ilanına yol açmıştı. Bunu Mart ayında Berlin, Mayıs ayında da Viyana’daki ayaklanmalar izledi. Avusturya başkentinde İmparator I. Ferdinand’ın güçlü Şansölye Meternich’i feda etmesi yetmemiş, kendisi de tahtı terk etmek zorunda kalmıştı; Berlin’de ise IV. Friedrich Wilhelm tahtını kurtarmak için burjuva muhalefet liderlerinden oluşan bir hükümet kurdu. Devrim dalgaları giderek Alman ve İtalyan devletlerine de yayılıyor ve bu bölünmüş halklar arasında ulusal bütünlük ve demokratik devrim fikirleri kök salmaya başlıyordu.</p>

  <p class="normal1">Marx, gelişmeleri Brüksel’den izliyor ve kitlelerin bilinç ve örgütten yoksun olduğu bu şehirde var gücüyle <span class="ideitalik">Komünist Birliği</span>’ne ve ona yakın (<span class="ideitalik">Alman İşçileri Derneği</span>, <span class="ideitalik">Brüksel Demokratik Derneği</span> gibi) yan örgütlere yardımcı olmaya çalışıyordu.<sup class="calibre2"><a href="../Text/felsefe_split_000.html#footnote%20-91814-65" id="footnote-91814-65-backlink">[65]</a></sup> Kuşkusuz bu etkinliklerden ve bunları destekleyen Marx’ın girişimlerinden Belçika polisi habersiz değildi. Kaldı ki Alman sığınmacılar söz konusu olunca Prusya Hükümeti de devreye giriyor, Belçika polisine yardımcı oluyordu. Nitekim Brüksel’de devrimci işçiler silahlanırken Prusya Elçisi Belçika hükümetine en başta Marx’ın adının yer aldığı kırk sekiz kişilik bir liste vermişti.<sup class="calibre2"><a href="../Text/felsefe_split_000.html#footnote%20-91814-66" id="footnote-91814-66-backlink">[66]</a></sup> Oysa devrimden ve Fransa’daki rejim değişikliğinden korkan Belçika Kralı ikiyüzlü bir siyaset güdüyor; bir yandan cumhuriyetçilere tahtı terk edebileceği yönünde mesajlar yollarken, öte yandan da yedek erleri tekrar göreve çağırarak orduyu güçlendiriyordu. Bu koşullarda, devrimci cephe pasif kalınca güvenlik kuvvetleri derhal harekete geçtiler ve yakaladıkları devrimcileri ve bu arada Marx’ı apar topar yurt dışına çıkarma kararı aldılar. Marx bu karar üzerine daha önce kovulmuş bulunduğu bir şehre, Paris’e dönmeye karar verdi. Artık bu mümkündü; çünkü Fransa’da rejim değişmiş ve geçici devrim hükümeti, Marx’ın eski dostlarından F. Flocon’un aracılığıyla haber yollayarak, Marx’a “Tiranlık sizi kovdu; özgür Fransa size kapılarını açıyor” demişti.<sup class="calibre2"><a href="../Text/felsefe_split_000.html#footnote%20-91814-67" id="footnote-91814-67-backlink">[67]</a></sup></p>

  <p class="normal1">Marx bu kez Paris’te uzun süre kalmadı. Ne var ki şehre ayağını basar basmaz devrimci temaslara başlamış ve tüm zamanını bu etkinliğe ayırmıştı. Bir yandan Paris’te daha önceki kalışında edindiği dostlarla buluşuyor, öte yandan da yeni devrimciler tanıyordu. O tarihlerde Paris, Alman, İspanyol, Belçikalı, Polonyalı, İrlandalı vb. devrimcilerle doluydu. Şubat Devrimi’nin başarısı her ülkeden çok sayıda militanı Paris’e çekmiş ve şehri emekçi enternasyonalizminin merkezi haline getirmişti. Marx da Paris’e gelen Engels’le birlikte bir yandan Komünist Birliği’ndeki Alman devrimcilerle toplantılar yapıyor, öte yandan da farklı ülkelerden yeni devrimcilerle tanışıyordu. Ne var ki temasa geçtikleri çevreler pek de gerçekçi ve umut verici değildi. Sığınmacı devrimciler, biraz da Fransa’da Şubat Devrimi’nin başarısından aldıkları cesaretle, askeri birlikler oluşturma ve ülkelerine savaşarak, zafer kazanarak dönme planları yapıyorlardı. Oysa Marx ve Engels’e göre bu plan devrimcileri ölüme götürecek çılgınca bir plandı ve bunu güçlükle önlediler.<sup class="calibre2"><a href="../Text/felsefe_split_000.html#footnote%20-91814-68" id="footnote-91814-68-backlink">[68]</a></sup> Buna karşılık <span class="ideitalik">Birlik</span>, üç dört yüz kadar proleter devrimciyi ayrı yollardan Almanya’ya sokmayı başardı. Gerçekten devrim dışarıdan ithal edilebilecek bir madde değildi ve ancak bir ülkenin ulusal koşullarının, sınıf kavgalarının ürünü olabilirdi. Kapitalizmin ulusal pazarlar tabanında gelişerek feodalizmi tasfiye ettiği ve bu nedenle de devrimci bir işleve sahip olduğu bir dönemde demokratik devrim gündemdeydi. Kısaca enternasyonalizme giden yol, ulusallıktan geçiyordu. Marx ve Engels’in Paris’i terk edip Almanya’ya dönmelerinde de bu görüş rol oynamıştı.</p>

  <p class="normal1">Marx ve Engels 1848 Nisan başlarında ülkelerine döndüler ve Mainz şehrinde birkaç gün kalıp devrimcilerle temas kurduktan sonra Marx, 11 Nisanda Köln şehrine geçti ve ilk işi de 1845 yılında kaybettiği vatandaşlık hakkını yeniden talep etmek –ve almak– oldu.</p>

  <p class="normal1">İngiltere ve Fransa’dan farklı olarak Almanya’da kapitalizm büyük bir ulusal pazar tabanında gelişmediği için geri kalmıştı. Bu yüzden Berlin, Paris ve Londra gibi bir proletarya merkezi değildi. Her özerk devlet ve eyalete dağılmış halde yaşayan emekçilerin büyük kısmı da zanaatkâr kitlesinden oluşuyordu. Bu bakımdan devrimci bir programın ilk maddesi, bu koşullarda Alman ulusal birliği olmalıydı. Nitekim Marx ve Engels’in daha Paris’i terk etmeden önce, <span class="ideitalik">Manifesto</span>’daki analize dayanarak hazırladıkları devrim programı, ilk maddesinde “Bütün Almanya tek ve bölünmez bir cumhuriyet ilan edilmiştir” diyordu.<sup class="calibre2"><a href="../Text/felsefe_split_000.html#footnote%20-91814-69" id="footnote-91814-69-backlink">[69]</a></sup></p>

  <p class="normal1">Marx, Almanya’ya döndükten kısa bir süre sonra yazdığı makalede Almanya’nın özgül durumunu çok daha net bir şekilde ortaya koymuştur. Ülkesindeki devrim sorununu 1648 İngiliz ve 1789 Fransız devrimleriyle karşılaştıran Marx, bu devrimlerde burjuvazinin “<span class="ideitalik">gerçekten</span> hareketin başında olan sınıf” olduğunu söylüyor, proletarya başta olmak üzere burjuvazi dışındaki diğer toplumsal kategorilerin ise “ya burjuvaziden farklı çıkarlara sahip bulunmadığını, ya da bağımsız bir evrim içinde sınıf veya sınıf fraksiyonu oluşturmadıklarını” ekliyordu.<sup class="calibre2"><a href="../Text/felsefe_split_000.html#footnote%20-91814-70" id="footnote-91814-70-backlink">[70]</a></sup> Oysa Almanya’da durum farklıydı. 1848 Avrupa devrimine çok yönlü ışık tutacak şekilde, Marx analizine şöyle devam etmiştir:</p>

  <p class="normal1">“1648 ve 1789 devrimleri <span class="ideitalik">İngiliz</span> ve <span class="ideitalik">Fransız</span> devrimleri değildi; <span class="ideitalik">Avrupa</span> tarzı devrimlerdi. Bu devrimler toplumun belli bir sınıfının <span class="ideitalik">eski siyasal sistem</span> üzerine zaferi değildi; <span class="ideitalik">yeni Avrupa toplumu için bir siyasal sistemin ilanı idi</span>. 1648 ve 1789, burjuvazinin zaferi idiler; fakat o zaman burjuvazinin zaferi, burjuva mülkiyetinin feodal mülkiyet üzerine; ulusal duygunun taşralılık üzerine, rekabetin lonca sistemi üzerine, mirasta paylaşımın asalet hakları üzerine, toprak sahibinin (ekonomik) hâkimiyetinin toprak sayesinde edinilen (politik) hâkimiyet üzerine, aydınlanmanın batıl inançlara, ailenin asil isimler üzerine, sanayinin kahraman tembellik üzerine, burjuva hakkının Ortaçağ ayrıcalıklarına karşı zaferi idi. 1648 Devrimi 17. yüzyılın 16. yüzyıl üzerine, 1789 Devrimi ise 18. yüzyılın 17. yüzyıl üzerine zaferi idi. Bu devrimler gerçekleştikleri İngiltere ve Fransa gibi dünya bölgelerinden çok, o zamanın dünyasının ihtiyaçlarını ifade ediyorlardı.<sup class="calibre2"><a href="../Text/felsefe_split_000.html#footnote%20-91814-71" id="footnote-91814-71-backlink">[71]</a></sup> (İtalikler Marx’a ait).</p>

  <p class="normal1">Bu tabloda Almanya’nın yeri neydi?</p>

  <p class="normal1">İngiliz ve Fransız devrimlerinde burjuvazi krallığa ve aristokrasiye karşı tüm halkı seferber edebilmişti; Almanya’da ise “uyuşukluk ve ürkeklik içinde” geç gelişen burjuvazi proletaryayı arkasında değil, “tehdit edici bir güç” olarak karşısında bulmuştu. Daha 1813-15 Napolyon savaşları sırasında Alman prensleri ve feodal ağalar, kendilerine ve Fransız işgaline karşı yükselen kurtuluş savaşını Fransız Devrimi’ne düşmanlığa ve Prusya şovenizmine dönüştürmeyi başarmışlardı. Şubat 1848 Paris Devrimi’nden bir ay sonra gerçekleşen Prusya Devrimi de aslında “Alman burjuvazisinin kendi gücüyle kazandığı bir zafer değil, Fransız işçi devriminin izinde kazanılmış bir zaferdi”.<sup class="calibre2"><a href="../Text/felsefe_split_000.html#footnote%20-91814-72" id="footnote-91814-72-backlink">[72]</a></sup> Alman Devrimi ulusal boyutu olmayan, “başından itibaren taşralı” bir devrimdi; “Viyana, Münih, Kassel ayaklanmaları ve her türlü taşra ayaklanması ona eşlik ediyor ve başı çekmeye çalışıyordu”.<sup class="calibre2"><a href="../Text/felsefe_split_000.html#footnote%20-91814-73" id="footnote-91814-73-backlink">[73]</a></sup> İşte Almanya kapitalizminin eşitsiz gelişme koşullarında, Marx’ın Köln şehrini seçmesinin nedenleri bunlardı.</p>

  <p class="normal">Köln ve Neue Rheinische Zeitung</p>

  <p class="normal1">Köln şehri, aristokratların, bürokratların, “sözde cesur, fakat aslında korkak, köle ruhlu küçük burjuvazinin” ve “çok az gelişmiş işçilerin” şehri olan Berlin’in aksine sanayinin ve proletaryanın en fazla gelişmiş olduğu bir şehirdi.<sup class="calibre2"><a href="../Text/felsefe_split_000.html#footnote%20-91814-74" id="footnote-91814-74-backlink">[74]</a></sup> Napolyon kanunlarının uygulandığı bu şehir, basın özgürlükleri açısından da Almanya’nın en özgür bölgelerinden biriydi. Berlin’de “profesyonel hâkim”ler özgür basına karşı savaş halindeyken, Köln, basın davası diye bir şey tanımıyordu. Bu özellikleri dolayısıyla, Köln, gazeteciliği devrimci teori ile pratiğin buluşma noktası olarak gören Marx ve Engels için ideal bir seçimdi.<sup class="calibre2"><a href="../Text/felsefe_split_000.html#footnote%20-91814-75" id="footnote-91814-75-backlink">[75]</a></sup></p>

  <p class="normal1">Marx ve Engels Köln’e geldikleri zaman bazı komünist ve demokratlar zaten büyük bir gazetenin hazırlığı içindeydiler. Fakat bu gazeteyi yerel bir yayın organı olarak düşünüyorlar, Marx ve Engels’i ise Berlin’e yollamak istiyorlardı. Engels anılarında, “(yapılan görüşmelerde) Marx sayesinde, diyor, yirmi dört saat içinde ağır bastık ve gazete bizim oldu”.<sup class="calibre2"><a href="../Text/felsefe_split_000.html#footnote%20-91814-76" id="footnote-91814-76-backlink">[76]</a></sup> İki düşünür yeni gazetelerine eski devrimci gazetelerini anımsatacak şekilde “<span class="ideitalik">Yeni Renanya Gazetesi</span>” (<span class="ideitalik">Neue Rheinische Zeitung</span>) adını verdiler.</p>

  <p class="normal1">Marx ve Engels Köln’de devrim çalkantıları içinde ancak on dört ay kalabildiler. 1 Haziran 1848’te yayına başlayan <span class="ideitalik">Yeni Renanya Gazetesi</span> de 19 Mayıs 1849 tarihli son sayısında okuyucularına veda edene kadar yaklaşık bir yıl süreyle yayın yaptı. İki düşünürün tüm devrimci yorum ve telkinlerini yayan bu basın organı sadece bir Alman gazetesi değil, bir Avrupa gazetesi oldu. On iki ay içinde Marx ve Engels tüm Avrupa sorunlarıyla ilgili 230 kadar makale yazdılar ve “ilhamını tarihî maddeci kuramdan alan ilk gazetecilik örneğini” verdiler.<sup class="calibre2"><a href="../Text/felsefe_split_000.html#footnote%20-91814-77" id="footnote-91814-77-backlink">[77]</a></sup> Sonraları bu tecrübeyi özlemle anımsarken, Engels, “Bu bir devrimci dönemdi; diyordu; böyle bir dönemde basında çalışmak bir zevktir; insan her sözün etkisini görüyor; her makalenin, kelimenin tam anlamıyla, el bombası gibi vurduğunu, top gibi patladığını görüyor”.<sup class="calibre2"><a href="../Text/felsefe_split_000.html#footnote%20-91814-78" id="footnote-91814-78-backlink">[78]</a></sup></p>

  <p class="normal1"><span class="ideitalik">Yeni Renanya Gazetesi,</span> adına, alt başlık olarak “demokrasinin organı” sözcüklerini eklemeyi uygun görmüştü. Almanya’da ve Avrupa’nın büyük kısmında sosyalist devrim gündemde değildi. Zayıf konumdaki işçi sınıfı kavga içinde kendisini eğitirken, feodal üretim ilişkilerini tasfiye eden burjuvaziyle –içlerinde erimeden– ittifak zorundaydı. Başka bir deyişle kapitalizmin gelişmesi devrimci bir yön taşıyordu ve bu gelişme de ancak büyük ulusal formasyonlar içinde mümkün olabilirdi.</p>

  <p class="normal1">Marx ve Engels Almanya’da devrime giden yolun “tek ve bölünmez bir cumhuriyet”ten geçeceği kanısındaydılar. Oysa kendilerine “radikal demokratlar” adını veren bir kısım Almanlar İsviçre modelini ileri sürüyor, federal bir Almanya istiyorlardı.<sup class="calibre2"><a href="../Text/felsefe_split_000.html#footnote%20-91814-79" id="footnote-91814-79-backlink">[79]</a></sup> Aslında federal cumhuriyet, örneğin Kuzey Amerika’da, kapitalizmin hızla gelişmesine elverişli bir zemin oluşturuyordu. Fakat Almanya’da durum çok farklıydı. Amerika Birleşik Devletleri’nde federe devletler “hep aynı biçimde kurulmuşlardı” ve ülke büyüklüğü de ancak Avrupa’nın tümü ile karşılaştırılabilirdi. Buna karşılık Almanya henüz türdeş bir ülke haline gelmemişti ve “Almanya’da merkeziyetçilik için federal sisteme karşı savaş, modern uygarlık için feodaliteye açılmış savaş demekti”.<sup class="calibre2"><a href="../Text/felsefe_split_000.html#footnote%20-91814-80" id="footnote-91814-80-backlink">[80]</a></sup> Marx ve Engels kapitalizmin ancak geniş bir pazar tabanında gelişeceğinden ve bunun proletarya için de olumlu olacağından o kadar emin idiler ki, bu konuda ilhakçı politikaları dahi destekliyorlardı Örneğin, Fransızlar nasıl Flandre, Alsace ve Lorraine’i aldılarsa Prusya da “barbarlığa karşı uygarlık, hareketsizliğe karşı ilerleme için” Schleswig’i ilhak edebilirdi.<sup class="calibre2"><a href="../Text/felsefe_split_000.html#footnote%20-91814-81" id="footnote-91814-81-backlink">[81]</a></sup> Aynı bağlamda Amerika’nın “şahane Kaliforniya’yı, onu ne yapacaklarını bilmeyen tembel Meksikalıların elinden alması” da uygarlık yönünde bir adım olmuştu.<sup class="calibre2"><a href="../Text/felsefe_split_000.html#footnote%20-91814-82" id="footnote-91814-82-backlink">[82]</a></sup></p>

  <p class="normal1">Marx ve Engels’in gazetelerinde savundukları dış politikayı, Engels, yıllar sonra şöyle özetlemiştir: “Dış politikamız basitti: Tüm devrimci halklar lehine tavır almak: devrimci Avrupa’yı, Avrupa’da gericiliğin güçlü desteği olan Rusya’ya karşı genel bir savaşa davet etmek.”<sup class="calibre2"><a href="../Text/felsefe_split_000.html#footnote%20-91814-83" id="footnote-91814-83-backlink">[83]</a></sup> Bu politika ulusal bütünleşmeyi, devrimci demokrasiyi ve kurtuluş savaşlarını birleştiren, sosyalist devrime de zemin hazırlayan bir program çerçevesinde düşünülmüştü. Mart 1848 devriminden sonra Frankfurt’ta kurulan Meclis Polonya sorununu tartışırken, Marx da <span class="ideitalik">Yeni Renanya Gazetesi</span>’nde şunları yazıyordu: “Rusya’ya karşı savaş neydi? Rusya’ya karşı savaş tüm iğrenç geçmişimizle toptan, açık ve gerçek şekilde ilişkimizi kesmekti; Almanya’nın birleşmesi ve kurtuluşu idi; demokrasinin feodal yıkıntılar üzerine kurulması, burjuvazinin bir an kendini kaptırdığı rüyanın gerçekleşmesi idi. Rusya’ya karşı savaş Slav komşularımız, özellikle de Polonyalılar karşısında onurumuzu ve çıkarlarımızı kurtarmanın tek yolu idi.”<sup class="calibre2"><a href="../Text/felsefe_split_000.html#footnote%20-91814-84" id="footnote-91814-84-backlink">[84]</a></sup> 1848 devrimlerinin atmosferini yansıtan bu ateşli cümleler, ilerde göreceğimiz gibi, Marx ve Engels’in kurtuluş savaşları karşısındaki duruşlarının, daha genel olarak da “Şark Meselesi”ndeki tutumlarının temelini teşkil edecektir. Gerçekten de Marx ve Engels ezilen halkları her defasında otomatik olarak ezenlere karşı desteklememişlerdir. Onlar için önemli olan hareketin devrimci bir niteliğe sahip olup olmamasıydı. Bu devrimci nitelik de Çarlık, Avusturya ve Prusya gibi mutlak monarşilere karşı aldıkları tavırda ortaya çıkıyordu. Bunlara karşı savaşan Polonyalılar, İtalyanlar, Macarlar gazetenin desteğini kazanıyor; buna karşılık, “bağımsız bir varlığa sahip olma çabalarında Avusturya ve Çarlık monarşileri tarafından Macar, İtalyan, Polonya ve Alman halklarına karşı kullanılan Güney Slavları (Sırplar, Hırvatlar, Slovaklar, Bulgarlar) kesin olarak kınanıyordu.”<sup class="calibre2"><a href="../Text/felsefe_split_000.html#footnote%20-91814-85" id="footnote-91814-85-backlink">[85]</a></sup></p>

  <p class="normal">1848-49 Devrimleri ve Osmanlı Devleti</p>

  <p class="normal1">İlginçtir ki Marx ve Engels’in demokratik devrim ve sosyalizm kavgasında Osmanlı Devleti’nin ve Osmanlı halklarının pek adı geçmemektedir. Gerçekten de tarihi ilerleten güçlerin Batı Avrupa coğrafyasında yer aldığı bir dönemde Osmanlı toplumu çağının gerisinde kalmıştı ve hiçbir devrimci kıpırdanmaya sahne olmadı. Yine de “kutsal ittifaklar”ı çözen, kralları tahtından eden devrimci dalgalar Dersaadet’te de korku yaratmıştı. Üstelik 1848 Ağustosunda ikinci kez sadrazam olan Mustafa Reşit Paşa bu korkuyu pekiştiren bir de tezkere yazdı. Sultana verilen tezkerede, Reşit Paşa, Fransa’daki devrimin sadece o ülkeyle sınırlı bir “hükümet şekli değişikliği” olarak kalsa telaşa neden olmayacağını, fakat “Fransızların bilinen bozuk (“gayri mazbut”) tavırları gereğince serbest fikirler yayarak (“neşri efkâr-ı serbestîye kalkışarak”) bir genel savaş çıkmasına neden olabilecekleri düşüncesiyle” Osmanlı Devleti’nde de önlemler alınması gereğini ifade etmişti.<sup class="calibre2"><a href="../Text/felsefe_split_000.html#footnote%20-91814-86" id="footnote-91814-86-backlink">[86]</a></sup></p>

  <p class="normal1">Yarı feodal, yarı bürokratik bir toplum yapısında “ihtilal” tehlikesi hangi toplumsal güçlerden gelebilirdi?</p>

  <p class="normal1">Osmanlı Sarayı “ihtilal” tehlikesini daha çok Beyoğlu’nda, Avrupa’dan gelecek fikirlerden etkilenebilecek gayri-müslim nüfusta görüyordu. Bunun dışında Müslüman halk mahallesi Beşiktaş da Sultan’a fazla güven vermiyordu. <span class="ideitalik">Teşvikiye Mahallesi</span> bu koşullarda, 1849’da Balmumcu çiftliğinden tahsis edilen arazi üzerinde kurulmaya başlandı ve 1908’de “Hürriyetin İlanı”na kadar da gayri-müslimlere buradan ev ve arazi satın almaları ya da kiralamaları yasaklandı. “Sultan Mecid bir taraftan Saray mensuplarıyla devlet adamlarını tamamıyla bir halk muhiti olan Beşiktaş’tan ayırmak düşüncesiyle Teşvikiye Mahallesi’ni tesis ederken, öte yandan da bu yeni mahalleyi –bir yabancı ve Hristiyan muhiti olan– Beyoğlu’ndan tecrit etmek arzusu gösteriyordu.”<sup class="calibre2"><a href="../Text/felsefe_split_000.html#footnote%20-91814-87" id="footnote-91814-87-backlink">[87]</a></sup></p>

  <p class="normal1">Dönemin resmî vakanüvislerinin bile kaydetmediği bu olgu, kuşkusuz o tarihte önemli bir sosyolojik gelişmeden çok bir zihniyet yapısını sergilemektedir. Karşılaşılan tablo şuydu: 1839’da Müslümanlarla Müslüman olmayanların eşit olacağını ilan eden Tanzimat Fermanı’ndan on yıl sonra, Osmanlı merkezinde gayri-müslimlerin oturmaları yasak olan mahalleler kuruluyordu.</p>

  <p class="normal1">Aslında korkulacak fazla bir şey yoktu ve Osmanlı Devleti’nde o tarihlerde bir işçi sınıfı mevcut olmadığı gibi, demokratik taleplerde bulunabilecek Hristiyan-Musevi ticaret ve finans burjuvazisi de devlet yöneticileriyle sıkı bir iş birliği içinde servetine servet katıyordu. Bu koşullarda ulusal ve demokratik perspektiften yoksun Osmanlı oligarşisi, çelişkiler içinde, bir taraftan Ruslarla birleşerek Eflak-Buğdan’daki devrimi şiddetle bastırıyor, fakat öte yandan da Rus zulmünden kaçan Polonyalı, Macar ve Eflak-Buğdanlı devrimcileri ülkesine kabul edebiliyordu.<sup class="calibre2"><a href="../Text/felsefe_split_000.html#footnote%20-91814-88" id="footnote-91814-88-backlink">[88]</a></sup> Marx ve Engels de, o aşamada fazla incelememiş oldukları Osmanlı Devleti’ni çağ dışı bir topluluk olarak görüyor ve Avrupa çerçevesinde geliştirdikleri analizlerde ona bir yer vermiyorlardı. Örneğin Engels, Rusya’nın karşı-devrimci rolünü belirtirken, “eski sistemi yıkarak uygar halklar gibi örgütlenmek isteyen” Eflak ve Buğdanlıların ayaklanmasının kana boğulmasını da Rusların eseri olarak sunuyor ve bu konudaki Osmanlı katkıpsından söz etmiyordu.<sup class="calibre2"><a href="../Text/felsefe_split_000.html#footnote%20-91814-89" id="footnote-91814-89-backlink">[89]</a></sup> İlerde göreceğiz ki Marx Londra’ya yerleştikten ve bir Amerikan gazetesinin Avrupa muhabirliğini üstlendikten sonra “<span class="ideitalik">Şark Meselesi</span>”ni analizlerinin merkezine oturtacak ve Osmanlı toplumuyla yakından ilgilenmeye başlayacaktır.</p>

  <p class="normal1">Osmanlı parantezini burada kapatalım ve gözlerimizi <span class="ideitalik">Yeni Renanya Gazetesi</span>’nin, 19 Mayıs 1849 tarihli, kızıl karakterlerle basılmış bir sayı ile yayınına son verişine ve Marx ile Engels’in daha sonraki etkinliklerine çevirelim. Biraz da kendi damgasını taşıyan bir tarihî dönemi, devrimci gazete hangi mesajla kapatmıştı?</p>

  <p class="normal">Kızıl Sayı: Bir Dönemin Sonu ve Londra’ya Göç</p>

  <p class="normal1">Gazetenin tarihî “kızıl sayı”sı Marx’ın “bilanço ve perspektif” niteliğindeki bir başyazısıyla başlıyordu. Bu yazısında, Marx, “misafirperverlik hakkını utanç verici bir biçimde çiğnediği” ve “zor kullanarak bir sosyal cumhuriyet kurma” propagandası yaptığı için, yirmi dört saat içinde Köln’den sınır dışı edilmesini öngören sıkıyönetimin kararını olduğu gibi aktarıyor, fakat hemen arkasından da “sosyal cumhuriyet”in başlangıçtan beri açık hedefleri olduğunu –eski sayılardan alıntılar yaparak– hatırlatıyordu. Aslında değişen bir şey yoktu ve kapatma kararının nedenini başka yerde aramak lazımdı. Marx, hükümet ve sıkıyönetime meydan okuyan bir tonda, yazısını şöyle bitiriyordu: “Ve şimdiden her türlü ulustan savaşçılardan oluşan bir devrimciler ordusu, Rus ordularının temsil ettiği ve birleştirdiği Eski Avrupa’nın doğusuna kafa tutuyor ve şimdiden, Paris’ten <span class="ideitalik">“Kızıl Cumhuriyet”</span> tehdidini sallıyor.”<sup class="calibre2"><a href="../Text/felsefe_split_000.html#footnote%20-91814-90" id="footnote-91814-90-backlink">[90]</a></sup></p>

  <p class="normal1"><span class="ideitalik">Yeni Renanya Gazetesi</span>’nin kapanmasından hemen sonra Marx ve Engels Frankfurt’a geçtiler.<sup class="calibre2"><a href="../Text/felsefe_split_000.html#footnote%20-91814-91" id="footnote-91814-91-backlink">[91]</a></sup> O sırada yeni bir devrimci dalga yükseliyor, buna karşılık ordular halk ayaklanmalarına karşı müdahalede isteksiz davranıyordu. Marx ve Engels ise, bu koşullarda, ulusal boyutlar kazanacak genel bir ayaklanma bekliyor ve bu yönde eylem ve propagandaya devam ediyordu. Ne var ki Frankfurt’ta görüştükleri sol milletvekillerinin desteğini alamadıkları gibi, Bade ve Palatina’da da umduklarını bulamadılar. Son durakları olan Bingen’de ise önce tutuklanıp, sonra serbest bırakıldılar ve orada yollarını ayırarak seyahatlerine farklı yönlerde devam ettiler. Marx bir kez daha devrim başkentine, Paris’e gitti; Engels ise Palatina’ya dönerek, devrimci olduğu için ordudan ihraç edilmiş eski bir subayın, August von Willich’in birliğine “asker” yazıldı. Kendi ifadesiyle “eğer fırsat çıkar ve (devrimci) savaş patlarsa, <span class="ideitalik">Yeni Renanya Gazetesi</span>’nin bir yayın kurulu üyesine layık olabilecek tek yer buydu”.<sup class="calibre2"><a href="../Text/felsefe_split_000.html#footnote%20-91814-92" id="footnote-91814-92-backlink">[92]</a></sup></p>

  <p class="normal1">Marx ise Paris’te tüm devrimci örgütlerle temasa geçmiş ve bir yıl önceki devrimi tamamlayacak genel ayaklanmanın hazırlıklarına katılmıştı. Bu amaçla gizli bir sosyalist komite kurulmuş ve işçilere dağıtılacak silahları depolamaya başlamıştı. Parlamentodaki devrimci partinin (<span class="ideitalik">La Montagne</span>) sözcüsü Ledru-Rollin de 11 Haziranda, Meclis’te, Anayasa’yı çiğneyen Louis Napolyon’u tehdit ederek “cumhuriyetçilerin her türlü vasıtayla, gerekirse silah zoruyla” Anayasa’yı koruyacaklarını ilan etmişti.<sup class="calibre2"><a href="../Text/felsefe_split_000.html#footnote%20-91814-93" id="footnote-91814-93-backlink">[93]</a></sup> Ne var ki sadece iki gün sonra da aynı lider, aynı yerde bu kez barışçı bir gösteri yapacaklarını söyledi ve... tüm emekçilerin güvenini kaybetti.</p>

  <p class="normal1">Barışçı gösteri, süvari birliklerinin ani bir baskını ile dağıtıldı. Proletarya pasif davranmış ve silah deposu bile korunamadan askerlerin eline geçmişti. Durum bir yıl önceki devrimin tamamen tersi idi. Marx’ın yazdığı gibi, “13 Haziran 1849, 1848 Haziranının intikamından başka bir şey değildi. O zaman proletarya <span class="ideitalik">La Montagne</span> (sol parti) tarafından terk edilmişti; şimdi ise <span class="ideitalik">La Montagne</span> proletarya tarafından terk ediliyordu”.<sup class="calibre2"><a href="../Text/felsefe_split_000.html#footnote%20-91814-94" id="footnote-91814-94-backlink">[94]</a></sup> Paris’te sıkıyönetim ilan edildi ve kitlesel tutuklamalar başladı. 13 Haziran sadece Fransız küçük burjuva demokrasisinin yenilgisi olmamış, aynı zamanda tüm Avrupa’da devrim için ağır bir yenilgi olmuştu.</p>

  <p class="normal1">Bu yenilgi her şeyden önce tüm emekçilerin yenilgisiydi; fakat devrime katılmış, hatta yer yer büyük riskler almış öğrenciler kategorisi de yenilenler arasındaydı. Devrim analizlerinde karşılaşılan bir sorun da şuydu: Öğrenciler bir “toplumsal kategori” olarak devrimci güçler arasında yer alabilir miydi?<sup class="calibre2"><a href="../Text/felsefe_split_000.html#footnote%20-91814-95" id="footnote-91814-95-backlink">[95]</a></sup> Gerçek şudur ki 1848 devrimiyle ilgili yorumlarında, Marx ve Engels, hiçbir zaman öğrencileri toplumsal sınıflardan bağımsız, özgün bir kategori olarak düşünmediler. Gerçi daha sonraları, Viyana’daki ayaklanmayı anlatan Engels, devrime katılan öğrencilerden söz etmiş ve “silahlı ve muhafız alayından daha disiplinli dört bin öğrencinin devrimcilerin silahlı birliklerinin gerçek gücünü oluşturduklarını” yazmıştı. Bunlar, Engels’e göre, işçilerle burjuvazi arasında “bağımsız ve epeyce hareketli bir pozisyon” alarak harekete katkıda bulunmuşlardı.<sup class="calibre2"><a href="../Text/felsefe_split_000.html#footnote%20-91814-96" id="footnote-91814-96-backlink">[96]</a></sup> Ne var ki sonuç bozgunla bitince, Engels’in ifadesiyle, “kendilerini “<span class="ideitalik">esprinin temsilcileri</span>” olarak nitelemekten hoşlanan devrimci öğrenciler, (eğer, gerekli niteliklerden hiçbirine sahip olmadıkları halde, subay olmak üzere seçilmedilerse) kavgadan ilk kaçan unsurlar oldular”.<sup class="calibre2"><a href="../Text/felsefe_split_000.html#footnote%20-91814-97" id="footnote-91814-97-backlink">[97]</a></sup> Kısaca öğrenci hareketlerine, son tahlilde, yine sınıfsal beklenti ya da kaygılar egemen olmuştu. Şimdi biz öğrenci sorunuyla ilgili parantezi burada kapatarak tekrar 1848 Paris’ine ve karşı-devrime dönelim.</p>

  <p class="normal1">1848 Haziranında devrimci girişimin bastırılmasından sonra kurulan baskı rejiminde, Marx, tutuklanmadan zor kurtuldu ve son beş yılda sık sık karşılaştığı gibi yeni bir sürgün kararıyla karşılaştı. Eğer Fransa’da kalmak isterse ancak Bretagne’da, öldürücü hastalıkların hüküm sürdüğü bataklık bir bölgede (Marais Pontins) kalabilecekti. Marx, Engels’e gönderdiği mektupta “maskeli bir cinayet girişimi” olarak nitelediği bu “izin”e itibar etmedi ve yeni yerleşme merkezi olarak Londra’yı seçti.<sup class="calibre2"><a href="../Text/felsefe_split_000.html#footnote%20-91814-98" id="footnote-91814-98-backlink">[98]</a></sup> Hayatını Almanya’da tehlikede gördüğü Engels’i de Londra’ya çağırıyor ve orada Almanca bir gazete çıkarmayı planlıyordu.</p>

  <p class="normal1">Marx 24 Ağustos 1849’da Londra’ya, artık ömrünün sonuna kadar kalacağı kapitalist metropole geldi ve yerleşti. Böylece sadece kendi hayatında değil, Avrupa’nın devrim tarihinde de yeni bir dönem başlıyordu. Arkada kalan fırtınalı yıllarda eylem (praksis) ön plana çıkmıştı; artık uzun bir süre teori ön planda olacak, Marx’ın bu alandaki çalışmaları <span class="ideitalik">Kapital</span> ile noktalanacaktı.</p>

  <p class="normal">Tarihî Materyalizm: Kaynaklar ve Güncellik</p>

  <p class="normal1">Marx, 1860 Şubatında dostu F. Freiligrath’a yolladığı mektupta “1852’de kendi önerisi üzerine <span class="ideitalik">Komünist Birliği</span>’nin kapatılmasından sonra hiçbir <span class="ideitalik">gizli</span> ya da <span class="ideitalik">açık</span> örgüte üye olmadığını; dolayısıyla, geçici anlamıyla “parti” sözcüğünün sekiz yıldır kendisi için artık mevcut olmadığını” söylüyordu.<sup class="calibre2"><a href="../Text/felsefe_split_000.html#footnote%20-91814-99" id="footnote-91814-99-backlink">[99]</a></sup> Aynı yıl, Marx, New Yorklu komünistlerin partiyi canlandırma girişimlerine de olumsuz yanıt verdi. Onlara da “kuramsal çalışmalarının, işçi sınıfına, Kıta Avrupa’sında çağını tamamlamış örgütlere katılmasından çok daha yararlı olacağına inandığını” yazmıştı.<sup class="calibre2"><a href="../Text/felsefe_split_000.html#footnote%20-91814-100" id="footnote-91814-100-backlink">[100]</a></sup> Bu kuramsal çalışmalar korkunç mali sıkıntılar, hastalıklar ve evlat acıları arasında, gecikmeli olarak 1867 yılında, <span class="ideitalik">Kapital</span>’in yayınlanması ile taçlandı. Arada, 1864 yılında, Marx’ın bu kez etkili olabileceği düşüncesiyle katılmayı reddedemediği <span class="ideitalik">Enternasyonal Emekçiler Derneği</span> (1. Enternasyonal) kurulmuştu.</p>

  <p class="normal1">İlerleyen sayfalarda Marx ve Engels’in praksis felsefesi çerçevesinde devrimci örgütlenme ve eylemle ilişkilerine tekrar döneceğim. Burada iki düşünürün bilim ve felsefe tarihine tarihî ve diyalektik materyalizm olarak geçmiş olan teorik ürünlerinin genel bir tablosunu çizmek istiyorum. Fakat daha önce günümüzde konuya nasıl yaklaşabileceğimiz hakkında iki noktayı açıklığa kavuşturmamız gerekiyor. Bunlardan birincisi tarihî maddecilikle ilgili araştırmamıza temel teşkil edecek kaynaklarla ilgilidir. İkincisini ise Marx ve Engels’le aramızda oluşan tarihsel aralıktan doğan güncellik sorunu teşkil ediyor.</p>

  <p class="normal1"><span class="ideitalik">Kapital,</span> kuşkusuz Marx’ın ve de tüm sosyalist yazının başyapıtıdır. Ne var ki, bu temel eserin önceliği tartışma götürmez olsa bile, tarihî materyalizmi incelerken sadece <span class="ideitalik">Kapital</span> ile yetinemeyiz. Engels, 1885’te <span class="ideitalik">Komünist Birliği’</span>nin tarihini anlatırken, daha 1845’te Brüksel’de buluştukları sırada, Marx’ın “tarihî maddecilik kuramını tamamen geliştirmiş olduğunu” yazmıştı.<sup class="calibre2"><a href="../Text/felsefe_split_000.html#footnote%20-91814-101" id="footnote-91814-101-backlink">[101]</a></sup> Yine Engels, Marksizm başlığı altında topladığı teorik bütünlüğü “bilimsel sosyalizm” olarak adlandırmıştı. Yakın tarihlerde de, bazı kuramcılar, tarihî maddeciliğin bir <span class="ideitalik">genel teori</span> olduğunu, <span class="ideitalik">Kapital</span>’in ise kapitalist üretim biçimini inceleyen özel bir bilim dalı (ekonomi politik) teşkil ettiğini ileri sürmüşlerdir. Bu ve buna benzer öneriler ışığında, Marksizmi, Marx ve Engels’in 1845’deki yazılarından (<span class="ideitalik">Kutsal Aile, Feuerbach Üzerine Tezler</span>), <span class="ideitalik">Anti-Dühring</span>’e (1878) kadar uzanan geniş bir çerçevede incelememiz gerekiyor. Ne var ki bu yazınsal çerçevede de Marx ve Engels’in kuram ve yöntemlerini doğrudan sergiledikleri bazı eser ve sunuşlar vardır: <span class="ideitalik">Alman İdeolojisi</span> (özellikle genel giriş kısmı); <span class="ideitalik">1857 El-Yazmaları</span> (<span class="ideitalik">Grundrisse</span>); <span class="ideitalik">Ekonomi Politiğin Eleştirisi’</span>nin ünlü önsözü (1859); <span class="ideitalik">Kapital</span>’e yazılan önsözler ve “<span class="ideitalik">mal fetişizmi”, “ilkel birikim”</span> konularındaki analizler ve nihayet Engels’in <span class="ideitalik">Anti-Dühring</span> (1878)<span class="ideitalik">, Ludwig Feuerbach</span> (1886) başlıklı eserleri gibi. Aşağıdaki satırlarda tarihî ve diyalektik materyalizmi böyle bir referans çerçevesi içinde anlatmaya çalışacağız. Şimdi sözünü ettiğimiz zaman aralığından doğan ikinci soruna geçebiliriz.</p>

  <p class="normal1">Marx ve Engels eserlerini bir buçuk yüzyıl kadar önce, günümüzden hayli farklı sosyoekonomik koşullar içinde verdiler. Marksist öğreti, aradan geçen bu uzun zaman dilimi içinde sosyal kavgalarla beslenen ve yer yer de yeni kavgalara yol açan değişik yorumlara uğradı. Öte yandan Sovyetler Birliği’nde, Çin Halk Cumhuriyeti’nde ve bunlara karşı mesafesini almış bazı özerk tecrübelerde (Yugoslavya, Küba, Arnavutluk) devlet doktrini statüsü kazanmış olması bu yorum ve tartışmaları derinden etkileyen bir faktör oldu. Bu konularda zengin bir yazın oluşmuş, “uzmanlaşmış kitaplıklar” kurulmuştur. Ne var ki 1989’da Berlin duvarının yıkılması ve arkasından da Sovyetler Birliği’nin çökmesi bu yazının güncelliğini geniş ölçüde ortadan kaldırmış ve bu (Marksist-Leninist-Maoist-Kastrist-Titist vb.) tartışmaları da bir ölçüde tarihin arşivlerine göndermiştir.</p>

  <p class="normal1">Burjuva ideolojisine göre Sovyetler Birliği ile birlikte Marksizm (ve onunla beraber tarih) de bitmiş, liberalizm mutlak zafer kazanmıştı. Yaratılan bayram havası somut ifadesini finansal sermayeyi kısıtlayacak her türlü kurala savaş açan önlemlerde buldu. Ünlü Amerikan üniversiteleri ve işletme okulları bu “küreselleşme” kampanyasında başı çektiler ve sonunda da ironiyle söz ettikleri “<span class="ideitalik">Marksizm-Leninizm İlm-i Hâli</span>”nin yerine “<span class="ideitalik">Küreselleşme İlm-i Hâli</span>”ni yerleştirmeyi başardılar. Aklı ve akılcılığı aşağılamayı ilke edinmiş “postmodern” dalgaların biçimlendirdiği bir dünyada artık “küreselleşme”ye karşı çıkmak, çağ dışı olmanın, Aydınlanma yanılgılarına geri dönmenin en açık ifadesiydi. Bugün <span class="ideitalik">Marksizm</span>i böyle bir ortamda yeniden okuyoruz. Ve diyoruz ki, yukarıdaki itirazları hiç paylaşmamakla beraber, biz de son yirmi otuz yılı yok sayamayız ve Marksizmi tarihe karışmış partilerin yorum ve önerileri çerçevesinde okuyamayız: Tıpkı bu tecrübeleri hiç yaşanmamış sayamayacağımız gibi. Böylece, ilk aşamada, Marx ve Engels’in yukarıda sözünü ettiğim eserlerine dayanarak, tarihî ve diyalektik materyalizmin temel tezlerini ve yöntemini özetlemeye çalışacağım; ikinci aşamada da ana hatlarıyla daha sonraki gelişmeleri ve tartışmaları özetleyeceğim.</p>

  <p class="normal">Tarihî ve Diyalektik Materyalizm</p>

  <p class="normal1">Marx ve Engels düşünce sistemlerini geliştirirken akademik alanda karşılaştıkları en ileri bilim dalı iktisat ilmiydi ve o da en yetkin ifadesine kapitalizmin en gelişmiş olduğu İngiltere’de kavuşmuştu. Öyle ki Büyük Britanya iktisat okulu kapitalizmin henüz emekleme safhasında olduğu Almanya’da bile dikkatleri çekmeyi başarmıştı. Hegel, son eserlerinde İngiliz ekonomi politiğinin övgüsünü yapmış; Engels de çok genç yaşlarda, bir fabrikatör oğlu olarak, Manchester’de, iktisat kuramlarını Marx’tan da önce incelemişti. Ne var ki İngiliz iktisatçıları, konuya, kendi ulusal düşünce gelenekleri bağlamında, ampirist yöntemle ve genel kuram ya da sistem kaygılarından uzak bir şekilde yaklaşıyorlardı. Örneğin İngiliz İktisat Okulu’nun zirve noktası olan Ricardo, Marx’ın işaret ettiği gibi, “kâr-rant, kâr-ücret karşıtlıklarını ve sınıf çelişkilerini kararlı bir şekilde araştırmalarının başlangıcı yapmış”, fakat bu çelişkileri, “saf bir şekilde toplumların doğal, değişmez kanunu olarak formüle etmişti”. Ve böylece “burjuva bilimi bir daha aşmayacağı sınırlara ulaşmıştı”.<sup class="calibre2"><a href="../Text/felsefe_split_000.html#footnote%20-91814-102" id="footnote-91814-102-backlink">[102]</a></sup> Oysa çok genç yaşlarda Hegel’in diyalektik yöntemini benimsemiş olan Marx ve Engels için “doğal ve değişmez” toplum kanunları yoktu ve Ricardo’nun idealist yöntemi bu gerçeği gizleyerek kapitalizmi ölümsüzleştiriyordu. Öte yandan Fransız Devrimi’nden sonra Fransız tarih-yazıcılığı, yakın geçmişin oluşturduğu sosyal laboratuvardan beslenerek “toplumsal tarih” anlayışına dönüşmüş ve analizlerini sınıfsal olgulara dayandırmıştı. Böylece tarihî ve diyalektik materyalizm 19. yüzyılın ortalarında, farklı kültür geleneklerinin ürünü olan ve dâhiyane bir çabanın bazı özlü katkılarla senteze ulaştırdığı üç öğeden oluştu: Alman felsefesi; İngiliz ekonomi politiği ve Fransız toplumsal tarihçiliği. Şimdi bu öğeleri biraz yakından görelim.</p>

  <p class="alt-ara"><span class="ideitalik">A) Alman Felsefesi</span></p>

  <p class="normal1">Marx ve Engels salt felsefi sorunları konu edinen bir eser vermediler. Kendilerini Hegel diyalektiğinin mirasçısı olarak görüyorlardı ve yaptıkları şey de, Marx’ın deyimiyle, Hegel’de “mistik bir zarf” içinde gizlenmiş olan “rasyonel çekirdeği” ortaya çıkarmak ve “başı üzerinde yürüyen diyalektiği ayakları üzerine oturtmak” olmuştu.<sup class="calibre2"><a href="../Text/felsefe_split_000.html#footnote%20-91814-103" id="footnote-91814-103-backlink">[103]</a></sup> Marx, <span class="ideitalik">Kapital</span>’in ikinci baskısına yazdığı önsözde bu konuda şunları söylemiştir: “Diyalektik yöntemim, Hegel’in yönteminden sadece temeli itibariyle ayrılmıyor; onun tam tersidir. Hegel’in <span class="ideitalik">İde</span> adı altında şahıslaştırdığı düşüncenin hareketi, gerçeğin (Realität) yaratıcısıdır ve gerçek de <span class="ideitalik">İde</span>’nin duyumsal (fenomenal) biçimidir. Benim için ise, aksine, düşüncenin hareketi gerçeğin insan beynine yansımış olan ifadesidir.”<sup class="calibre2"><a href="../Text/felsefe_split_000.html#footnote%20-91814-104" id="footnote-91814-104-backlink">[104]</a></sup></p>

  <p class="normal1">Marx yöntem sorunuyla yoğun bir biçimde meşgul olduğu bir sırada da, bir vesileyle Hegel’in <span class="ideitalik">Logik</span>’ini gözden geçirirken bu düşünüre borcunu anımsamış ve Engels’e “eğer bir gün böyle bir çalışma için yeniden zaman bulursam, sağduyu sahiplerine Hegel’in keşfettiği, fakat aynı zamanda mistikleştirdiği yöntemi anlatmayı çok isterim” diye yazmıştı.<sup class="calibre2"><a href="../Text/felsefe_split_000.html#footnote%20-91814-105" id="footnote-91814-105-backlink">[105]</a></sup> Biliyoruz ki Marx bu zamanı hiçbir zaman bulamadı ve Hegel’in yöntemi hakkında “çok istediği” eseri de veremedi. Aslında, mektubun tarihine bakarak, Marx’ın bu konudaki sessizliğinin “zaman bulamama”nın ötesinde bazı başka nedenleri olduğunu da düşünebiliriz. Sanıyorum ki, Marx, daha sonraki çalışmaları sırasında, diyalektiğin soyut bir biçimde sunulmasının gereğine inanmadı; çünkü başta <span class="ideitalik">Kapital</span> olmak üzere, tüm somut analizlerinde diyalektik zaten uygulama halinde idi. Bununla beraber Marksizmin felsefe ile ilişkisi günümüze kadar sorgulama ve tartışma konusu olmaktan kurtulamadı.</p>

  <p class="normal1">Marksizm bir felsefe yaratmadı, fakat kendisini daha önceki felsefi sistemlerden ayıran iki felsefi ilkeden ya da ön-kabulden (<span class="ideitalik">Voraussetzung</span>) hareket ediyordu. Bunlardan birincisi <span class="ideitalik">materyalizm</span> idi ve bu <span class="ideitalik">materyalizm</span> 18. yüzyılın “<span class="ideitalik">mekanist materyalizm</span>”inden farklı olarak <span class="ideitalik">“diyalektik materyalizm”</span> idi. Marx daha Feuerbach üzerine yazdığı <span class="ideitalik">Tezler</span>’den (1845) itibaren, Hegel’in aksine, madde dünyasıyla düşünce dünyasını ayırmıştı. Bu elbette ki düşünce dünyasının tamamen soyut, nesnel gerçek (<span class="ideitalik">Realität</span>) dışı ve dünyadan kopuk olduğu anlamına gelmiyordu. Düşünce ve teori dünyası maddi dünyanın zihin dünyamızda “yansıması”, kendi gelişme kuralları içinde ve <span class="ideitalik">aktif bir biçimde</span> yeniden üretilmesi idi. Ancak bu ikilem epistemolojik planda şu sonucu doğuruyordu: Teorik planda <span class="ideitalik">diyalektik materyalizm</span> ve <span class="ideitalik">tarihî materyalizm</span>, aralarında bilimin henüz inandırıcı bir bütünlük kuramamış olduğu iki ayrı alan oluşturuyorlardı. Tarihî materyalizm pozitivist tarih-yazıcılığını farklı bir metodoloji ve kuramsal katkılarla zenginleştiriyor ve ona bilimsel bir statü kazandırıyor; diyalektik materyalizm ise epistemolojik ve metodolojik bir tavırla nesne dünyasına eğiliyor, <span class="ideitalik">heuristik</span> (bulmaya yönelik) şekilde, doğadaki diyalektik gelişmeleri keşfetmeye çalışıyordu. Bu ayrım pratikte de Marx ile Engels arasında bir iş bölümüne yol açmış ve Marx esas itibarıyla (hayatta iken sadece ilk cildini yayımlayabildiği) <span class="ideitalik">Kapital</span> ile taçlanan tarihî materyalizm çalışmalarını yürütürken, Engels de, (hayatta iken tamamlayamadığı) “<span class="ideitalik">Doğa Diyalektiği</span>” üzerinde yoğunlaşmıştır.</p>

  <p class="normal1">Bu kısa açıklamamız gösteriyor ki Marksizmde “sistem”leştirilmiş bir felsefe yoktur; zaten tarihî materyalizm Hegel’de en yetkin ifadesini bulan sistemik düşüncenin yadsınması ile ortaya çıkmıştır. Daha genel bir ifade ile tarihî materyalizm, Hegel’in diyalektik yöntemiyle dönemin en ileri sosyal ve iktisadi kuramlarının buluşması sonucunda doğmuştu. Bunların içinde de en önemli dayanağı kuşkusuz Hegel’in yöntemi teşkil ediyordu.<sup class="calibre2"><a href="../Text/felsefe_split_000.html#footnote%20-91814-106" id="footnote-91814-106-backlink">[106]</a></sup> Oysa Hegel, Marx’ın “mistik zarf” dediği bir “sistem” içinde sunduğu bu diyalektikle büyük bir üne kavuşmuş Alman üniversitesinin yıldızı olmuştu. Buna karşılık sistemin rasyonel çekirdeği kuşku ve endişe yaratıyordu. Bu paradoksal durumu, Marx, şöyle açıklamıştır: “(Hegel’in sistemi) mistik giysisi altında mevcut durumu yüceltir gibi göründüğünden, diyalektik Almanya’da moda oldu. (Buna karşılık aynı diyalektik) rasyonel yönüyle de yönetici sınıflar ve ideologları için iğrenç bir şey ve bir skandal halini aldı; çünkü mevcut durumun pozitif kavranışına, kaçınılmaz çelişkilerin hemen anlaşılması ve zorunlu yok olmaları olgularını da ekliyordu”<sup class="calibre2"><a href="../Text/felsefe_split_000.html#footnote%20-91814-107" id="footnote-91814-107-backlink">[107]</a></sup> Kısaca Hegel’de “sistem” tutucu, “diyalektik” ise devrimciydi.</p>

  <p class="normal1">Tarihî materyalizm, geleneksel felsefenin yadsınması, Marx ve Engels’in “<span class="ideitalik">Alman İdeolojisi</span>” başlığı altında eleştirdikleri sistemik ve metafizik düşüncenin reddi üzerine kuruldu. Hegel, tarihsel ve diyalektik yöntemiyle bu iki dönemi bağlayan bir halka olmuştu. Engels’in günümüze de ışık tutan ifadesiyle, böylece, “tarihten ve doğadan kovulmuş olan felsefe, var olabildiği kadarıyla saf düşünce alanına, yani <span class="ideitalik">mantık</span> ve <span class="ideitalik">diyalektik</span> olarak düşünce sürecinin kanunlarının kuramsal alanına sığınıyordu”.<sup class="calibre2"><a href="../Text/felsefe_split_000.html#footnote%20-91814-108" id="footnote-91814-108-backlink">[108]</a></sup> Engels’in bu sözlerinin açıkça gösterdiği gibi, iki düşünür, bu alandaki araştırmalarını “felsefe” olarak değil, nesnel olguların kendi iç çelişkileri içinde bilimsel olarak sergilenmesi olarak görüyorlardı. Oysa Marksizm-Leninizm’in Sovyetler Birliği’nde devlet felsefesi haline gelmesinden sonra karşılaşılan olumsuz gelişmelerden biri de “Doğa Diyalektiği”nin yeniden “felsefe” statüsüne yükseltilmesi ve <span class="ideitalik">heuristik</span> nitelikli bir ilkenin tartışılmaz bir <span class="ideitalik">dogma</span> niteliğine bürünmesi olmuştur.<sup class="calibre2"><a href="../Text/felsefe_split_000.html#footnote%20-91814-109" id="footnote-91814-109-backlink">[109]</a></sup> Doğa diyalektiği sadece felsefenin ontolojik sorun olarak tartıştığı konuyu dogmalaştırmıyordu; aynı zamanda bilgi kuramını da pasif bir temele oturtuyor ve bilgilerimizin nesnel dünyanın “yansımaları” olarak kazanıldığını ileri sürüyordu. Oysa tarihî maddeciliğin kurucuları <span class="ideitalik">Feuerbach Üzerine Tezler</span> ve <span class="ideitalik">Alman İdeolojisi</span>’nde bilgilerin kazanılması sürecine praksis, dil ve dilin tarihî oluşumu bağlamında yaklaşmışlar ve çağdaş araştırmalara temel teşkil edecek çözümlemeler getirmişlerdi. Marx daha 1845’te, Feuerbach hakkındaki tezlerinde, daha önceki tüm materyalizm şekillerinin “nesne, fiilî gerçeklik ve duyarlığı” (<span class="ideitalik">Gegenstand, Wirklichkeit, Sinnlichkeit</span>), praksis ve öznel olarak hissedilen eylemler şeklinde değil de “<span class="ideitalik">salt nesne ve sezgi</span>” olarak <span class="ideitalik">pasif şekilde</span> kavradıklarının ve <span class="ideitalik">aktif tarafın</span> da (Hegel’de olduğu gibi) idealist felsefe tarafından geliştirildiğinin altını çiziyordu.<sup class="calibre2"><a href="../Text/felsefe_split_000.html#footnote%20-91814-110" id="footnote-91814-110-backlink">[110]</a></sup> Fakat biz bu tartışmayı daha sonraya bırakarak, Marksizm’i yaratan ikinci bilgi dalına, ekonomi politiğe geçebiliriz.</p>

  <p class="alt-ara"><span class="ideitalik">B) Ekonomi Politik</span></p>

  <p class="normal1">Marx, iktisadî analizinde İngiliz iktisatçıların “değer”i emeğe dayandıran kuramlarından (emek-değer kuramından) hareket etmiştir. Fakat burada da eklektik bir girişimden çok, yapıcı öğelerini aşan ve zenginleştiren (<span class="ideitalik">Aufhebung)</span> diyalektik bir sentezle karşı karşıyayız. Bu sentez klasik iktisatçıların asla tasarlamadıkları bir tarihî süreç çerçevesinde düşünülmüş ve yeni kavramlar üretilerek gerçekleştirilmiştir.</p>

  <p class="normal1">Marx, <span class="ideitalik">Kapital</span>’in önsözünde, “bu eserde <span class="ideitalik">kapitalist üretim biçimini</span> ve ona tekabül eden <span class="ideitalik">üretim ve değişim ilişkilerini</span> inceliyorum” der (italikler Marx’ın).<sup class="calibre2"><a href="../Text/felsefe_split_000.html#footnote%20-91814-111" id="footnote-91814-111-backlink">[111]</a></sup> Bu ifadede yeni ve temel bir kavram olarak “üretim biçimi” kavramı ile karşılaşıyoruz. Marx, kapitalist sistemi klasik iktisatçılar gibi “doğal ve değişmez” bir sistem olarak değil, daha o tarihlerde egemen olan, fakat zaman içinde sınırlı, “tarihi” bir kategori olarak ele alıyordu. Üretim biçimi, <span class="ideitalik">üretim güçleri</span> ve <span class="ideitalik">üretim ilişkileri</span> (alt-yapı) ile <span class="ideitalik">devlet</span> ve <span class="ideitalik">ideoloji</span> (üst-yapı) öğelerinden oluşuyor ve Marx’ın “<span class="ideitalik">toplumsal ve</span> <span class="ideitalik">ekonomik formasyon</span>” dediği toplumsal birimler temelinde gelişiyordu. Kapitalist üretim biçimi egemenliğini “ulus-devlet” dediğimiz bu birimler çerçevesinde kurmuştur.<sup class="calibre2"><a href="../Text/felsefe_split_000.html#footnote%20-91814-112" id="footnote-91814-112-backlink">[112]</a></sup></p>

  <p class="normal1">Tarihî maddeci kuramın kurucusu, bugün son derece basit ve açık görünen, fakat toplumsal düşünce tarihinde bir devrim niteliği taşıyan bulgusunu <span class="ideitalik">Eknomi Politiğe Giriş</span>’inin ünlü önsözünde şöyle sunmuştur: “(Paris’te ve Brüksel’de başladığım) araştırmalarım şu sonuca vardı: Hukuki ilişkiler ve devlet şekilleri ne kendi başlarına ne de insan zihninin sözde gelişimi sayesinde anlaşılabilirler. Aksine, bunların kökleri maddi varoluş koşullarındadır. Hegel bu maddi koşulların bütünlüğünü, 18. yüzyıl Fransız ve İngiliz düşünürlerini izleyerek <span class="ideitalik">sivil toplum</span> olarak adlandırmıştı. Sivil toplumun anatomisi de, ekonomi politikte aranmalıdır.”<sup class="calibre2"><a href="../Text/felsefe_split_000.html#footnote%20-91814-113" id="footnote-91814-113-backlink">[113]</a></sup></p>

  <p class="normal1">Bu ifadede görüldüğü gibi, Marx’ın katkısı, genel bir kavram olan “sivil toplumun anatomisi”ni yaparak ve bu çözümleme ile yeni kavramlar (üretim biçimi, üretim ilişkileri, üretim güçleri) geliştirerek ortaya çıkmıştır.<sup class="calibre2"><a href="../Text/felsefe_split_000.html#footnote%20-91814-114" id="footnote-91814-114-backlink">[114]</a></sup> Bu şekilde inşa edilen kuramsal bütünlük de o dönemin akademik iş bölümünün ifadesi olan “bilim sınıflaması”nın sınırlarını fazlasıyla aşmaktadır. Marx, <span class="ideitalik">Kapital</span>’de esas olarak kapitalizmin “ekonomi politiği”ni incelemiş olsa bile, bu temel eser Adam Smith ya da Ricardo’nun anladığı şekliyle “ekonomi politik” çerçevesinde düşünülemez. Marx, bazı mütevazı beyanlarına rağmen, kuşkusuz devrimci katkısının farkındaydı. Bu katkı, bir yönüyle de teori ile pratiği birlikte düşünmesinden kaynaklanıyordu. <span class="ideitalik">Kapital</span>’i yazarken emekçi dostu Klings’e yolladığı mektupta, Marx, eserinin “teorik planda burjuvaziye altından asla kalkamayacağı bir darbe vuracağını” söylemişti.<sup class="calibre2"><a href="../Text/felsefe_split_000.html#footnote%20-91814-115" id="footnote-91814-115-backlink">[115]</a></sup> Aynı yıllarda Birinci Enternasyonal da devrimci kuramı pratiğe geçirmeye çalışıyordu.</p>

  <p class="normal1"><span class="ideitalik">Kapital</span>’in bilimsel plandaki temel katkıları nelerdi?</p>

  <p class="normal1"><span class="ideitalik">Kapital</span>’de sadece kapitalist üretim biçiminin doğuşu, egemen konuma gelişi, temel kategorileri ve iç çelişkileri söz konusu değildi; aynı zamanda yepyeni bir tarih metodolojisi ve geleneksel (öykücü) tarih-yazıcılığını bilimsel statüye yükselten epistemolojik bir devrim söz konusuydu. Bu devrim iki temel ilkeye dayanıyordu. Bunlardan birincisi tarihî analizlerin <span class="ideitalik">bugünü</span> anlamakla başlayacağını; yani <span class="ideitalik">dünden bugüne</span> değil, <span class="ideitalik">bugünden düne</span> bakarak gerçeklere ulaşılabileceğini ifade eden ilkeydi. Toplumsal ilişkilerin çok daha karmaşık bir yapı arz ettiği <span class="ideitalik">bugünü</span> anladığımız ölçüde <span class="ideitalik">dünü de</span> anlayabilirdik. Kısaca, Marx’ın özlü ifadesiyle “(maymunun anatomisi insanın değil) insanın anatomisi maymunun anahtarı” idi. Böylece ancak içinde bulunduğumuz kapitalist sistemi anlayarak daha önceki (komünal, köleci, feodal) üretim biçimlerini de anlayabilirdik. Marx, metodolojiyle ilgili ünlü bir önsözünde bu konuda şunları yazmıştır: “Burjuva toplumu şimdiye kadar en gelişmiş ve çeşitlenmiş üretimin tarih içindeki örgütlenme biçimidir. (Bu toplumun) yapılarının anlaşılmasını ve koşullarını ifade eden kategoriler, aynı zamanda harabeleri ve unsurları üzerine kurulduğu ve henüz aşılmamış birtakım kalıntılarını sinesinde barındırdığı bazı kaybolmuş toplumların anlaşılmasını da sağlar. <span class="ideitalik">İnsanın anatomisi maymunun</span> <span class="ideitalik">anatomisinin anahtarıdır</span>. Bunun gibi, burjuva ekonomisi, antik ekonominin vb. de anahtarını verir.”<sup class="calibre2"><a href="../Text/felsefe_split_000.html#footnote%20-91814-116" id="footnote-91814-116-backlink">[116]</a></sup> Böylece sözü bu açıklamada adı geçen ve “kapitalizm”i anlamamızı mümkün kılacak kategorilere getiriyoruz. Marx’ın metodolojisinin ikinci temel ilkesi burada karşımıza çıkmaktadır.</p>

  <p class="normal1">Marx, kendi bilim anlayışını, daha önce Hegel’in de yaptığı gibi metafizik ve ampirist ilim anlayışlarını eleştirerek ortaya koymuştur. Tarihî maddeci anlayışa göre bilimsel gerçeklere dolaysız, ham bilgilerle varamazdık. Eğer gerçeklere, doğrudan, duyularımızla kazandığımız verilerle ulaşabilseydik ayrıca bilimsel araştırmalara gerek kalmazdı. Kaldı ki toplum bilimciler doğa bilimlerinde olduğu gibi maddi dünyayı çok daha yakından tanımamızı sağlayacak araçsal donanıma da sahip değildiler. Bu alanda bilimsel gerçeklere varmanın aracı “soyutlama” ve bu yolla ulaşılan temel “kategoriler” idi.</p>

  <p class="normal1">Bilimsel çalışmada başlangıç noktamız ister istemez ilk (intuitive) bilgilerimizi teşkil eden genel kategoriler olacaktı: Toplumun nüfusu, nüfusun şehirde ve köyde yaşayan kesimleri, toplumsal sınıflar gibi. Böylece giderek Marx’ın “toplumsal hücreler” dediği en soyut kavramlara ulaşacaktık. Marx kapitalizmin egemen olduğu bir toplumda yaşayan bir düşünür olarak analizine önce duyularla elde edilen, gözle görünür elle tutulur ham bilgilerle başlamış ve soyutlamalarla mal, para, emek gibi kategorilere ulaşmıştı. Daha sonra, bu kez temel hücrelerden (emek, para, mal) başlayarak, <span class="ideitalik">asıl bilimselliği teşkil eden zihinsel etkinlik</span> içinde, toplumsal yapılanmayı yeniden kurmuştu. Şimdi bilimsel araştırma yöntemini nasıl açıkladığını bizzat Marx’ın kaleminden okuyalım: “Toplumsal hayatın biçimleri üzerinde düşünme ve sonuç olarak da bilimsel analiz, nesnel dünyadaki hareketin tam tersi bir yol izler. (Bilimsel analiz) belli bir gelişmenin ürünleri ile daha önce oluşmuş verilerle başlar. Emeğin ürünlerine mal damgasını vuran ve böylece bunların dolaşımını önceleyen biçimler, toplumsal hayatın doğal biçimleri gibi sabittirler ve insanlar ancak daha sonra kendilerine değişmez görünen bu biçimlerin –tarihî anlamlarını değil– gizli anlamlarını kavramaya çalışırlar.”<sup class="calibre2"><a href="../Text/felsefe_split_000.html#footnote%20-91814-117" id="footnote-91814-117-backlink">[117]</a></sup></p>

  <p class="normal1">Bu yöntem çerçevesinde, Marx, <span class="ideitalik">Kapital</span>’e şu cümle ile başlamıştır: “Kapitalist üretim biçiminin egemen olduğu toplumlarda zenginlik bir “büyük mal bolluğu” şeklinde ortaya çıkıyor.”<sup class="calibre2"><a href="../Text/felsefe_split_000.html#footnote%20-91814-118" id="footnote-91814-118-backlink">[118]</a></sup> Ve “içinde bulunduğumuz burjuva toplumunda, emeğin ürününün <span class="ideitalik">mal şekli</span> ya da malın <span class="ideitalik">değer şekli</span> <span class="ideitalik">ekonomik hücreyi</span> teşkil ediyor”.<sup class="calibre2"><a href="../Text/felsefe_split_000.html#footnote%20-91814-119" id="footnote-91814-119-backlink">[119]</a></sup> Ne var ki herkesin “mal”ları görmesine, bunların yararını ve değerini anlamasına rağmen, “iki bin yılı aşan bir sürede” “mal” denilen nesnelerin sırrına kimse nüfuz edememiş ve bu konuda hep “metafizik incelikler ve teolojik ukalalıklar” egemen olmuştur.<sup class="calibre2"><a href="../Text/felsefe_split_000.html#footnote%20-91814-120" id="footnote-91814-120-backlink">[120]</a></sup> İşte Marx’ın katkısı burada ortaya çıkıyor ve piyasada dolaşan malların aslında emeğin ürünü olduğunu, fakat emeğin de malların <span class="ideitalik">kullanma</span> ve <span class="ideitalik">değişme</span> değerlerine göre <span class="ideitalik">ikili bir yapı</span> arz ettiğini ifade ediyor.</p>

  <p class="normal1">Bilindiği gibi mallar belli insan ihtiyacını karşılayan, yararlı nesnelerdir ve bazı maddi öğelerin bir emek harcanarak işlenmeleri ile üretilirler. Aslında reel olarak sarf edilen emek özgül niteliktedir ve üretilen malın kullanma değerine, yani ondan nasıl yararlanılacağına göre değişen özellikler taşır. Örneğin ekmek yapmak ile elbise yapmak çok farklı emek türlerini gerektirir. Ne var ki üretilen nesnenin “mal” olabilmesi için sadece <span class="ideitalik">yararlı</span> olması yetmez; ayrıca piyasada bir de değişim değerine sahip olması gerekir. Bu ise farklı mallar arasında değişimi mümkün kılacak ortak bir birimin varlığını zorunlu kılar.</p>

  <p class="normal1">Tarihte uzun süre farklı toplumlarda farklı mallar tarafından gerçekleştirilen eşdeğerlilik birimi, belli bir aşamada “para” tarafından yerine getirilmeye başlanmıştır. Oysa aslında <span class="ideitalik">para görüntüsü altında yapılan değişimin temelinde de yine emek değişimi</span> vardır. Fakat bu kez söz konusu olan emek, artık malların (örneğin ekmek ve elbisenin) kullanma değerine göre farklı nitelikler gösteren emek değildir; burada söz konusu olan emek, pazar ekonomisini anlamak için <span class="ideitalik">soyutlama</span> <span class="ideitalik">ile ulaştığımız</span> ve bir toplumdaki tüm kullanma değerlerinin üretilmeleri için harcanan emeği göz önüne bulundurarak <span class="ideitalik">varsaydığımız</span> emek birimidir. Marx soyutlama yoluyla üretilen bu tür emeği <span class="ideitalik">malların üretilmesi için toplumsal olarak zorunlu zaman birimi</span> paydası altında eşitliyor. “Malların üretilmesi için toplumsal olarak zorunlu zaman, diyor Marx, belli bir toplumsal formasyon için normal sayılacak koşullarda, ortalama beceri ve yoğunlukla sarf edilmiş her emeğin gerekli kıldığı zamandır”.<sup class="calibre2"><a href="../Text/felsefe_split_000.html#footnote%20-91814-121" id="footnote-91814-121-backlink">[121]</a></sup></p>

  <p class="normal1">Emek-değer kuramı Marx’ın İngiliz iktisatçılarına borçlu olduğu bir kuramdı. Buna karşılık emeğin ikili yapısı Marx’ın bulgusudur ve bu, tüm tarihî maddeci kuramın temel taşını teşkil eder.<sup class="calibre2"><a href="../Text/felsefe_split_000.html#footnote%20-91814-122" id="footnote-91814-122-backlink">[122]</a></sup> Ancak Marx’ın “ekonomi politik” görünümü altında toplum bilimlerine katkısı emeğin ikili yapısını keşfetmekten ibaret değildir. Diğer bir bulgusu da, ilkiyle yakından ilişkili olarak, “emek gücü”nün piyasada alınıp satılan bir “mal” haline gelmesinin sonucu olan “artı-değer” kuramıdır. <span class="ideitalik">Kapital</span> yayınlanmak üzereyken Engels’e yolladığı mektupta, Marx, kitabındaki “en iyi şeyler”i şu iki madde halinde özetliyordu: “1) <span class="ideitalik">İlk</span> bölümden itibaren kullanma değeri ya da değişim değeri olarak ifade edilmesine göre <span class="ideitalik">emeğin ikili niteliğinin</span> aydınlatılması (ki olguların anlaşılması tamamen buna dayanıyor); 2) <span class="ideitalik">Artı-değerin</span> kâr, faiz ve toprak rantı gibi özel biçimlerinden <span class="ideitalik">bağımsız olarak</span> çözümlenmesi” (italikler Marx’a ait).<sup class="calibre2"><a href="../Text/felsefe_split_000.html#footnote%20-91814-123" id="footnote-91814-123-backlink">[123]</a></sup></p>

  <p class="normal1">Marx, artı-değer kuramını para birikiminin “sermaye”ye dönüşmesi süreci içinde emek gücünün de mal haline dönüşmesi bağlamında açıklamıştır. Kapitalizm daha önceki üretim biçimlerinde de karşılaştığımız mal dolaşımının evrimi ile ortaya çıkmıştır. Bu dolaşımda mallar “genel eşdeğer” niteliğindeki para aracılığıyla diğer mallarla değiştiriliyor ve artı-değer ortaya çıkmıyordu. Marx bu “mal dolaşımı” aşamasını, M-P-M (Mal-Para-Mal) formülüyle ifade etmiştir. Buna karşılık sermayenin genel formülü ise P-M-P’ (Para-Mal-Para) şeklinde karşımıza çıkmaktadır. Ne var ki bu formülde yer alan ikinci para miktarı (P’), birinciden daha fazladır ve artı-değeri de bu fark teşkil ediyor. Tüm sorun bu farkın nereden kaynaklandığını açıklamaktır.</p>

  <p class="normal1">Marx, artı-değeri yaratan farkı piyasada yer alan ve diğer mallar gibi satın alınan özgül bir malın varlığı ile açıklamıştır. Bu mal işçilerin “emek gücü”dür. Tarihte bazı Batılı ülkelerde feodal rejimin çözülmesi ve doğrudan üreticilerin üretim araçlarından koparak “yurtsuz-ocaksız” hale gelmesi ile “özerkleşen” bir kısım köylüler, yaşamak için emek-güçlerini satmaktan başka bir şeye sahip olmadıkları için “proleter”leşiyor ve emek piyasasına mal olarak giriyorlardı. Marx bu evrimi “ilkel birikim” olarak adlandırmıştır. “Emeği dış koşullarından koparan <span class="ideitalik">tarihî hareket</span>; işte size burjuva dünyasının tarih öncesine ait olduğu için adına ilkel denilen ince birikim sözcüğü!” der Marx (italikler Marx’ın) ve kapitalizmin “ilkel birikim”ini ilahiyatçıların “ilkel günah”ına benzetir.<sup class="calibre2"><a href="../Text/felsefe_split_000.html#footnote%20-91814-124" id="footnote-91814-124-backlink">[124]</a></sup> İlkel birikim süreci, bir yanda parasal sermaye birikimi, öte yanda da “yurtsuz-ocaksız” köylülerin ortaya çıkmasıyla, feodal sınıfların tasfiyesi ve modern sınıfların (burjuvazi ve proletaryanın) doğuşu olarak somutlaşır. Bunun temelinde de üretim koşullarından dışlanmış köylülerin emek-güçlerini pazarlamaları olgusu yatar.</p>

  <p class="normal1">Ne var ki “emek gücü” piyasadaki diğer mallara benzemeyen ve kendine özgü nitelikleri olan bir maldır. Bu özgül malın tüketilmesi emek harcanması (emekçilerin fabrikalarda çalıştırılması) şeklinde somutlaşır ve emek de değer yaratır. Tüm mallar gibi bu malın da bir piyasa değeri vardır ve bu değer, işçinin sağlığını ve emek gücünü koruyacak ölçüde beslenmesini ve dinlenmesini sağlayacak bir ücrettir. Bu ücretin emek olarak ifadesi ise, emek gücünün yeniden üretimi için toplumsal olarak gerekli olan emek-değer birimidir. Sermaye sahibi pazarda emek gücünü bu fiyattan satın alır ve bundan iki yolla artı-değer elde eder. Birincisi emek gücünü piyasada satın aldığı değerden fazla çalıştırarak (çalışma saatlerini artırarak) yaratılan değeri kâr şeklinde bilançosuna ekler. Diyelim ki emekçinin “emek gücü”nü yeniden üretebilmesi için “toplumsal olarak gerekli zaman” altı saattir; onu bu değere satın alan sermaye sahibi, emekçiyi on iki saat çalıştırarak yüzde yüz oranında bir artı-değer elde eder. Engels henüz bu kavramın mevcut olmadığı 1840’larda İngiliz işçi sınıfının çalışma (“artı-değer” yaratma) koşullarını tüm çıplaklığı ile incelemişti. Marx ise yine İngiliz işçi sınıfının 1860’lardaki koşullarını, <span class="ideitalik">Kapital</span>’de, tüm sosyal mevzuatı, istatistikleri ve fabrika teftiş raporlarını okuyarak ortaya koymuştur.</p>

  <p class="normal1">Artı-değer yaratılmasının ikinci yolu ise, teknolojik yenilikler sayesinde emeğin üretkenliğini artırmaktır. Bu yolla elde edilen artı-değer üretimini Marx, göreli artı-değer olarak nitelemiştir. Günümüzde çok farklı bir tabloyla karşı karşıya olduğumuz ve kimi burjuva ideologlarını “<span class="ideitalik">Elveda proletarya</span>!” fikrine götüren bu konuya ilerde tekrar değineceğiz.</p>

  <p class="normal1">Marx’ın mal, emeğin ikili yapısı ve artı-değer ile ilgili analizleri kapitalizmin temel çelişkilerini ve bu üretim biçimini <span class="ideitalik">tarihî olarak sınırlı</span> kılan özellikleri ortaya koyuyor. Ne var ki <span class="ideitalik">Kapital</span>’in yazılmasından itibaren yaklaşık yüz elli yıl geçmesine rağmen bu üretim biçimi çok daha karmaşıklaşmış ve “küreselleşmiş” boyutlar içinde karşımızda duruyor. Marx ve Engels 1848 devrimleri sırasında kapitalizmin temel çelişkilerinin bu sistemin aşılmasına yol açacağını düşünmüşler ve <span class="ideitalik">Manifesto</span>’yu da bu perspektifte kaleme almışlardı. Yıllarca sonra Engels, o günkü beklentilerini biraz da “gençlik coşkusu” olarak nitelemiştir.</p>

  <p class="normal1">Gerçekten de aradan geçen süre kapitalizmin genişleme ve yeni koşullara uyma potansiyelinin ne kadar büyük olduğunu ortaya koymuş bulunuyor. Aslında Marx ve Engels bu potansiyelin tamamıyla farkındaydılar ve Atlantik ötesinde en saf şekliyle ve hızla gelişen kapitalizm bu inançlarının dayanaklarından birini teşkil ediyordu. Hatta daha da ilerisini, bugünleri görüyorlardı. Kapitalizmin bugün yaşadığımız “küreselleşme” sürecini, kapitalizmin ağırlık merkezinin giderek Çin, Hindistan ve “Asya kaplanları”na kayışını daha 1850’de Marx şu cümlelerle haber vermişti: “Gelecekte Pasifik Okyanusu, Antik çağda Akdeniz’in, günümüzde de (1850’de) Atlantik Okyanusu’nun oynadığı rolü oynayacak: Dünya ticaretinin büyük su yolu ve Atlantik Okyanusu bugünkü Akdeniz gibi bir iç deniz durumuna düşecek.”<sup class="calibre2"><a href="../Text/felsefe_split_000.html#footnote%20-91814-125" id="footnote-91814-125-backlink">[125]</a></sup> Diyebiliriz ki burada Marx’ın bilim adamı kişiliğiyle devrimci eylem adamı kişiliği arasındaki farklı, fakat uyumlu davranış biçimleriyle karşı karşıyayız. Devrimci Marx, emekçiler ayaklanmış düzeni değiştirmeye çalışırken, kuşkusuz, “daha kapitalizmin önünde geniş bir alan var; oturup durumun olgunlaşmasını bekleyelim!” dememişti. Avrupa’da burjuva diktatörlükleri hüküm sürerken <span class="ideitalik">Birinci Enternasyonal</span>’e bu düşünceyle katıldı; pek de başarı şansı görmediği <span class="ideitalik">Komün hareketini</span> bu amaçla destekledi. Fakat aynı Marx, bir bilimsel kuramcı olarak kapitalizmin gelişme potansiyelini de görmezden gelemezdi. Bu gelişme günümüzde de devam ediyor. Fakat sınıf çelişkileri temelinde cereyan eden bu gelişme, bünyesinde, giderek yoğunlaşan ve küreselleşen krizleri de taşıyor.</p>

  <p class="normal1">Marx, kapitalizmin temel çelişkisini üretimin kolektif yapısıyla üretim araçlarının özel mülkiyeti arasındaki çelişki olarak görüyordu. Bu temel üzerindeki gelişmeler (bir tarafta <span class="ideitalik">rezerv işçi orduları</span> öte tarafta da bir <span class="ideitalik">işçi aristokrasisi</span> yaratan sınıf sömürüsü; efektif talep yetersizliği yüzünden karşılaşılan “fazla üretim” bunalımları; kâr oranındaki giderek azalma eğilimi vb.) periyodik krizler arasında gerçekleşecek ve sonunda örgütlü ve bilinçli bir emekçi hareketi sosyalizmi kuracaktı. Böylece kapitalist üretim biçiminin yaratmış olduğu “mal fetişizmi” de sona ermiş olacaktı.</p>

  <p class="normal1">Marx gençlik eserlerinde artı-değer kuramı çerçevesinde emekçinin ürettiği değerlerin kısmen elinden çıkmasını “yabancılaşma” kavramıyla ifade etmişti. <span class="ideitalik">Kapital</span>’de bu kavram, Althusser’in iddia ettiği gibi tamamen terk edilmiş olmasa bile, insanlarla mallar arasındaki ilişkiyi asıl ifade eden kavram olarak “mal fetişizmi” kavramı kullanılmaktadır.<sup class="calibre2"><a href="../Text/felsefe_split_000.html#footnote%20-91814-126" id="footnote-91814-126-backlink">[126]</a></sup> Gerçekten de bu üretim biçiminde, mallar, insanlar arasındaki ilişkilerin bir aracı olmaktan çıkmakta ve tam tersine, insanlar, mallar arasındaki ilişkinin bir aracı haline gelmektedir. Bu ilişkiyi <span class="ideitalik">Kapital</span>’de Marx şöyle ifade ediyor:</p>

  <p class="normal1">“Emeğin ürünlerinin değer ilişkisinin ve değer biçiminin bu malların fizikî özellikleriyle asla ilişkisi yoktur. Burada sadece insanlar arasındaki belirli toplumsal ilişkilerin bizzat nesneler arasındaki fantastik ilişkiler şekline bürünmesi söz konusudur. Bu olguya benzer bir durum ararsak, bunu din dünyasının bulutlu bölgesinde bulabiliriz. Orada insan beyninin ürünleri kendine özgü vücutları olan ve hem insanlarla hem de kendi aralarında iletişim içinde bağımsız varlıklar görünümündedir. Mal dünyasında da insan elinden çıkmış ürünler aynı durumdadır. İnsan emeğinin ürünlerine, bu ürünler mal halini aldığı andan itibaren bağlı olan ve kapitalist üretim biçiminden ayrı düşünemeyeceğimiz fetişizm budur.”<sup class="calibre2"><a href="../Text/felsefe_split_000.html#footnote%20-91814-127" id="footnote-91814-127-backlink">[127]</a></sup></p>

  <p class="normal1">Marx’ın bu görüşleri bizlere burjuva toplumlarında sosyal ilişkilerin nasıl zihnimizde “nesnel kategoriler” olarak yansıdığını da anlatıyor. Kuşkusuz bu kategoriler “nesnel bir gerçeğe” sahiptirler; fakat bu nesnel gerçeklik kapitalist sistemde saydam olmayan, dini görünümde bir gerçekliktir ve sadece bu üretim biçimi çerçevesinde geçerlidir. Nitekim “başka üretim biçimleri göz önünde bulundurulunca kapitalizm dönemindeki emek ürünlerini perdeleyen tüm mistisizmin ortadan kalktığını görürüz”.<sup class="calibre2"><a href="../Text/felsefe_split_000.html#footnote%20-91814-128" id="footnote-91814-128-backlink">[128]</a></sup> Örneğin köleci toplumlarda ya da feodal çağda köle-efendi veya serf-senyör ilişkileri, insanın insanla ilişkilerinin zihne doğrudan yansıdığı, saydam ilişkilerdi. Eşya statüsünde olan köleler, sahipleri için üretiyor; serfler de ürettiklerinin bir kısmını senyörlere ürün-rant olarak veriyorlardı. İdeolojik öğeler bu ilişkileri hangi formlarda meşru kılarsa kılsın, bu saydamlığı ortadan kaldırmıyorlardı. Aynı şekilde, kapitalist sistem, yerini “özgür insanlar topluluğunun üretim araçlarının ortak mülkiyeti ile çalışarak ve bireysel güçlerini uyumlu bir plan çerçevesinde tek ve aynı bir sosyal güce dönüştürdükleri”<sup class="calibre2"><a href="../Text/felsefe_split_000.html#footnote%20-91814-129" id="footnote-91814-129-backlink">[129]</a></sup> bir sisteme terk ettiği, yani sosyalist topluma geçildiği zaman da yine toplumsal ilişkiler saydamlaşacaktı. Oysa üretim araçlarının özel mülkiyetine dayanan kapitalist sistem insan ve mal ilişkilerine dini (fetiş) bir karakter vererek saydamlığa yer vermiyordu. “Din dünyası, diyor Marx, reel dünyanın yansımasıdır. Emeğin ürününün genel olarak mal şeklini aldığı ve sonuç olarak üreticiler arasındaki en genel ilişkinin ürettikleri şeylerin değerlerini kıyaslamadan ibaret olduğu; mal kalıbı içinde de eşit insan emeği şeklinde insanların kendi kişisel emeklerini kıyasladıkları bir toplum, Hristiyanlıkta, özel olarak da Hristiyanlığın Protestanlık, Deizm gibi burjuva şekillerinde soyut insana tapmayı dine en uygun düşen tamamlayıcı olarak görür”.<sup class="calibre2"><a href="../Text/felsefe_split_000.html#footnote%20-91814-130" id="footnote-91814-130-backlink">[130]</a></sup> Kapitalizmin egemenliğini küresel planda sürdürdüğü günümüzde de “soyut insan”ı kutsallaştırma, sadece Hristiyanlığın değil, burjuvalaşmış tüm dinlerin ortak duası haline gelmiş bulunuyor ve bu aşamaya ulaşmamış dinler ise fundamentalist şiddetle direnerek kaybolmuş bir dünyayı kurtarmaya çalışıyorlar.</p>

  <p class="normal1">Tarihî ve diyalektik materyalizmin ekonomi politik alanındaki çözümlemesiyle ilgili özetimizi burada noktalıyoruz. Şimdi bu öğretinin üçüncü kaynağına, ütopyacı sosyalizm ve Fransız tarih-yazıcılığına geçebiliriz.</p>

  <p class="alt-ara"><span class="ideitalik">C) Tarihî Maddecilik, Ütopyacı Sosyalizm ve Tarih-Yazıcılığı</span></p>

  <p class="normal1">Marx ve Engels Fransa’ya göre geri kalmış, bünyesindeki feodal ilişkileri hâlâ tasfiye edememiş bir toplumun aydınları olarak, daha 1789’da devrim yapmış ve <span class="ideitalik">İnsan ve Yurttaşlık Hakları Beyannamesi’</span>ni yayınlamış olan Fransa’ya hayranlıkla bakıyorlardı. Ayrıca, devrim özlemi konusunda kökeni Kant ve Hegel’e uzanan bir geleneğin mirasçısıydılar. Alman felsefesinin soyut ve spekülatif niteliği karşısında Fransız siyaset teorisinin gerçekçi ve pratiğe dönük yaklaşımı tüm ilerici Alman aydınları için çekici bir özellikti. Özellikle, Babeuf’ten itibaren Fransız Devrimi’nin kazanımları temelinde gelişen sosyalist akımlar Marx ve Engels’i çok genç yaşlardan itibaren etkilemişti. Bununla beraber bu kuramların ütopyacı niteliği ve sınıf kavgası yerine sınıf uyuşması arayan yaklaşımları iki düşünür için başlangıçtan itibaren itici olmuştur. Gerçekten de Marx ve Engels, <span class="ideitalik">Manifesto</span>’da, o sıralarda propagandası yapılan çeşitli “sosyalizm” türlerini (feodal sosyalizm, küçük burjuva sosyalizmi, Almanların “<span class="ideitalik">gerçek</span> sosyalizm”leri, burjuva sosyalizmi vb.) sert bir biçimde eleştirmişlerdir. Bununla beraber, iki düşünür, ütopyacı sosyalistlerin toplum düzenine eleştirel yaklaşımlarını övmekten de kendilerini alamamışlardı. “Komünist ve sosyalist yazılar, diyor <span class="ideitalik">Manifesto</span>, eleştirel öğeler de içeriyorlardı. Mevcut düzenin temellerine saldırıyorlardı. Sonuç olarak, işçileri aydınlatmak için son derece kıymetli malzeme oluşturdular”.<sup class="calibre2"><a href="../Text/felsefe_split_000.html#footnote%20-91814-131" id="footnote-91814-131-backlink">[131]</a></sup></p>

  <p class="normal1">Engels, daha sonraki bir analizinde, bu “kıymetli malzeme”yi en çok Saint-Simon, Fourier ve Owen’in eserlerinde bulduklarını yazmıştır. Ne var ki “Bu üç düşünür de, kendilerini, o sırada tarihin ortaya çıkardığı proletaryanın temsilcisi olarak görmüyorlar, Aydınlanma rasyonalistleri gibi bir sınıfı değil, tüm insanlığı kurtarmak istiyorlardı. Yine onlar gibi aklın ve ebedî adaletin krallığını kurmak istiyorlardı; fakat mevcut krallık ile Aydınlanmacıların tasarladığı krallık arasında bir uçurum vardı”.<sup class="calibre2"><a href="../Text/felsefe_split_000.html#footnote%20-91814-132" id="footnote-91814-132-backlink">[132]</a></sup> Bununla beraber Engels bu üç düşünürü farklı biçimlerdeki katkılarından dolayı uzun uzun övmüştür.</p>

  <p class="normal1">Engels’in <span class="ideitalik">Anti-Dühring</span>’de tarihî maddeciliğin kökenlerini anlatırken çizdiği tabloda, Saint-Simon, daha 1816’da gerçek bilimin “üretim bilimi” olacağını söyleyen ve “siyasetin de tamamen ekonomi içinde eriyeceğini” öngören bir düşünür olarak karşımıza çıkıyor.<sup class="calibre2"><a href="../Text/felsefe_split_000.html#footnote%20-91814-133" id="footnote-91814-133-backlink">[133]</a></sup> “Yoksulluğu uygarlıktaki bolluğun yarattığını” söyleyen Fourier ise, diyalektiği “çağdaşı Hegel kadar ustalıkla” kullanan ve “insanın sürekli mükemmelleşeceği konusundaki gevezeliklerin aksine, her tarihî aşamanın yükselen ve alçalan kolları olduğunu” söyleyen bir sosyalistti. Yine Fourier, “burjuva dünyasının maddi ve manevi sefaletini acımasızca sergiliyor ve bu durumu Aydınlanma filozoflarının dalkavukça vaatleri ile karşılaştırıyordu”. Ve uygarlıkla kadın statüsü arasındaki ilişkiyi kavrayarak ilk kez “bir toplumda kadının özgürleşme derecesi, o toplumun genel özgürlüğünün doğal ölçüsüdür” diyen de Fourier olmuştu.<sup class="calibre2"><a href="../Text/felsefe_split_000.html#footnote%20-91814-134" id="footnote-91814-134-backlink">[134]</a></sup></p>

  <p class="normal1">Engels, yine <span class="ideitalik">Anti-Dühring</span>’de, Fransız sosyalistlerinden sonra İngiliz sosyalizminin kurucusu R. Owen’den de övgü ile bahseder. Owen de Aydınlanma düşünürlerinin materyalist felsefesini benimsemiş ve insan karakterinin doğumdan gelen özelliklerinin yanı sıra yaşam koşullarına bağlı kazanımlar da taşıdığını kavramış bir düşünürdü. Bu fikrini daha yirmi dokuz yaşında iken yönettiği pamuk dokuma fabrikasında yürürlüğe koymuş ve çok da başarılı olmuştu. İş saatlerini azaltması, işçi çocukları için okullar açması, kriz dolayısıyla fabrikası çalışmadığı zamanlar bile işçilere tam ücret ödemesi, onu kısa sürede tam bir emekçi dostu haline getirmiş ve Avrupa çapında bir şöhret yapmasına yetmişti. Oysa Owen bununla da kalmadı; komünizme kaydı ve tüm yeni zenginliği ve yeni gücü “emekçi sınıfının yarattığını” ilan etti. Ne var ki bunun üzerine her şey birdenbire değişti: Hayırsever Owen gidip yerine komünist bir Owen gelince genç devrimcinin yaşamı da altüst oldu. Yine de Owen, resmî çevrelerden uzaklaştırılmasına, burjuva basınının ve meslektaşlarının suskunluğuna, tecrübesini Amerika’ya da yayma çabalarının iflasına aldırış etmedi; işçi sınıfına hizmetlerini zor koşullarda otuz yıl daha sürdürdü: Kadınların ve çocukların fabrikalarda çalışmalarını kısıtlayan sosyal kanunlar onun sayesinde çıktı. Tüm bu etkinlikleri özetleyen Engels, “İngiltere’de emekçilerin lehine gerçekleştirilen tüm sosyal hareketler, tüm ilerlemeler Owen’in imzasını taşır” diyor.<sup class="calibre2"><a href="../Text/felsefe_split_000.html#footnote%20-91814-135" id="footnote-91814-135-backlink">[135]</a></sup></p>

  <p class="normal1">Engels’in tarihî maddeciliğin köklerini ararken ütopyacı sosyalistler olarak yücelttiği düşünürler bunlardı. Daha sonra Lenin de, kuşkusuz yine mesafeli bir biçimde, Saint-Simon, Fourier ve Owen’i tarihî maddeciliği hazırlayan düşünürler arasında sayacak ve <span class="ideitalik">Ne Yapmalı?</span> (1902) başlıklı eserinde, muhtemelen Engels’ten de esinlenmiş olarak, bu düşünürlerden, “doktrinlerinin ütopyasına ve fantezisine rağmen tüm zamanların en büyük beyinleri arasında yer alan ve bugün bilimsel doğruluğunu kanıtladığımız bir sürü fikri önceden ifade eden üç insan” olarak söz edecektir. <sup class="calibre2"><a href="../Text/felsefe_split_000.html#footnote%20-91814-136" id="footnote-91814-136-backlink">[136]</a></sup></p>

  <p class="normal1">Aslında sınıfsal analizin ipuçları, ilgili bölümde göstermeye çalıştığımız gibi, Hegel’de bile mevcuttu. Yeni doğan bir sınıf olarak proletaryanın hazin durumu sadece sosyalistleri değil her türlü hayırseveri de harekete geçirmiş ve bu amaçla bir sürü dernek kurulmuştu. Ne var ki, daha önce de işaret ettiğimiz gibi, bu yolla ortaya çıkan yazının tek başına tarih araştırmalarını bilimsel bir düzeye taşıma gücü yoktu. Bu yüzden sınıf faktörünün tarih-yazıcılığına girmesi ve bu alanda yeni bir toplumsal tarihçilik türünün ortaya çıkması farklı bir kanaldan beslenen katkılarla mümkün oldu. İlginçtir ki ekonomide başı nasıl burjuva iktisatçıları çektilerse, tarih-yazıcılığında da burjuva tarihçileri çektiler. Marx ve Engels çeşitli yazı ve mektuplarında bu konuda F. Guizot, A. Thierry, A-F. Mignet ve J. Wade gibi isimler saymışlardır. Gerçekten de, Marx, Mart 1852’de yazdığı bir mektupta “modern toplumlarda sınıfların varlığını ve sınıf kavgasını keşfetmek onuru bana ait değil; diyordu; burjuva tarihçileri benden çok önce sınıf kavgalarının tarihî evrimini anlatmışlardı ve burjuva iktisatçıları da bunun anatomisini yapmışlardı.”<sup class="calibre2"><a href="../Text/felsefe_split_000.html#footnote%20-91814-137" id="footnote-91814-137-backlink">[137]</a></sup></p>

  <p class="normal1">Somut olarak ne öneriyordu bu “burjuva tarihçileri”?</p>

  <p class="normal1">Marx, yukarıda işaret ettiğimiz gibi, Thierry, Guizot ve Wade’in isimlerini veriyor ve “genel olarak demokratlar”a seslenerek, “bu (demokrat) beyler, örneğin, Thierry, Guizot, Wade vb. gibi tarihçilerin eserlerini okumalı ve “<span class="ideitalik">geçmişteki sınıflar</span>”ın tarihi üzerinde biraz aydınlanmalı idiler” diyor.<sup class="calibre2"><a href="../Text/felsefe_split_000.html#footnote%20-91814-138" id="footnote-91814-138-backlink">[138]</a></sup> Oysa bu “aydınlanma”nın da sınırları vardı ve Marx, A. Thierry’nin ertesi yıl yayınlanan eserini okuduktan sonra, Engels’e yolladığı bir mektupta bu sınırları şöyle anlatıyordu:</p>

  <p class="normal1">“Bir kitap beni çok ilgilendirdi; Augustin Thierry’nin 1853’te yayınlanan <span class="ideitalik">Üçüncü Zümrenin (Tiers-Etat) Oluşumu ve İlerlemesi Tarihi</span> başlıklı kitabı. Fransız tarih-yazıcılığında ‘<span class="ideitalik">sınıf kavgası</span>’nın babası olan bu mösyönün, önsözünde, günümüzde de burjuvazi ile proletarya arasındaki antagonizmayı gören ve bu özgül karşıtlığın izlerini 1789’a kadar sürerek, ‘<span class="ideitalik">Tiers-Etat’</span>nın tarihinde arayan ‘genç tarihçiler’e nasıl saldırdığını görmek garip. Thierry, ‘Tiers-Etat’nın asiller ve ruhban sınıfı dışında kalan herkesi kucakladığını ve burjuvazinin tüm bu unsurları temsil ettiğini kanıtlamak için çok çaba sarf ediyor.”<sup class="calibre2"><a href="../Text/felsefe_split_000.html#footnote%20-91814-139" id="footnote-91814-139-backlink">[139]</a></sup></p>

  <p class="normal1">Gerçekten de burjuvazi, proletaryayı artık yanında bir müttefik olarak değil de karşısında bir hasım olarak görmeye başlayınca “sınıf kavgasının babası” Augustin Thierry de “sınıf analizi”nin sınırlarına gelmiş ve burjuva-proleter çelişkisinin altını çizen tarihçilere ateş püskürmeye başlamıştı. Durum bir bakıma ekonomi politikte Ricardo’nun durumuna benziyordu. Ricardo ekonomide kâr-rant, kâr-ücret karşıtlıklarını ve sınıf çelişkilerini araştırmalarının başlangıcı yapmış, fakat bu uyuşmazlığı, saf bir şekilde, toplumların <span class="ideitalik">doğal, değişmez</span> kanunu sanmıştı. Böylece burjuva iktisadının artık bir daha aşamayacağı sınırlarına ulaşılmış oluyordu. A. Thierry ise sınıf kavgasını burjuvazi-aristokrasi karşıtlığı aşamasında donduruyor ve Üçüncü Napolyon’un darbesinden sonra bile burjuvaziyi hâlâ proletaryanın temsilcisi olarak görüyordu. Bu görüşü darbeci İmparator tarafından beğenildi ve Thierry ödüllendirildi.<sup class="calibre2"><a href="../Text/felsefe_split_000.html#footnote%20-91814-140" id="footnote-91814-140-backlink">[140]</a></sup> Oysa ünlü tarihçi eğer Marx’ın <span class="ideitalik">18 Brümer</span>’ini okumuş olsaydı, kuşkusuz, bu burjuvazinin proletarya korkusuyla nasıl küçük köylülüğe yaslandığını, nasıl ayak takımını (plebler, bohemler vb.) proletaryaya karşı kullandığını –eğer bildiği halde gizlemiyorsa– öğrenecekti.</p>

  <p class="normal1">Augustin Thierry sınıf analizini burjuva-proleter çatışmasında dondurmuştu; fakat yine de tarih-yazıcılığına katkısı son derece önemli ve özlü olmuştu.<sup class="calibre2"><a href="../Text/felsefe_split_000.html#footnote%20-91814-141" id="footnote-91814-141-backlink">[141]</a></sup> Bu katkının değeri, bu ekolü izleyen pozitivist tarih anlayışı anımsanırsa çok daha iyi anlaşılacaktır. Marx, 1853’de, Thierry’yi okuduktan hemen sonra Herbert Spencer’in “Statik Sosyal” başlıklı eserini okurken, pozitivizme özgü mekanist eğilimle karşılaşmış ve demografik gelişmeler konusunda biyolojik kanunların nasıl toplumsal plana olduğu gibi aktarıldığına tanık olmuştu.<sup class="calibre2"><a href="../Text/felsefe_split_000.html#footnote%20-91814-142" id="footnote-91814-142-backlink">[142]</a></sup> Oysa A. Thierry, F. Guizot gibi tarihçiler burjuvazinin yanında yer alsalar da, sermaye-emek çelişkisini gizleseler de geniş bir tarih dilimini sınıf kavgası ile açıklamışlardı. Daha özgül bir planda, A. Thierry’nin Türk fetihlerini, Batı’da Germen fetihleriyle benzerlik ve paralellik içinde ele alan yorumları o dönem Batı tarih-yazıcılığı açısından büyük bir yenilik teşkil ediyordu. Fransız tarihçisi, o yıllardaki tüm ön yargılı yaklaşımların dışında, Türk fetihlerini Normanların İngiltere’yi fethetmelerine benzetiyordu ve çizdiği tabloda Türkler Norman aristokrasisinin, Rumlar ise Angl ve Saksonların (“reaya”nın) yerini alıyordu.<sup class="calibre2"><a href="../Text/felsefe_split_000.html#footnote%20-91814-143" id="footnote-91814-143-backlink">[143]</a></sup> Aslında Britanya adalarındaki halklar da (Angl’ler, Sakson’lar, Jütler vb.) altı yüzyıl kadar önce aynı topraklara fetihçi olarak yerleşmişler ve Hristiyanlaşarak Birleşik Krallık tarihini başlatmışlardı. Norman istilası ile aynı süreç bazı özgül koşullar bağlamında yinelenmişti. Thierry’nin incelemesinde söz konusu benzerliği soyut bir spekülasyon olmaktan çıkaran belgesel unsurlarla da karşılaşıyoruz ki bunların mukayeseli tarih araştırmalarında şimdiye kadar pek kullanılmamış olmaları hayli şaşırtıcıdır.<sup class="calibre2"><a href="../Text/felsefe_split_000.html#footnote%20-91814-144" id="footnote-91814-144-backlink">[144]</a></sup></p>

  <p class="normal1">Tarihî maddeciliğin doğmasına ortam hazırlayan felsefe, ekonomi politik ve çalışmaları ana hatlarıyla bunlardı. Şimdi Marx’ın <span class="ideitalik">Kapital</span>’i yazarken nasıl eylemden kopmadığını ve Engels’le birlikte <span class="ideitalik">Birinci Enternasyonal</span>’de nasıl bir kavga verdiklerini izlemeye çalışalım.</p>

  <p class="normal">Marx, Engels ve Birinci Enternasyonal: Teori ve Pratik</p>

  <p class="normal1">Marx, Ağustos 1849’da Londra’ya yerleştikten ve <span class="ideitalik">British Museum</span> kitaplığına giriş kartı aldıktan sonra teorik çalışmalarına öncelik vermiş, <span class="ideitalik">Kapital</span>’in hazırlıklarına başlamıştı. İki yıl sonra Fransa’da gerçekleşen Louis Bonaparte’ın darbesi de aslında Avrupa’daki tüm devrimci hareketlere karşı bir darbe olmuştu. Böylece girilen karşı-devrim döneminde, Marx’ın 1848 devriminin bastırılmasından sonra Engels’e söylediği gibi, “ilticanın uykusuz geceleri” başlamış oluyordu. “İltica” demek, Marx için işçi sınıfından ve devrimci eylemden uzak olmak demekti.<sup class="calibre2"><a href="../Text/felsefe_split_000.html#footnote%20-91814-145" id="footnote-91814-145-backlink">[145]</a></sup> Teorik çalışmalarla ve Amerika’da burjuva radikallerinin çıkardığı <span class="ideitalik">New York Daily Tribune</span> gazetesine yaptığı yorumlarla geçen bu “uykusuz geceler” on yıldan fazla sürdü.</p>

  <p class="normal1">İşçi sınıfı uyanmaya 1860’lara girilirken başladı. İngiltere’de grevler birbirini izliyor, Fransa’da ise –ülkenin siyasal geleneğine uygun şekilde– Blanqui ya da Proudhon damgalı devrim tasarıları ortaya atılıyordu. Bu koşullarda 1862 yılında Londra’da düzenlenen uluslararası sergi Fransız ve İngiliz işçi temsilcilerinin bir araya gelmeleri için iyi bir fırsat oluşturdu. Marx’ın 1844’de <span class="ideitalik">Alman-Fransız Yıllığı</span>’nı çıkarırken düşlediği Alman kuramcılığıyla Fransız devrimciliğini birleştirme tasarısı, bu kez Londra’da Fransız devrimcileriyle İngiliz sendikacıları arasında kendiliğinden gerçekleşiyor gibiydi.</p>

  <p class="normal1">Aslında sanayileşmede en ileri düzeyde olan bu iki ülke militanlarını birleştiren birçok şey vardı; fakat en önemlisi şuydu: İngiliz burjuvazisi artan grevler karşısında kolaycı bir çözüm bulmuş, başka ülkelerden “grev kırıcılar” ithal etmeye başlamıştı.<sup class="calibre2"><a href="../Text/felsefe_split_000.html#footnote%20-91814-146" id="footnote-91814-146-backlink">[146]</a></sup> Bunu engellemek için İngiliz sendikacıların Fransız ve diğer kıta Avrupa’sı devrimcilerine ihtiyacı vardı. Fransa’da ise III. Napolyon, sınıf kavgasını önlemek amacıyla emekçileri de sisteme sokmak istemiş ve bunun için işçilerin fabrikalarda temsilciler seçerek örgütlenmelerine izin vermişti. Bu durumda devrimci emekçilere düşen de yasal yapıda açılan bu deliği genişletmek, işçi sınıfını bağımsız bir örgüte kavuşturmaktı. Zaten Londra’daki sergiye gelen delegeler bu yolla seçilmiş işçi temsilcileriydi. Aralarında çok sayıda Bonapartizmi destekleyenler olsa bile, Fransız işçilerin ekonomik kavgada İngiliz sendikacılardan öğreneceği çok şey vardı. Birinci Enternasyonal fikri, uluslararası emekçi dayanışmasını sağlayacak bir dernek tasarısı çerçevesinde, bu temaslar sayesinde doğdu. 1863’te Polonya’da patlak veren halk ayaklanması ise bu yöndeki gelişmeleri hızlandırdı.</p>

  <p class="normal1">Polonya halkının Rus despotizmine karşı başkaldırması Fransa ve İngiltere’de büyük bir heyecan uyandırmış, işçi örgütleri hükümetlerinin müdahalesi için baskıda bulunmaya başlamıştı. Hatta Fransız işçileri binlerce imza toplayarak bu konuda III. Napolyon’a bir de dilekçe sundular. Oysa her iki hükümet de müdahaleden kaçınıyor ve bu konudaki isteksizliği karşı tarafa yüklüyordu. Bu durumda Fransız ve İngiliz işçileri Londra’da ortak bir miting düzenlemeye karar verdiler.</p>

  <p class="normal1">Miting Londra’da 22 Temmuz 1863 tarihinde yapıldı; fakat geç kalınmış, bu arada Polonya ayaklanması büyük ölçüde bastırılmıştı. Ne var ki, asıl amacına ulaşamamış olsa bile, eylem yine de boşuna olmadı. Fransa’dan gelen bağımsız delegelerle İngiliz işçi temsilcileri bu fırsattan yararlanarak bir toplantı yaptılar ve tarihî bir karara imza attılar: Uluslararası bir işçi derneği kurulacaktı ve bunun için de bir hazırlık komitesi kurma kararı alınmıştı. Bu Komite’nin çalışmaları bir yıldan fazla sürdü.</p>

  <p class="normal1">Marx derneğin hazırlık çalışmalarından haberdar edilmedi ve bu yüzden de kurucu kongre hazırlıklarına bir katkıda bulunamadı. Gelişmelerden ancak <span class="ideitalik">Enternasyonal</span>’in kuruluş toplantısına bir hafta kala, Londra’ya sığınmış genç bir Fransız Cumhuriyetçisi sayesinde haberdar oldu ve hazırlıklar hakkında kendisine bilgi verilerek Kongre’ye davet edildi.</p>

  <p class="normal1">Marx o sırada bir yandan sağlık sorunlarıyla savaşıyor, öte yandan da <span class="ideitalik">Kapital</span>’i tamamlamak için yoğun bir çaba sarf ediyordu; fakat güncel olayları yakından izlemekten de geri kalmıyordu. Öyle ki tam da bu sıralarda patlak veren Polonya ayaklanmasını heyecanla karşılamış, hatta bu konuda Engels’le birlikte İngiliz diplomasisini kınayan bir de broşür kaleme almıştı.<sup class="calibre2"><a href="../Text/felsefe_split_000.html#footnote%20-91814-147" id="footnote-91814-147-backlink">[147]</a></sup></p>

  <p class="normal1">Aslında Marx’ın Polonya’ya ilgisi yeni bir şey değildi. <span class="ideitalik">Yeni Renanya Gazetesi’</span>nde bu konuda yazılar yazmış, 1856’da da Polonya tarihini özel olarak incelemişti; çünkü düşünür, “1789’u izleyen tüm devrimlerin yoğunluğunun ve canlılığının az çok Polonya’ya karşı tutumu ile ölçülebileceğine” inanıyordu.<sup class="calibre2"><a href="../Text/felsefe_split_000.html#footnote%20-91814-148" id="footnote-91814-148-backlink">[148]</a></sup> Avrupa’daki tüm tutucu güçlerin jandarması olan Rus despotizmine karşı bir ayaklanma, devrim ve karşı-devrim sorununun özüyle ilgiliydi. Bu durumda 1863 başında Polonya’da ayaklanma başlayınca Marx’ın tepkisi de çabuk ve net oldu. Engels’e yazdığı mektupta, “artık bir şey kesin, diyordu, Avrupa’da devrim çağı yeniden başladı”.<sup class="calibre2"><a href="../Text/felsefe_split_000.html#footnote%20-91814-149" id="footnote-91814-149-backlink">[149]</a></sup></p>

  <p class="normal1">Devrim çağı yeniden başlamıştı; fakat <span class="ideitalik">Kapital’</span>in de yazılması gerekiyordu. Yine de en yoğun teorik çalışmaları sırasında bile pratikten kopmak istemeyen düşünür, 1864’te, “etkili olabileceği” düşüncesiyle <span class="ideitalik">Birinci Enternasyonal’</span>e katılmayı reddedemedi. Bu vesileyle J. Weydemeyer’e yazdığı mektupta “yıllar boyunca her türlü örgüte katılmayı reddetmeme rağmen <span class="ideitalik">bu kez</span> kabul ettim; diyordu; çünkü önemli bir etkimizin mümkün olduğu bir iş söz konusu”.<sup class="calibre2"><a href="../Text/felsefe_split_000.html#footnote%20-91814-150" id="footnote-91814-150-backlink">[150]</a></sup> Gerçekten de Marx’ın <span class="ideitalik">Birinci Enternasyonal</span> bayrağı altındaki etkinlikleri düşünürün yaşamında özel bir sayfa teşkil etmektedir. “Marx, der P. Lafargue, hem bilimde hem de siyasal eylemde ilk planda yer alan ender şahsiyetlerden biridir; bunları o kadar içtenlikle birleştiriyordu ki, eğer âlimi sosyalist savaşçıdan ayırırsanız kendisini anlamanız imkânsız hale gelir”.<sup class="calibre2"><a href="../Text/felsefe_split_000.html#footnote%20-91814-151" id="footnote-91814-151-backlink">[151]</a></sup></p>

  <p class="normal1">Tarihe <span class="ideitalik">Birinci Enternasyonal</span> adıyla geçen <span class="ideitalik">Uluslararası Emekçiler Derneği</span>, 1864 Eylülünde, Londra’da, iki bin kadar delegenin tıka basa doldurduğu St. Martin Hall salonunda çalışmalarına başladı ve 1872 La Haye Kongresi’nde örgüt merkezinin New York’a taşınmasına karar verilmesine kadar <span class="ideitalik">fiilî</span> varlığını sürdürdü. Derneğin <span class="ideitalik">hukuki</span> varlığının sona ermesi ise 1876 Philadelphia Konferansı’nda alınan kararla gerçekleşti.</p>

  <p class="normal1">Aslında <span class="ideitalik">Birinci Enternasyonal’</span>i bitiren 1871 Paris Komünü tecrübesi ve bu ilk emekçi iktidarının acı sonu olmuştu. Bununla beraber örgütün sönmesi elbette ki emekçi-işçi sınıflarının enternasyonal dayanışmasının sonu olmadı. Marx, daha sonra, Alman sosyal-demokratlarının programı vesilesiyle <span class="ideitalik">Enternasyonal</span>’i anımsayacak ve şunları yazacaktır: “İşçi sınıflarının enternasyonal eylemi hiçbir şekilde <span class="ideitalik">Uluslararası Emekçiler Derneği’</span>nin varlığına bağlı değildir. Bu örgüt, sadece, eylemi ilk kez merkezî bir organla donatma girişimi oldu. Bu girişim eylemi tahrik eden bir güç olarak devamlı sonuçlar verdi ise de örgüt <span class="ideitalik">Paris Komünü</span>’nün düşmesinden sonra uzun süre devam edemezdi”.<sup class="calibre2"><a href="../Text/felsefe_split_000.html#footnote%20-91814-152" id="footnote-91814-152-backlink">[152]</a></sup></p>

  <p class="normal1"><span class="ideitalik">Birinci Enternasyonal</span> yaklaşık on yıllık çalışmalarını büyük ölçüde dışarıdan gelen ağır baskılar altında; içerden de –zaman zaman çok sertleşen– teori, taktik ve strateji tartışmaları içinde geçirdi. Kongre ve konferanslar, yer yer kulislerde muhbirlerin cirit attığı, burjuva basının iftira yarışına girdiği toplantılar oldular. O kadar ki kimi gazeteler toplantı günleri çocukların sokağa çıkmamalarını, ya da bunların eline kıymetli şeylerin verilmemesini önerecek kadar alçaldılar.<sup class="calibre2"><a href="../Text/felsefe_split_000.html#footnote%20-91814-153" id="footnote-91814-153-backlink">[153]</a></sup> Aslında bu korku ve iftira kampanyası emekçi hareketinin artık hesaba katılması gereken bir güç olarak görüldüğünün de işaretiydi. Emekçiler yılmadılar; genel kurul ve konferanslarda gündemdeki sorunları günlerce hararetle tartıştılar.</p>

  <p class="normal1">Burada hakkında zengin bir yazının oluşmuş bulunduğu <span class="ideitalik">Birinci Enternasyonal’</span>in tarihçesini yapmaya çalışmayacağım. Konumuz açısından önemli nokta, <span class="ideitalik">Birinci Enternasyonal’</span>de, Marx ve Engels açısından kuramla eylemin nasıl bütünleştiklerini sorgulamak ve daha sonra da bundan bilimin statüsüyle ilgili ne gibi sonuçlar çıkarabileceğimizi tartışmak olacaktır. Bu sorgulamaya da şöyle genel bir soru ile başlayabiliriz: On yıllık etkinliğinde <span class="ideitalik">Birinci Enternasyonal</span>’in gündemini en çok hangi konular işgal etmişti?</p>

  <p class="normal">Birinci Enternasyonal ve “Mezhep Kavgaları”: Mülkiyet Sorunu</p>

  <p class="normal1">Sosyalizm anlayışının ülkelerin ve emekçi sınıfların tecrübelerine göre farklılıklar gösterdiği bir ortamda, <span class="ideitalik">Enternasyonal</span>’in gündeminin en önemli maddesi kuşkusuz önce teoride ve pratikte ortaklığı, yani işçi dayanışmasını ve enternasyonalizmi sağlamaya çalışmak olmuştu. Sosyalistleri bölen “mezhep (sect) kavgaları”<sup class="calibre2"><a href="../Text/felsefe_split_000.html#footnote%20-91814-154" id="footnote-91814-154-backlink">[154]</a></sup> daha çok ulusal tecrübelerin farklılığından doğuyordu. Bu kavgalarda, Marx, birleştirici yönde çaba sarf etmekle beraber kongrelere katılan delegeler daha çok bu “ulusal” tecrübelerin sözcülüğünü yapan liderleri izliyordu. Örneğin Proudhon’un Fransız; Lassale’ın Alman; Owen’in de İngiliz delegeleri ve emekçileri üzerindeki etkileri büyüktü. Bunlara ek olarak, bir kısım (Rus, İspanyol, İtalyan vb.) devrimcileri de Bakounin anarşizminin etkilerinden kurtarmak gerekiyordu. Kuşkusuz bu durum belli bir stratejik ve taktik esnekliği de zorunlu kılıyordu. Marx bu konuda ilginç açıklamalar yapmıştır. La Haye Kongresi’nden sonra Amsterdam’da düzenlenen mitingde yaptığı konuşmada, sosyalist lider, “çeşitli ülkelerin geleneklerini, âdetlerini ve kurumlarını dikkate almanın önemini biliyoruz” diyordu ve bu nedenle sosyalizme geçiş yollarının da farklı olacağına işaret ediyordu. Örneğin Amerika’da, İngiltere’de –hatta belki de Hollanda’da– bu geçiş <span class="ideitalik">barışçı yollarla</span> mümkün iken, “kıta Avrupası ülkelerinin çoğunda devrim ancak <span class="ideitalik">güç kullanımı</span> ile gerçekleşebilirdi”.<sup class="calibre2"><a href="../Text/felsefe_split_000.html#footnote%20-91814-155" id="footnote-91814-155-backlink">[155]</a></sup> Aslında teorideki fikir ayrılıkları, eylem planındaki tüm kavgaların temelini teşkil etmiştir.</p>

  <p class="normal1">Marx <span class="ideitalik">Birinci Enternasyonal</span>’e katıldığı zaman henüz <span class="ideitalik">Kapital</span>’i yayınlamamıştı; fakat eserin tüm ana kavramları ve bunları temellendiren veriler zihninde aşağı yukarı hazırdı. Nitekim artı-değer kuramının temellerini 1865 Haziranında Enternasyonal’in Merkez Kurulu’na sunduğu <span class="ideitalik">Ücret, Fiyat ve Kâr</span> başlıklı raporunda özetledi.<sup class="calibre2"><a href="../Text/felsefe_split_000.html#footnote%20-91814-156" id="footnote-91814-156-backlink">[156]</a></sup> <span class="ideitalik">Kapital</span> de <span class="ideitalik">Enternasyonal</span>’in üçüncü yılında yayınlandı ve devrimciler arasında büyük yankılar uyandırdı. Kaldı ki daha önce yazdığı eserler sayesinde Marx’ın teorideki yetkinliği zaten herkes tarafından biliniyordu. <span class="ideitalik">Enternasyonal</span>’in program niteliğindeki açılış bildirisini ve tüzüğünü Marx kaleme aldığı gibi daha sonra da 1870’lere damgasını vuran Paris Komünü tecrübesini yine kendisi analiz etti.<sup class="calibre2"><a href="../Text/felsefe_split_000.html#footnote%20-91814-157" id="footnote-91814-157-backlink">[157]</a></sup> Ne var ki bütün bunlar <span class="ideitalik">Birinci Enternasyonal’</span>deki fraksiyon kavgalarına son vermeye yetmedi.</p>

  <p class="normal1">Pratikteki bölünmelere yol açan teorik anlaşmazlık mülkiyet ilişkileri ve sınıf kavgası konusunda düğümleniyordu. Özellikle tarihî maddeciliğin temeli olan mülkiyet sorunu delegeler arasında büyük ayrılıklara yol açmıştı. Bunun nedeni şuydu: Emekçiler arasında üretim araçlarına ve küçük bir toprak parçasına sahip, yarı-zanaatkâr konumunda önemli bir kesim vardı ve küçük mülkiyet olgusu bunlara bağımsızlık ve özgürlüğün garantisi olarak görünüyordu. İngiltere ve Fransa’da küçük burjuva sosyalizmine damgasını vuran kooperatifçi akım da bu anlayıştan kaynaklanıyordu. Bu yüzden 1868 yılına kadar Marx ve Engels durumu zorlamadılar ve <span class="ideitalik">Enternasyonal’</span>in hiçbir belgesinde mülkiyet ilişkileri sorunu o tarihe kadar doğrudan açıklığa kavuşturulmadı.</p>

  <p class="normal1">Mülkiyet tartışmaları ilk kez 1867’de, Marx’ın <span class="ideitalik">Kapital</span>’in yayınlanmasıyla meşgul olduğu için katılamadığı Lausanne Kongresi’nde gündeme gelmişti. Kongre’nin toplantılarında Proudhon’cular toprakta bireysel mülkiyeti savundular ve kolektif mülkiyete karşı çıktılar. Bu çabalarında da başarılı oldular. Sonuç olarak da Marx’ın desteklediği, kolektif mülkiyeti savunan delegenin görüşleri karara bağlanamadı. Konu 1868 yılı başlarında, Brüksel Kongresi’nin hazırlıkları sırasında ve bu kez hayli değişik bir atmosferde yeniden gündeme geldi. Arada <span class="ideitalik">Kapital</span> yayınlanmış, çağdaş kapitalizmin temel kavramları delegelere açıklanmış, hatta Engels emekçilerin çıkardığı bir gazetede (<span class="ideitalik">Demokratisches Wochenblatt</span>) eserin temel fikirlerini anlatan bir dizi makale yazmıştı. Fakat Marx bu kez de mülkiyet konusundaki girişimlere doğrudan katılmadı ve görüşlerini benimseyen bir delegenin kendisine devamlı danışarak hazırladığı raporu desteklemeyi daha uygun buldu.</p>

  <p class="normal1">Mülkiyet sorunu beraberinde sınıf ilişkileri sorununu da gündeme getirmişti ve Marksist militanlar bu alanda da büyük bir direniş cephesiyle karşılaştılar. Öyle ki küçük mülkiyetin erdemlerinden hareket eden Proudhoncular, Lassalcılar ve Owenciler sınıf kavgasından çok, emekçilerin hakkını teslim eden bir sınıf uzlaşmasından yana idiler. Bu konuda Proudhon Üçüncü Napolyon’la, Lassale ise Bismarck ile uzlaşma halinde olmuştu. Lassale’ın 1864’te, Proudhon’un 1865’te ölümü durumu değiştirmedi. Marx’ın Proudhon’un ölümü dolayısıyla fikrini soran devrimci dostlarına söylediği şeyler, aslında küçük burjuva sosyalistlerinin ortak özelliklerini ortaya koyuyordu. Diyalektiği kavrayamamış olmak; iktisadın temel kavramlarından habersiz bulunmak; tarihî kategorileri tarih dışı, metafizik kategoriler gibi algılamak, kısaca bilimsel olamamak bu düşünürlerin ortak niteliğiydi.<sup class="calibre2"><a href="../Text/felsefe_split_000.html#footnote%20-91814-158" id="footnote-91814-158-backlink">[158]</a></sup> Özellikle İngiliz devrimcilerinin R. Owen’in etkisiyle savundukları kooperatifçi fikirler de sınıf uzlaşmasına götüren başka bir faktördü. Oysa Marx daha <span class="ideitalik">Enternasyonal</span>’in kuruluş bildirisinde sermaye birikimini ve artan sınıfsal eşitsizlikleri anlatmış ve keskinleşen sınıf çelişkilerini kooperatifçiliğin önleyemeyeceğini rakamlarla göstermişti. Bu vesileyle, “1848-1864 döneminin tecrübesi açıkça kanıtladı ki, diyordu ihtiyatlı bir dille Marx, ilke olarak ne kadar mükemmel ve uygulamada da ne kadar yararlı olursa olsun, emekçilerin özel ve tesadüfi çabalarına sıkı sıkıya bağlı kooperatifçi çalışma, ne tekelciliğin geometrik dizi oranıyla artan gelişmesini durdurmaya, ne kitleleri kurtarmaya, hatta ne de bunların sefaletlerini birazcık olsun azaltmaya yetecektir”.<sup class="calibre2"><a href="../Text/felsefe_split_000.html#footnote%20-91814-159" id="footnote-91814-159-backlink">[159]</a></sup></p>

  <p class="normal1">Bu kısa açıklamamızın gösterdiği gibi, Marx ve Engels’i <span class="ideitalik">Birinci Enternasyonal</span> toplantılarında en çok işgal eden sorunlar mülkiyet ilişkileri, sınıf kavgası ve kooperatifçiliğin sınıf çelişkilerini çözeceğini sanan yanlış anlayış olmuştur. İlginçtir ki <span class="ideitalik">Enternasyonal</span>’in tüm resmî belgelerini kaleme alan Marx, keskinleşen sınıf çelişkilerini her vesileyle rakamlara dayanarak anlatmış olsa da, “sınıf kavgası” sözcüğüne hemen hiç yer vermemiştir. Çeşitli eğilimler arasında bir uzlaşma sağlayabilmek için bu zorunluydu. Bu nedenle <span class="ideitalik">Enternasyonal</span> hiçbir zaman ayrıntılı bir programa sahip olmadı. 1864’te kabul edilen –ve yine Marx’ın kaleme aldığı– geçici tüzük, örgütün yapılanma biçimini öngören maddeler dışında, sadece ekonomik planda işçi dayanışmasından söz ediyordu. Buna ancak yedi yıl sonra, Londra’da toplanan konferansta, işçilerin siyasal kavgasını da kabul eden bir madde eklenebildi.<sup class="calibre2"><a href="../Text/felsefe_split_000.html#footnote%20-91814-160" id="footnote-91814-160-backlink">[160]</a></sup></p>

  <p class="normal">Enternasyonal, Dış Politika ve Kurtuluş Savaşları</p>

  <p class="normal1">Mülkiyet ve sınıf kavgası sorunlarının dışında önemli bir sorun da dış politika sorunuydu. Marx, temel sorunların çözümünün önemli bir ölçüde de dış politikada yattığına inanıyor ve emekçileri “uluslararası politikanın gizemlerine nüfuz etmeye” davet ediyordu: “Eğer dış politika kriminel amaçlar güdüyor, ulusal ön yargıları seferber ederek korsanlık savaşlarında kan akıtıyor ve halkın soyulmasına yol açıyorsa, işçi sınıfı kurtuluşunu sağlayacak birliği ve kardeşlik dayanışmasını nasıl sağlayacaktı?”<sup class="calibre2"><a href="../Text/felsefe_split_000.html#footnote%20-91814-161" id="footnote-91814-161-backlink">[161]</a></sup></p>

  <p class="normal1">Dış politikanın sosyalist mücadeleye en büyük etkisi ulusal kurtuluş savaşları bağlamında kendisini gösteriyordu. Gerçekten de <span class="ideitalik">Birinci Enternasyonal</span> daha ilk toplantılarından itibaren uluslararası boyut kazanmış iki kurtuluş savaşı ile karşılaşmış ve bunları gündemine almak zorunda kalmıştı. Bunlar Polonya ve İrlanda kurtuluş savaşları idiler.</p>

  <p class="normal1">Polonya Kurtuluş Savaşı 1863’te Londra’da burjuva radikallerinin kurmuş olduğu <span class="ideitalik">Polonya Bağımsızlığı Ulusal Birliği</span> tarafından uluslararası plana taşınmıştı. Bu örgütün yöneticilerinden bazıları daha sonra <span class="ideitalik">Enternasyonal</span>’in merkez kurulunda da yer aldılar. Ne var ki III. Napolyon’un kendisini kurtuluş savaşlarının koruyucusu gibi sunan demagojik politikası bunlar arasında da etkili olmuş, Fransız yanlısı bir eğilime yol açmıştı. Marx, daha başlangıçta bu çizgiyle karşılaşmış ve daha önce sözünü ettiğimiz araştırmasıyla, “aslında Fransızların XV. Louis’den III. Napolyon’a kadar Polonya’ya nasıl ihanet ettiklerini” göstermişti.<sup class="calibre2"><a href="../Text/felsefe_split_000.html#footnote%20-91814-162" id="footnote-91814-162-backlink">[162]</a></sup> Polonya sorunu Avrupa’da devrim sorunuyla diplomasi sorununun nasıl eklemlendiğini gösteren en anlamlı örnekti.</p>

  <p class="normal1">İrlanda sorunu ise 1867 yılında, iktisadi kriz belirtileri içinde gündeme damgasını vurdu. Harekette başı küçük burjuva devrimcileri (Fenian’lar) çekiyor ve İrlandalı devrimciler davaları uğruna terörist yöntemlerden de kaçınmıyorlardı. Oysa bu tutumları sendikacılıkta etkili olan İngiliz işçi temsilcilerini kendilerinden daha da uzaklaştırıyordu. Marx, Fenian’ların milliyetçiliğini ve terör eylemlerini hiç onaylamamakla beraber, başlangıçta, direnişin İngiliz sendikacılığını radikalleştireceğini ve İrlandalıların kurtuluşunun da İngiltere’de gerçekleşecek devrimle sağlanacağını düşünüyordu. Ne var ki 1867 sonlarında İrlanda tarihini ve 17. yüzyıldan itibaren İrlandalı köylülerin mülksüzleşme sürecini inceledikten sonra bu fikrini değiştirdi. Artık, aksine, İrlandalıların bağımsızlığının İngiliz proletaryası için devrimci bir kıvılcım olacağı kanısına varmıştı.</p>

  <p class="normal1">Fenian’lar şehirli küçük burjuva devrimcileri idiler ve topraksız köylüleri savunuyorlardı. Bunların çoğu İngiltere’ye göçmüş ve İrlanda nüfusu azalmıştı. İrlanda ulusal sorunu artık var olma ya da yok olma sorunu haline gelmişti. Öte yandan İrlandalı köylüler İngiltere’de ucuz emek gücü oluşturarak İngiliz işçilerin ücretlerini de düşürüyorlar ve proletaryada etnik bölünmelere yol açıyorlardı. İşçi sınıfının ekonomik kavgasının en üst düzeye ulaştığı bir ülkede devrime kapıyı aralamanın tek yolu bu birlikteliğe son vermek olacaktı. Görülüyor ki, 1848-49 devrimleri sırasında olduğu gibi, <span class="ideitalik">Birinci Enternasyonal’</span>de de Marx ulusal kurtuluş savaşlarını proletarya öncülüğü ve devrim bağlamında düşünüyor, milliyetçi duygulara prim vermiyordu. Elbette ki bu tavır ulusal özgüllüklerin ve tecrübelerin yadsınması değildi. Nitekim Marx ve Engels’in kendileri de en büyük dayanışmayı Alman devrimcileri ile sağladılar. <span class="ideitalik">Birinci</span> <span class="ideitalik">Enternasyonal</span>’in son bulmasından sonra Marx ve Engels devrimci eylemlerine ve kavgalarına Alman sosyal-demokrat partisi içinde devam ettiler. Ne var ki Enternasyonal’in sonunu da bir ölçüde etnik farklılıkların ve ulusal tecrübelerin işçi enternasyonalizmini köstekleyen etkileri hazırladı.</p>

  <p class="normal">Paris Komünü ve Birinci Enternasyonal’in Sonu</p>

  <p class="normal1">Engels 1877’de kaleme aldığı, Marx’ı tanıtan yazısında <span class="ideitalik">Birinci Enternasyonal’</span>e son veren konjonktürü şöyle betimliyordu:</p>

  <p class="normal1">“Paris Komünü’nün düşmesi <span class="ideitalik">Enternasyonal’</span>i imkânsız bir duruma soktu. Örgüt, başarıyla taçlanacak bir eylem olanağını tamamen kaybettiği bir sırada, Avrupa tarihinin en ön planına itilmişti. Kendisini yedinci büyük güç düzeyine taşıyan olaylar, aynı zamanda savaşçı kuvvetlerini seferber etmesine ve kaçınılmaz bir yenilgiyle işçi sınıfı hareketinin onlarca yıl bastırılması tehlikesi altında bu kuvvetlerin savaşa sokulmasına engel teşkil ediyordu. Ayrıca, <span class="ideitalik">Enternasyonal</span>’in gerçek durumunu anlamadan ya da hesaba katmadan, fakat örgütün aniden artan itibarını kişisel hırs ve gururları uğruna kullanmak için farklı cephelerden unsurlar harekete geçmişlerdi. Bu durumda kahramanca bir karar almak gerekiyordu ve bu kararı almak, sonra da onu La Haye Kongresi’nde başarıya ulaştırmak görevi yine Marx’a düştü. Resmî bir kararla, <span class="ideitalik">Enternasyonal</span>, merkezinde dar kafalı ve kör unsurların yer aldığı Bakuninci hareketlerin sorumluluğunu üstlenmeyi reddetti; daha sonra da, genel tepkiler karşısında, işçi sınıfının eylemciliğini, kendisinden beklenen daha yüksek talepleri karşılamanın olanaksızlığı ve emekçileri –durumun gösterdiği gibi– kaçınılmaz olarak kana boyayacak bir sürü fedakârlığın dışında tutarak koruma zorunluluğu ile <span class="ideitalik">Enternasyonal</span>, geçici olarak sahneden çekildi ve Merkez Kurulu’nu Amerika’ya nakletti. Olayların daha sonraki gelişimi, o zaman ve daha sonra eleştirilen bu kararın ne kadar doğru olduğunu ortaya koydu”.<sup class="calibre2"><a href="../Text/felsefe_split_000.html#footnote%20-91814-163" id="footnote-91814-163-backlink">[163]</a></sup></p>

  <p class="normal1">Görüldüğü gibi, Engels’in yorumu Paris Komünü kanla bastırıldıktan sonra <span class="ideitalik">Enternasyonal’</span>in içine düştüğü paradoksal durumu bütün çıplaklığı ile gözler önüne seriyordu. 1871’de madalyonun bir tarafında şunlar vardı: Yaşadığı tecrübeyle, Komün, uluslararası arenada ön plana çıkmış, bütün gözler ona çevrilmişti. Çeşitli ülkelerdeki şube sayısı artıyor, üyeleri hızla çoğalıyordu. Kendisiyle dayanışma halindeki işçi sendikaları sayesinde üye sayısı yüz binleri, milyonları bulmuştu. <span class="ideitalik">Enternasyonal</span>’in yayın organları yedi milyon üyeden söz ediyordu.<sup class="calibre2"><a href="../Text/felsefe_split_000.html#footnote%20-91814-164" id="footnote-91814-164-backlink">[164]</a></sup> Bu rakam herhalde abartılıydı, ya da tahminî bir sempatizan kitlesini yansıtıyordu; ne var ki örgütün uluslararası bir güç (altı “büyük devlet”ten sonra “yedinci güç”) haline geldiği de bir gerçekti. Öte yandan aynı gelişme içinde Proudhon ve Blanqui’nin tezleri uygulamada çürümüş, Marx’ın adı ön plana çıkmıştı. 1870’e kadar kitlelerin fazla duymamış olduğu Marx ismi artık tüm dudaklardaydı. Popüler dergiler bile Komün liderinin resimlerini basan, yaşam öyküsünü anlatan yayınlar yaptılar.<sup class="calibre2"><a href="../Text/felsefe_split_000.html#footnote%20-91814-165" id="footnote-91814-165-backlink">[165]</a></sup> Oysa aynı süreç Marx’ı egemen sınıfların da en büyük düşmanı haline getirmişti. Marx’a en büyük iftiralar, kendisini eskiden “Kont Bismarck’ın sekreterliğini yapmış bir Alman ajanı” gibi sunan yalanlar bu sırada ortaya atıldı.<sup class="calibre2"><a href="../Text/felsefe_split_000.html#footnote%20-91814-166" id="footnote-91814-166-backlink">[166]</a></sup> Yine de bütün bu saldırılar belli bir gücün kabulü ve ona karşı tepkinin ifadesiydi. Marx, Kugelmann’a yazdığı mektupta, “bu sırada Londra’da en çok tehdit edilen ve en iyi iftira edilen adam haline geldim” diyor, fakat “yirmi yıllık sıkıcı bir aşk türküsünden sonra bunların kendisine iyi geldiğini” de ekliyordu.<sup class="calibre2"><a href="../Text/felsefe_split_000.html#footnote%20-91814-167" id="footnote-91814-167-backlink">[167]</a></sup></p>

  <p class="normal1">Gerçekten de <span class="ideitalik">Enternasyonal’</span>in gücü ve itibarı artmış, yer yer korku ve düşmanlıkla da olsa tüm dikkatler örgütün üzerinde toplanmıştı. Bu ise <span class="ideitalik">Enternasyonal’</span>den “daha yüksek beklentiler”e yol açıyor, sorumsuz ve gözü kara radikalleri kamçılıyordu. Kısaca madalyonun öbür tarafında da ütopik ve provokatif beklentiler vardı. Oysa Engels’in dediği gibi, Bakunin’in kışkırttığı aşırı beklentileri örgütün karşılama olanağı bulunmuyordu. Yine de anarşist kuramcının tezleri, Komün tecrübesiyle Proudhon ve Blanqui’nin tezlerinin geçersizliği ortaya çıktıktan sonra gündemi işgal etmeye başlamıştı.</p>

  <p class="normal1">Bu gelişmeler nasıl oldu?</p>

  <p class="normal1">Bu gelişmeleri, başından alarak, şöyle özetleyebiliriz. Komün üyeleri, çoğunluğu temsil eden Blanqui’cilerle, azınlıkta kalan Proudhon’cular olmak üzere iki gruptan oluşuyordu. Aralarında çok az sayıda Marksist vardı. Proudhon’cular iktisadi tezlere, Blanqui’ciler ise siyasi tezlere öncelik veriyorlardı. Ne var ki, Komün, iki ayı aşan (18 Mart 1871-28 Mayıs 1871) uygulamasıyla, her iki akımın istediklerinin de tam tersini yaptı.</p>

  <p class="normal1">Köylü ve esnaf sosyalizmini temsil eden Proudhon kolektif mülkiyet fikrinden nefret ediyordu. Bunun emekçilerin özgürlüğünü sınırladığı, faydadan çok zarar getirdiği kanısındaydı. Ekonominin motor gücü, ona göre, iş bölümü, serbest rekabet ve özel mülkiyet idi. Kolektif mülkiyet, ancak demir yolları işletmeciliğinde olduğu gibi bir istisna olarak kabul edilebilirdi. Oysa Komün bu “istisna”yı kural haline getirdi ve büyük sanayiyi yerel birimler sayesinde tüm fabrikaların <span class="ideitalik">Enternasyonal</span>’in kontrolüne geçmesini sağlayacak şekilde yeniden düzenledi. Paris Komünü de bütün bu birimleri birleştiren federal merkez olacaktı. Bu, pratikte, Proudhon’un tüm iktisadi düşlerinin çökmesi demekti. Engels, Proudhon’dan çok Marx’ın düşüncesine uygun olan bu gelişimde tek eksik olan ve “ağır bir siyasal hata” teşkil eden şeyin Komüncülerin Merkez Bankası’nı (<span class="ideitalik">Banque de France</span>) sosyalleştirmeyi düşünmemeleri olduğunu yazmıştır. “Komün’ün elindeki bir Merkez Bankası, diyordu Engels, bin rehinden daha değerliydi; bu, tüm Fransız burjuvazisinin Komün’le anlaşması için Versay Hükümeti üzerine baskı yapması anlamına gelecekti”.<sup class="calibre2"><a href="../Text/felsefe_split_000.html#footnote%20-91814-168" id="footnote-91814-168-backlink">[168]</a></sup></p>

  <p class="normal1">Louis-Auguste Blanqui ise programını ekonomik önlemlerden ziyade, darbe niteliği taşıyan bir “devrim” anlayışı üzerine kurmuştu. Fransız ihtilalcisine göre sosyalist düzen ancak az sayıda, kararlı ve iyi örgütlenmiş bir grubun iktidara el koymasıyla gerçekleşebilirdi. Böylece kurulacak hükümet, merkezi ve diktatoryal bir iktidara sahip olacaktı. Oysa Komün üyelerinin çoğunluğunu teşkil eden Blanqui’ciler nasıl bir yönetim anlayışı sergilediler? Ustalarının darbeci tezlerini unuttular ve tüm idarecilerin seçimle geldiği ve her an yine seçmenler tarafından azledilebileceği demokratik bir yönetim kurdular. Bu yönetimde herkes eşitti; dinî ve etnik ayrımcılığa kesinlikle yer yoktu. Devletle kiliseyi ayırarak dini özel bir inanç haline getirdiler ve kiliselerin tüm varlıklarına el koydular. Buna ek olarak da dinî dogmaları, resimleri, sembolleri okullardan uzaklaştırdılar. Komün yönetimine katılımda etnik ayrımcılığın yasaklanması ile tüm yabancıların eşit haklarla yönetime katılma hakları da kabul edilmişti. Bu konuda o kadar duyarlı davrandılar ki, I. Napolyon’un zaferleri sırasında ele geçirilen topların dökülmesi ile yapılmış ve Vendôme meydanına dikilerek kışkırtıcı bir milliyetçilik sembolü haline getirilmiş sütunu da yerle bir ettiler. Kurdukları rejim “<span class="ideitalik">Evrensel Cumhuriyet</span>” bayrağını taşıyordu ve zulmün sembolü olan giyotin bir meydanda, halkın sevinç gösterileri arasında, merasimle yakıldı.</p>

  <p class="normal1">Görüldüğü gibi Komün’ün bütün bu uygulamaları, Blanqui’nin kafasındaki elitist diktatörlükten çok, radikal bir demokrasiyi akla getirecek uygulamalardı. Komün tecrübesinden yirmi yıl sonra bu olguları hatırlatan Engels, “proletarya diktatörlüğü” kavramının sosyal demokratlar arasında yarattığı dehşete bakarak, “pekâlâ beyler, diye soracaktır, bu diktatörlüğün neye benzediğini bilmek istiyor musunuz? Paris Komünü’ne bakınız. Proletarya diktatörlüğü budur.”<sup class="calibre2"><a href="../Text/felsefe_split_000.html#footnote%20-91814-169" id="footnote-91814-169-backlink">[169]</a></sup></p>

  <p class="normal1">Komün üyeleri uygulamalarıyla Blanqui ve Proudhon’un tezlerini çürütmüşlerdi; fakat küçük burjuva sosyalizmi ile birlikte tüm ütopik beklentiler örgütten dışlanmış olmuyordu. 1869’da <span class="ideitalik">Enternasyonal</span>’e giren Bakunin anarşist kuramıyla ve provokatif davranışlarıyla örgütte giderek artan bir güç mihrakı haline gelmişti. Bu durum Marx ve arkadaşları için kabul edilebilir bir şey değildi. Paris Komünü’nün düşmesinden sonra da artarak devam eden sorumsuz davranışlara artık dur demek gerekiyordu.</p>

  <p class="normal1">Fakat aslında zayıf bir kuramcı olan Bakunin bu gücü nereden alıyordu?</p>

  <p class="normal">Bakunin ve Enternasyonal: Sosyalizm ve Anarşizm</p>

  <p class="normal1">Bakunin zengin bir Rus aristokratının oğluydu. Askeri okulda okumuş, fakat çok genç yaşlarda askerlikten nefret ederek öğretimine Moskova Üniversitesi’nde devam etmeye karar vermişti.<sup class="calibre2"><a href="../Text/felsefe_split_000.html#footnote%20-91814-170" id="footnote-91814-170-backlink">[170]</a></sup> Belinski, Ogarev ve Herzen gibi geleceğin ünlü isimleriyle Moskova Üniversitesi’nde tanıştı ve yakınlık kurdu. Artık kendisini felsefi çalışmalara vermişti ve meslek konusunda ters düştüğü babası maddi yardımı kestiği için geçimini Fichte ve Hegel gibi filozoflardan çeviriler yaparak sağlıyordu. Özellikle Hegel’den çok etkilenmişti ve 1840 yılında Alman filozofun fikirlerini daha yakından tanımak üzere Almanya’ya gitti.</p>

  <p class="normal1">Bakunin Almanya’da genç-Hegelci çevrelerle temas kurdu ve bir ara Paris’e giderek Marx’la da tanıştı. Rus aydını uzun uzun görüştüğü Marx’tan da etkilenmişti; fakat birkaç yıl sonra patlayan 1848 devrimi, onu karşısında tüm oklarını devlete karşı çevirmiş bir anarşist olarak buldu. Ülkeden ülkeye dolaşıyor, her gittiği yerde bir örgüt kuruyor ya da mevcut bir örgütü ele geçirerek halkı ayaklanmaya kışkırtıyordu. Bakunin 1849’da Dresden’de patlak veren ayaklanmada da böyle bir rol oynadı ve yakalanarak idama mahkûm edildi. Fakat bu arada da kitleleri elektrikleyen hitabet gücüyle, bitmez tükenmez enerjisi ve sarsılmaz cesaretiyle tüm Avrupa devrimcileri arasında bir efsane haline gelmişti. Bakunin’in yaşamının birinci devresi bu idam hükmüyle sona erdi.</p>

  <p class="normal1">Bakunin idam edilmedi; kamuoyunun tepkilerinden çekinen Alman yöneticileri kendisini Rusya’ya teslim ettiler ve Rus devrimci, Çar’ın zindanlarında uzun yıllar çile çektikten sonra, Sibirya’ya sürüldü. Rusya’da Çar I. Nicolas’ın 1855’te ölümünden sonra rejim biraz yumuşamış, maceraperest devrimcinin müebbet hapis cezası Sibirya’ya sürgüne çevrilmişti. Bakunin Sibirya’da önce kendisini kuzeninin vali olduğu İrkoutsk eyaletine naklettirmeyi becerdi ve oradan da sahte bir ticaret temsilcisi kimliğiyle kaçmayı başardı.</p>

  <p class="normal1">Bakunin Japonya ve New York üzerinden, uzun ve maceralı bir yolculuktan sonra 1861 yılı sonunda Londra’ya ulaştı. Bu kez Avrupa’ya çileli yıllardan sonra hayli yıpranmış ve yaşlanmış olarak dönüyordu. Fakat mevcut düzene kin ve nefreti daha da artmıştı.</p>

  <p class="normal1">İngiltere başkenti o sırada tüm devrimcilerin sığındıkları bir merkezdi. 1840’larda görüştüğü birçok eski dostu oradaydı. Bu arada Moskova Üniversitesi’nden arkadaşları Herzen ve Ogarev de yine Londra’da <span class="ideitalik">Kolokol</span>’u çıkarıyorlardı.<sup class="calibre2"><a href="../Text/felsefe_split_000.html#footnote%20-91814-171" id="footnote-91814-171-backlink">[171]</a></sup> Ayrıca Rus devrimcileri içinde Çernişevski’nin öncülüğünde yeni ve etkili bir <span class="ideitalik">Narodniki</span> nesli ortaya çıkmıştı. Bakunin bunların hepsiyle temasa geçti ve İtalyan devrimci Mazzini gibi yeni dostlar edindi. Marx’la yıllar sonra yeniden görüşmek fırsatını ise ancak 1864 yılında buldu.</p>

  <p class="normal1">Marx 1848-49 devrimleri sırasında Bakunin’in yöntemlerini eleştirmiş, hatta <span class="ideitalik">Yeni Renanya Gazetesi’</span>nde Rus devrimcinin çarın ajanı olduğunu iddia eden bir yazı çıkmıştı. Daha sonra bunun asılsız olduğu anlaşılarak gazete özür dilemiş ise de aradaki soğukluk ortadan kalkmamıştı. Buna rağmen yıllar sonra iki düşünürün Londra’da görüşmeleri gayet olumlu bir hava içinde geçti. Marx, Bakunin’le buluştuktan sonra Engels’e yazdığı mektupta, “Onu on altı yıldan beri ilk kez dün gördüm; diyordu; kendisini çok, eskisinden daha çok beğendiğimi söylemeliyim”. Marx, daha sonra Bakunin’in Polonya Kurtuluş Savaşı ile ilgili yorumlarını ve bu hareketin başarısızlığa uğramasından sonra artık “sadece sosyalist hareketleri destekleyeceğini” ifade ettiğini naklediyor ve “kısaca, diyordu, Bakunin on altı yıl içinde geriye değil de ileriye giden ender kişilerden biridir”.<sup class="calibre2"><a href="../Text/felsefe_split_000.html#footnote%20-91814-172" id="footnote-91814-172-backlink">[172]</a></sup></p>

  <p class="normal1">Marx’ın, Çarlık zindanlarında ve Sibirya sürgününde yıllarca çile çektikten sonra “artık sadece sosyalizmi destekleyeceğini” söyleyen Bakunin’i beğenmekte elbette haklı nedenleri vardı. Fakat öyle görünüyor ki çok dil bilen ve her dilde başka türlü konuştuğu söylenen Rus devrimcisinin taktik ustalığının henüz farkında değildi. Nitekim Rus anarşist tam da Marx’la konuştuğu sırada <span class="ideitalik">Enternasyonal’</span>den farklı amaçlar güden gizli bir örgüt (<span class="ideitalik">Uluslararası Kardeşlik Derneği</span>) kurmuş ve Marx’ın mektuplarına da bu konuda yarım yamalak yanıtlar vermişti. Fakat asıl anlaşmazlıklar, çok daha sert biçimde, 1867’den itibaren Bakunin’in <span class="ideitalik">Enternasyonal</span>’e hâkim olma çabaları dolayısıyla ortaya çıktı.</p>

  <p class="normal1">Bakunin Sibirya sürgününden döndükten sonra <span class="ideitalik">Kolokol</span> dergisinde panislavizmi destekleyen yazılar yazmıştı.<sup class="calibre2"><a href="../Text/felsefe_split_000.html#footnote%20-91814-173" id="footnote-91814-173-backlink">[173]</a></sup> Daha sonra da, İsviçre’de, 1867 yılında liberaller tarafından kurulmuş bir dernek olan <span class="ideitalik">Barış ve Özgürlük Derneği</span>’nin yönetim kuruluna girmeyi başarmıştı. Pek varlık gösteremeyen bu dernek, Bakunin’in girişimiyle, <span class="ideitalik">Enternasyonal</span>’in Eylül 1868 Brüksel Kongresi’nde örgütle ittifak kurmak istedi. Oysa <span class="ideitalik">Enternasyonal</span>’e rakip olarak kurulmuş bir örgütün bu isteği hayli garipti ve Kongre, aday örgütü duruma açıklık getirmeye davet eden bir yanıt verdi: Ya <span class="ideitalik">Barış ve Özgürlük Derneği</span>, <span class="ideitalik">Enternasyonal</span> ile aynı hedefleri güdüyordu ve bu durumda ayrı bir örgüt olarak kalmasının anlamı yoktu; ya da ayrı hedefler güdüyordu; bu durumda da <span class="ideitalik">Enternasyonal’</span>e kabul edilemezdi. Bu yanıt Bakunin’i yıldırmadı. Anarşist kuramcı bu kez derneğinin birkaç gün sonra Berne’de toplanan konferansında, sözde dönüşümü sağlamak için ayrı bir program sundu ve önerisi pek az delege tarafından benimsenince de <span class="ideitalik">Barış Derneği</span>’nden ayrılarak yeni bir örgüt kurdu. Marx ve Engels, Bakunin’in yeni programından söz ederken, alaylı bir şekilde, sadece “sınıfların sosyal ve ekonomik eşitliğinin sağlanması” cümlesinin tüm programın “ne kadar bilimsel olduğunu” göstermeye yeteceğini yazmışlardır.<sup class="calibre2"><a href="../Text/felsefe_split_000.html#footnote%20-91814-174" id="footnote-91814-174-backlink">[174]</a></sup> Kısa süre sonra “<span class="ideitalik">Enternasyonal</span> içinde ikinci bir <span class="ideitalik">Enternasyonal</span>” haline gelecek olan Bakuninci <span class="ideitalik">Sosyalist Demokrasinin Enternasyonal İttifakı</span> adlı örgüt böyle doğmuştu.</p>

  <p class="normal1">Bakunin bu kez de yeni örgütüyle <span class="ideitalik">Enternasyonal</span>’e üye olmak için başvuruda bulundu. Ne var ki örgütünü feshetmiyor, onu ayrı mekânları ve kurullarıyla aynen korumak istiyordu. Oysa böyle bir ikilik <span class="ideitalik">Enternasyonal’</span>in esprisine aykırıydı ve örgütü “her türlü parti ve milliyetin entrikalarının oyuncağı haline getirecek” nitelikteydi. Böylece bu öneri de önce reddedildi. Yine de Bakunin kararlıydı; bu itirazı da kabul etti; fakat örgütün bağımsızlığına son vermeden, sadece “teorik propaganda” yapacakları şeklindeki sözde bir taahhütle ve <span class="ideitalik">Enternasyonal</span>’in Cenevre şubesi olarak kabul edilmesi önerisiyle tekrar başvuruda bulundu. <span class="ideitalik">Enternasyonal</span> bu kez de derneğin programındaki “sınıf eşitliği” maddesine takılmıştı. Merkez Kurulu “sınıf eşitliği” fikrinin aslında emek ile sermaye arasında uyum arayan bir görüş olduğunu ve bunun işçi sınıfının kurtuluşunu ancak sınıfların ortadan kalkmasında gören <span class="ideitalik">Enternasyonal</span>’e ters olduğunu düşünüyordu. Ne var ki bu kez Merkez Kurulu ısrarcı davranmadı; Marx’ın ikazına rağmen, bu maddeyi “basit bir kalem hatası olarak” görmek istedi ve ilk fırsatta da programdan çıkarılacağını umduğunu söyleyerek örgütün önerisini kabul etti.</p>

  <p class="normal1">Artık <span class="ideitalik">Sosyalist Demokrasi İttifakı</span>, görünüşte <span class="ideitalik">Enternasyonal</span> içinde erimiş, onun bir şubesi haline gelmişti. Oysa gerçek bambaşkaydı. Aradan bir buçuk yıl geçtikten ve Bakunin’in tüm niyetleri açığa çıktıktan sonra, Marx gelişmeleri şöyle özetlemiştir: “Teori”den hiçbir şey anlamayan Bakunin ve adamlarının sadece “teorik propaganda” yapacağız diyerek örgüte katılmaları hayli eğlendirici bir şey olmuştu.<sup class="calibre2"><a href="../Text/felsefe_split_000.html#footnote%20-91814-175" id="footnote-91814-175-backlink">[175]</a></sup> Aslında Bakunin’in “teori” dediği şey, daha önce <span class="ideitalik">Barış ve Demokrasi Derneği’</span>ne kabul ettirmeye çalıştığı, fakat kabul ettiremediği karar tasarılarından ibaretti ve bunlar üç ana tez şeklinde özetlenebilirdi. Bu tezlerden birincisi miras hakkının kaldırılması idi. Marx’ın gözünde, Rus anarşistin Saint-Simon’dan çalıp kendi buluşuymuş gibi sunduğu bu “eski hikâye” toplumsal evrimi hiçe sayıyor ve âdeta tepeden bir kararla toplum düzeninin değişeceğine inanıyordu. Oysa miras hakkı mevcut düzenin nedeni değil, sonucuydu. Bu hakkı bir kararla ortadan kaldırmak “tüm köylüleri ve küçük burjuvaziyi gerici güçlerin kucağına atacak delice bir tehdit”ten başka bir şey olamazdı.<sup class="calibre2"><a href="../Text/felsefe_split_000.html#footnote%20-91814-176" id="footnote-91814-176-backlink">[176]</a></sup></p>

  <p class="normal1">Bakunin’in ikinci tezi daha önce de işaret ettiğimiz “çeşitli sınıfların eşit kılınması” idi ki, emekle sermayeyi bir tutan bu fikir sadece Bakunin’in “hafifliğini ve koyu cehaletini” gösteriyordu.</p>

  <p class="normal1">Nihayet Bakunin üçüncü teziyle de işçilerin siyaset yapmamalarını, sadece sendikacılıkla uğraşmalarını önermekteydi. Bu sendikalar, <span class="ideitalik">Enternasyonal</span>’in (daha doğrusu Bakunincilerin) çabaları sayesinde zamanla mevcut devletlerin yerini alacaklardı. Bu tez de gülünçtü ve Marx’ın devletin yok olması kuramının tamamen karikatürleştirilmiş bir şekliydi. Anarşist kuramcı, “tüm sınıfların sınıf olarak her türlü davranışlarının her zaman ve zorunlu olarak siyasal bir davranış olduğunu” göremiyordu.<sup class="calibre2"><a href="../Text/felsefe_split_000.html#footnote%20-91814-177" id="footnote-91814-177-backlink">[177]</a></sup></p>

  <p class="normal1"><span class="ideitalik">Enternasyonal</span>, işçi sınıfının kurtuluşunu genel bir hedef olarak benimsemişti. Bunun ayrıntıları konusunda ulusal gelişme düzeyleri ve kültürel özellikleri bağlamında şubelerin ve eğilimlerin fikir özgürlüğü vardı. Fakat bu özgürlüğün de genel ilkelere dayanan sınırları bulunuyordu ve <span class="ideitalik">Enternasyonal</span> bünyesine kabul ettiği yeni örgüte bu yönde bir ikazda bulunmakla yetinmişti. Bakunin ve örgütü sonunda <span class="ideitalik">Enternasyonal</span>’e kabul edilmişlerdi ve örgüt içindeki kavga asıl bundan sonra başlamıştı.</p>

  <p class="normal1">Marx ve Engels gizli raporlarında ve mektuplarında Bakunincilerin nasıl sorumsuzca bir kavga yürüttüklerini, <span class="ideitalik">Enternasyonal</span> adını kullanarak ne gibi entrikalara giriştiklerini uzun uzun anlatmışlardır. Kuşkusuz Bakunin ve yandaşları kendileri gibi düşünmeyenleri de tehlikeye atan komplocu tutumlarıyla <span class="ideitalik">Enternasyonal</span>’in itibarını zedeliyorlardı; fakat anarşist hareketi tamamen oportünist ve entrikacıların şekillendirdiği bir akım olarak görmek de yanlış olur. Bakunin aslında Marx’ın bilimsel yeteneğine hayranlık duyuyordu ve <span class="ideitalik">Manifesto</span>’yu Rusçaya çeviren o olduğu gibi <span class="ideitalik">Kapital’</span>i çevirmek için bir yayıneviyle anlaşan da kendisi olmuştu. Bu arzusu gerçekleşmemiş, hatta bazı ekstremist dostlarının provokasyonu ile bir skandala dönüşmüş olsa da başlangıçta bu girişiminde samimi idi. Bununla beraber teoride tarihî maddeciliğe çok ters düşen –ve bir kısmını biraz önce açıkladığımız– bazı temel tezleri vardı.</p>

  <p class="normal1">Aslında Bakunin önemli bir kuramcı değildi. Uzun ve dikkatli bir çalışmanın ürünü olan, sistematik nitelikte eserler vermemiştir. Anarşist düşünür belgesel çalışmalar yapmıyor, olayları günü gününe yorumluyor, yazdıklarını da çoğu kez yarım bırakıyordu. Buna karşılık, Bakunin, bazı düşünceleri tutkuyla benimsemişti. Kendisini çoğu kez komplocu ve entrikacı eylemlere iten de bu tutkulu düşünceler oldu. Bunların başında, kuşkusuz, sonsuz bir özgürlük arayışı ve bu özgürlüğün karşısında en büyük engel olarak da devlet olgusunu görme eğilimi vardı.<sup class="calibre2"><a href="../Text/felsefe_split_000.html#footnote%20-91814-178" id="footnote-91814-178-backlink">[178]</a></sup> Bakunin bu fikirleri daha 1840’larda, Çarlık despotizminden kaçarak sığındığı Avrupa kentlerinde geliştirmişti. Fakat düşünürün anarşist kuramı, Rusya zindanları ve Sibirya sürgününden kurtularak yeniden sığındığı Avrupa’da, Fransız anarşistleriyle (özellikle Elie ve Elysée Réclus kardeşlerle) kurduğu ilişkiler bağlamında daha da netleşti.</p>

  <p class="normal1">Bakunin’e göre insan özgürlüğüne karşı üç büyük tehdit vardı. Bunlar Allah, sermaye ve devlet idiler. “Eğer Allah varsa, insan köledir; diyordu ateist düşünür; eğer insan özgürse, o zaman da Allah yoktur; şimdi herkesi bu kısır döngüden çıkmaya davet ediyorum; seçelim!”<sup class="calibre2"><a href="../Text/felsefe_split_000.html#footnote%20-91814-179" id="footnote-91814-179-backlink">[179]</a></sup> Saint-Simon, Proudhon ve Marx’tan etkilenmiş olan düşünür, sermayenin de özgürlüğü yok edici bir güç olduğuna inanıyordu ve bu konuda en büyük silah olarak da miras hakkının ortadan kaldırılması fikrini benimsemişti. Fakat ona göre özgürlüğün en büyük düşmanı sermayenin de yaratıcısı olarak gördüğü devlet aygıtı idi ve devlet ortadan kaldırılmadıkça insanların özgür olması olanaksızdı. Bu ise özel yetenekli liderlerin etkinliğiyle halkın yıkıcı duygularının bilenmesi ve ayaklanması ile mümkün olacaktı.</p>

  <p class="normal1">Bakunin’in devlet teorisi daha çok yıkıcılığa dayanıyor, mevcut devlet aygıtının yok edilmesinden sonra insanların nasıl bir toplumsal organizasyon içinde yaşayacaklarını açıklamıyordu. Bu konuda sadece uygarlığın kazanımları olarak sunulan, fakat aslında insanları köleleştiren tüm kurumlar (okullar, kitaplıklar, müzeler dâhil) yok edilmeliydi. Sanayileşmenin yozlaştırıcı etkileri ortadan kaldırılırken, Ortaçağ’a değil, primitif yaşama dönmek ve her şeye sıfırdan başlamak gerekiyordu. Bakunin, “yıkma şehvetinin aynı zamanda yaratma şehveti olduğu”<sup class="calibre2"><a href="../Text/felsefe_split_000.html#footnote%20-91814-180" id="footnote-91814-180-backlink">[180]</a></sup> bu yıkıcılıkta başrolü köylülere vermişti. Rus tarihindeki köylü isyanlarını incelemiş, Pugaçev ve Razin gibi köylü liderlerini örnek göstermişti. Düşünürün Marx’la en ters düştüğü noktalardan biri de buydu.</p>

  <p class="normal1">Bakunin bir işçi devletine inanmıyordu. Bir siyasal iktidar başlangıçta işçi devleti olarak yapılansa da, sonunda mutlaka özgürlükleri ezen despotik bir bürokrasiye dönüşecekti. “Marx’ın tasarladığı sözde halk devleti de dâhil, en cumhuriyetçi, en demokratik devlet, diyordu Bakunin, son tahlilde, bir entelektüel azınlığın kitleler üzerinde yukarıdan aşağıya hâkimiyetinden başka bir şey değildir; entelektüel olduğu için ayrıcalıklı da olan bu azınlık halkın çıkarlarını bizzat halktan da iyi tanıdığı iddiasındadır”.<sup class="calibre2"><a href="../Text/felsefe_split_000.html#footnote%20-91814-181" id="footnote-91814-181-backlink">[181]</a></sup> Hatta yönetici azınlık işçilerden oluşsa bile durum değişmeyecekti. Çünkü işçiler “halkın temsilcileri ve hükümet durumuna gelir gelmez işçi olmaktan çıkacaklar, dahası, basit işçilerden oluşan kitleye Devlet’in tepelerinden bakacaklardı”. Ve bir proletarya diktatörlüğü de olsa, diktatörlüğün kendi kendini devam ettirmekten başka bir amacı olamazdı. Kısaca “özgürlüğü sadece özgürlük, yani tüm halkın ayaklanması ve aralarında aşağıdan yukarıya kurdukları özgür örgütlenme sağlayabilirdi”.<sup class="calibre2"><a href="../Text/felsefe_split_000.html#footnote%20-91814-182" id="footnote-91814-182-backlink">[182]</a></sup></p>

  <p class="normal1">Kuşkusuz Bakunin’in bu görüşlerinde daha sonraki tarihî tecrübelerin haklı kılacağı yönler vardı; fakat bazı derin öngörüler içeren bu entelektüalizm eleştirisi Bakunin’i bilimi küçümsemeye götürmüştü. Bilimle ve “bilimsel sosyalizm”le alay eden anarşist düşünür, bilimin karşısına “yaşam”ı koyuyordu. Ona göre yaratıcı olan yaşamdı; bilim, özellikle de henüz oluşum halindeki toplum bilimleri yaşamı çeşitli cepheleri içinde kavrayamıyor, olayları soyutlayarak kaydetmekle yetiniyordu. Bakunin’in bilim ve üniversitelere yönelik bu eleştirileri daha sonraki anarşist nesillerde çok daha katı formüllere bürünecektir.<sup class="calibre2"><a href="../Text/felsefe_split_000.html#footnote%20-91814-183" id="footnote-91814-183-backlink">[183]</a></sup></p>

  <p class="normal1">Bakunin’in “doktrin”i ana hatları itibariyle böyleydi. Marx bu doktrini hiçbir zaman ciddiye almamış, özellikle anarşist liderin <span class="ideitalik">Enternasyonal’</span>i ele geçirme çabaları ortaya çıktıktan sonra kaleme aldığı raporlarda onun hakkında çok ağır sıfatlar (koyu cahil, şarlatan vb.) kullanmıştır. Aslında anarşist kuramcının “başarı”sı, “teori”sinin zayıflığından ileri geliyordu ve Engels’in ifadesiyle “(Bakunin’in kuramı) o kadar basitti ki her şey beş dakika içinde öğrenilebilirdi; zaten bu yüzden avukatlar, doktorlar ve İspanya ile İtalya’nın diğer doktrinerleri arasında bu kadar hızla taraftarlar bulabilmişti”.<sup class="calibre2"><a href="../Text/felsefe_split_000.html#footnote%20-91814-184" id="footnote-91814-184-backlink">[184]</a></sup></p>

  <p class="normal1">Marx’ın ve Engels’in Bakunin’e karşı yönelttiği eleştiriler bir bakıma bilimsel söylem ile siyasal söylem arasındaki buluşma ve ayrışma noktalarını da ortaya koyuyor. Bu konuya ilerde tekrar döneceğiz; fakat Bakunin ve <span class="ideitalik">Enternasyonal</span> parantezine son verirken anarşizmle sosyalizm arasındaki kavganın her şeye rağmen devrimci strateji ve taktik konularında doğurgan bir rol de oynadığını unutmamamız gerekiyor.</p>

  <p class="normal1">Bakunin köylülüğün başat olduğu, proletaryanın henüz gelişmemiş bulunduğu bir ülkenin çocuğuydu. Çarlık despotizminden ne kadar nefret ederse etsin içinden geldiği toplumu unutmuyor, hatta Slavcı tezler geliştiriyordu. Bu bağlamda devleti yıkmak için köylülüğe büyük bir yer veren bir söylemi benimsemesi doğaldı. Marx da 1870’lerde köylü ve köylülük sorunuyla çok ilgilenmiş, Rus köy cemaatlerini (“Mir”leri) ilk kaynaklardan okumak üzere Rusça öğrenmişti. Aynı ilgiyi Marx Osmanlı-Türk köy cemaatlerine de duyacaktır. Marx’ın köylü sınıfına ilgisinde kuşkusuz Bakunin’le kavgalarının ve daha sonra sosyalizme geçiş yolları hakkında kendisine danışan bazı Rus devrimcilerinin rolü olmuştur. Gerçekten de, Bakunin’in <span class="ideitalik">Devlet ve Anarşi</span> başlıklı kitabını eleştirirken, Marx, özellikle küçük toprak sahibi köylüler hakkında ilginç analizler yapmıştır.<sup class="calibre2"><a href="../Text/felsefe_split_000.html#footnote%20-91814-185" id="footnote-91814-185-backlink">[185]</a></sup></p>

  <p class="normal1">Marx’a göre köylüler, özellikle küçük toprak sahibi köylüler devrimci bir sınıf değildi. Toplumsal devrim ancak proletaryanın eseri olabilirdi. Bununla beraber nüfusunun büyük bir kısmı köylülerden oluşan ülkelerde devrimci ittifaklar açısından farklı durumlar yaşanıyordu. Fransa’da köylü sınıfı tüm devrimci ayaklanmalara karşı çıkmış, Louis Bonaparte da despotik yönetimini bunlara dayanarak kurmuştu. Buna karşılık köylülerin büyük çoğunluğunun gündelik tarım işçisi haline geldiği İngiltere’de durum farklıydı ve sorun nesnel olarak proleterleşmiş köylülere emekçi bilinci vermek şeklinde ortaya çıkıyordu. Bu koşullarda Bakunin’in, genel olarak, “miras hakkını ortadan kaldırmak” önerisi de, karşımıza, toplumların tarihî gelişme düzeyine göre farklı çözümler üretmesi gereğini hesaba katmayan dogmatik bir formül olarak çıkıyordu. Marx, Bakunin’in teorik zayıflığını ve tarihî süreçleri dikkate almamasını yazarken bunları kastediyordu. Aslında “miras hakkının kaldırılması” ancak büyük toprak sahiplerinin kapitalist çiftçi, köylünün de işçi haline geldiği toplumlarda söz konusu olabilirdi. Küçük mülk sahibi köylülüğün başat olduğu toplumlarda ise bu önlem sadece onları gerici kuvvetlerin kucağına atma sonucu verecekti. Devrimci bir iktidarın yapacağı şey, “başlangıçtan itibaren, köylülerin durumunu iyileştirici” önlemler almak ve bireysel mülkiyetten kolektif mülkiyete geçişe (bu dönüşümü çıkarlarına uygun görerek) köylülerin “kendiliğinden ulaşmalarını” sağlamak olmalıydı.<sup class="calibre2"><a href="../Text/felsefe_split_000.html#footnote%20-91814-186" id="footnote-91814-186-backlink">[186]</a></sup> Oysa Bakunin’in tarih dışı reçetesi bu geçişi olanaksız kılıyordu. Ve bütün bunları anlattıktan sonra, Marx, “Bakunin sosyal devrimden hiçbir şey anlamıyor; diyordu; sadece onunla ilgili siyasal cümleleri anlıyor; devrimin ekonomik koşulları kendisi için mevcut değildir (…) Avrupa’da kapitalist üretim iktisadi temeli üzerinde gerçekleşmiş olan sosyal devrimin çoban ya da çiftçi, Rus ya da Slav halklar tarafından gerçekleştirilmesini istiyor”.<sup class="calibre2"><a href="../Text/felsefe_split_000.html#footnote%20-91814-187" id="footnote-91814-187-backlink">[187]</a></sup></p>

  <p class="normal1">Marx 1870’lerin sonları ve 1880’lerin başlarında, yani yaşamının son yıllarında farklı Rus devrimcileri ile karşılaşınca köylülük ve toplumsal devrim konularında çok daha nüanslı analizler yapacaktır. Gerçekten de Avrupa’da devrim beklentisinin gündemden uzaklaştığı bu yıllarda köy cemaatleri ve toprak mülkiyetindeki gelişmeler Marx ve Engels’in yazışmalarında da başlıca temalardan birini oluşturuyordu.<sup class="calibre2"><a href="../Text/felsefe_split_000.html#footnote%20-91814-188" id="footnote-91814-188-backlink">[188]</a></sup> Burada işaret edelim ki bu dönemde, Marx, Osmanlı köy cemaatleri ile de yakından ilgilenmiş ve bunları orijinal kaynaklara dayanarak incelemek için Türkçe de öğrenmeye çalışmıştı. 19. yüzyıl, emperyalizm aşamasına ulaşmış kapitalizmin sonunda dünyayı savaşa götürecek paylaşım pazarlıkları ve gizli anlaşma girişimleriyle son buldu. Ne var ki 20. yüzyıl başlarında, dünya, yeni bir devrimci kıpırdanmaya tanık olacak, Rusya’da gerçekleşen 1917 Devrimi uluslararası kapitalizmi sarsacak ve Marksizm çok daha geniş bir alanda ilgi ve tartışma konusu olmaya başlayacaktır.</p>
</body>
</html>
