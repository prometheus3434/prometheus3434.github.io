<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>felsefe</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f54062f4-25a9-4530-841a-14ffaf3395de" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">Giriş<br class="chapter" />
  Kâtip, Tarihçi ve Filozof</h1>

  <p class="normal1">Tarih ve tarihçiliğe az çok ilgi duyan herkes, yaşamının belli bir aşamasında mutlaka şu soruları sorar: Tarih nedir? Tarihçi kimdir? Tarih nasıl yazılır? Bu sorulara farklı dönemlerde farklı yanıtlar verilmiştir.</p>

  <p class="normal1">Modern çağlarda pozitivist yaklaşım bu sorulara genellikle “tarihî olay”ları ön plana çıkararak yanıt aramıştır. Durkheim, bir toplumu anlamak için nasıl kendine özgü bir nesnelliği olan “toplumsal olgu”lara eğilmişse, pozitivist tarihçi de geçmişi anlamamızı mümkün kılacak “tarihî olgu”ları bulmaya çalışır. Buna karşılık öznelci bir felsefeden hareket eden tarihçiler bu yaklaşımı kabul etmezler. Onlara göre tarih, tarihçilerin yaptığı şeydir ve bu durumda ilk başta incelenmesi gereken şey de “tarih” değil, bizzat “tarihçi”lerdir. Weber’in “ilim”in ne olduğunu anlatmaya “Nasıl ilim adamı olunur?” sorusuyla başlaması gibi, kuşkusuz bu yanıtta da bir gerçek payı vardır. <span class="ideitalik">Annales Okulu</span>’nun kurucularından Lucien Febvre de “Her tarih zamanının çocuğudur; dahası, tarih yoktur, tarihçiler vardır”<sup class="calibre2"><a href="../Text/felsefe_split_000.html#footnote%20-57560-1" id="footnote-57560-1-backlink">[1]</a></sup> dememiş miydi? Ne var ki bu dar çerçeveli, göreselci yanıtla da yetinemeyiz. Geçmişle hesaplaşmak hemen hepimizin aşina olduğu bir zihin alışkanlığı değil midir? Ve tarihi sorgulamak, bir “meslek” alanına hapsedilemeyecek kadar ciddi bir uğraşı sayılamaz mı?</p>

  <p class="normal1">İnsan nesli doğanın evriminin bir ürünü olarak ortaya çıktı. Sonra da doğayı gözleyerek, doğa devinimlerinin yarattığı korku, büyülenme ve şaşkınlık duyguları içinde düşünerek dini, felsefeyi ve bilimi yarattı. Günümüz insanı ise genellikle geçmişte yaşananlara iki ayrı pencereden bakıyor. Olup bitenleri ya kişisel yaşantısının penceresinden izliyor, ya da bakışlarını ait olduğu toplumsal birime çeviriyor. Aslında bu iki yaklaşım birbirini tamamlayıcı niteliktedir. Toplumu gözlemeden kendimizi, kendimizi dinlemeden de toplumu anlayamayız. Doğa ise zaten her iki alanın da ayrılmaz bir parçasını teşkil ediyor.</p>

  <p class="normal1">Bireyci felsefeden ve kendine özgü bir psikanalizden hareket eden Sartre, herkesin kendi babasını ömrü boyunca bir kambur gibi sırtında taşıdığını söylüyordu. Varoluşçu filozof Marksizme açıldıktan sonra toplumsal bağları da ihmal etmedi; bireysel kimliği belirleyen sınıf ve grup olguları ile ilgili analizler yaptı. Bu iki düzeyi birleştiren öğe, Hegel’e göre, “Doğa”nın kendiliğinden ulaşabileceği en yüksek birim olan “aile” kurumu idi.<sup class="calibre2"><a href="../Text/felsefe_split_000.html#footnote%20-57560-2" id="footnote-57560-2-backlink">[2]</a></sup> Devletler de tarihte bir çeşit geniş aileler teşkil eden aşiret yapılarının çözülmesiyle ortaya çıkmamışlar mıydı? Ve hemen her dilde “aile reisi” ile “devlet reisi” sözcükleri arasında gözlenen yakınlık bu ortaklığı ifade etmiyor mu?</p>

  <p class="normal1">Aile ve Devlet sözcükleri Engels’i çağrıştırıyor ve ister istemez aile ve devletin yanı sıra özel mülkiyet ve miras haklarını da düşünüyoruz. Tarih fikri zaten büyük ölçüde “miras” fikrini içeriyor ve miras fikri de, en genel anlamıyla, kayıtlara geçen, nesilden nesle devri yazılı kayıtlara dayanan maddi-manevi, olumlu-olumsuz varlıklar toplamını ifade ediyor. Sık sık yapıldığı gibi, tarihin yazının icadıyla başlamış olduğunu söylemek, aslında, kolektif belleğin yaratılmasını ve gelecek nesillere nakledilecek “miras”ın kaydedilmesini mümkün kılacak aracın icadına yapılan bir gönderme değil midir? Bu bağlamda ilk tarihçiler de en eski uygarlıklarda ortaya çıkan kayıt memurları, yani “kâtip”ler oldu.</p>

  <p class="normal1">Tarihçilikle psikanalizi uzlaştırmaya çalışan M. de Certeau tüm disiplinlerin olduğu gibi tarih-yazıcılığının da toplumsal grupların oluşması süreciyle birlikte ortaya çıktığına işaret etmişti.<sup class="calibre2"><a href="../Text/felsefe_split_000.html#footnote%20-57560-3" id="footnote-57560-3-backlink">[3]</a></sup> Bu bağlamda tarihî maddeci kurama da bağlılığını ifade ediyor ve “Marx’tan hareket ettim, diyordu, doğa ile insan arasındaki <span class="ideitalik">gerçek</span> ve <span class="ideitalik">tarihî</span> bağ ekonomidir; tarih yapmak aslında bir zanaattır.”<sup class="calibre2"><a href="../Text/felsefe_split_000.html#footnote%20-57560-4" id="footnote-57560-4-backlink">[4]</a></sup> Aynı bağlamda tarihteki ilk “halk”lar da, kutsal değerler temelinde bir kolektif bilince ulaşmış insan toplulukları olmuştu. Bireysel bilincin henüz ortaya çıkmadığı bir evrede, R. Debray’in deyimiyle, “Allah’ın halkları, Allah’ın insanlarını öncelemişti”.<sup class="calibre2"><a href="../Text/felsefe_split_000.html#footnote%20-57560-5" id="footnote-57560-5-backlink">[5]</a></sup> Bu bakımdan, toplumsal iş bölümünün fizik emekle entelektüel emeği ayırdığı bir aşamada, kayıt memurları, insanlık tarihinin ilk “ideolog”larını ve ilk “tarihçi”lerini oluşturdular.</p>

  <p class="normal">Artı-Ürün, Kâtip ve Tarihçi</p>

  <p class="normal1">Entelektüel emeğin fizik emekten kopması “kayıt memurları”nı (“kâtip”leri) besleyecek bir artı-ürünün yaratılmasına bağlıydı.<sup class="calibre2"><a href="../Text/felsefe_split_000.html#footnote%20-57560-6" id="footnote-57560-6-backlink">[6]</a></sup> Bu ise, eş-zamanlı olarak, artı-ürünün dağıtımını sağlayacak mekanizmaların ve bunları denetleyen bir siyasal otoritenin kurulması sayesinde mümkün olmuştu. Siyasal otoritenin “kâtip”e iki temel işlev dolayısıyla ihtiyacı vardı. Birincisi hesap işleviydi ve bu bağlamda kâtip prensin muhasebecisi oluyor, onun varlık (servet-patrimoine) kayıtlarını tutuyordu.<sup class="calibre2"><a href="../Text/felsefe_split_000.html#footnote%20-57560-7" id="footnote-57560-7-backlink">[7]</a></sup> İkinci işlev ise ideolojik işlevdi ve bu planda da kâtip prensin meşruiyetinin pekişmesine katkıda bulunuyordu. Régis Debray’in işaret ettiği gibi, Sümer’de bulunan en eski çivi yazılı kitabelerde bu iki işlev birlikte ifade ediliyor ve kitabeler bir yandan hayvan ve hububat stoklarının dökümünü yaparken öte yandan da hanedan ailesinin şeceresini çıkarıyordu. Ve böylece de, “kâtip, üstün gücün, <span class="ideitalik">ne istediğini</span> söyleyebilmesinin iki temel öğesi olan <span class="ideitalik">neye sahip olduğunu</span> ve <span class="ideitalik">nereden geldiğini</span> kendisinden öğrendiği kişi oluyordu” (italikler, R. D.).<sup class="calibre2"><a href="../Text/felsefe_split_000.html#footnote%20-57560-8" id="footnote-57560-8-backlink">[8]</a></sup></p>

  <p class="normal1">Eski uygarlıkların entelektüel emekçisi olan “kâtip”, tarihçinin olduğu gibi tüm bilgi dallarının da uzak atasıydı. Onu, Gramsci’nin birkaç bin yıl sonra kavramlaştırdığı “organik aydın”ın ilk örneği olarak da düşünebiliriz. Kâtibi, çeşitli iklimlerde, çeşitli adlar altında (sofist, rahip, lejist, hümanist vb.) başka söz ve yazı ustaları izledi. Bugün tarihin derinliklerine büyük ölçüde onların bıraktıkları izler sayesinde eğilebiliyoruz. Ne var ki toplumların gelişmesi ve izlerin birikmesi düz ve türdeş bir çizgide gerçekleşmedi. Ayrıca biliyoruz ki, tarihçilik bağlamında, hep geçmişten, eski çağlardan söz eden düşüncelere itiraz eden, tarihin <span class="ideitalik">geçmişin</span> değil <span class="ideitalik">bugünün</span> ya da <span class="ideitalik">geleceğin</span> sorunu olduğunu savunan düşünürler de çıktı. İlerleyen sayfalarda bunların iddialarını tartışacağız. Ancak şimdilik şu kadarını söyleyelim ki, ileriye bakabilmek için de mutlaka tarihi sorgulamak, geçmişi öğrenmek, geçmişle hesaplaşmak gerekiyor. Zaten çağdaş tarihçiliğin epistemolojik statüsü, yani “bilimsellik” kıstaslarına uygun olup olmadığı da bu noktada tartışılıyor.</p>

  <p class="normal1">Tarihçinin henüz adı konmamış atası olan kâtip tüm antik uygarlıklarda mevcuttu ve benzer bir işlev üstlenmişti. Ne var ki rasyonel düşüncenin mitlerden kopmamış olduğu bu toplumlarda henüz “bilim” adı altında özgül bir alan işgal eden bir zihnî etkinlik türü ortaya çıkmamıştı.<sup class="calibre2"><a href="../Text/felsefe_split_000.html#footnote%20-57560-9" id="footnote-57560-9-backlink">[9]</a></sup> Altı bin yıl önce, Mısır uygarlığında kâtipler, değişen mevsimlerin belirlediği döngüsel bir <span class="ideitalik">zamansallık</span> kavrayışı içinde, evrenin merkezine oturttukları firavunların şeceresini yazıyor, kayıtlarını tutuyorlardı. Yaptıkları şey, büyük ölçüde benzer biçimlerde, yakın yüzyıllara kadar yinelendi. Bu kâtipleri Fransa kralları ile karşılaştıran çağdaş bir tarihçi, XIV. Louis’nin tarihçisi ile Ramses’in kâtibi arasında büyük benzerlikler olduğunu; farkın, tarihçinin “mitin dışlanamayan şeması içine yaşantıyı da sokma zorunluluğundan” kaynaklandığını yazmıştır.<sup class="calibre2"><a href="../Text/felsefe_split_000.html#footnote%20-57560-10" id="footnote-57560-10-backlink">[10]</a></sup> Oysa Mısır uygarlığında yaşantılar da hiyeroglifle yazılmış kutsal kitabelerle donduruluyordu.<sup class="calibre2"><a href="../Text/felsefe_split_000.html#footnote%20-57560-11" id="footnote-57560-11-backlink">[11]</a></sup></p>

  <p class="normal1">Aslında tarih-yazıcılığının tarihinde, kâtipten tarihçiye geçilirken, çok daha önce ve çok daha radikal bir kırılma olmuştu. Plutarkhos bu kırılma noktasının M.Ö. 6. yüzyılın sonlarında yaşandığını yazmıştır. Yunanlı düşünüre göre o dönemde, “Tarih, bir arabadan iner gibi şiirden inmiş ve yürüyerek, düzyazı sayesinde gerçeği mitlerden ayırmıştı”.<sup class="calibre2"><a href="../Text/felsefe_split_000.html#footnote%20-57560-12" id="footnote-57560-12-backlink">[12]</a></sup> Oysa aynı tarihlerde Yunan sitelerinde köklü bir dönüşüm yaşanıyordu ve düzyazıyı şiirden ayıran da bu olmuştur. Bu dönüşüm, felsefenin ve bilimin temelini teşkil eden bağımsız ve rasyonel düşüncenin ortaya çıkmasında ifadesini buluyordu.</p>

  <p class="normal1">Bu iki evrimin eş-zamanlı yaşanması elbette bir rastlantı olmamıştır. Her iki evrimi de doğuran “her türlü tecessüsü besleyecek şekilde dışa açık kültür ocakları teşkil eden Anadolu İyonya’sının toplumsal ve etnik ortamı”, daha somut bir ifadeyle “varlıklı site devletleri” idi.<sup class="calibre2"><a href="../Text/felsefe_split_000.html#footnote%20-57560-13" id="footnote-57560-13-backlink">[13]</a></sup> Bu ortam, çeşitli halkları, memleketleri, örf ve âdetleri tanıma aşkıyla tutuşan ölümsüz kahraman Ulysse’i yaratan Homer’in mirasçısıydı.</p>

  <p class="normal1">Tanrıların ve kahramanların hüküm sürdüğü bir toplum yapısında akılcı düşüncenin ortaya çıkması, kuşkusuz mitlerin ve kâhinlerin sonu olmadı. Bunlar Roma İmparatorluğu’nun kuruluşuna ve Roma barışına kadar yüzyıllarca bir arada yaşadılar.<sup class="calibre2"><a href="../Text/felsefe_split_000.html#footnote%20-57560-14" id="footnote-57560-14-backlink">[14]</a></sup> Ciceron’un “tarihçiliğin babası” dediği Herodot da bu ortamdan beslendi ve eserlerini bu ortamda yazdı.</p>

  <p class="normal1">Halikarnaslı Herodot, Perikles’in çağdaşıydı ve “tarih” sözcüğünün Yunanca aslının (<span class="ideitalik">Historiai</span>) ifade ettiği gibi bir “araştırma-anket” niteliği taşıyan eserinde çağdaşı olduğu Med savaşlarını konu edinmişti. Yer yer açık ve sade, yer yer de Homer’e özenen epik bir üslupla kaleme aldığı anlatısına çeşitli seyahatlerinden (Mısır, Suriye, Pers İmparatorluğu, Makedonya vb.) anekdotlar ekliyor ve eserinin ilk paragrafında söylediği gibi “unutulmamaları için Yunanlıların ve Barbarların olağanüstü edimlerini” anlatıyordu. Dikkate değer ki, Herodot, dinden ve mitlerden henüz sıyrılamamış olan anlatısıyla daha sonraki nesiller tarafından “taraf tutmakla” ve şaşırtıcı bir şekilde de Yunanlıları değil, Barbarları kayırmakla suçlanmıştır. Hatta Plutharkos onun “kötü niyetini” ve “barbarlara yakınlığını” ortaya koymak için ayrı bir kitap yazmış, Aristo da onu “mitolog” olarak nitelemişti. Thucydides ise aynı tarihçiyi okuyucuya yararlı bilgiler vermekten çok, onun zevkini okşamakla ve sık sık da gerçekleri olağanüstü olaylar uğruna feda etmekle suçlamıştı.<sup class="calibre2"><a href="../Text/felsefe_split_000.html#footnote%20-57560-15" id="footnote-57560-15-backlink">[15]</a></sup> Antik yazarların küçümsediği Herodot, ancak Rönesans’tan sonra ve giderek artan bir itibara kavuştu.</p>

  <p class="normal1">Herodot’un en önemli halefi, belki de tarihçiliğin gerçek babası Thucydides idi. Ve bu Atinalı aristokratı tarihçilik panteonuna taşıyan da, Peloponez Savaşları’nı anlatan eseri oldu. Nasıl Herodot Atina ve Spartalıların Perslere karşı direnişini hikâye etmişse, Thucydides de bunların bu kez kendi aralarındaki kapışmasını konu edinmişti.</p>

  <p class="normal1">Herodot zamanının dinî esprisi içindeydi; mitlerden yararlanıyor, kâhinlerin söylediklerine gönderme yapıyordu. Ona göre tarih rastlantılarla doluydu ve gelecekte ne olup biteceğini de sadece tanrılar biliyordu. Bizler ise bunları ancak kâhinlerin ağzından ve onlara tebliğ edildiği ölçüde öğrenebilirdik. Yine de Halikarnaslı tarihçi, zaman dışı olan mitlerin sınırlarının farkındaydı ve bunları tarihlendirerek anlatısının içine sokmadı.<sup class="calibre2"><a href="../Text/felsefe_split_000.html#footnote%20-57560-16" id="footnote-57560-16-backlink">[16]</a></sup> Thucydides ise çok daha seküler bir anlayış içindeydi. Mitlere eleştirel bir şekilde yaklaşıyor, kâhinlerle alay ediyor, anlattıklarını belgelere dayandırmaya çalışıyordu. Bu yüzden de yaşadığı toplumda hayli marjinal bir yer işgal etti. Oysa Atinalı tarihçi modernizm kokan tarihçilik anlayışını şu satırlarda ifade etmişti:</p>

  <p class="normal1">“Savaşla ilgili olayları ne kişisel görüşüme, ne de ilk rastladığım kişinin söylediklerine dayanarak anlatıyorum; sadece tanık olduğum şeyleri yazıyorum; geri kalanlar içinde de mümkün olduğu kadar doğru olduğunu bildiğim şeyleri kaydediyorum. Bu araştırma kolay değildi; çünkü olaylara katılanlar olanları aynı şekilde anlatmıyorlardı; her şeyi partilerinin çıkarlarına ya da değişik biçimlerde hatırladıklarına göre naklediyorlardı. Anlattıklarımda olağanüstü şeylerin bulunmaması belki de onların pek zevkle dinlenen şeyler olmamasına neden olacak. Geçmiş olayları ve sonuç olarak da geleceğin beşerî olguların kanununa göre mutlaka yineleyeceği benzer olayları doğru kavramak isteyenler tarihimi yararlı bulurlarsa bu bana yeter. Bu eser bir anlık tatmin için hazırlanmış bir süs parçası olmaktan çok, sağlam ve sürekli bir yarar sağlayacak bir eserdir.”<sup class="calibre2"><a href="../Text/felsefe_split_000.html#footnote%20-57560-17" id="footnote-57560-17-backlink">[17]</a></sup></p>

  <p class="normal1">Eski Yunan’da mitlerden ve kâhinlerden Herodot ve Thucydides’e geçilmesi toplumsal yaşantıda önemli bir değişiklik çerçevesinde cereyan etti. Akılcı düşünceyi ve Antik bilim anlayışını doğuran bu süreç aslında “<span class="ideitalik">Site Devleti</span>”ni (“Polis”i) yaratan süreçti.</p>

  <p class="normal">Site Devleti (Polis), Rasyonalizm ve Bilim</p>

  <p class="normal1">Antik Yunan tarihi uzmanları şu noktada ittifak halindedir: M. Ö. 8. ve 7. yüzyıllar arasında ortaya çıkan Site devleti (Polis) Eski Yunan tarihinde köklü bir yenilik oluşturdu ve toplumsal hayat açısından “belirleyici” bir olgu teşkil etti. O kadar ki, modern siyasetin kökenlerini araştıran siyaset kuramcısı H. Arendt, “Avrupa’da siyasetten bugün de anlaşılan şeyin” ilk kez bu sitelerde ifadesini bulduğunu ileri sürmüştür. Düşünürün “insanların ortak yaşamının normatif ve örnek teşkil edici örgütlenme biçimi”<sup class="calibre2"><a href="../Text/felsefe_split_000.html#footnote%20-57560-18" id="footnote-57560-18-backlink">[18]</a></sup> olarak tanımladığı sitelerin özgün niteliği neydi? Ve bu nitelik nereden kaynaklanıyordu?</p>

  <p class="normal1">Site devletinin (<span class="ideitalik">Polis</span>’in) özgün niteliği, “söz”ü, yani konuşmayı en etkili iktidar aracı haline getirmesiydi. Söz ve akıl anlamına gelen “logos” ancak bu şekilde siyasal işlev kazanıyor ve “kendinin, kurallarının ve etkinliğinin” bilincine varıyordu.<sup class="calibre2"><a href="../Text/felsefe_split_000.html#footnote%20-57560-19" id="footnote-57560-19-backlink">[19]</a></sup> Homer’le başlayan bu “şaşırtıcı ve harikulade” gelişmede sözle eylem birleşiyor ve Yunan trajedisinin de temelini atacak şekilde, büyük sözler söyleyen özgür vatandaşlar bu şekilde büyük eylemler gerçekleştirmiş sayılıyorlardı.<sup class="calibre2"><a href="../Text/felsefe_split_000.html#footnote%20-57560-20" id="footnote-57560-20-backlink">[20]</a></sup> Aynı süreçte, dinî ibadetlerdeki terimler ya da kralların “adalet”i ifade ederken kullandığı sözcükler tılsımlarını kaybediyor ve konuşma, iktidar kazanmak için tartışma ve inandırma sanatı haline geliyordu. Yunanlılar bu sanatı kutsallaştırdılar ve bir Tanrıça (<span class="ideitalik">Peitho</span>) himayesinde toplum hayatına egemen kıldılar.</p>

  <p class="normal1">Yunanlılar alfabeyi Fenikelilerden almış ve onda kendi dillerinin ses özelliklerine uygun değişiklikler yapmışlardı. Söz, eylem statüsüne yükselince, sözün yazılı ifadesi de özel bir ilgi konusu oluyordu. Böylece sözün ve dilin kullanılışı araştırma konusu haline geliyor ve bu da retorik, sofizm gibi konuşma sanatlarına (ya da “bilim”lerine) zemin hazırlıyordu. Aristo’nun gerçeği arama, bulma ve kanıtlama amacına yönelik mantık çalışmaları da aynı ortamın ürünü oldu.</p>

  <p class="normal1">Site’nin ilk özelliği “söz”ü iktidar aracı kılması ise, ikinci özelliği de toplumsal yaşamda bir “kamusal alan” yaratması olmuştur. Burada “kamusallık” sözcüğünün günümüzde bile karışıklıklara yol açan iki anlamıyla karşılaşıyoruz. Aslında birbirine sıkı sıkıya bağlı bu iki anlamdan ilki, bireylerin özel ilgi ve çıkar alanlarının dışında, ortak, “kamusal” bir “ilgi ve çıkar alanı”nın ortaya çıkmasıydı. İkincisi ise bu alanın despotik yönetimlerin gizli usullerinin aksine, herkese (daha doğrusu “özgür vatandaş”lara) açık ve saydam bir niteliğe bürünmesiydi.<sup class="calibre2"><a href="../Text/felsefe_split_000.html#footnote%20-57560-21" id="footnote-57560-21-backlink">[21]</a></sup> Kuşkusuz bu ortak ve saydam çıkar alanı, seçkinlerle sınırlı kalsa da, kendi içinde “demokratik” bir nitelik taşıyordu ve bu niteliğini de kölelerin yarattığı artı-ürüne borçluydu. Site yaşamındaki özgürlükten sadece köle sahipleri yararlanıyor ve bunlar da üretime bağımlı olmayan yaşamlarının sağladığı (ve Yunanlıların <span class="ideitalik">skholè,</span> Romalıların da <span class="ideitalik">otium</span> olarak adlandırdıkları) “boş zaman”larını siyasal tartışmalara hasrediyorlardı.<sup class="calibre2"><a href="../Text/felsefe_split_000.html#footnote%20-57560-22" id="footnote-57560-22-backlink">[22]</a></sup></p>

  <p class="normal1">Yunan sitelerinde özgürlük hiçbir şekilde köleler üzerinde hüküm sürmek anlamına gelmiyordu; aksine, evden ve üretimden (“Oïkos”tan) uzaklaşmak, istediği yere gidebilmek, istediğini yapabilmek anlamını taşıyordu. Bu ortamda kutsal gizemlere, mabetlere ve kâhinlere güveni sarsılmış kimi özgür vatandaşlar da hayatlarını tamamen gerçekleri arama ve bulma arzusuna vakfediyorlardı. Özellikle Aristo’nun çabalarının ürünü olan ve Ortaçağ’a da damgasını vuran “bilim dalları” da bu rasyonel araştırma ortamı içinde gelişti.</p>

  <p class="normal1">İlk ve çarpıcı örneklerini Herodot ve Thucydides’de gördüğümüz tarih-yazıcılığı da bu antik bilimler arasında sayılıyor muydu?</p>

  <p class="normal1">Antik, Ortaçağ ve hatta bir ölçüde de çağdaş “bilim”lerin babası sayılan Aristo, bu soruya “hayır!” diye yanıt vermiştir. Aristo’nun, tarihçiliği bilim saymayan ve Ortaçağ’a egemen olduğu gibi günümüzde de çok taraftar bulan görüşü gerçekten ilginçtir ve burada mutlaka anlatılması ve tartışılması gerekir.</p>

  <p class="normal1">Aristo, tarih-yazıcılığı konusundaki düşüncelerini <span class="ideitalik">Poetica</span> başlıklı eserinde ifade etmiştir. Klasik Yunan kültürünün büyük sentezcisi, konuyu iyi bilenlere hitap eden bu eserinde, aslında, destan ya da trajedi şeklinde iyi bir şiir yazmak için gerekli olan tüm kuralları ortaya koymaya çalışmıştı. Tarihçilikle karşılaşması da bu bağlamda oldu. Aristo <span class="ideitalik">Poetica</span>’da tarih-yazıcılığını şiir ile karşılaştırıyor ve şiiri, “tarih gibi özeli değil, geneli anlattığı için”, <span class="ideitalik">bilim</span> sayıyordu. Atinalı düşünürün bu konuda yazdıkları şunlardır: “Şairin rolü gerçekten olanları değil beklenen şeyleri, zorunluluğa ya da olasılığa uygun şekilde ortaya çıkacak şeyleri söylemektir. Aslında tarihçiyle şair arasındaki fark birinin kendisini düzyazı ötekisinin ise dizelerle ifade etmeleri değildir. Herodot tarihini dizeler haline koysaydık, yine de bu şiir değil, şiir haline sokulmuş tarih olurdu. Fark şuradan ileri geliyor: Tarihçi olanı, şiir bekleneni söylüyor. Bu nedenle de şiir tarihten daha felsefi, daha asil bir şeydir. Şiir daha çok genel olanı, tarih de özel olanı anlatır. Genel olan, şunun ya da bunun, zorunluluğa veya olasılığa uygun olarak yapacağı şu ya da bu şeydir; sonradan şahıslara isimler de verse şiirin yaptığı budur. Özel ise Alkibiades’in yaptıkları ya da başına gelenlerdir.”<sup class="calibre2"><a href="../Text/felsefe_split_000.html#footnote%20-57560-23" id="footnote-57560-23-backlink">[23]</a></sup> Atinalı filozofun yüzyıllara damgasını vuracak olan tarihçilik anlayışı budur.</p>

  <p class="normal1">Aristo, tarih-yazıcılığını değil de şiiri <span class="ideitalik">bilim</span> olarak nitelerken göz önünde bulundurduğu yazın türü daha çok trajedi idi. “Trajedinin dayanağı, deyim yerindeyse ruhu, tarihtir; diyordu Aristo; ikinci olarak da karakterler gelir”.<sup class="calibre2"><a href="../Text/felsefe_split_000.html#footnote%20-57560-24" id="footnote-57560-24-backlink">[24]</a></sup> İşte tarihi de içeren bu yazın türünü bilimsel kılan şey de “karakter”lerin genelliği idi. Aristo’ya göre “sonuna kadar götürülmüş asil bir edimin taklidi” olan trajedilerde korku, merhamet, sadakat, intikam gibi genel duygular bazı isimler altında (Antigon, Elektra vb.) bireylerde somutlaşıyorlardı. Buna karşılık filozofun tarihî özgüllük için verdiği Alkibiades örneği de dikkatli bir seçimin ürünü olduğu izlenimini veriyordu. Gerçekten de Perikles’in kuzeni olan bu Atinalı asil, kahramanlıklar, korkular ve ihanetler içinde geçen ve sonunda da bir siyasal cinayetle noktalanan yaşamıyla tam bir özgüllüğü temsil ediyordu.</p>

  <p class="normal1">Aristo’nun bilimsel bulduğu şiir (trajedi) dalının geçmişten çok geleceğe (olasılık temelli beklentilere) dayanması ilginçtir ve düşüncesi bu yönüyle de tarih-yazıcılığını etkilemiştir. Bunun dışında, düşünürün, tarihî sürecin önemli bir öğesini teşkil eden “zamansallık” konusundaki çözümlemeleri de sonraki nesilleri etkileyecektir. Fakat biz bu tartışma konularını şimdilik bir tarafa bırakarak, gözlerimizi Aristo’nun her yönüyle hüküm sürdüğü Ortaçağ uygarlığına ve bu dönemde yaşanan tarih-tarihçi tartışmalarına çevirelim.</p>

  <p class="normal">Ortaçağ: Skolastik Düşünce, Kronik Yazarı ve Tarihçi</p>

  <p class="normal1">Ortaçağ, genellikle, Eski Yunan’da doğan özgür aklın karanlığa boğulduğu bir dönem olarak küçümsenmiş ve yüzyıllar boyunca büyük bir ilgi konusu olmamıştır. Oysa kimi tarihçilere göre böyle ön yargılı bir yaklaşım, üniversitelerin kurulduğu, ilahiyatçıların özgür felsefeye yol açacak sorunlarla uğraştığı ve Gotik sanatın yeşerdiği bir dönem için büyük bir haksızlık teşkil ediyordu. Ne var ki 19. yüzyılda artan ilginin ve canlanan Ortaçağ araştırmalarının dahi bu ön yargı duvarını tam anlamıyla kıramadığını görüyoruz. Böylece günümüzde de yaygın bir yaklaşım, bu dönemi, dinin ve ilahiyatın egemen olduğu bir değerler sistemi, skolastik bir zihin yapısı olarak sunma eğilimindedir.</p>

  <p class="normal1">Düşünce ve sanat dünyasının ötesinde ve bunları da temellendirecek şekilde, Ortaçağ toplumu, Kilise, senyör ve serf ilişkilerinin biçimlendirdiği bir toplum yapısıydı. Toprakla beraber alınıp satılan serfler hiçbir hakka sahip değildi; buna karşılık egemen zümre asiller ve din adamları olmak üzere iki kola ayrılıyor, şatolarla katedraller iki ayrı yaşam tarzını temsil ediyordu. Asillerin yaşamı “<span class="ideitalik">yüce değerler</span>” üzerine kurulmuştu ve <span class="ideitalik">anlamaya</span> değil, <span class="ideitalik">anlatılmaya; sorgulanmaya</span> değil<span class="ideitalik">, yüceltilmeye</span> yönelikti. Yaşamlarında onlar için en önemli şey “<span class="ideitalik">onurlu duruş</span>”tu. Buna karşılık, din adamları, ilahi kökenli ve mutlaka uymak zorunda oldukları dogmalar dünyasında yaşıyorlardı. Öyle ki bu toplum düzeninde siyasal iktidar senyörlerde olsa da, çağa ideolojik damgasını vuran, “bilim”leri tanzim ve tasnif eden Kilise ve din adamları olmuştur. Bu durumda doğal olarak Ortaçağ üniversiteleri de kilise bünyesinde ve ruhban sınıfı tarafından kuruldu.</p>

  <p class="normal1">Ortaçağ’ın ilk üniversitesi 11. yüzyılda Bolonya’da kurulmuştu; fakat sadece hukuk fakültesinden oluşan bu “üniversite”nin bir de ilahiyat fakültesine kavuşması ancak 14. yüzyılın ortalarında mümkün oldu. Bu arada, 13. yüzyıl başlarında kurulan Paris Üniversitesi de ünlü ilahiyatçıları ile Paris’i Ortaçağ kültür hayatının merkezi haline getirmişti.<sup class="calibre2"><a href="../Text/felsefe_split_000.html#footnote%20-57560-25" id="footnote-57560-25-backlink">[25]</a></sup> Aynı tarihlerde Avrupa düşüncesini derinden etkileyen Arap felsefesi üstün konumunu kaybediyor, ikinci plana düşüyordu.</p>

  <p class="normal1">Avrupa Ortaçağ’ının ilk dönemine damgasını vuran tarihî olgu 7. yüzyıldan itibaren hızla gelişen ve Endülüs’e kadar yayılan Arap fetihleri olmuştur. Öyle ki H. Pirenne bu fetihlerin “Akdeniz’in bütünlüğüne son vererek Doğu ile Batı’yı kesin bir şekilde birbirinden ayırdığını” ileri sürmüştür.<sup class="calibre2"><a href="../Text/felsefe_split_000.html#footnote%20-57560-26" id="footnote-57560-26-backlink">[26]</a></sup> Böylece batı Akdeniz bir Müslüman gölü haline geliyor ve bu da Karolenj İmparatorluğu’na yol açarak yeni bir dönemi başlatıyordu. Kısaca, Belçikalı tarihçiye göre, İslam fetihleri gerçekleşmeseydi, Frank İmparatorluğu da mevcut olmayacaktı ve Muhammed olmadan da Charlemagne’yı tasavvur etmek olanaksızdı.</p>

  <p class="normal1">Pirenne bu çarpıcı tezi kanıtlamak için bir sürü somut delil toplamış, özellikle Kuzey Avrupa’da altın paranın azalmasının halkları nasıl içe dönük bir tarım yaşantısına sürüklediğini anlatmıştır. Ne var ki, özellikle de Endülüs’ün Ortaçağ düşünce tarihinde yüzyıllar boyunca oynadığı birleştirici rol göz önünde tutularak, Pirenne’in yaptığı katı ayrım hayli tartışma yaratmıştır.<sup class="calibre2"><a href="../Text/felsefe_split_000.html#footnote%20-57560-27" id="footnote-57560-27-backlink">[27]</a></sup></p>

  <p class="normal1">Gerçekten de, Endülüs, yaklaşık beş yüz yıl boyunca Kurtuba, Sevilla ve Granada gibi kültür merkezleriyle tüm Ortaçağ uygarlığının zirvelerini temsil etti ve “ilhamını güçlü bir Antik Yunan varlığından alan tek bir kültür” yarattı.<sup class="calibre2"><a href="../Text/felsefe_split_000.html#footnote%20-57560-28" id="footnote-57560-28-backlink">[28]</a></sup> Aslında Bağdat’ta yükselen uygarlığın uzantısı olan Endülüs en iyi kitaplıklara sahipti ve fizik, kimya, astronomi gibi ilimler de orada en üst düzeyde okutuluyordu. Özellikle Arap uygarlığının tıp dalındaki üstünlüğü, bu kültürün 11. yüzyıl sonlarından itibaren Batı ülkelerinde yarattığı büyüleyici etkide önemli bir etken olmuştu. Bunun başlıca nedeni, Batı’da felsefi düşünce ilahiyata bağlı olarak gelişirken, İslam dünyasında felsefenin daha çok tıp ilmine bağlı olarak gelişmiş olmasıydı. Tüm ünlü Arap filozoflarının aynı zamanda ünlü hekimler olması bunun ifadesi idi.</p>

  <p class="normal1">Tarihçiler 12. yüzyıl Avrupa Ortaçağ’ı için sosyoekonomik bir devrim konusunda birleşirler. Kökeni 11. yüzyılda tarım teknolojisindeki yeniliklere ve Saksonya’da bulunan gümüş madenlerine uzanan bu devrim, giderek “statik bir tarım uygarlığından parasal bir şehir uygarlığına” geçişin ilk adımlarını atmıştı.<sup class="calibre2"><a href="../Text/felsefe_split_000.html#footnote%20-57560-29" id="footnote-57560-29-backlink">[29]</a></sup> Aynı dönemde zihin yapılarında da köklü bir dönüşümün işaretleri ortaya çıkmaya başladı.</p>

  <p class="normal">Abelard, İbn Rüşd ve Uyanış</p>

  <p class="normal1">Ortaçağ düşünce hayatındaki bu devrimin en iyi temsilcisi Fransız rahip Pierre Abelard olmuştur. Gerçekten de Abelard, üretim güçlerindeki gelişmenin zihin dünyasındaki yansımalarına ve yerleşik çıkar temsilcilerinin buna tepkilerine güzel bir örnek oluşturuyordu. “Hızla gelişen para ekonomisinin ürünü olan yeni akılcılığa uygun bir teorik yapı geliştiren ve bilim anlayışında mutlak bir değişim sağlayan” Cluny’li rahip, “sıra dışı kişiliği, bilimsel üretimi, Heloïse’le yaşadığı aşk ve ünlü profesörlerle tartışmaları”<sup class="calibre2"><a href="../Text/felsefe_split_000.html#footnote%20-57560-30" id="footnote-57560-30-backlink">[30]</a></sup> sayesinde ün yapmış ve gelenekçilerin gazabına uğramıştı. Daha önce Allah’ın varlığını akılcı yolla kanıtlamaya çalışan Anselme’i izleyen Abelard “kuşku”nun insanı araştırmaya, araştırmanın da “gerçeğe” götürdüğünü söylüyor ve “kuşku”yu övüyordu. Cluny, Kuran’ın Latinceye ilk kez çevrildiği şehirdi ve İslam felsefesine büyük bir ilgi duyan Abelard, Endülüs’e gitmek, düşüncelerini bu kültür merkezinde daha da derinleştirmek istiyordu. O tarihlerde Aristo ve Antik Yunan felsefesi Endülüs’te çok daha iyi biliniyordu. Doğa bilimleri de İslam dünyasında çok daha fazla gelişmişti ve “kendisini ilime vakfeden herkes Arap ülkesine gitmeyi zorunlu buluyordu”.<sup class="calibre2"><a href="../Text/felsefe_split_000.html#footnote%20-57560-31" id="footnote-57560-31-backlink">[31]</a></sup></p>

  <p class="normal1">Ortaçağ düşüncesi başından itibaren büyük ölçüde Aristo’nun damgasını taşır. Osmanlı âlimlerinin daha sonraları büyük filozofa verdikleri “<span class="ideitalik">muallim-i evvel</span>” sıfatı herhalde o dönemde her ülke için geçerli idi. Ne var ki, Flasch’ın dediği gibi, “Ortaçağ’da her yüzyıl başka bir Aristo’yla tanışıyordu”<sup class="calibre2"><a href="../Text/felsefe_split_000.html#footnote%20-57560-32" id="footnote-57560-32-backlink">[32]</a></sup> ve bunların da farklı yorumlarıyla o çağa özgü bir çoğulculuk ortaya çıkıyordu. Bununla beraber bu çoğulcu yapı içinde İbn Rüşd özel bir yer tutuyordu. Batılıların da benimseyerek Averroès adını verdikleri Kurtubalı âlim, imanla kuşkucu düşünceyi, “dini gerçek”le “felsefi gerçek”i ayıran felsefesiyle Rönesans’ı da hazırlayan ortama önemli bir katkıda bulunmuştur.<sup class="calibre2"><a href="../Text/felsefe_split_000.html#footnote%20-57560-33" id="footnote-57560-33-backlink">[33]</a></sup></p>

  <p class="normal1">Aristo insan “<span class="ideitalik">ruh</span>”unu organik yapıya bağlı bir bütün olarak düşünmüş, fakat onun “<span class="ideitalik">zihin</span>” dediği düşünen ve arzu eden kısmını vücuttan bağımsız olarak tasarlayarak âdeta ilahi niteliklerle donatmıştı. Böylece <span class="ideitalik">ruhun</span> bir parçası olan <span class="ideitalik">zihin,</span> yani düşünme ve arzu alanı, Platon’un –kendisinin daha önce eleştirmiş olduğu– “<span class="ideitalik">İde</span>”leri gibi, sınırsız ve her şeyden bağımsız bir <span class="ideitalik">biçimler mekânı</span> oluşturuyordu. Böyle sunulan <span class="ideitalik">zihin</span> yapısı da ikili işleve sahipti. Bir yandan her kalıba giriyor, her şey olabiliyor (<span class="ideitalik">intellect-possible</span>/mümkün zihin), öte yandan da kalıbına girdiği her şeyi anlaşılır kılıyordu (<span class="ideitalik">intellect-agent</span>/yapıcı zihin). Aristo’ya göre <span class="ideitalik">yapıcı zihin</span> ışık gibi hareket ediyor ve “nasıl güneş gözlerin algılayabilmesi için renkleri aydınlatıyorsa, o da duyusal imgelerimizdeki (<span class="ideitalik">biçim/ide</span> şeklindeki) evrensel yapıları –<span class="ideitalik">mümkün zihnin</span> kavrayabilmesi için– aydınlatıyordu.”<sup class="calibre2"><a href="../Text/felsefe_split_000.html#footnote%20-57560-34" id="footnote-57560-34-backlink">[34]</a></sup> Aristo’nun “bilim” anlayışının temelinde yatan ve daha sonra yüzyıllarca tartışılacak olan bu ön-kabule göre insanın bilgilenme olgusu evrensel, zaman dışı ve eşyanın özüne uygun bir olguydu.</p>

  <p class="normal1">İbn Rüşd Aristo’nun bu saptamalarını paylaşmış, fakat bu mantık zincirindeki tutarsızlığı da gözden kaçırmamıştır. Çıkmaz şuradaydı: Eğer her iki (“mümkün” ve “yapıcı”) zihin yapısı da tüm zamanlı (ezelî ve ebedî), evrensel ve vücuttan bağımsız ise bunların her insan için aynı olması gerekirdi ve bu durumda da herkes aynı şeyleri bilmeli, aynı şeyleri anımsamalıydı. Oysa pratik hayatta sık sık görüldüğü gibi durum böyle değildi ve bir insanın bildiğini bir başkası bilmiyor; birinin anımsadığını da çoğu kez bir başkası anımsamıyordu. Bu durumda bilgi edinmeyi her bireye özgü ayrı bir süreç olarak ele almak ve incelemek gerekmez miydi?</p>

  <p class="normal1">Bu tutarsızlık nasıl çözülecekti?</p>

  <p class="normal1">İbn Rüşd bu tutarsızlığı çözmek için Aristo’daki başka bir fikre, imge dünyamızın “şema”ları (veya “form”ları) fikrine başvurmuştur. Atinalı filozof, imge dünyamızın şemaları olmaksızın hiçbir şeyi entelektüel planda tanıyamayız, demişti. Bu fikir bilgi edinme olgusunu, bireysel ve zamansal bir süreç olarak ele almamızı mümkün kılıyordu. Bu durumda, İbn Rüşd, Aristo’nun evrensellik ilkesini yadsımadan, bireysellik kavramını da devreye sokabilir, bilgilenmeyi evrensel ve zaman dışı zihin yapılarıyla bireysel ve zamansal imge yapıları arasındaki karşılıklı bir <span class="ideitalik">etkileşim süreci</span> olarak ele alabilirdi. Bu karşılıklı etkileşim doğal organizmaların varlığı ve zaman-mekân bağlantılı imgelerin üretilmesi ön-kabulüne dayandığı için bireysel bir süreç teşkil ediyordu. Bireyler bu süreçte ilahi ve evrensel ışıktan (“Nur”dan) kopmuyorlar, fakat bunu kişisel imgelerinin renkli akislerinde seyrettikleri için parçalı, birbirinden kopuk, bireysel bir ışık dünyasında yaşıyorlardı. Oysa açıklamanın tam da bu noktasında Kurtubalı filozofu din ve ilahiyatla karşı karşıya getiren yeni bir sorun ortaya çıkıyordu.</p>

  <p class="normal1">İnsan ruhunun ölümsüzlüğü gerek Müslüman gerekse Hristiyan ilahiyatının ortak dogmasıydı. Ruhu somut bir vücuda bağlamak suretiyle bireyselleştirmek, onu ölümcül bir statüye yerleştirmek demekti ki, böyle bir şey dinî otoritelerin kabul edebileceği bir şey değildi. Aslında Aristo da doğal ve antropolojik bir temelden hareket etmişti; fakat filozof, âdeta Platonist biçimde, ruhun bir parçası olan “yapıcı zihin”i zaman ve mekân dışı, yani ölümsüz statüde tasarlayarak bir uzlaşma zemini yaratmıştı. Oysa İbn Rüşd bireyleşme yolunda yeni adımlar atınca tüm itibarını kaybetti ve Kurtuba’da yaşayamaz hale geldi. Ve sonunda İbn Rüşd’ün şahsında İslam felsefesiyle Hristiyan felsefesinin buluşması medrese tarafından olduğu gibi üniversite tarafından da reddedildi. Yine de modern bilime ve çağdaş düşünceye giden kapılar aralanmıştı.</p>

  <p class="normal1">Bireyi gerçeğin kaynağı olarak kabul etmek gerçeğin sonsuz çeşitliliğine yol açıyordu ki, bu, kaynağını yine Aristo’da bulan bilim anlayışına aykırıydı. Bilimde sonsuz bireysel çeşitliliğe yer yoktu. Böylece, izleyen dönemde, Aristo’nun varlıkları belli sayıda <span class="ideitalik">türler</span> ve <span class="ideitalik">cinsler</span> şeklinde sınıflayan bilim anlayışı egemen oldu. Bu bilim tablosunda bireysel özgüllüklere, Alkibiades’la uğraşan tarih-yazıcılığına yer yoktu. Tarihçilerin bilimsel bir statü iddia edebilmeleri için yeni toplumsal devrimler, yeni düşünce atılımları gerekecekti.</p>

  <p class="normal1">Ortaçağ’da da tarih-yazıcılığı “bilimsel” bir uğraşı sayılmıyordu; yine de tarihçiler vardı ve belli şekillerde tarih yazılıyordu.</p>

  <p class="normal">Ortaçağ, Din ve Tarih-Yazıcılığı</p>

  <p class="normal1">Ortaçağ’da tarih-yazıcılığı, Aristo’nun izinde, bilimsel bir uğraşı alanı olarak görülmüyordu. Batılı üniversitelerde okutulmadığı gibi Doğulu medreselerde de tarih “asli ilimler” arasında sayılmıyor, ayrı bir ders konusu olmuyordu.<sup class="calibre2"><a href="../Text/felsefe_split_000.html#footnote%20-57560-35" id="footnote-57560-35-backlink">[35]</a></sup> Bu yüzden de tarihçiliğe, ne Avrupa’da ne de İslam dünyasında, uzun süre insanların bağımsız olarak hayatlarını kazanabilecekleri bir meslek gözüyle bakılmadı.</p>

  <p class="normal1">Arap-İslam uygarlığının yükseliş çağında, tarihçiliğin yerini başlangıçta “ilm-i ahbar” adı altında yapılan çalışmalar tutmuştur. Bu bilim dalı zamanla Peygamber’in söz ve fiillerini araştıran bir alan (İlm-i Hadis) haline gelmiştir.<sup class="calibre2"><a href="../Text/felsefe_split_000.html#footnote%20-57560-36" id="footnote-57560-36-backlink">[36]</a></sup> “Ahbar”a ek olarak, “tarih” sözcüğü, geleneğin naklettiğine göre, İslam dünyasına Hicret’in yirmi ikinci yılında girmiş ve 9. yüzyıldan sonra da teknik terim olarak yerleşmişti. Tarihçilik, asli bilimler arasında sayılmasa da, 10. yüzyıldan itibaren ayrı bir disiplin olmaya başlayacak, Fahreddin Razi’nin ansiklopedisine girecek ve İbn Haldun’dan sonra da –en iyi temsilcisini Al Makrizi’de bulan– ayrı bir meslek haline gelecektir. “Müslüman ülkelerde, diyor Rosenthal, tarih-yazıcılığı ancak modern çağlarda bağımsız bir disiplin olarak kabul edildi. Eski Yunan’dan nakilciliğin yapıldığı dönemde Müslümanlar çeşitli bilgi dallarının sistemli bir tasnifiyle ilk kez karşılaştılar. O zaman gördüler ki, tarih-yazıcılığı yerleşik bilimler tablosunda yer almıyordu. Aynı şey Batı Ortaçağ’ında da belirleyici olmuştu.”<sup class="calibre2"><a href="../Text/felsefe_split_000.html#footnote%20-57560-37" id="footnote-57560-37-backlink">[37]</a></sup></p>

  <p class="normal1">Avrupa Ortaçağ’ında tarihçilik, 6. yüzyılda Grégoire de Tours’un <span class="ideitalik">Frankların Tarihi</span> ve 7. yüzyılda Paul Diacre’ın <span class="ideitalik">Lombardların Tarihi</span> başlıklı kroniklerinde görüldüğü gibi, Germen göçlerine kadar uzanıyor, fetihçi kavimleri anlatıyordu. Bu anlatılarda “yeni bir tarihsel alan” yaratılmıştı ve bu alanda “ilahi niyetleri keşfetme çabası, beşerî motifleri araştırma çabasının önüne geçiyordu”. Ve böylece geçmişte yaşanan “tarihî olgular” da “dokunulmaz olgular” niteliğini kaybederek dinî akideleri kanıtlamaya yönelik “delil olgular” haline geliyorlardı.<sup class="calibre2"><a href="../Text/felsefe_split_000.html#footnote%20-57560-38" id="footnote-57560-38-backlink">[38]</a></sup> Ortaçağ’da din nasıl felsefeyi komutası altına aldıysa, aynı şekilde tarihi de dogmalarının aracı haline getirmişti.</p>

  <p class="normal1">Egemenlik kavgası dışında, Ortaçağ’da, dinle felsefe başka bir şekilde daha karşılaştılar. Bu kez felsefenin çürütülmesi ve din alanından kovulması söz konusuydu. Egemen inanca göre kuşkuya dayanan tartışmalardan kurtulan din böylece daha özgür olacaktı. Filozofların “tahafut”unu (tutarsızlıklarını) ortaya koyarken Gazali’nin yapmak istediği tam da buydu. Allah’ın varlığının, ruhun ölümsüzlüğünün, evrenin tanınmasının akılcı delillerle kanıtlanamayacağını göstererek, Gazali, dinle felsefenin yerini ayırıyordu.<sup class="calibre2"><a href="../Text/felsefe_split_000.html#footnote%20-57560-39" id="footnote-57560-39-backlink">[39]</a></sup></p>

  <p class="normal1">Gazali sufiliğe açılan çabalarında, Aristo’yu izleyerek, “zaman” algısını da öznel (sübjektif) bir algı olarak değerlendirmiş ve böylece Kant’a giden yolda ilk adımları atmıştı. Filozoflar “zaman”ın yaratılmış olduğunu, Allah’ın “zaman”ı yaratmadan önce de var olduğunu ileri sürüyorlardı; oysa Gazali’ye göre, mekânın ötesinde başka bir mekân olamayacağı gibi, zamanın ötesinde de başka bir zaman olamazdı. Eğer insanlar böyle durumlar algılıyorsa, bu, bir imgelem yanılsamasından başka bir şey değildi. Flasch’ın işaret ettiği gibi, aynı yolu Gazali’den önce “Saint Augustin de <span class="ideitalik">İtiraflar’</span>ında (11. Kitap) denemiş, fakat soruya kesin bir yanıt verememişti; oysa Gazali, soruya, sonuçlarını büyük olasılıkla kendisinin de göremediği bir yanıt getiriyordu: Zaman insan işiydi”.<sup class="calibre2"><a href="../Text/felsefe_split_000.html#footnote%20-57560-40" id="footnote-57560-40-backlink">[40]</a></sup> Kısaca “zaman” sadece gözlemcinin ruhunda mevcut, öznel bir kalıptı. Böyle bir “zaman” kavramının tarih-yazıcılığı açısından son derece önemli olduğu, gelecekte –Kant vesilesiyle göreceğimiz gibi– tarihçiliğin bir toplumsal bilim olma çabalarında engel teşkil edeceği açıktı.</p>

  <p class="normal1">Aristo “zaman”ın öznelliğine işaret etmişti, fakat doğada mevcut, “önce”si ve “sonra”sı ile bir harekete dayanan ve ölçülebilen “zaman” olgusunu da unutmamıştı. Antik çağda egemen olduğu gibi, Ortaçağ’da da yaygın olan “döngüsel zaman” anlayışı buna dayanıyordu. Hanedanların ve hanların saltanatı şeklindeki antik kronikler bu dönemde de yer yer varlıklarını sürdürdüler. Ne var ki, Hristiyanlık, Ortaçağ’a giderek damgasını vuracak olan farklı bir “zamansallık” anlayışı daha getirmişti. Buna göre tarihsel zaman ne gök cisimlerinin hareketiyle ya da hassas saatlerimizle ölçebileceğimiz <span class="ideitalik">fizik</span> zamandı ve ne de her “ruh”a göre değişen <span class="ideitalik">öznel</span> zamandı. Ortaçağ tarihsel zamanı akış öyküsünü Tevrat ve İncil’de bulan ilahi bir zamandı.</p>

  <p class="normal1">Tevrat bir “yaratılış kuramı” getirmiş, fakat kutsal değerlerini bir aşiret dini mensuplarıyla sınırlamıştı. Hristiyanlık ise Museviliğin soyut Allah anlayışını somutlaştırıp, evrenselleştiriyor ve İsa’nın doğumu ile de yeni zamanları başlatıyordu. Oysa “Ne Helenizm, hatta ne de Latin dünyası tüm zamanları ve tüm mekânları bir bütün halinde birleştiren evrensel bir zaman fikrine sahip olmuştu. Yahudi geleneği ile temas halindeki Hristiyanlaşmış Roma dünyası insan cinsinin birbirlerine bağlı, evrensel bir tarihi olduğunu keşfetti: Tarihin modern anlamının ortaya çıkışına tanık olduğumuz köken, çağımızın 3. yüzyılında yer alıyor”.<sup class="calibre2"><a href="../Text/felsefe_split_000.html#footnote%20-57560-41" id="footnote-57560-41-backlink">[41]</a></sup> Ve <span class="ideitalik">Ahd-i Atik</span>’ten <span class="ideitalik">Ahd-i Cedid’</span>e, oradan da <span class="ideitalik">Kuran</span>’a geçişle de bu kutsal tarihin yeryüzünde nasıl devam ettiği anlatılıyordu.</p>

  <p class="normal1">Ana hatları ile Hristiyan öğretide evrensel tarih <span class="ideitalik">Yaratılış</span> ile başlıyor, Allah’ın “Tecessüm”ü ve yeryüzüne inmesi ile de yeni bir döneme geçiliyordu. İsa çarmıha gerildikten ve göğe çıktıktan sonra insanlığı kurtarmak için tekrar dünyaya dönecek (<span class="ideitalik">Parousie</span>) ve günahkârları <span class="ideitalik">Mahkemeyi Kübra</span>’da yargılayacaktı. Hristiyan inanç İsa’nın hayatıyla ilgili tüm anlatılanların tamamen gerçek olgular olduğuna inanılmasını talep ediyor, İncil’ler de bu tarihi anlatıyordu. Bu anlatıya göre “bir bütün halinde insanlık tarihi, bir yön, bir amaç ve bir anlam taşıyordu” ve bu niteliğiyle de Hristiyanlık, “Voltaire, Condorcet, Herder ve Hegel’den beri tarih felsefesi denilen şeyin kökeninde bulunuyordu”.<sup class="calibre2"><a href="../Text/felsefe_split_000.html#footnote%20-57560-42" id="footnote-57560-42-backlink">[42]</a></sup></p>

  <p class="normal1">Musevilik gibi “tecessüm” inancını reddeden Müslümanlık da evrensel tarihi “Yaratılış” kuramı ile başlatacak ve <span class="ideitalik">Mahkemeyi Kübra</span> fikrini benimseyecektir. 11. yüzyılın sosyoekonomik atılımları içinde yaygınlaşan Hristiyan tarih anlayışı, daha sonra da keşifler, kolonyalizm ve emperyalizm süreçleri içinde, sembolik tarihleri ve ritüeli ile küreselleşecektir.</p>

  <p class="normal">Ortaçağ Tarihçileri ve Tarih Türleri</p>

  <p class="normal1">Ortaçağ’da tarih disiplini bizzat o dönemin bilim anlayışına göre dahi “bilimsel” sayılmıyordu; Aristo’nun görüşü yüzyıllar süren bu döneme de damgasını vurmuştu. Ne var ki çeşitli “entelektüel”ler, çeşitli biçimlerde tarihi anlatılar yazmaktan da geri durmuyorlardı. Bu alandaki ürünlere somut olarak eğilirsek yazarlarının bu anlatıları “kronik”, “yıllık” (<span class="ideitalik">annales</span>) ya da “tarih” olarak adlandırdıklarını görüyoruz. Bu başlıklar altında kaleme alınan eserler nelerdi? Ve aralarında ne gibi farklar vardı? Ortaçağ felsefesi ve tarih-yazıcılığı ile ilgilenen hemen her düşünür bu soruya yanıt aramıştır.<sup class="calibre2"><a href="../Text/felsefe_split_000.html#footnote%20-57560-43" id="footnote-57560-43-backlink">[43]</a></sup></p>

  <p class="normal1">Littré, ünlü sözlüğünde, bu farkı şurada görmüştü: Ona göre, “tarih” yazarı ele aldığı olguları nedenleri ve sonuçları ile açıklarken, “yıllık” ve “kronik” yazarları önemli gördükleri olayları tarih sırasına göre nakletmekle yetinmişlerdi. Bunun gibi, bazı çağdaş tarihçiler de “yıllık” ve “kronik”leri aynı kategori içinde değerlendirmiş, fakat bazen kronik yazarlarının da tarihçiler gibi olayların nedenlerini aradığını ve bu bağlamda değerlendirmeler yaptığını ileri sürmüştür. Örneğin İkinci Haçlı Seferi’ni anlatan Guibert de Nogent, kroniğine, “önce böyle bir seferi acil kılan olgu ve motifleri sergilemeyi zorunlu buldum” diye başlıyor, Guillaume de Tyre de Haçlı Seferleri’nin başarılarını (daha sonra da yenilgilerini) açıklayan nedenleri sorguluyordu. Bununla beraber bu sorgulamaların da “İlahi neden”e dayanan sınırları vardı. Örneğin G. de Tyre, “İlk neden bizi her şeyin yaratıcısı olan Allah’a götürüyor” derken bu sınırların da altını çizmiş oluyordu.<sup class="calibre2"><a href="../Text/felsefe_split_000.html#footnote%20-57560-44" id="footnote-57560-44-backlink">[44]</a></sup> Kuşkusuz dinin egemen olduğu, felsefenin de ilahiyatın aracı sayıldığı bir çağda bu normaldi. Bu yüzden bazı tarihçiler, Ortaçağ tarih-yazıcılığını özgül bir “zihin yapısı” ya da “zihin yapıları” çerçevesinde açıklamaya çalışmışlardır.</p>

  <p class="normal1">W. Brandt, Ortaçağ zihniyetini aristokratlara ve din adamlarına (“klerk”lere) özgü iki ayrı “zihin kalıbı” şeklinde incelemiştir. Bunlardan birincisini teşkil eden <span class="ideitalik">aristokratik yaşam tarzı,</span> değerler üzerine kurulmuştu ve sorgulamayı değil, onurlu duruşları ve kahramanlıkları öven anlatılara konu oluyordu. Bu anlatıda “nedensellik” sorunsalına yer yoktu. Aynı şekilde “klerk”lerin temsil ettiği Ortaçağ zihniyeti de olayları neden ve sonuçları ile bir süreç içinde anlamaya çalışan bir zihniyet değildi. Doğada her nesne, birbirinden farklıydı ve bunlar arasında tam bir kopukluk vardı. Her vücut, erdemleri ve kusurları ile kendine özgü bir birimdi ve bu durumda insan kişiliği de birbirine eklenmiş bir nitelikler yumağı olmaktan öte bir anlam taşımıyordu. Bireysellik tanımayan bu zihniyet tek nedensellik olarak <span class="ideitalik">ilahi nedenselliği</span> tanıyordu.</p>

  <p class="normal1">W. Brandt’ın analizi öğreticiydi; ne var ki, daha önce de işaret ettiğimiz gibi, Ortaçağ kronik yazarları içinde tarihî olayları nedensellik bağları içinde anlatmaya çalışanlar da olmuştu. Zaten Brandt da tezini mutlak biçimde koymamış, yaratıcı esprilerin yeniliklerine tarih alanında da kapıyı açık tutmuştu. “Olağanüstü zekâ ve hayatiyet sahibi insanlar, diyordu Amerikalı tarihçi, her zaman yeni şeyler düşünebilirler. Ortaçağ’da olduğu gibi iki entelektüel dünya yan yana bulunursa, insanlar yeni şekillerde düşünmeyi öğrenir; çünkü bu dünyalardan her biri, yetenekli insanlar için öbürünün eleştiri alanını teşkil eder”.<sup class="calibre2"><a href="../Text/felsefe_split_000.html#footnote%20-57560-45" id="footnote-57560-45-backlink">[45]</a></sup></p>

  <p class="normal1">Ortaçağ’ın iki dünyası arasındaki gerilimin düşünce hayatı açısından doğurgan niteliği başka düşünürler tarafından da vurgulanmıştır. Örneğin Benedotte Crocé’ye göre, Hristiyanlık, kökeni Zerdüştçü İranlılara kadar uzanan <span class="ideitalik">Civitas Diaboli</span>’nin karşısında manevi bir dünya, bir <span class="ideitalik">Civitas Dei</span> yaratmıştı ve bu ikilem de belli bir dogmatizmi, “insan zihninin birçok etkinlikte özelleşebileceği, birçok biçimde somutlaşabileceği gerçeğini bir türlü anlayamamak” şeklindeki dogmatizmi doğurmuştu. Ne var ki <span class="ideitalik">Civitas Dei</span>’nin “aşkın” niteliği dünyevi şeylerin “yabancı” ve “ilahi düzene asi” nesneler sayılmasına yol açarak düşüncede Antikite’ye nispetle bir ilerleme de sağlamıştı. “En diri gençliğinde, diyor Crocé, Hristiyanlık, kutsal tarihin yanı sıra, siyasal, askeri ve ekonomik çıkarların zorladığı din dışı (dünyevi) bir tarihi de kabullenmek zorunda kaldı”.<sup class="calibre2"><a href="../Text/felsefe_split_000.html#footnote%20-57560-46" id="footnote-57560-46-backlink">[46]</a></sup></p>

  <p class="normal1">Ortaçağ tarih-yazıcılığını “zihin yapıları” açısından inceleyen başka bir tarihçi de Georges Duby olmuştur. Fransız tarihçi, Georges Dumézil’in Hint-Avrupalı eski kavimler için geliştirdiği şemayı izleyerek, Ortaçağ’da üç zümreye tekabül eden üç ayrı zihin yapısı olduğunu ileri sürmüştü.<sup class="calibre2"><a href="../Text/felsefe_split_000.html#footnote%20-57560-47" id="footnote-57560-47-backlink">[47]</a></sup> Bunlar savaşçı zümreye, din adamları zümresine ve üreticiler zümresine özgü zihin yapıları idi. Aslında Duby bu yapıları ekonomik alt-yapıdan bağımsız düşünmüyordu. Tarihçiye göre bu şema, “1000 tarihi civarında” entelektüeller tarafından ilk kez tasarlandığı zaman “üretim ilişkilerine tamamen uygundu; fakat daha sonra böyle bir toplumu algılama biçimi katı bir çerçeve oluşturmuş ve bir ölçüde toplumsal ilişkilerin gelişmesini frenlemişti.”<sup class="calibre2"><a href="../Text/felsefe_split_000.html#footnote%20-57560-48" id="footnote-57560-48-backlink">[48]</a></sup></p>

  <p class="normal1">Görüldüğü gibi ileri sürülen zihin yapıları içinde “halk zihniyeti” diye özgül bir yapıya rastlamıyoruz. Duby, tarihî anlatılarda halkı ancak aristokratların gözleriyle tanıdığımızı söylüyor. Yazara göre yukarı sınıfların kültür modelleri bir “direnilemeyen hareket” yaratıyor ve bu da halkı etkiliyor ve halk kültürünü zenginleştiriyordu.<sup class="calibre2"><a href="../Text/felsefe_split_000.html#footnote%20-57560-49" id="footnote-57560-49-backlink">[49]</a></sup> Görüldüğü gibi, Marx’ın “egemen sınıfların ideolojisi tüm topluma egemen olur” şeklindeki tezi, bu anlatıda yabancılaştırıcı değil, “zenginleştirici” bir süreç şeklinde karşımıza çıkıyor.<sup class="calibre2"><a href="../Text/felsefe_split_000.html#footnote%20-57560-50" id="footnote-57560-50-backlink">[50]</a></sup></p>

  <p class="normal1">Ortaçağ’da tarih-yazıcılığının bilim sayılmaması, hatta makbul bir meslek olarak dahi görülmemesi, o dönemde tarihçilerin daha çok yeteneksiz insanlar arasından çıkmış olabileceği düşüncesine de yol açmıştır. Bu herhalde doğru değildi; bununla beraber meslekten beklenenler, ne kadar yetenekli olursa olsunlar, tarihçileri belli bir konformizme zorlamaktan da geri durmuyordu. 12. yüzyılın önemli “yıllık”çılarından Orderic Vital’in şu sözleri, bu açıdan anlamlı görünüyor: “Her şeyin, sayesinde vuku bulduğu ilahi iradeyi aydınlatamam. Olayların gizli nedenlerini açıklamak istemiyorum; çünkü meslektaşlarımın (Lonca’nın) isteği üzerine, yıldan yıla tüm olayları anlattığım basit bir tarih yazıyorum”.<sup class="calibre2"><a href="../Text/felsefe_split_000.html#footnote%20-57560-51" id="footnote-57560-51-backlink">[51]</a></sup> Kendi istediklerini değil, kendisinden istenenleri yazan Vital, öyle görünüyor ki Ortaçağ korporatist zihniyetini layıkıyla temsil ediyordu.</p>

  <p class="normal1">Yukarıdaki genel açıklamalar Ortaçağ tarih-yazıcılığının kendine özgü çoğulcu bir yapıya sahip olduğunu göstermiştir sanıyorum. Serflerin nesnel dünyanın bir parçasını teşkil ettiği bir üretim tarzı aşamasında, asillerle din adamlarından oluşan egemen sınıflar, ideolojik üretimin de altyapısını teşkil ediyor ve kültür tekelini ellerinde bulunduruyorlardı. Özellikle 11 ve 12. yüzyıllardan itibaren yaşanan sosyoekonomik dönüşüm ortamında, bazı tarihçiler bu çoğulculuğu çok daha zengin bir çerçeve içinde sunmuşlardır. Örneğin İngiliz tarihçi Ranulf Higden, “pozitivist” bir yaklaşımla, yedi farklı kişilik tipi sayıyor ve tarihi bunların yaptıklarını ileri sürüyordu. Eylemleri tarihsel değer taşıyan bu kişilikler şunlardı: Krallık yöneten prensler, savaşan şövalyeler, adalet dağıtan hâkimler, kiliselerde ayinleri yürüten rahipler, kamusal işleri düzenleyen siyasetçiler, ev (malikâne) yöneten efendiler ve manastırlarda ruhları kurtarmaya çalışan papazlar. Buna karşılık Ortaçağ tarihçilerine günümüzden bakan B. Guenée, bu tarihçilerin yer aldıkları mekânları göz önünde bulundurarak bir tarih sosyolojisi yapmış ve üç türlü tarih-yazıcılığı saptamıştır. Bunlar, 1) kitap ve el-yazmalarının korunduğu manastırlarda yaşayan, metinler üzerinde çalışan ve içinde bulundukları manevi sığınağın (bazen de, bunu aşarak, erken “ulusal” davaların) savunucusu olan papaz tarihçiler; 2) saray, şato ya da kiliselerde bulunan ve daha çok bağlı oldukları prens ya da azizlerin övgüsünü yapan rahip tarihçiler ve 3) yakın Ortaçağ’da belli bir gelişme göstermiş olan bürokratik yapılarda yer alan ve orijinal belgelere dayanarak “resmî nutuklardakine benzer belagat parçalarıyla bezenmiş, anlaşma ya da diplomatik belgeler biçiminde eserler veren büro tarihçileri” idiler.<sup class="calibre2"><a href="../Text/felsefe_split_000.html#footnote%20-57560-52" id="footnote-57560-52-backlink">[52]</a></sup> Guenée’ye göre bunlardan modern tarih-yazıcılığının doğuşunu hazırlayanlar saray tarihçileri değil, manastırlarda ve bürolarda belgeler üzerinde çalışan tarihçiler olmuştur.</p>

  <p class="normal1">Kuşkusuz Ortaçağ’da belgeler azdı; olduğu kadarıyla arşivler tasnif edilmemişti ve kitaplıklarda da çok az tarih kitabı bulunuyordu. Durum 13. yüzyıldan itibaren hızla değişmeye başlayacak ve 15. yüzyılda matbaanın keşfi entelektüel hayatı zenginleştirerek bu süreci daha da hızlandıracaktır. Rönesans düşünce ve sanat hayatında olduğu gibi –ve bunlarla bağlantılı olarak– tarih-yazıcılığında da köklü bir değişikliğe yol açacaktır. Ancak Rönesans’ın tarih anlayışını sorgulamaya başlamadan, İbn Rüşd gibi Hristiyan Batı ile Müslüman Doğu arasında bir köprü teşkil eden ve ilk kez tarihî süreci sosyolojik yöntemle inceleyen yaklaşımıyla modern tarihçiliğin kurucularından sayılan İbn Haldun üzerinde de kısaca durmamız gerekiyor.</p>

  <p class="normal">Tarih Sosyolojisi, İbn Haldun ve Osmanlı Anakronizmi</p>

  <p class="normal1">Ortaçağ’da tarih-yazıcılığı, kilise ve siyasal iktidarların koyduğu sınırlar içinde “siyaset bilimi” ve ilahiyat ile etkileşim içindeydi ve toplumsal boyuttan yoksundu. Değeri hayli sonraları anlaşılmış olsa bile, İbn Haldun’un tarih-yazıcılığının tarihi içinde işgal ettiği önemli yer bu alandaki katkısından kaynaklanmaktadır. Günümüzde büyük Arap düşünürü tarih sosyolojisinin kurucuları arasında sayılmaktadır.</p>

  <p class="normal1">İbn Haldun, Endülüs kökenli bir aileden gelmiş olmakla beraber Tunus’ta doğmuş ve temel eserlerini de Tunus’ta yazmıştı. Düşünür, <span class="ideitalik">Mukaddime</span>’yi 14. yüzyılın sonlarına doğru, Osmanlı devleti bir beylikten imparatorluğa doğru gelişirken –ve bu evrimi de dikkatle izleyerek– kaleme almıştır. Osmanlılar bu süreç içinde, klasik İslam uygarlığının tüm temel eserleri gibi, <span class="ideitalik">Mukaddime</span>’yi de tanıdı ve incelediler. Ve İbn Haldun, Osmanlıların İslam dünyasından devraldıkları kültür mirası içinde ulemanın temel referanslarından biri haline geldi. Andre Miquel’in belirttiği gibi, “Önce Türkiye, daha sonra da Avrupa sayesinde İbn Haldun tanındı ve kendisini doğuran uygarlığa iade edildi.”<sup class="calibre2"><a href="../Text/felsefe_split_000.html#footnote%20-57560-53" id="footnote-57560-53-backlink">[53]</a></sup> Bu bakımdan, tarih sosyoloğunun temel fikirlerine geçmeden, Aydınlanma çağında modernizme geçemeyen Osmanlıların İbn Haldun’la uzun süreli, büyülü, fakat biraz da gizemli ilişkileri üzerinde kısaca durmamız gerekiyor.</p>

  <p class="normal1">Osmanlı âlimlerinin İbn Haldun’u hangi zamandan itibaren tanıdıklarını sarih olarak bilmiyoruz. Bununla birlikte, bizzat meşhur düşünürün el-yazmaları Türkiye’de bulunduğuna göre,<sup class="calibre2"><a href="../Text/felsefe_split_000.html#footnote%20-57560-54" id="footnote-57560-54-backlink">[54]</a></sup> bu tanışmanın epeyce eskilere uzandığını tahmin edebiliriz. Osmanlı klasik çağından itibaren <span class="ideitalik">Mukaddime</span> tüm ulemanın en çok beğendiği ve gönderme yaptığı eserlerden biri olmuştur. Gerçekten Taşköprülüzade’den Kâtip Çelebi ve Naima’ya, onlardan da Namık Kemal ve Abdurrahman Şeref’e kadar birçok ileri gelen Osmanlı düşünürü İbn Haldun’u anmış ve örnek tarihçi olarak övmüştür.<sup class="calibre2"><a href="../Text/felsefe_split_000.html#footnote%20-57560-55" id="footnote-57560-55-backlink">[55]</a></sup></p>

  <p class="normal1">Osmanlı uleması İbn Haldun’u Arapça aslından okuyordu. Bununla beraber <span class="ideitalik">Mukaddime</span>’nin ilk tercüme edildiği dil de Türkçe olmuştur. Bu çeviri iki aşamada tamamlanmıştı. Eserin ilk kısmını 1730’da Pirizade Türkçeye kazandırdıktan sonra uzun süre tamamlayıcı bir girişim yapılmamış ve ancak 19. yüzyılda tarihçi Cevdet Paşa eserin ikinci kısmını da çevirmişti.<sup class="calibre2"><a href="../Text/felsefe_split_000.html#footnote%20-57560-56" id="footnote-57560-56-backlink">[56]</a></sup></p>

  <p class="normal1">İbn Haldun çeşitli tarihlerde ve çeşitli yazarlar tarafından modern tarihçiliğin, siyasal bilimlerin ve sosyolojinin kurucusu olarak görülmüştür. Daha yakın bir geçmişte ise, bir Fransız bilim adamı tarafından “azgelişmişlik” olgusunun tarihî nedenlerini ilk olarak objektif bir şekilde açıklayan düşünür olarak sunulmuştur.<sup class="calibre2"><a href="../Text/felsefe_split_000.html#footnote%20-57560-57" id="footnote-57560-57-backlink">[57]</a></sup> Gerçekte Yves Lacoste’a göre İbn Haldun, az-gelişmişlik sorununu Marx’ın “Asya tipi üretim biçimi”ni haber veren bir şekilde ele almış ve “şehirlilerin iktisadi ve siyasal planda zaaf ve yeteneksizliklerini vurgulayarak”<sup class="calibre2"><a href="../Text/felsefe_split_000.html#footnote%20-57560-58" id="footnote-57560-58-backlink">[58]</a></sup> çağdaş geri kalmışlığın tarihî kökenine inmişti. Bu yüzden, Fransız toplum bilimci ile birlikte diyebiliriz ki, İbn Haldun’u incelemek “çağımıza sırt çevirmek değil, günümüzün büyük sorunlarının en ciddisinin derin nedenleriyle ilgili analizi ilerletmek demekti.”<sup class="calibre2"><a href="../Text/felsefe_split_000.html#footnote%20-57560-59" id="footnote-57560-59-backlink">[59]</a></sup> Burada sözü Osmanlıların –ne yazık ki kullanamadıkları– tarihî şanslarına getiriyoruz. Önce düşünürün bazı temel fikirlerini anımsayalım.</p>

  <p class="normal1">İbn Haldun eserinde aşiret hayatından yerleşik düzene geçişi ve bu bağlamda hanedan devletlerinin kuruluş sürecini anlatıyordu. Yazar <span class="ideitalik">Mukaddime</span>’de “davla” sözcüğünü hem “hanedan”, hem de “devlet” anlamında kullanmaktadır. İbn Haldun bu evrim sürecini ilerlemeci bir felsefeye oturtuyor ve uygarlığın (<span class="ideitalik">ümran</span>) gelişimi olarak görüyordu. Bu gelişimde “kolektif enerji kaynağı” olarak tasarladığı “<span class="ideitalik">asabiya</span>” kavramına özel bir önem veriyor ve başlangıçta kan birliğine dayandırdığı “asabiya”nın gelişimini açıklıyordu. Yazara göre, “asabiya”, gelişim sürecinde dışarıdan katılımlarla (izleyiciler-<span class="ideitalik">istila</span>; köleler-<span class="ideitalik">ibidda</span>; yabancılar-<span class="ideitalik">mavali</span>) değişik şekiller alabiliyordu.<sup class="calibre2"><a href="../Text/felsefe_split_000.html#footnote%20-57560-60" id="footnote-57560-60-backlink">[60]</a></sup> İbn Haldun “büyük hanedanlar din kökenlidir”<sup class="calibre2"><a href="../Text/felsefe_split_000.html#footnote%20-57560-61" id="footnote-57560-61-backlink">[61]</a></sup> diyerek bir çeşit din sosyolojisi de yapmıştır.</p>

  <p class="normal1">İbn Haldun, aydınlatmaya çalıştığı evrensel gelişimin ne gibi “siyasa”lara dayanacağını tartışmıştır. “Siyasetsiz uygarlık olmaz”<sup class="calibre2"><a href="../Text/felsefe_split_000.html#footnote%20-57560-62" id="footnote-57560-62-backlink">[62]</a></sup> diyen düşünür iki tip “siyasa” saptıyordu. Bunlardan birincisi Platon’un “Cumhuriyet”inde ifadesini bulan “medenî siyasa”, ikincisi ise gerçekçi bir yaklaşımın ürünü olan “aklî siyasa” idiler. Yazar “aklî siyasa”yı da İslam öncesi İran biçimi ve İslami dogmalarla birlikte uygulanan biçimi olmak üzere iki şekilde ele alıyordu.<sup class="calibre2"><a href="../Text/felsefe_split_000.html#footnote%20-57560-63" id="footnote-57560-63-backlink">[63]</a></sup></p>

  <p class="normal1">İbn Haldun, eski Yunan düşüncesi ve “prenslerin aynaları” denilen siyasetnameler geleneği izinde, siyasetin temelinin “adalet” olması gerektiğini vurgulamış ve bu bağlamda Osmanlı siyaset felsefesini de özetleyen “<span class="ideitalik">daire-i adliye</span>”yi dile getirmiştir.<sup class="calibre2"><a href="../Text/felsefe_split_000.html#footnote%20-57560-64" id="footnote-57560-64-backlink">[64]</a></sup> Bu düşünce tarzında bir devlet düzenini en fazla tehdit eden şey “zulüm”dü. Bu ise “Mülk”ün (yani devletin) çeşitli haksızlıklar, dayanılmaz vergiler, angaryalar ve müsaderelerle yozlaştırılmasına yol açıyordu. İşte tam da bu noktada İbn Haldun’un modernite ve Aydınlanma yönündeki düşünceleriyle karşılaşıyoruz. Gerçekten de İbn Haldun “zulüm” yönetimini kınarken özel mülkiyeti, ticareti ve sermayedarları (mutamavvil) hararetle savunmuş, müsadereleri de eleştirmiştir.<sup class="calibre2"><a href="../Text/felsefe_split_000.html#footnote%20-57560-65" id="footnote-57560-65-backlink">[65]</a></sup> Sermaye birikiminin ve “sivil toplum”un ilerleme ve düşünce özgürlüğü açısından önemini kavramış olan İbn Haldun şunları yazmıştır: “Bilimler yerleşik hayatın ve uygarlığın geliştiği yerlerde yükselir. Cemiyet haline gelmiş insanlar, emekleriyle yaşamaya gerekli olandan fazlasını üretmeye başlayınca gözlerini daha uzak amaçlara yöneltirler ve bilim ve sanat gibi insan doğasına daha yakından bağlı konularla uğraşmaya başlarlar.”<sup class="calibre2"><a href="../Text/felsefe_split_000.html#footnote%20-57560-66" id="footnote-57560-66-backlink">[66]</a></sup> Büyük düşünürün daha 15. yüzyılda artı-ürünün yaratılması ile entelektüel alanın ortaya çıkması arasında ilişki kurması gerçekten şaşırtıcıdır.</p>

  <p class="normal1">Bütün bu özellikleri ve dünyevi niteliğiyle İbn Haldun’un sosyolojik tarihi, çağının tüm kalıplarını zorluyordu. Gerçekten de tarihçiliği “külli bir ilim” olarak gören düşünür, bu disiplinin “zahirî” ve bâtıni” olmak üzere iki şekilde uygulandığı kanısındaydı. Bunlardan <span class="ideitalik">zahirî tarihçilik</span> olayların hikâyesi ile yetinirken, <span class="ideitalik">bâtıni tarihçilik</span> olayları açıklamaya çalışıyor, son Osmanlı vakanüvisi Abdurrahman Şeref Efendi’nin ifadesiyle, olayları “esbap ve netayiç” ilişkileri içinde sergiliyordu.<sup class="calibre2"><a href="../Text/felsefe_split_000.html#footnote%20-57560-67" id="footnote-57560-67-backlink">[67]</a></sup> Bütün bu nedenlerle İbn Haldun, Ortaçağ ilahiyat vizyonunu aştığı, dini daha çok araç olarak kullanan rasyonalist bir düşünür olduğu şeklinde kuşkulara yol açmış ve tartışma konusu olmuştur. Bu tartışmada düşünürü tamamen laik ve rasyonalist bir görünüm içinde sunan yazarlara, Gibb, düşünürün sisteminin İslami dayanaklarını inandırıcı bir biçimde hatırlatmıştı.<sup class="calibre2"><a href="../Text/felsefe_split_000.html#footnote%20-57560-68" id="footnote-57560-68-backlink">[68]</a></sup> Ne var ki İbn Haldun’un toplumsal tarihi, dinci skolastikten seküler düşünceye doğru ilerleyen bir dünyada önemli bir kaldırım taşı oluşturmaktan da geri kalmamıştır.</p>

  <p class="normal1">Tekrar Osmanlılara dönersek, Batı’da feodalizmin çözülmeye başladığı ve kapitalist ilişkilerin uç verdiği yüzyıllarda İbn Haldun’un fikirleri Osmanlılar için farklı bir biçimde ilham verici olabilirdi. Ne var ki Osmanlı uleması İbn Haldun’u daha çok tutucu bir biçimde yorumlamış ve düşünürü nedeni kendileri açısından pek de açık olmayan övgülere boğmuştur. Yine de İbn Haldun’un yukarıda aktardığımız bazı temel fikirleri, sanıyorum ki bizlere Osmanlılar tarafından neden ilgiyle karşılandığı konusunda bazı ipuçları veriyor. <span class="ideitalik">Mukaddime</span> yazarı Osmanlı Devleti’nin kuruluşunu ve büyümesini sosyolojik bir süreç olarak açıklayan gerçekçi bir tablo çizmişti. Bu yüzden de toplumların hayatlarını insan hayatı (“<span class="ideitalik">ömrü tabii</span>”) gibi üç dönemde ele alan düşünür, Osmanlılara gençlik çağlarını anlatan bir âlim gibi görünüyordu. Ne var ki İbn Haldun’un bu evrimle ilgili tezleri 17. yüzyıldan itibaren güncelliğini kaybediyor ve Osmanlılarda müsaderelerin olağan hale geldiği bir dönemde, daha çok özel mülkiyet ve varlıklı sınıflarla ilgili fikirleri güncellik kazanıyordu. Böylece diyebiliriz ki Osmanlılar açısından anakronizm, 17. ve 18. yüzyıllarda baş göstermiştir. Bu dönemde, özellikle Naima örneğinin gösterdiği gibi, Osmanlı uleması İbn Haldun’u tutucu bir biçimde kullanmış ve eleştirel düşünceyi öven, ön yargıları yeren büyük düşünürün hayli gerisinde kalmıştır.<sup class="calibre2"><a href="../Text/felsefe_split_000.html#footnote%20-57560-69" id="footnote-57560-69-backlink">[69]</a></sup> Bu yüzyıllarda Osmanlı fetihlerinin bitmiş, fakat savaşların devam ediyor olması devlet harcamalarını artırmıştı. Bu nedenle 17. ve özellikle 18. yüzyılda müsadereler yaygınlaşmış ve özel hukukun koruduğu mülkiyet düzeni siyasal saldırıların konusu olmaya başlamıştı.</p>

  <p class="normal1">Osmanlı tarihçileri 19. yüzyılda da İbn Haldun’u övmeye ve onun bazı fikirlerini aktarmaya devam etmişler, fakat onu çağdaş bir şekilde yorumlayarak geliştirememişlerdir. Bu konuda Batı’daki gelişme ile yapılacak bir karşılaştırma, bize –daha sonra ele alacağımız– Giambattista Vico örneğini anımsatıyor. Gerçekten 18. yüzyılda yaşayan İtalyan düşünürü kapsamlı bir tarih felsefesi geliştiriyor ve toplumların tarihini, bireylerinki gibi üç çağa ayırıyordu. İbn Haldun tarih anlayışını nasıl, son tahlilde, dinî dogmalara dayandırıyor ve ilahi irade ile açıklıyorsa, G. Vico da tarih felsefesinde Hristiyan ilahiyatından kopamıyordu. Ne var ki Batı, G. Vico’yu, Osmanlıların İbn Haldun’u değerlendirmelerinden çok farklı bir şekilde ele almış ve çağdaşlaştırmıştı. Örneğin 19. yüzyılda Fransız tarihçisi Michelet, Vico’yu dinci terminolojisinden soyutlamış, rasyonel ve çağdaş bir tarih anlatımına temel yapmıştı.<sup class="calibre2"><a href="../Text/felsefe_split_000.html#footnote%20-57560-70" id="footnote-57560-70-backlink">[70]</a></sup> Kuşkusuz bu seküler yorumu mümkün kılan koşulların da toplumsal ve ekonomik planda açıklanması gereken nedenleri vardı ve bunun için tarihle sadece sosyolojinin değil, iktisat biliminin de iş birliği gerekecekti. Fakat biz burada İbn Haldun parantezini kapatarak, Avrupa’ya dönelim ve Rönesans’ın tarih-yazıcılığında ne gibi değişikliklere yol açtığını anlamaya çalışalım.</p>
</body>
</html>
