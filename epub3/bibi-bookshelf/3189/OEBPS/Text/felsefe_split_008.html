<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>felsefe</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f54062f4-25a9-4530-841a-14ffaf3395de" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">Aydınlanma Yüzyılı: Felsefe, Bilim ve Tarih</h1>

  <p class="normal1">Aydınlanma çağı, günümüzde, 17. yüzyılın rasyonalist felsefeleri temelinde gelişen ve ilahiyattan tamamen koparak aklın egemenliğini kuran çağ olarak bilinir. Ne var ki sık sık genel bir kanı şeklinde sunulan bu yargı ancak kısmen doğrudur. Aslında akılcılık kavgası ülkelere göre değişen ortamlarda şekillenmiş ve –günümüzde moda haline gelen– aklın eleştirisi de aynı yüzyılda gündeme gelmiştir. Öte yandan, 17. yüzyılda metafizik sistemler içinde ilk adımlarını atan toplum bilimleri, bu yüzyılda <span class="ideitalik">a priori</span> “öz”lere dayanan yöntemleri bir yana bırakmış ve toplumsal gerçekleri somut araştırmalara dayandırmaya başlamıştır. Bu alanda en verimli çalışmaların Fransız aydınlanmacı düşünürleri tarafından yapıldığı söylenebilir. Fransız düşünürü Pierre Bayle’in 17. yüzyıl sonlarında oynadığı çığır açıcı role daha önce işaret etmiştim. 18. yüzyılda Bayle’in izinde yürüyen ve onun “olgu”ları temel alan yaklaşımını genişleten düşünür Montesquieu olmuştur. Böylece biz de bu konudaki açıklamalarımıza çığır açıcı bir eser olan “<span class="ideitalik">Kanunların</span> <span class="ideitalik">Ruhu</span>”nun yazarıyla başlayabiliriz.</p>

  <p class="normal">Montesquieu, Siyasal Rejimler ve Tarih</p>

  <p class="normal1">Montesquieu bir filozof değildi ve sistemli bir felsefe geliştirmemiştir. Düşünce tarihinde daha çok “siyaset bilimi”nin kurucusu olarak kabul edilir ve bu görüş, 19. yüzyılda Auguste Comte, Durkheim gibi düşünürlerin de paylaştığı genel bir kanı haline gelmişti. Montesquieu’nün tarih felsefesi ve tarih-yazıcılığına etkileri de bu nedenle doğrudan değil, dolaylı bir biçimde oldu.<sup class="calibre2"><a href="../Text/felsefe_split_000.html#footnote%20-89896-1" id="footnote-89896-1-backlink">[1]</a></sup> Bu bakımdan düşünürümüzün tarih felsefesine derin etkilerini açıklamak için önce şu soruyu yanıtlamamız gerekiyor: Montesquieu’nün toplum bilimleri alanındaki devrimci katkısı neydi?</p>

  <p class="normal1">Montesquieu tüm çalışmalarını siyasal rejimler ve iktidar sorunları üzerinde yoğunlaştırmıştır. Ünlü eseri “<span class="ideitalik">Kanunların Ruhu</span>”nu sunarken, “Bu eser, diyordu, dünyanın tüm halklarının kanunlarını, örflerini ve âdetlerini konu ediniyor. İnsanlar arasında rastlanılan tüm kurumları içerdiği için konunun çok geniş olduğu söylenebilir”.<sup class="calibre2"><a href="../Text/felsefe_split_000.html#footnote%20-89896-2" id="footnote-89896-2-backlink">[2]</a></sup> Gerçekten de konu çok genişti ve aydınlanmacı düşünür buna hizmet edecek olguları toplamak için durmadan veri topluyor, büyük seyahatlerden kaçınmıyordu. Çünkü iyi biliyordu ki bu veriler, Bossuet’nin sandığı gibi, kutsal kitaplarda yazılı değildi. Oysa Montesquieu için olgular amaç değil, araçtı ve bu konuda Bayle’in pozitivizmi örnek olamazdı. Ona göre amaç, tüm tarihî zenginliği ve çeşitliliği içinde, toplumları yöneten “kanun”lar ile bu kanunlara temel teşkil eden “ilke”leri bulmaktı.<sup class="calibre2"><a href="../Text/felsefe_split_000.html#footnote%20-89896-3" id="footnote-89896-3-backlink">[3]</a></sup> Ve bu noktada doğa bilimleri ile toplum bilimlerinin ortak ve temel kavramı olan “kanun” kavramı ile hesaplaşmak gerekiyordu.</p>

  <p class="normal1">Ortaçağ’da kanunlar dini, ahlaki ve bu temelde siyasi nitelikteydi. Söz konusu olan, “emredici kanun”lar idi. Bir tarafta ilahi bir irade ve bu iradeyi yorumlayan kanun koyucu, öte tarafta da bu iradeye uyması gereken insanlar vardı. Emir Allah’tan geliyordu ve bu kurallar ilahi kökenleri dolayısıyla bir ideali, “kanun” oldukları için de bir zorlamayı (uyma mecburiyetini) ifade ediyorlardı. “Allah tüm doğaya ve insanlara emirler vermişti ve bunu yaparken de onlara erekler tayin etmişti; diğer bütün kanunlar bu ilk kanunun yankılarından başka bir şey değildi” (s. 29).</p>

  <p class="normal1">Geleneksel “kanun” anlayışı buydu; oysa 16. ve 17. yüzyılın bilimsel gelişmelerinden sonra tecrübi bilimlere özgü yeni bir kanun anlayışı daha doğmuştu. Değişen olgular arasında sabit ve kanıtlanmış ilişkiler (“kanun”lar) arayan bu yeni anlayış başlangıçta ilahi kökenden kopmamıştı. Örneğin bir çekim kanunu madde dünyasında geçerli olabilirdi, fakat bu gibi kanunların beşerî dünyada da geçerli “evrensel bir model” olması beklenemezdi. İnsan dünyasında ilahi kanun, ahlaki kanun ve beşerî kanunlar, yani eski kanun anlayışı hükmünü sürdürüyordu. Gerçi, tabii hukuk kuramcılarının da katkısıyla hukuk bir ölçüde sekülerleşmiş ve Allah’ın etkisi, Descartes’ın felsefesinde olduğu gibi, yarattığı dünyanın bir çeşit muhafızlığı ile sınırlandırılmıştı.<sup class="calibre2"><a href="../Text/felsefe_split_000.html#footnote%20-89896-4" id="footnote-89896-4-backlink">[4]</a></sup> Fakat Allah tüm evrensel düzeni bir fiske darbesiyle işletmeye başlayıp, aradan çekilmiş olsa ve artık yukarılardan nezaretle yetinse bile her şey yine ilahi düzenin kanunları çerçevesinde cereyan ediyordu. İşte Montesquieu, her ulusa özgü kanunları araştırırken tam da bu noktada bir yenilik getiriyordu.</p>

  <p class="normal1">Montesquieu, “kanun” anlayışını başta Allah (“ilk akıl”) olmak üzere çeşitli varlıklar (Allah, madde, insanlar, hayvanlar vb.) arasındaki ilişkiler üzerine oturtmuştu. Bu varlıkların Allah’la ilişkilerinin “kanun”ları olduğu gibi, kendi aralarındaki ilişkilerde de “kanun”lar vardı. Bunlar “eşyanın doğasından gelen zorunlu ilişkiler” idi.</p>

  <p class="normal1">Montesquieu Ansiklopedistlerin mekanist materyalizmini paylaşmıyordu ve evreni Allah’ın yarattığına inanıyordu; fakat Allah, bir kez evreni yarattıktan sonra, kendisini de bu zorunlu ilişkilere tabi kılmıştı. İşte Montesquieu çeşitli uluslarda uygulanan sayısız (medeni, siyasi, mali) kanunları incelerken bu zorunlu ilişkileri, başka bir deyişle “kanunların kanunu”nu bulmaya çalışıyordu (s. 35). “Kanunların ruhu” dediği şey de buydu. Böylece daha önceki yüzyıllarda doğa bilimleri ile toplum bilimleri arasında var olan epistemolojik kesinti de bir ölçüde giderilmiş oluyordu. Althusser’in işaret ettiği gibi, Montesquieu mevcut kanunları ve bu kanunlara dayanan siyasal rejimleri incelerken bunların “olması gereken” şekillerini de belirlemişti. Bu zaten toplum bilimlerinin “eleştirel” yönünü teşkil ediyordu ve siyasal eyleme temel oluşturuyordu. H. Poincaré’nin deyimiyle “bilim yol gösterici, eylem ise buyurucu” idi (s. 37). Ne var ki Montesquieu bununla kalmamış, eserinde farklı bir yoruma yol açan açıklamalarda da bulunmuştu. Pozitif kanunları inceler ve bunların arkasındaki doğal kanunları bulmaya çalışırken, düşünürümüz yer yer eski “kanun” anlayışını anımsatan biçimde Allah’a atfettiği “ilk kanunlar”dan söz etmişti. “Akıllı varlıklar, diyordu Montesquieu, yaratılmadan önce bir imkân olarak mevcuttu; bunlar arasındaki ilişkiler, yani kanunlar da mümkündü. İnsan eseri kanunlardan önce, mümkün adalet ilişkileri vardı” (s. 38).</p>

  <p class="normal1">Platon’un idealizmini anımsatan ve kendi sistemi içinde de sorun yaratan bu açıklamaları nasıl yorumlayabiliriz?</p>

  <p class="normal1">Daha önce işaret ettiğimiz gibi, Montesquieu’nün sisteminde Allah’a yer vardı; fakat Allah bu sistemde kendi yarattığı zorunlu ilişkilere uyan bir öğe, bir “ilk akıl” olarak tasavvur edilmişti. Burada ise doğrudan din ve dinî kanunlar devreye giriyordu. Şimdi <span class="ideitalik">Kanunların Ruhu’</span>nda yer alan şu satırları okuyalım: “İnsan, tüm sınırlı zekâlar gibi cehalete ve hataya açıktır. (Bu özelliği ile) zaten zayıf olan bilgilerini daha da kaybeder. Duyarlı bir yaratık olarak insan bin türlü hırsın öznesidir. Böyle bir varlık her an yaratıcısını unutabilir: Allah bunu kendisine din kanunları ile hatırlattı. Böyle bir varlık kendisini de her an unutabilir: Filozoflar ahlaki kanunlarla onu uyardılar. Bu varlık toplumsal yaşam için yaratıldığı halde, başkalarını da unutabilir: Kanun koyucular medeni ve siyasi kanunlarla onu görevine bağladılar” (s. 39). Görüldüğü gibi bu <span class="ideitalik">ilahi ve beşerî kanunlar karması</span> anlayışı ile “olgular arasındaki devamlı ve zorunlu ilişkiler” şeklindeki kanun anlayışından uzaklaşmış bulunuyoruz. “Bu kanunlar, diyor Althusser, unutmaya karşı, insanı belleğine, görevine yerleştiren hatırlatma kanunlarıdır. Bunlar artık insanla, insanın var olma koşulları arasındaki ilişkileri değil, <span class="ideitalik">insan doğasını</span> ilgilendiriyor” ve bu görüşle Montesquieu, “tamamen kopmuş olduğunu sandığımız en yavan geleneksel görüşe” dönmüş oluyor (s. 39).</p>

  <p class="normal1">Bu ikilik ve dönüşün anlamı neydi?</p>

  <p class="normal1">Althusser’e göre Montesquieu’nün düşüncesindeki bu ikilik düşünürün “sulh içinde yaşamak için çağının ön yargılarına verilmiş bir ödün değildi”; daha çok bir sığınak, “en haşin hasımlarına karşı kullanılmak üzere ihtiyaç duyduğu bir silah” idi (s. 41). Bu hasımların başında ise “tüm beşerî zaaf ve erdemleri insanların kendi yaptıkları kanunlara bağlayan” Hobbes geliyordu. Hobbes monarşiyi tehdit eden tehlikeleri eşitçi bir “toplumsal mukavele” fikriyle aşmak istemişti. Oysa böyle eşitçi bir yapıyı önceleyen dinî ve ahlaki kanunlar toplum dengesini bozacak sarsıntıları önleyebilirdi. Fakat bu ilahiyatçıların işiydi. Montesquieu’yü ilgilendiren kanunlar siyasal kanunlardı. Düşünür bu amaçla siyasal rejimleri inceledi ve bunları temellendiren kanunların ruhunu anlamaya çalıştı.</p>

  <p class="normal1">Montesquieu, tüm araştırmalarının sonucu olarak toplumların üç farklı siyasal sistem içinde yaşadıklarını saptamıştı. Bir bakıma Weber’in “ideal tip”lerini önceleyen bu özgül yapılar cumhuriyet, monarşi ve despotizm rejimleri idiler.<sup class="calibre2"><a href="../Text/felsefe_split_000.html#footnote%20-89896-5" id="footnote-89896-5-backlink">[5]</a></sup> Bunlar <span class="ideitalik">a priori</span> “öz”lerden hareket edilerek ulaşılmış sistemler değildi; somut araştırmalar sonucunda her kategori için ortak niteliklerin tespitiyle ortaya çıkarılmış kavramlardı. Ve her sistemin bir “doğa”sı ya da biçimsel bir yapısı ile bu yapıyı harekete geçiren bir “ilke”si mevcuttu.</p>

  <p class="normal1">Siyasal sistemlerin (devletlerin) “doğa”sı, iktidarın kimin ya da kimlerin elinde bulunduğu ve nasıl kullanıldığı sorunuyla ilgiliydi. Bu çerçevede cumhuriyetçi rejim, doğası itibariyle iktidarın halkta olduğu ve halk (veya halkın bir kısmı) tarafından kullanıldığı bir rejimdi. Monarşide ise iktidar tek bir kişide (monarkta) toplanmıştı ve sabit kanunlara göre uygulanıyordu.<sup class="calibre2"><a href="../Text/felsefe_split_000.html#footnote%20-89896-6" id="footnote-89896-6-backlink">[6]</a></sup> Nihayet despotizmde iktidar yine bir kişide (despotta) toplanmıştı; fakat kanunlara göre değil, despotun keyfine göre uygulanıyordu. Buna karşılık rejimlerin “ilke”leri, toplumu oluşturan insanların (maddi ve manevi) yaşama tarzıyla ilgiliydi. Siyasal sistemleri yaşatan şey insanlar olduğuna göre, her rejimin de kendisine uygun insan tipiyle ve bu insan tipine özgü bir “tutku” ile buluşmuş olması lazımdı. Bu tutkuyu cumhuriyette “erdem”, monarşide “şeref” ve despotizmde de “korku” temsil ediyordu.</p>

  <p class="normal1">Montesquieu’de erdem, şeref ve korku şeklinde ifade edilen “ilke”ler kuşkusuz hayli belirsizdi ve soyut genellikleri içinde metafizik sistemlerde ileri sürülen “töz”leri anımsatıyordu. Fakat bunlar, yineleyelim, <span class="ideitalik">a priori</span> ön-kabuller değil, düşünürün evrensel boyutlu, somut tarih araştırmalarıyla ortaya koyduğu ilkelerdi. Bu araştırmalar kuşkusuz yaşanan çağın ve tek bir kişinin olanaklarıyla sınırlı kalmıştı. Fakat hemen işaret edelim ki bir toplum yapısını statik (doğa) ve dinamik (ilke) şeklindeki öğeler bütünselliği içinde düşünmek tarihî araştırmalarda çığır açıcı bir yenilik olarak ortaya çıkıyordu. Hegel’in Montesquieu’yü bir “usta” olarak övmesi de <span class="ideitalik">Kuvvetler Ayrımı</span> yazarına borçlu olduğu ve kendi felsefesinde olağanüstü bir yer tutacak olan bu <span class="ideitalik">iki öğeli bütünsellik</span> kavramından kaynaklanıyordu.<sup class="calibre2"><a href="../Text/felsefe_split_000.html#footnote%20-89896-7" id="footnote-89896-7-backlink">[7]</a></sup> Montesquieu’ye göre devletin itici gücü olan ilkeleriyle, doğası arasında bir uyumsuzluk yaşanırsa toplumlar da bozuluyor ve iyi ya da kötü yönde değişime uğruyorlardı. Bu demektir ki siyasal rejimlerde doğa-ilke ikilemi uyum halinde bir bütünlük olarak yaşanabileceği gibi çelişki halinde de yaşanabilirdi. Bu bütünlüğü “ideal tip” kavramıyla değerlendiren Cassirer, Althusser’e göre, sadece “uyum” halini dikkate almış, “çelişki” üzerinde durmamıştı.<sup class="calibre2"><a href="../Text/felsefe_split_000.html#footnote%20-89896-8" id="footnote-89896-8-backlink">[8]</a></sup> Oysa önemli olan, tarihte motor işlevi gören bu “çelişki” idi ve bu yöntem Montesquieu’yü, yine Althusser’in yorumuyla, tarihte ilk kez evrensel boyutlu tarihî analizi sadece statik değil, “kurumların oluşumunu ve reel tarih içinde dönüşümlerini” açıklayan dinamik öğeye de dayandıran bir düşünür haline getiriyordu.<sup class="calibre2"><a href="../Text/felsefe_split_000.html#footnote%20-89896-9" id="footnote-89896-9-backlink">[9]</a></sup></p>

  <p class="normal1">Montesquieu’de tarihin <span class="ideitalik">motor gücü</span> olarak tasarlanan “ilke” kavramı sarih bir biçimde ortaya konmuş bir kavram değildir. Düşünür bu kavramı aslında rejimlerin oluşmasında etkili olan çok sayıda öğenin sonucu olarak düşünmüştü. İlkeleri oluşturan öğeler arasında iklim, ticaret, toprak büyüklüğü ve toprak verimliliği gibi maddi öğeler olduğu gibi din, örf ve âdetler ve bunların sentezi niteliğindeki “ulusal espri” gibi manevi öğeler de yer alıyordu. Ne var ki Montesquieu’nün evrensel boyutlu açıklamaları büyük boşluklarla doluydu. Bu konularda 18. yüzyıl koşullarında evrensel planda veri toplamanın sınırları (ve bir kişinin gücünün mevcut verileri bile toplamaya yetmeyeceği olgusu) bir yana, Montesquieu’de bu konuda sınıfsal kökeninden gelen blokajlar da vardı. Bunlar (ve “kanun” anlayışındaki –daha önce işaret ettiğimiz– ikili anlam) düşünürün eserinde, Althusser’in “Montesquieu’nün tarafgirliği” dediği ideolojik bir sapmaya yol açmıştı. Şimdi yine Althusser’in –bizce ikna edici– açıklamalarını izleyerek konuyu aydınlatmaya çalışalım.</p>

  <p class="normal1">17. ve 18. yüzyıllarda, Montesquieu ve Vico gibi bazı istisnalar dışında tüm düşünürler “toplumsal mukavele” fikri üzerinde anlaşmışlardı. Toplumsallığın kökenini araştıran bu sorgulamanın hareket noktası insanların “toplum”ları yaratmadan önce “doğa halinde” yaşadıkları şeklindeki ön-kabul idi. Bu doğa halinde, insanlar, Hobbes’un düşündüğü gibi savaş içinde, Locke’un tasarladığı gibi barış halinde ya da Rousseau’nun sandığı gibi mutlak bir yalnızlık içinde bulunabilirlerdi. Fakat bu farklı yaşantıların ortak noktası şuydu: Doğa hali, kimilerinin güçlü, kimilerinin de zayıf ve himayesiz olduğu eşitsiz bir dünyaydı. Oysa bireylerin bir araya gelerek bir “toplumsal mukavele” yapmaları ile herkesin payı olan, eşitçi bir dünya kurulmuştu. Gerçi yeni toplum da giderek ayrıcalıkların hüküm sürdüğü, eşitsiz bir dünya haline dönüşmüştü. Fakat Rousseau’nun ifadesiyle, bu eşitsizlik artık doğa halindeki gibi “fizik veya doğal” değil, “siyasi veya ahlaki bir eşitsizlik” idi.<sup class="calibre2"><a href="../Text/felsefe_split_000.html#footnote%20-89896-10" id="footnote-89896-10-backlink">[10]</a></sup> “Toplumların bir mukaveleden çıktığını ileri sürmek, diyor Althusser, her toplumsal kurumun kökeninin yapay ve beşerî olduğunu söylemektir. Bu, toplumun ilahi bir kurum, ya da doğal bir düzen olmadığı anlamına gelir.”<sup class="calibre2"><a href="../Text/felsefe_split_000.html#footnote%20-89896-11" id="footnote-89896-11-backlink">[11]</a></sup></p>

  <p class="normal1">İlahi ya da doğal eşitsizlik düzeninden, ilke olarak, herkesin iradesinin ürünü olan kurmaca bir mukavele ile eşitçi bir topluma geçilmesinin anlamı neydi?</p>

  <p class="normal1">Bunun anlamı açıktı: Bu hayalî anlaşma ile zümre hiyerarşisine dayanan feodal toplumdan genel ve soyut eşitlik ilkesine (gerçekte ise, Rousseau’nun “ahlaki ve siyasi eşitsizlik” dediği burjuva egemenliğine) dayanan burjuva toplumunun kuramsal temeli sağlanıyordu. Doğan toplum Hobbes’un <span class="ideitalik">Leviathan</span>’ında betimlediği mutlak monarşi özellikleri de taşısa, söz konusu olan burjuva toplumuydu. Montesquieu’nün “tarafgirliği” de bu noktada ortaya çıkıyordu.</p>

  <p class="normal1">Montesquieu “kuvvetler ayrımı” kuramının kurucusu olarak bilinir. Fakat düşünürümüz yasama, yürütme ve yargı şeklinde sıraladığı kuvvetler arasında gerçekten de tam bir ayrılık ve eşitlikten yana mıydı? Althusser, bu soruya hukukçu Eisenmann’ın incelemelerine dayanarak, “hayır” diye yanıt vermişti.<sup class="calibre2"><a href="../Text/felsefe_split_000.html#footnote%20-89896-12" id="footnote-89896-12-backlink">[12]</a></sup> Ona göre, kuvvetler ayrımı kuramı, 19. yüzyıl sonları ve 20. yüzyıl başlarında bir çeşit “hukukçular ekolü”nün, “Montesquieu’nün bazı cümlelerini bağlamı dışında kullanarak ona <span class="ideitalik">tamamen hayalî</span> bir teorik model atfetmeleri” ile ortaya çıkmıştı (italikler L. A.).<sup class="calibre2"><a href="../Text/felsefe_split_000.html#footnote%20-89896-13" id="footnote-89896-13-backlink">[13]</a></sup> Oysa Eisenmann’ın gösterdiği gibi, Montesquieu’de kuvvetler ayrılığı değil, kuvvetler karışımı (<span class="ideitalik">fusion</span>) ve iş birliği (<span class="ideitalik">combinaison</span>) fikri hâkimdi. Ve bu iş birliği kral, asiller meclisi ve halk meclisi şeklinde üç ayrı gücü temsil eden üç organ arasında olacaktı. Esas olan bu üç gücün, birbirlerinin yetkilerini çiğnemeden, rejime “ılımlı” bir nitelik sağlayacak ahenk içinde çalışmalarıydı. Bunun için de özellikle yargı yetkisinin krala (yürütme organına) verilmemesi gerekiyordu. Eğer bizzat kralın kendisi yargılamaya başlarsa bu aracı iktidarların ortadan kaldırılması, “Anayasa”nın sonu ve monarşinin despotizme kayması anlamına gelecekti. Dönemin güçleri somut gerçeklikleri içinde düşünülürse, Montesquieu’nün savunduğu gücün de aslında asiller, yani aristokratik sınıf olduğu anlaşılır. Böylece asiller yaşamlarında, ailelerinde ve mülklerinde kralın ve halkın (aslında o tarihte halkın bir parçası sayılan burjuvazinin) müdahalelerinden korunmuş olacaklardı. Düşünür, bu vesileyle, kötü bir örnek olarak Kral 13. Louis’nin bir asili yargılamak istemesini hatırlatmıştır. Buna karşılık asiller meclisi de krallığı hedef alacak halkçı devrimlere toplumsal baraj oluşturacaktı. Kendisi de bir aristokrat olan Montesquieu’nün sınıfsal “tarafgirliği” buradan kaynaklanıyordu. Ne var ki <span class="ideitalik">Kanunların Ruhu’</span>nda savunulan “ılımlı” monarşi demokratik evrim yönünde atılmış önemli bir adımdı. Montesquieu İngiliz monarşisinin hayranıydı ve onu eserinde “insanların tasavvur edebileceği en iyi hükümet şekli” olarak övüyordu.<sup class="calibre2"><a href="../Text/felsefe_split_000.html#footnote%20-89896-14" id="footnote-89896-14-backlink">[14]</a></sup></p>

  <p class="normal1">Montesquieu’de “despotik rejim” fikri, dolaylı bir biçimde düşünürün “toplumsal zamansallık” anlayışını ortaya koyduğu gibi, farklı yapıdaki bir siyasal rejimle ilgili kavramın nasıl kendi kavgasının ideolojik aracı haline geldiğini göstermesi açısından da öğretici oluyor. Düşünürün bu konuda Voltaire’le çatışması, bir ölçüde de Fransız aydınlanmasının tarih felsefesi anlayışına ışık tutmaktadır. Bu bakımdan bu konuyu ayrı bir başlık altında incelemek herhalde daha isabetli olacaktır.</p>

  <p class="normal">Voltaire ve Tarihsel Şüphecilik</p>

  <p class="normal1">Voltaire de Montesquieu gibi toplumlara egemen kanunları arıyordu; fakat tarihî veriler konusunda büyük bir “şüphecilik” içindeydi. Zaten en önemli eserini dostu Marquise du Chatelet’nin tarihî bilgilerin doğa bilimlerine göre ne kadar geri kaldığından şikâyeti üzerine kaleme almıştı. Ona göre 16. yüzyıla kadar gerçeklere sadık bir tarihçilik anlayışı oluşmamıştı. Bossuet gibi “en âlim, en ikna edici” yazarlar bile “yanlışların tahtını yıkacaklarına, onu yer yer süslemeyi” yeğlemişlerdi.<sup class="calibre2"><a href="../Text/felsefe_split_000.html#footnote%20-89896-15" id="footnote-89896-15-backlink">[15]</a></sup> Durum ancak 15. yüzyıl sonlarında değişmeye başlamıştı. “Matbaacılık ve bilimlerin gelişmesi ile Grégoire de Tours’dan (6. yüzyıldan) beri manastırlarda saklanan gülünç kroniklerin devri tamamlanmış, nihayet bazı gerçeklere sadık tarih kitapları yazılmaya başlanmıştı”.<sup class="calibre2"><a href="../Text/felsefe_split_000.html#footnote%20-89896-16" id="footnote-89896-16-backlink">[16]</a></sup> Böylece “Avrupa ve her ulus kendi tarihçilerine sahip olacaktı”. Voltaire’in 16. yüzyılı “ulusal tarih”lerin yazılmaya başlandığı yüzyıl olarak görmesi ilginçtir. “Özellikle, diyor düşünür, vatanının tarihine bağlanmak, onu incelemek, ona sahip çıkmak, ayrıntılarına girmek ve başka ulusları da daha genel hatlarıyla görmek gerekir”.<sup class="calibre2"><a href="../Text/felsefe_split_000.html#footnote%20-89896-17" id="footnote-89896-17-backlink">[17]</a></sup></p>

  <p class="normal1">Bu konuda Voltaire’in kendi yöntemi ne olmuştur?</p>

  <p class="normal1">Voltaire de, yine Montesquieu gibi, mümkün olduğu kadar veri topluyor, fakat bunlardan sadece “insan zihninin doğuşunun, çöküşünün ve yeniden doğuşunun bizzat kendisi tarafından anlaşılmasında yol gösterici olacak” en önemlilerini dikkate alıyordu. Bir mektubunda tarihî yazılarına gönderme yaparak “yaklaşık on iki savaştan hiç söz etmedim, diyordu, çünkü insan zihninin tarihini yazıyorum; gevezelik yapmıyorum”.<sup class="calibre2"><a href="../Text/felsefe_split_000.html#footnote%20-89896-18" id="footnote-89896-18-backlink">[18]</a></sup> Cassirer’in işaret ettiği gibi, Montesquieu ile aralarındaki temel fark da buradan kaynaklanıyordu. Montesquieu için “tarihî dünyanın merkezi, siyasal hayat idi” ve Devlet’i oluşturan “kanunların esprisi, ulusların esprisi ile buluşuyordu”. Buna karşılık Voltaire’de “espri kavramı daha geniş bir anlam kazanıyor ve tüm içsel hayatı, insanlığın kendi bilincine varmadan önce geçirdiği tüm dönüşümleri kapsıyordu”. Bu niteliğiyle Voltaire tam bir “ilerlemeci” düşünürdü.<sup class="calibre2"><a href="../Text/felsefe_split_000.html#footnote%20-89896-19" id="footnote-89896-19-backlink">[19]</a></sup> Ancak bu “ilerleme” anlayışının kökeni geçmişteki diyalektik çelişkilere değil, ileriye dönük sürekli bir aydınlanma olgusuna ve bunu sağlayan (XIV. Louis, II. Frederik, II. Katerina gibi) ilerlemeci monarklara dayanıyordu. “Geçmiş zamanlar hiç yaşanmamış gibidir; diyordu Voltaire; daima içinde bulunulan ve ulusların ulaşmış oldukları noktadan hareket etmek gerekir”.<sup class="calibre2"><a href="../Text/felsefe_split_000.html#footnote%20-89896-20" id="footnote-89896-20-backlink">[20]</a></sup> Bu bağlamda “tarihin, akıl tarafından az veya çok aydınlanmış insan iradesinin ve insan hırsının ona verdiği anlam dışında bir anlamı yoktu”.<sup class="calibre2"><a href="../Text/felsefe_split_000.html#footnote%20-89896-21" id="footnote-89896-21-backlink">[21]</a></sup></p>

  <p class="normal1">Voltaire’in tarih felsefesinde zamansal kopukluklar olduğu gibi, mekânsal kopukluklar da vardı. Evrensel tarihte Hristiyanlığın dışında, birbirinden ayrı ve bağımsız birçok uygarlıklar yer almıştı. Bu nedenle düşünürün, Montesquieu’nün “Doğulu despotizm” adı altında topladığı rejimlere yoğun bir ilgi duyması da doğaldı. Gerçekten, Montesquieu, “Doğulu despotizm” kavramıyla nasıl bir toplum paradigması tasavvur etmişti? Buna Voltaire’in itirazları neler olmuştu? Ve bütün bunların toplumsal tarihsellik açısından anlamı neydi?</p>

  <p class="normal">Montesquieu, Voltaire ve Despotik Devlet</p>

  <p class="normal1">Montesquieu despotik devlet kavramının yaratıcısı değilse de, kavramın somut bilgilerle geliştirilmesinde ve yayılmasında en etkili isim olmuştur. Düşünür despotik devleti diğer hükümet şekillerini de kapsayan bir bütünlük içinde şöyle tanımlamıştır: “Cumhuriyetçi hükümet bütün olarak halkın veya onun sadece bir kısmının egemen güce sahip olduğu; monarşik hükümet yalnız bir kişinin, ancak yerleşik ve sabit kanunlarla idare ettiği; despotik hükümet ise yine bir kişinin, fakat kanunsuz, kaidesiz ve sadece iradesi ve kaprisine tabi olarak yönettiği bir hükümet şeklidir.”<sup class="calibre2"><a href="../Text/felsefe_split_000.html#footnote%20-89896-22" id="footnote-89896-22-backlink">[22]</a></sup> Düşünüre göre her hükümet şeklinin temel kanunları vardı. Despotik devletle ilgili olarak Montesquieu’nün ileri sürdüğü tek temel kanun bu gibi devletlerde iktidarın bir vezire devredilmesidir: “Bu devletlerde bir vezirliğin teşekkülü temel bir kanundur.”<sup class="calibre2"><a href="../Text/felsefe_split_000.html#footnote%20-89896-23" id="footnote-89896-23-backlink">[23]</a></sup> Düşünürümüzün ifadesiyle cumhuriyet “erdem” ilkesine, monarşiler “şeref” ilkesine, despotik devletler ise sadece “korku”ya dayanır. Despotun keyfini frenleyecek tek olgu dindir. Ne var ki bu hükümetlerde bizzat din de “korkuya ilave edilmiş bir korkudur.”<sup class="calibre2"><a href="../Text/felsefe_split_000.html#footnote%20-89896-24" id="footnote-89896-24-backlink">[24]</a></sup></p>

  <p class="normal1">Montesquieu iktidarı devralan vezirin despot haline geldiğini, buna karşılık onun da iktidarı kısmen devrettiği her ikincil yöneticinin “vezir” olduğunu yazar. Ancak bütün bunlar büyük despotun keyfine tabidir. “Halk kanunlara göre yargılanır; büyükler ise sultanın keyfine göre. En basit vatandaşın başının emniyette olması, buna karşılık paşaların daima tehlikede olması gerekir. Bu canavar hükümetlerden titremeden söz etmek imkânsızdır.”<sup class="calibre2"><a href="../Text/felsefe_split_000.html#footnote%20-89896-25" id="footnote-89896-25-backlink">[25]</a></sup> Cumhuriyette olduğu gibi, despotik devlette de herkes eşittir. Ne var ki cumhuriyette insanlar “<span class="ideitalik">her şey</span> oldukları için” eşittirler; despotik hükümette ise “<span class="ideitalik">hiçbir şey</span> olmadıkları” için eşittirler.</p>

  <p class="normal1">Görüldüğü gibi Montesquieu despotik hükümetler için son derece olumsuz düşüncelere sahiptir. Kuşkusuz bu düşünceler maddi gerçeklerden tamamen bağımsız, soyut varsayımlar değildir. Bu bağlamda Montesquieu’nün temel fikrinin Osmanlı Devleti’nde mülkiyetin statüsünden kaynaklandığını görüyoruz. Despotik devletlerde “Sultan kendini bütün toprakların sahibi ve bütün tebaasının mirasçısı ilan eder. Bu durum daima tarımın terk edilmesine yol açar. Ayrıca sultan ticaretle uğraşıyorsa, her türlü sanayi de harap olur.”<sup class="calibre2"><a href="../Text/felsefe_split_000.html#footnote%20-89896-26" id="footnote-89896-26-backlink">[26]</a></sup> Bu temel fikirden hareketle, Montesquieu, örneklerini yine hep Osmanlı Devleti’nden vererek, despotik devletin ekonomik konulara hiç önem vermediğini belirtir. Özellikle vergi, ödünç verme, gümrükler gibi konularda büyük farklılıklar vardır. Despotik devlet para ekonomisine değil, aynî ekonomiye dayandığı için vergiyi de çok az alır: “Hükümet ne kadar ılımlıysa, özgürlük ne kadar büyükse ve servetler ne derece güvence altında ise tüccarın da devlete ödünç vermesi o kadar kolaydır... Türkiye gibi yönetilen bir ülkede böyle bir şeyi yapmaya hangi tüccar cesaret edebilir?”<sup class="calibre2"><a href="../Text/felsefe_split_000.html#footnote%20-89896-27" id="footnote-89896-27-backlink">[27]</a></sup> İktisat ve refaha önem vermedikleri için bu gibi hükümetler eyaletleri birbirlerinden iyice ayırarak yönetirler. “Cumhuriyetler güvenliklerine birleşerek, despotik hükümetler de ayrılarak, âdeta yalnız kalarak kavuşurlar. Memleketin bir kısmını feda ederler; sınırları tahrip edip, çöl haline getirirler. Düşman kuvvetleri giremez.”<sup class="calibre2"><a href="../Text/felsefe_split_000.html#footnote%20-89896-28" id="footnote-89896-28-backlink">[28]</a></sup> Ayrıca düşmanla aralarına yabancıları yerleştirirler: “Türkler düşmanla kendi aralarına Tatarları, Eflak ve Buğdanlıları ve –daha eskiden de– Erdellileri yerleştirdiler.”<sup class="calibre2"><a href="../Text/felsefe_split_000.html#footnote%20-89896-29" id="footnote-89896-29-backlink">[29]</a></sup></p>

  <p class="normal1">Montesquieu’nün despotizmle ilgili görüşleri günümüz tarihçilerinde de yaygın olan bir teze, mutlak monarşilerle, despotik rejimler arasındaki ayrıma dayanmaktadır.<sup class="calibre2"><a href="../Text/felsefe_split_000.html#footnote%20-89896-30" id="footnote-89896-30-backlink">[30]</a></sup> Bununla beraber Montesquieu’nün içinde yaşadığı monarşik rejim, Hobbes’un kuramsallaştırdığı mutlak monarşiye hiç de benzemiyordu. Bu geçiş döneminde, Batı’da devlet aygıtı niteliksel bir değişim geçiriyor ve merkezileşmiş bir feodal devlet yerini kapitalist devlete terk ediyordu. Montesquieu’nün özel mülkiyet üzerinde uzun uzun duruşu bundandır. Fransız düşünürü sermayenin güvencesi açısından her iki rejimin farkını şurada görüyordu: “Monarşilerde kazanılan şeyin güvence altında olduğuna inanıldığından, daha fazla kazanmak için her şey ortaya sürülebilir; kazanç araçlarını tehlikeye atmak söz konusu değildir... Despotik devlete gelince onun üzerinde durmak gereksizdir. Genel kaide: Esarete dayanan bir ulusta yeni şeyler elde etmekten çok mevcut korunmaya çalışılır. Özgür bir ulusta mevcudu korumaktan çok, yeni şeyler elde edilmeye çalışılır.”<sup class="calibre2"><a href="../Text/felsefe_split_000.html#footnote%20-89896-31" id="footnote-89896-31-backlink">[31]</a></sup></p>

  <p class="normal1">Görüldüğü gibi bütün bu satırlarda, Montesquieu, genel olarak despotik devletlerde, özel olarak da Osmanlı toplumunda ilkel sermaye birikiminin güçlüklerini dile getirmektedir. Bunun dışında yazar, Osmanlı devlet sisteminin toplumsal temelleri ile ilgili bazı ilginç gözlemlerde bulunmuştur. Montesquieu’ye göre “despotik devletlerde her ev ayrı bir imparatorluktur.”<sup class="calibre2"><a href="../Text/felsefe_split_000.html#footnote%20-89896-32" id="footnote-89896-32-backlink">[32]</a></sup> Üretim biçimleri kavramının bulunmadığı bir çağda, Montesquieu’nün Doğulu toplumlardaki patriyarkal ilişkilere ve bu ilişkilerin siyasal rejimlere temel teşkil edici niteliğine eğilmesi, sanırım ki derin ve çağının ilerisinde bir görüş teşkil ediyor. Bununla beraber Montesquieu’nün analizinin iki zayıf noktası olduğunu söyleyebiliriz. Bunlardan birincisi, düşünürün toplumsal mukayeselerini tarihî evrime ve diyalektiğe dayandırmayıp, Doğu-Batı ayrımı gibi kalıplar içinde düşünmesidir. Bu yüzden yazar, toplumsal gelişmede, yükselen kapitalizmden beslenen küresel eğilimler yerine, bölgesel ve yerel kanunlar saptamıştır.</p>

  <p class="normal1">Kuşkusuz Montesquieu, daha önceki açıklamalarımızın gösterdiği gibi, coğrafi özellikler, iklim, ticaret gibi maddi ve genel unsurların da tayin edici rollerini hesaba katıyordu; fakat “despotik devlet”i Batılı devletlerin de yaşadığı tarihî bir dönem olarak görmüyor, daha çok monarşik devletlerin, özellikle de Fransız monarşisinin bozularak bu duruma dönüşmesinden kaygı duyuyordu. Bréhier, düşünürün bu kaygısını şu satırlarla ifade etmiştir: “Montesquieu’nün eseri Fransız monarşisinin kökeni ve doğası hakkında birçok incelemenin yapıldığı dönemde yazıldı. Düşünür, daha önceki yüzyılın, 14. Louis devrinin ve Richelieu’nün nazırlığının bilançosunu yaparak, Fransız monarşisinin Doğulu despotizme dönüşmesi konusunda büyük bir risk görüyordu ve eserinin büyük bir kısmı bunu gidermeye yönelikti.”<sup class="calibre2"><a href="../Text/felsefe_split_000.html#footnote%20-89896-33" id="footnote-89896-33-backlink">[33]</a></sup></p>

  <p class="normal1">Düşünürün Doğulu rejimlerle ilgili gözlemlerinin ikinci zaafı da şuradan kaynaklanıyordu. Montesquieu “Doğulu despotizm” fikrini, doğuş halindeki ve kendisinin de önemli bir katkıda bulunduğu toplum bilimleriyle âdeta alay eden bir katılık içinde vermiştir. Yazara göre Doğulu ülkeler, bir hükümdarın hiçbir kanun tanımadan, sadece teröre ve sindirmeye dayanarak, keyfine göre idare ettiği rejimlerdir. İşte <span class="ideitalik">Kanunların Ruhu</span> yazarının en zayıf ve en çok eleştirilmiş yönü budur. Bu fikirler hem “Oryantalizm”in öncüleri ve kurucuları tarafından, hem de Voltaire gibi önemli Aydınlanma düşünürleri tarafından yanıtlanmıştır.</p>

  <p class="normal1">Montesquieu ile Voltaire her şeyden önce Fransız toplumunda işgal ettikleri toplumsal konum açısından ayrılıyorlardı. Montesquieu bir barondu ve kapitalizme dönük, liberal monarşi yanlısı bir aristokrattı. Eserinde cumhuriyetleri övmekle beraber, ancak küçük devletler için geçerli gördüğü bu rejimin çağının geçmiş olduğu kanısındaydı. Voltaire ise tam bir burjuva idi; yabancı ülkelere mücevher, saat, kürk vb. ihraç ediyor; para spekülasyonu yapıyor ve sermayesini tam bir kapitalist gibi yönetiyordu.<sup class="calibre2"><a href="../Text/felsefe_split_000.html#footnote%20-89896-34" id="footnote-89896-34-backlink">[34]</a></sup> İlginçtir ki Montesquieu’ye yönelttiği eleştiriler arasında, onun, “zenginlik, manüfaktür, finans ve ticaretle ilgili siyasal ilkeler konusunda hiçbir bilgiye sahip olmadığını” da ileri sürmüştür.<sup class="calibre2"><a href="../Text/felsefe_split_000.html#footnote%20-89896-35" id="footnote-89896-35-backlink">[35]</a></sup> Ayrıca Voltaire, yükselen kapitalist ilişkiler çerçevesinde iktisadi hayatın kültür hayatını da giderek belirleyici rolünün farkındaydı. Marx ve Engels’in işaret ettikleri gibi, burjuva perspektifinden, “18. yüzyılda Fransa’daki (teolojik) Cizvit-Janzenist kavgalarına Fransızların kayıtsızlığının felsefeden değil, Law’un finans spekülasyonlarından kaynaklandığını” vurgulayan Voltaire olmuştu.<sup class="calibre2"><a href="../Text/felsefe_split_000.html#footnote%20-89896-36" id="footnote-89896-36-backlink">[36]</a></sup> Bu düşünürün fikirlerinin yumuşaklığında ve mal ihraç ettiği Doğu’ya karşı önerdiği hoşgörüde sınıfsal konumunun ön planda rol oynadığını düşünebiliriz.</p>

  <p class="normal1">Voltaire, Aydınlanma çağında kritik düşüncenin ve hoşgörünün sembolü olmuştur. Aslında <span class="ideitalik">Muhammed</span> isimli eserinin ortaya koyduğu gibi, Fransız düşünürü her zaman bu ilkelere dürüst bir şekilde sadık kalmamıştır. Fakat en ünlü eserlerinde Montesquieu’den çok farklı bir yol izlemiş ve bu düşünürün temel fikirlerini eleştirmiştir.</p>

  <p class="normal1">Voltaire, Montesquieu’nün <span class="ideitalik">Kanunların Ruhu</span> isimli eserini özel bir incelemede tartışmıştır. Bu incelemesinde Voltaire, Montesquieu’yü “Türkiye ve İran’da duydukları her şeyi olduğu gibi yazan cahil seyyahların etkisi altında kalarak” gerçeklerden uzaklaşmakla suçluyordu.<sup class="calibre2"><a href="../Text/felsefe_split_000.html#footnote%20-89896-37" id="footnote-89896-37-backlink">[37]</a></sup> Öte yandan Voltaire, Montesquieu’de aşağılayıcı bir anlam taşıyan “despot” sözcüğünün etimolojisinden hareket ediyor ve bu sözcüğün eski Yunan’da ve Romalılarda “aile babası” anlamına geldiğini hatırlatıyordu. Oysa aynı kavram 18. yüzyılda “kaprisinden başka hiçbir şey dinlemeyen vahşi bir deli”<sup class="calibre2"><a href="../Text/felsefe_split_000.html#footnote%20-89896-38" id="footnote-89896-38-backlink">[38]</a></sup> anlamına gelmeye başlamıştı. Voltaire, Doğulu ülkeler hakkında güvenilir bilgilerin çok yetersiz olduğunu ileri sürerek bu katı tutumla alay etmiştir. Aynı bağlamda düşünürün 16. yüzyıl Fransa krallarından I. François hakkında çizdiği tablo, Doğulu despotizme atfedilen uygulamalardan daha da kötülerinin kendi ülkesinde de yaşandığını gösteriyordu.<sup class="calibre2"><a href="../Text/felsefe_split_000.html#footnote%20-89896-39" id="footnote-89896-39-backlink">[39]</a></sup></p>

  <p class="normal1">Voltaire bir çeşit tarih felsefesi oluşturan fikirlerini <span class="ideitalik">Ulusların Zihniyeti ve Örf ve Âdetleri Üzerine Deneme</span> başlıklı klasik eserinde geliştirmiştir. Bu eserinde Fransız filozofu, Türkler hakkında, Montesquieu’nünki ile çelişen ılımlı bir dil kullanıyor ve haklarındaki “zalimlik” iddialarını yadsıyordu. Yazar Osmanlı tarihiyle ilgili olarak, ilk Türk fetihlerine kadar uzanan bir dönemi kapsayan gözlemlerde bulunmuştur. Gerçekten de Voltaire, temel eserinde, Türk fetihleriyle Batı Roma’yı yıkan Germen fetihleri arasında paralellik kurmuş ve bu konuda şunları yazmıştır: “Hatırlamak gerekir ki Türkler, Franklar, Normanlar ve Gotları hem ilerlemelerinde hem de yenilenlerin dinini, âdetlerini ve kanunlarını benimsemekte taklit ediyorlardı.”<sup class="calibre2"><a href="../Text/felsefe_split_000.html#footnote%20-89896-40" id="footnote-89896-40-backlink">[40]</a></sup> Aslında Voltaire bu eserinde de Müslümanlıktan küçümseyici bir biçimde söz etmektedir; fakat Türkleri ön yargısız bir biçimde sunuyor ve Cengiz Han’ın “Kurultay”ı ile ilk Fransız krallarının saraylarının, ortak karar mekanizmaları bakımından benzerliğine dikkati çekerek, belki de ortak bir kökenden gelindiğini ileri sürüyordu.<sup class="calibre2"><a href="../Text/felsefe_split_000.html#footnote%20-89896-41" id="footnote-89896-41-backlink">[41]</a></sup> Batı’da ırkçılığın uç verdiği ve bunun Türkleri baş hedefleri arasına aldığı bir dönemde, bu yaklaşımın özgünlüğü kabul edilmelidir. Bununla beraber Voltaire’in asıl ilginç görüşleri “despotizm” konusunda yaptığı tartışmada ortaya çıkmaktadır. Bu konuda Aydınlanma düşünürü şunları yazıyor: “Sanırım ki burada bir ön yargıyla savaşmak zorundayım. O da şudur: Türk hükümeti <span class="ideitalik">despotik</span> (Voltaire vurguluyor) denen saçma bir hükümettir; tüm halk sultanın kölesidir; bunlar hiçbir şeye malik değillerdir; hayatları ve malları efendilerine aittir.”<sup class="calibre2"><a href="../Text/felsefe_split_000.html#footnote%20-89896-42" id="footnote-89896-42-backlink">[42]</a></sup> Böyle bir yönetimin toplumsal bir gerçek olamayacağını, sadece bir hayal ürünü olduğunu, Voltaire, hemen ilave ettiği şu cümlede ifade ediyor: “Böyle bir idare kendi kendine çöker.” Düşünür böyle bir hayalî tasarıyı bazı seyyahların hatalı gözlemlerine bağlamaktadır. Sözü yine Voltaire’e bırakalım: “Bazı seyyahlar bütün toprakların sultana ait olduğunu sandılar; çünkü nasıl eski Frank kralları askeri ‘beneficium’lar dağıttılarsa, sultanlar da hayat boyu geçerli tımarlar ve zeametler veriyorlardı. Bu seyyahlar Türkiye’de de, başka her yerde olduğu gibi, veraseti düzenleyen kanunlar olduğunu dikkate almalıydılar.”<sup class="calibre2"><a href="../Text/felsefe_split_000.html#footnote%20-89896-43" id="footnote-89896-43-backlink">[43]</a></sup> Kısaca Voltaire’e göre elbette Osmanlı Devleti, kendisini Batılı devletlerden farklı kılan bazı özelliklere sahiptir. “Fakat bu özelliği, her şeyde keyfî; kanunun tek bir kişiye, kaprisine göre bir sürü insanı öldürme yetkisi verdiği bir devlet olarak düşünmemek lazımdır.”<sup class="calibre2"><a href="../Text/felsefe_split_000.html#footnote%20-89896-44" id="footnote-89896-44-backlink">[44]</a></sup> Bu bağlamda Voltaire, Osmanlı Devleti’ni Roma İmparatorluğu ile karşılaştırıyor ve bu iki fetihçi devletin temel ayrılığını, Romalıların birleştirici rolüne karşı, Türklerin egemenlikleri altına aldığı halklardan daima ayrı kalmalarında görüyordu.</p>

  <p class="normal1">Voltaire Osmanlı Devleti’yle ilgili gözlemlerinde en çok Luigi Marsigli’nin meşhur <span class="ideitalik">Osmanlı İmparatorluğu’nun Askeri Durumu</span> başlıklı eserine dayanıyordu.<sup class="calibre2"><a href="../Text/felsefe_split_000.html#footnote%20-89896-45" id="footnote-89896-45-backlink">[45]</a></sup> Yazara göre Osmanlı tarihinde I. Ahmed’in ölümünden sonra askerler iktidara tamamen sahip olmuşlar ve bir çeşit “askeri demokrasi” kurmuşlardı. Gerek kendi çağındaki gerekse bugünkü egemen tarih görüşlerinden çok farklı olan bu görüşle, Voltaire, aslında olumsuz bir biçimde, anarşik bir iktidar yapısını kastediyordu.<sup class="calibre2"><a href="../Text/felsefe_split_000.html#footnote%20-89896-46" id="footnote-89896-46-backlink">[46]</a></sup></p>

  <p class="normal1">Bu konuya son verirken, diyebiliriz ki, Montesquieu ile Voltaire’i karşı karşıya getiren <span class="ideitalik">despotik rejim</span> tartışması, aslında Aydınlanma çağında sorgulama alanının evrenselleşmesi eğilimiyle yakından ilgiliydi. Başlangıçtan itibaren küresel potansiyel taşıyan kapitalist üretim biçimi kuşkusuz bu süreçte belirleyici olmuştur. Kapitalizmin halkları eşitsiz, fakat bağlantılı bir biçimde bütünleştirmeye başladığı bu evrimde <span class="ideitalik">toplumsal zamansallık</span> farkları da belirginleşiyor ve Descartes’ın yüz yıl önce coğrafi mekânla tarihsel zaman arasındaki farklılığa işaret eden gözlemi Aydınlanma yüzyılında somut araştırmaların konusu oluyordu. Öyle sanıyorum ki Montesquieu’deki despotizm analizi ve Voltaire’in buna itirazları bu bağlamda değerlendirilmelidir. Bu bir tarih felsefesi ve tarihçilik yöntemi tartışması değildi. Her iki düşünür de sistemli bir felsefe geliştirmemişlerdir. Fakat toplumsal “kanun”lar, siyasal rejimler, farklı örf ve âdetler ve “ulusal espri” gibi konuları somut verilere dayanan çalışmalarla irdeleyerek modern toplum bilimlerinin kuruluşunda ilk planda rol oynamışlardır. Bu bakımdan 19. yüzyılda tarih-yazıcılığında çığır açan tarihçilerin Fransa’dan çıkmış olmaları da büyük bir rastlantı sayılmamalıdır.</p>

  <p class="normal1">Kuşkusuz Aydınlanma hareketi Fransa’ya özgü bir süreç olmadığı gibi Fransız Aydınlanması da Montesquieu ve Voltaire’den ibaret değildi. Fakat felsefe-toplum bilimi-tarih ilişkileri bağlamındaki epistemolojik dönüşümleri sorguladığımız bu çalışmada artık gözlerimizi biraz da başka ufuklara çevirebiliriz.</p>

  <p class="normal1">Gerçekten de Aydınlanma yüzyılında, Fransa’ya komşu bir ülkede, İtalya’da, tarih, felsefe ve bilimi birlikte düşünmeye çalışan bir filozof yaşamıştı; adı Giambattista Vico idi ve açıklamalarını “<span class="ideitalik">yeni bilim</span>” (“<span class="ideitalik">Scienza Nuova</span>”) olarak adlandırmıştı.</p>

  <p class="normal">Giambattista Vico, Tarihsel Akıl ve Tarih Felsefesi</p>

  <p class="normal1">Aydınlanma yüzyılında İtalyan düşünürü Giambattista Vico (1668-1744) anakronik ve biraz da paradoksal bir yer işgal ediyor. Gerçekten de Vico, yaşadığı çağla uyum içinde olmayan, hatta ona karşı bir tepki teşkil eden bir sistem geliştirmişti. Günümüzde İtalyan filozofu, temel fikirleri itibariyle çağını aşmış, bir ayağı 17. yüzyılda kalırken, diğeri 19. yüzyıla uzanmış bir düşünür görünümü sergiliyor. Zaten felsefesi 18. yüzyılda büyük yankılar uyandırmamış, ancak 19. yüzyılda tartışılmaya ve etkili olmaya başlamıştır.</p>

  <p class="normal1">Vico düşünce sistemini 17. yüzyılın metafizik rasyonalizmine, özellikle de o sıralarda çok yaygın olan Descartes felsefesine karşı geliştirmişti. Fransız filozofa yönelttiği şu eleştiri kendi sisteminin çıkış noktasını da açıklamaktadır: “Filozoflar Descartes’ın yöntemini izleyerek, <span class="ideitalik">açık ve belirgin</span> (“<span class="ideitalik">claire et distincte</span>”) algılama yoluyla, kitaplıklarda bulunan tüm bilgileri yorulmadan, nefes tüketmeden öğreneceklerini iddia ederek zihinleri uyuşturdular (...) Descartes, insan doğasının en az zahmetle ve en kısa zamanda her şeyi öğrenmek isteyen bu zaafı sayesinde kendine büyük bir taraftar kitlesi sağladı.”<sup class="calibre2"><a href="../Text/felsefe_split_000.html#footnote%20-89896-47" id="footnote-89896-47-backlink">[47]</a></sup> Oysa düşünüre göre, “<span class="ideitalik">açık ve belirgin</span>” bilgiler sadece matematiğin ve en soyut fizik kavramlarının ürünü olabilirdi. Buna karşılık beşerî konularda geçerli değillerdi; çünkü insanla ilgili olgular sınırı çizilmiş, tamamlanmış olgular değildi. Örneğin “insan ıstırabı”nın ne biçimini ne de sınırlarını “açık ve belirgin” şekilde bilebilirdik. Matematiği insanlar yaratmıştı ve bu niteliğiyle matematik aklın ve beşerî gerçeklerin ölçütü olamazdı. Tüm bilgileri matematiğe dayandıran Descartes, böylece, sanat, hukuk ve tarih gibi konuları dışlamış oluyordu. İşte Vico kurmaya çalıştığı “<span class="ideitalik">yeni bilim</span>” (<span class="ideitalik">scienza nuova</span>) ile bu sınırsız ve gizemli alanları keşfetmeye çalışıyordu.</p>

  <p class="normal1">Vico’nun düşünce sisteminin Bacon ile başlayan İngiliz ampirist felsefesini ve Husserl’in Descartes’a itirazını anımsatan bir yanı olduğu açıktır. Zaten düşünürümüz temel eserinde “büyük filozof olduğu kadar da büyük siyasetçi” olan Bacon’u övüyor ve düşünürün tümevarım yöntemini daha sonra bütün İngiliz filozofların “tecrübi felsefenin yararına olarak” kullandıklarını söylüyordu.<sup class="calibre2"><a href="../Text/felsefe_split_000.html#footnote%20-89896-48" id="footnote-89896-48-backlink">[48]</a></sup> Fakat onlardan temel bir noktada, evrensel bir “doğa hukuku” ve bunu ifade eden “toplumsal anlaşma” konusunda ayrılıyordu.</p>

  <p class="normal1">Vico dindar bir düşünürdü ve kutsal tarihe koşulsuz inanıyordu. “Yeni bilim”i kurma iddiasındaki eserine “Bu ilim, Allah’ı tarihsel olarak kanıtlamak şeklinde ortaya çıkmıştır” diye başlıyor ve şunları ekliyordu: “Aslında bu, insan öngörüsünü veya insanların aldığı kararları hesaba katmadan, hatta çoğu kez onların tasarılarına ters bir biçimde, Allah’ın eseri olan ve insan türünün büyük sitesini yöneten kanunların tarihidir. Dünyanın zaman içinde ve belli özel koşullarda yaratılmış olmasına rağmen bu kanunlar evrensel ve ebedîdir.”<sup class="calibre2"><a href="../Text/felsefe_split_000.html#footnote%20-89896-49" id="footnote-89896-49-backlink">[49]</a></sup> Görüldüğü gibi bu düşünceler Vico’yu daha çok 17. yüzyılın teolojisine yaklaştırıyor ve akla Bossuet’nin evrensel ve kutsal tarih anlayışını getiriyordu. Fakat arada önemli bir fark vardı. Vico, yaratılış kuramına, Adem ile Havva’ya, Yahudi tarihine, İsa’nın çilesine, kısaca kutsal kitaplarda yazılı her şeye inanmış olsa bile, bu eserinde bunları bir yana bırakmış olup, insanlığın <span class="ideitalik">doğal</span> ve <span class="ideitalik">tarihsel</span> kanunlarını arıyordu. Bu bakımdan Spinoza gibi kutsal tarihî eleştirel gözlüklerle incelemesine, bu tarihte neyin doğru neyin yanlış olduğunu sorgulamasına gerek yoktu. Beşerî kanunları doğal kanunlardan ayıran ve bunların “tarihsel” niteliğine işaret eden düşünür, bu niteliğiyle de 19. yüzyıla uzanıyor ve romantizme, Alman tarih okuluna ve hermenötik yaklaşıma zemin hazırlıyordu.</p>

  <p class="normal1">Aslında Vico’nun tarih anlayışında tüm insanlık için geçerli, ebed-müddet kanunlar yoktu.<sup class="calibre2"><a href="../Text/felsefe_split_000.html#footnote%20-89896-50" id="footnote-89896-50-backlink">[50]</a></sup> Düşünürün bir Platonist olarak aradığı kanunlar, daha çok ulusların tabi olduğu ve onların doğuşunu, ilerlemesini ve çöküşünü açıklayan kanunlar idi. “İlerleme” fikrine de, Comte ve Condorcet gibi bütün insanlığı kapsayıcı şekilde değil, “devlet”ler planında yer veriyordu. Örneğin Roma Devleti, efsane krallardan, İmparatorluğa; oradan da barbar istilasıyla çöküşüne kadar belli “dönem”leri olan bir “bütünlük” oluşturuyordu. Bu “dönem”ler, özgül koşullarda, başka her ulus tarafından yineleniyordu. Böyle bir tarih felsefesinin içerdiği “toplumsal zaman” anlayışı, eski Yunan düşüncesinde (Platon, Aristo ve Stoacılarda) tanık olduğumuz, hep kendi etrafında dönen (<span class="ideitalik">corsi e recorsi</span>) “döngüsel” bir zaman anlayışı idi. Bu anlayış somut tarih araştırmalarının sınırını da çiziyordu. Vico bu araştırmalar için filolojiyi ön plana çıkarıyor ve tarihçinin görevinin çeşitli uluslara ait dokümanların karşılaştırılması ile her birinin gelişme kanununun aynı olduğunu ortaya çıkarmak olduğunu söylüyordu.</p>

  <p class="normal1">Vico’nun filolojiye dayanan yöntemi kendisini rasyonalist filozoflardan ayıran bir öğe olmuştur. Bu filozoflar için insanları birleştiren tek nitelik akıl idi. Tüm insanlarda başlangıçtan itibaren mevcut olan akıl, doğal hukuk ve toplum anlaşması gibi kurumsal araçlarla toplumsal yaşantıyı yaratmıştı. Oysa Vico’ya göre <span class="ideitalik">“akıl” tarihsel bir olguydu</span> ve Aydınlanmacı düşünürlerin anladığı anlamda bir “akıl” ilk insanlarda yoktu. Bu filozofların yaptıkları şey aslında şuydu: Hiçbir güvenilir dokümanın mevcut olmadığı, kimsenin bilemediği çağlara, filozof kendi aklını uyguluyor ve eski çağları bildiği şeylere göre tasavvur ediyordu. Bu yanlıştı ve Vico’nun “yeni bilim”i bu yanlışı düzeltmek istiyordu. İtalyan filozofa göre <span class="ideitalik">tüm insanlarda ortak olan şey akıl değil, toplumsallık duygusu (sensus communis) idi.</span></p>

  <p class="normal1">Kökeni Aristo’ya giden bir düşünce geleneği, insan aklını teorik (<span class="ideitalik">sophia</span>) ve pratik (<span class="ideitalik">phronēsis</span>) olmak üzere ikiye ayırıyordu. Bu ayrım daha sonra semantik farklılaşmalar içinde devam etti ve günümüze kadar geldi. İslam felsefesinde de <span class="ideitalik">akl-ı nazari</span> ve <span class="ideitalik">akl-ı ameli</span> şeklinde yer alan bu ikilem, İbn Sina ve yorumcuları kanalıyla Osmanlılar tarafından da benimsenmişti.<sup class="calibre2"><a href="../Text/felsefe_split_000.html#footnote%20-89896-51" id="footnote-89896-51-backlink">[51]</a></sup> İşte Vico, 18. yüzyılda, Aydınlanma’yı temsil eden teorik aklın üstünlüğüne karşı pratik aklı savunuyor ve bunu farklı bir tarih anlayışına temel yapıyordu. Teorik akıl, Batı klasik çağında <span class="ideitalik">Eskiler-Yeniler</span> (<span class="ideitalik">Anciens-Modernes</span>) çatışması ortamında tüm bilimleri kapsar biçimde savunuluyor, doğuş halindeki toplum bilimleri de doğa bilimleri modeline göre kurulmaya çalışılıyordu. Oysa Vico, toplumsallığı yaratan “<span class="ideitalik">sensus communis”</span> ile pratik aklı ön plana çıkarmaya çalışıyordu. Vico’ya göre, “insan iradesini yöneten şey, aklın soyut evrenselliği değil, aksine bir grubun, halkın, ulusun ya da tüm insanlık topluluğunun somut evrenselliği” idi.<sup class="calibre2"><a href="../Text/felsefe_split_000.html#footnote%20-89896-52" id="footnote-89896-52-backlink">[52]</a></sup> Ve bu nedenle tarih, filoloji ve diğer beşerî disiplinleri <span class="ideitalik">sensus communis</span> üzerine bina etmek gerekiyordu. Gadamer, felsefi hermenötiği incelediği eserinde, “Vico’nun başvurduğu <span class="ideitalik">sensus communis</span>, diyor, kökeni Antik çağa kadar uzanan geniş bir kontekst içinde yer alıyor ve günümüze kadar süren etkisi tam da burada incelemek istediğimiz konuyu teşkil ediyor”.<sup class="calibre2"><a href="../Text/felsefe_split_000.html#footnote%20-89896-53" id="footnote-89896-53-backlink">[53]</a></sup> Gerçekten de tarihî yorumlar, teorik aklın ürettiği yorumlardan çok farklı nitelikte idiler. Bu yüzden, Vico, bunları farklı bir yöntemle, pratik akla dayanarak aramak gerektiği kanısındaydı. Kendisi de böyle yaptı.</p>

  <p class="normal1">Filozof Vico, filolog ve tarihçi giysilerine bürünerek insanlığın en eski dönemlerine ait bilgiler topladı. Güvenilir bilgi ve belgelerin olmadığı bir çağda, bunlar efsaneler, mitler, halk şiirleri, en eski kanunlar vb. gibi verilerden oluşuyordu. Yetkin tipini Homer’de bulan bu bilgilerden hareket ederek, düşünürümüz, insanlığı ilerleme süreci içinde yakalamaya çalışan üç dönem saptadı. İlk çağda insanlar, hayvani koşullar içinde yaşarken, hayal güçlerinin ürünü olarak yarattıkları Allah’ların korkusuyla (örneğin Jüpiter’in gürlemeleriyle) mağaralara sığınmışlar ve ilk kez sabit bir mesken sahibi olmuşlardı. Bu barınaklar onların birbirinden ayrı ve bağımsız aileler kurmalarına ve buna bağlı bir ritüel yaratmalarına yol açtı. Aklın henüz mevcut olmadığı, imge dünyasının egemen olduğu bu “Allahlar çağı”, dinî kuralların hüküm sürdüğü bir teokrasi idi. Burada dikkate değer olan nokta Vico’nun din ve Allah inancını nasıl temellendirdiğidir. İtalyan filozof, Anselme’den Descartes’a uzanan gelenekte olduğu gibi Allah’ı akli delillerle kanıtlamaya çalışmamış, onu tarihî süreç içinde anlaşılır kılmaya çalışmıştır. Bréhier’nin ifadesi ile “Vico’nun gerçek özelliğini, kuşkusuz, tüm toplumsal ilişkilerin neredeyse sadece hayal ürünü inançlar üzerine kurulmuş olduğu bir çağı tanımlamak ve bunun insanlığın varlığını sürdürebilmesi için olmazsa olmaz bir ilahi kanun olduğunu kanıtlamak için harcadığı çaba teşkil ediyordu. Çünkü sadece kuvvetli bir hayal gücünün yarattığı korkunun şiddeti hırslı arzuları frenleyebilirdi”.<sup class="calibre2"><a href="../Text/felsefe_split_000.html#footnote%20-89896-54" id="footnote-89896-54-backlink">[54]</a></sup></p>

  <p class="normal1">Vico’nun öğretisinde “Allahlar çağı”nı “kahramanlar çağı” izliyordu. İlk dönemde kurulan aileler giderek etraflarında fakir ve güçsüz bir tebaa (“pleb”ler) yaratmış ve bir aristokrasi oluşturarak site devletlerini kurmuşlardı. Nihayet üçüncü çağı da aklın egemen olduğu ve hukukun, Roma İmparatorluğu’nda olduğu gibi, evrenselleştiği “insanlık çağı” idi. Bu üç çağ farklı ve özgün zihin hallerinin ürünü olan hukuk anlayışları ile birbirinden ayrılıyorlardı.</p>

  <p class="normal1">Vico’nun, Comte’un “üç hal kanunu”nu önceleyen tarih felsefesi aslında çok yetersiz bir malzemeyle örülmüş bir bina görüntüsü sergilemektedir. Montesquieu ve Voltaire’in analizlerinde gördüğümüz inceliği ve tazeliği kuşkusuz burada göremiyoruz. Fakat Vico’nun büyüklüğü başka yerdedir. İtalyan filozofu, Hegel’den önce felsefeyi tarih, tarihi de felsefe haline getirerek düşünce tarihinde çok önemli bir yere hak kazanmıştı. Aslında tarih felsefesi kavramı başlangıçta Voltaire’e atfedilmiştir ve bu ilk şekliyle, tarih, <span class="ideitalik">Vahiy</span> ve <span class="ideitalik">Kıyamet</span> (<span class="ideitalik">Apokalypse</span>) ile açıklanan aşkın ve kutsal bir anlatı olmaktan çıkarak, “ön yargısız, ahlaki ve siyasi düşüncelerle karışık felsefi bir anlatı” anlamını kazanmıştı. Kökenini Vico’da, en yetkin temsilcisini de Hegel’de bulan yaklaşım ise tarih felsefesine başka bir anlam kazandırıyordu. Tarih felsefesi, artık, tarihî gelişmeyi yönlendiren derin ve mantıki tasarımı bulmaya çalışan bir felsefi araştırma anlamına geliyor ve teolojik (yer yer de mitolojik) bir kılıf taşıyordu.<sup class="calibre2"><a href="../Text/felsefe_split_000.html#footnote%20-89896-55" id="footnote-89896-55-backlink">[55]</a></sup> Romantik okulu da, Vico’nun başlattığı bu anlayış yaratmıştır.<sup class="calibre2"><a href="../Text/felsefe_split_000.html#footnote%20-89896-56" id="footnote-89896-56-backlink">[56]</a></sup> B. Crocé’ye göre Vico, <span class="ideitalik">Scienza Nuova’</span>da “romantik düşüncenin en zengin ve en tutarlı öncüsü” oldu.<sup class="calibre2"><a href="../Text/felsefe_split_000.html#footnote%20-89896-57" id="footnote-89896-57-backlink">[57]</a></sup> Bu bağlamda bir değer haline gelen ulus ve ulusallık fikri Avrupa kavramının da değer haline gelmesinde belirleyici olmuştu. Vico’nun Roma’da somutlaştırdığı “insanlık çağı” bunun habercisiydi. İtalyan filozofu Alman romantizminin kurucularından Herder’e bağlayan halka da bu fikir oldu.</p>

  <p class="normal">J. G. Herder: İlahi Tarih, Doğal Tarih ve Uluslar</p>

  <p class="normal1">19. yüzyıl başlarında filozof Victor Cousin, Alman tarih felsefecisi Herder’i Fransızlara şöyle anlatıyordu: “Bossuet ve Vico’da eksik olan her şey Herder’de var. Herder’in temel fikri tarihin tüm dönemlerini, tüm zamanları, insanlığın tüm öğelerini dikkate almaktı. Ünlü iki öncüsüne (Bossuet ve Vico’ya) nispetle Herder’in eserine tartışmasız bir üstünlük sağlayan husus da buydu. Bu eserde Vico ve Bossuet’nin konuları olan din ve Devlet, fazladan da sanat, şiir, sanayi, ticaret, hatta felsefe bulunuyor.”<sup class="calibre2"><a href="../Text/felsefe_split_000.html#footnote%20-89896-58" id="footnote-89896-58-backlink">[58]</a></sup> Cousin’den yirmi yıl önce de Madame de Stael, Alman kültürünü Fransızlara tanıtan ünlü eserinde Herder’in engin kültürünü uzun uzun övmüştü.<sup class="calibre2"><a href="../Text/felsefe_split_000.html#footnote%20-89896-59" id="footnote-89896-59-backlink">[59]</a></sup> Bu görüşler daha çok o tarihlerde Avrupa ulusları arasında filizlenen milliyetçiliğin kültürel etkileşim ve rekabet boyutlarını yansıtıyorlar. Gerçekten de Lessing ve Herder’in Fransız etkilerine karşı eleştirileri, daha sonraları, kimi yazarlar tarafından bir kültürel kurtuluş savaşı şeklinde değerlendirilecektir. 19. yüzyıl başlarında Berlin’de kurulan ve tüm modern üniversitelere örnek teşkil eden Humboldt Üniversitesi de bu kavgada âdeta bir zafer simgesi teşkil ediyordu.</p>

  <p class="normal1">Kültür milliyetçiliğinin tarih ve felsefe çalışmalarını nasıl etkilediğine ilerleyen sayfalarda değineceğim. Fakat Herder’le ilgili açıklamalarımıza, düşünürün kullandığı malzemenin tarih-yazıcılığının bugün ulaşmış olduğu düzeyde çoktan aşılmış olduğunu söyleyerek başlayabiliriz. Ayrıca Herder’in yorumlarında doğal tarihle ilahi determinizmin uyumsuzluğundan doğan tutarsızlıklar da vardı. Bugün düşünce tarihinde Herder’in önemi tarih, bilim ve felsefe arasında kendine özgü bir sentez oluşturmaya çalışmasından ve tarih felsefesine katkısından kaynaklanıyor.</p>

  <p class="normal1">Herder’in sistemi modern ulusların doğuş sürecini açıklamak sorunu üzerine odaklanmıştı; fakat düşünürün yorumlarının temelinde teolojik bir ön-kabul vardı ve Herder evrensel tarihi Yaratılış kuramına, Allah’ın iradesine bağlıyordu. Zaten temel eserine “eğer tarih felsefemiz bu isme biraz layık olmak istiyorsa, açıklamalarına Gök’ten başlamalıdır” diyerek giriş yapmıştı.<sup class="calibre2"><a href="../Text/felsefe_split_000.html#footnote%20-89896-60" id="footnote-89896-60-backlink">[60]</a></sup> Herder’i Bossuet’ye yaklaştıran husus buydu. Ne var ki, Herder, açıklamalarında Fransız ilahiyatçı gibi kutsal kitaplara değil, yaşadığı çağın tüm bilgi ve bulgularına dayanması açısından da Vico’ya yaklaşıyordu.</p>

  <p class="normal1">Herder’in anlattığı tarih Allah’ın iradesini yansıtan doğal bir tarihti ve insanlık da bitki ve hayvan türlerinin devamı olarak doğa tarihinin bir parçasını oluşturuyordu. “Açıktır ki, diyor Herder, insan hayatı, bitkisel olduğu ölçüde bitkilerin kaderini paylaşır. Bitkiler gibi, hayvanlar ve insanlar da, gelecek bir ağacın tohumu gibi, gelişmeleri için elverişli bir yere ihtiyaç duyan bir tohumun ürünüdürler” (s. 13). Bitkiler, hayvanlar ve insanlar belli prototiplere göre yaratılmışlar ve sonradan ilahi düzene uygun şekilde farklılaşma ve yetkinleşme yoluna girmişlerdi. 18. yüzyılda bu görüşler modaydı, hatta Goethe bile ilk bitkiyi (<span class="ideitalik">Urpflanze)</span> keşfetmeye çalışan araştırmalar yapmıştı. Aynı dönemde ırk araştırmaları da bilimsel çalışmaların bir parçasını teşkil ediyordu ve örneğin Kant insanların dört ayrı ırktan üredikleri kanısındaydı.</p>

  <p class="normal1">Herder, “insan türünün doğal halinin cemiyet olduğu” kanısındaydı ve insanların sonradan unutulmuş olan tek bir ırktan türediğine inanıyordu. O dönemde yanıt aranılan sorulardan biri de şuydu: İnsan cinsi ilk kez nerede ortaya çıkmıştı? Tüm Avrupa halklarının Asya kökenli oldukları düşünülüyordu. Herder’e göre geçmişleri daha az bilinen Amerika ve Afrikalılar da Asya çıkışlı idiler. Düşünür ırkçı yaklaşımı dışlayacak şekilde, “Irk sözcüğü, diyordu, artık fiilen mevcut olmayan bir köken birliğini ifade ediyor. Her ulus ayırt edici bir fizyonomi ile özel bir dile sahiptir” (s. 18). Herder eserinde köleliği, sömürgeciliği ve etniler arası her türlü baskıyı şiddetle eleştirmiştir. Ortak bir ırktan türeyen uluslar arasındaki farklılaşma, ona göre, dış ve iç etkenlerin sonucu olarak ortaya çıkmıştı. İklimin etkisi ve duyuların gelişmesi ile her ulus kendine özgü zevk ve sanatlardan oluşan bir “ulusal deha” yaratmıştı.</p>

  <p class="normal1">Dış etkenlerin başında çevreyi de içerir biçimde anlaşılması gereken iklim faktörü geliyordu. Hayatın en ilkel biçimlerini ve muhayyileyi bu faktör oluşturuyordu. İnsan topluluklarının yeme içme ve giyinme biçimleri çevrenin etkilerinden kaynaklanıyordu. Herder bu etkileri Siyam, Grönland adası, Arap çölleri vb. gibi iklimlerden verdiği örneklerle sergilemiştir. Fakat ulusların oluşmasını daha çok belirleyen faktör iç faktör, yani insanın iç yapılanması, “formasyon”u (<span class="ideitalik">Bildung</span>) idi. Bunun ilk ifadesi halk türküleri ve rüyalar idi. “Halk türküleri (<span class="ideitalik">Volkslieder</span>), diyor Herder, halkların özel duygularını, eğilimlerini ve dünyaya bakışlarını anlamak için en iyi belgelerdir.. Eğer seyyahlar ziyaret ettikleri halkların en sıradan bazı rüyalarını anlatsalardı kuşkusuz daha da kıymetli belgelere sahip olacaktık”; çünkü “oyunlarda ve özel olarak da rüyalarda insanlar kendilerini gerçekte olduğu gibi ortaya koyarlar” (s. 124). Bu öğeler ve genel olarak mitoloji, halkların hayal dünyasını yansıtan en iyi araçtı. Bu yaklaşımda Alman romantizminin daha sonra geliştireceği ve Alman milliyetçiliğine (giderek Alman üstünlük duygusuna) yol açacak temel öğeleri buluyoruz.</p>

  <p class="normal1">Aslında Herder de, köleliğe ve sömürgeciliğe isyanına rağmen, Avrupa halklarının ve bunlar arasında da Germen kavimlerinin üstünlüğünü vurgulamaktan kendisini alamamıştı. Ayrıca Goethe ile tanışan ve çok etkilenen düşünürümüz, daha sonra romantizmin en yaygın temaları haline gelecek “üstün insan” ve “deha” konularında da ilk taşları döşemiştir.<sup class="calibre2"><a href="../Text/felsefe_split_000.html#footnote%20-89896-61" id="footnote-89896-61-backlink">[61]</a></sup> Temel eserinde, “Allah dünyaya sadece kendi eliyle seçtiği üstün insanlar aracılığıyla müdahalede bulunur” dememiş miydi? (s. 144). Dönem (<span class="ideitalik">Genieperiode)</span>, üstün insanlar ve “deha”lar dönemiydi.</p>

  <p class="normal1">Herder’e göre insan toplumsal bir varlıktı ve bu özellik insanların empati duygusu ve taklitçilik özelliğinden doğuyordu. Dil de bu yeteneklerin ürünü olarak ortaya çıktı ve toplumsal eğitimin en önemli bir aracı oldu. Herder ulusların oluşmasında dilin önemini coşkuyla anlatmıştır: “Düşünce kendine uygun şekli bulamadan ve bir sözcük ile belleğe, anılara, akla ve nihayet insan türünün aklına, yani geleneğe kaydedilmeden önce en canlı hayaller bile karanlık bir duygudan ibaretti… İnsanlar dil sayesinde toplum haline geldiler ve aralarındaki sevgi bağlarını keşfettiler. Kanunlar dille yapıldı; aileleri dil bir araya getirdi; düşünce ve kalpteki geleneksel değişikliklerle beraber insan türünün tarihini sadece dil mümkün kıldı” (s. 149). Kısaca dil demek, ortak akıl demekti ve her ikisi de tarihsel bir gelişimin ürünü oldular. Bütün bu nedenlerle “dillerin felsefi mukayesesi, tarih ve insanların duygu ve zekâlarının çeşitli nitelikleri hakkında yapılabilecek tartışmasız en iyi araştırma” idi (s. 155).</p>

  <p class="normal1">İnsanın toplumsal niteliği, dil ve geleneğin eğitici işlevi ve ulusların özgül oluşumu Herder’de sadece tarihî gözlemler olarak kalmıyordu. Bunlar aynı zamanda bazı felsefi ön-kabullere dayanan anlatılardı. Düşünürü özellikle iki filozof etkilemiştir. Bunlardan birincisi Leibniz idi ve Herder tüm canlı türlerinin yaratılmasını, bir gençlik eserinde, bu filozofun “monad” kavramına dayanarak açıklamıştı.<sup class="calibre2"><a href="../Text/felsefe_split_000.html#footnote%20-89896-62" id="footnote-89896-62-backlink">[62]</a></sup> Nasıl monadlar, her biri mekânda ayrı bir yer işgal eden, dışarıya kapalı, tamamen özgül birimler oluşturuyorsa uluslar da aynı nitelikteydi. Herder’le ilgili yorumunda bu noktanın altını çizen Cassirer, “Herder’in eserinde, diyor, tarih sadece özel bir bilimsel araştırma alanı ya da genel bir felsefi tefekkür konusu değildi. Herder tarih içinde yaşıyor ve tarihi yeniden yaşatmak için 18. yüzyılın başka hiçbir düşünüründe bulunmayan bir güce sahip. Leibniz’in metafizik çoğulculuğu evreni bireysel tözler sonsuzluğu olarak betimliyor”.<sup class="calibre2"><a href="../Text/felsefe_split_000.html#footnote%20-89896-63" id="footnote-89896-63-backlink">[63]</a></sup> Bu bireysel tözlerin her biri farklıydı ve evrene değişik bir pencereden bakıyordu, fakat bu evrenselliğe aykırı değildi; çünkü “monadlar aynı manevi düzene katılıyordu” ve “her tarihî varlık, her ulus ve her çağ bir monad gibi düşünülebilirdi”.<sup class="calibre2"><a href="../Text/felsefe_split_000.html#footnote%20-89896-64" id="footnote-89896-64-backlink">[64]</a></sup> Bu bağlamda Herder, Fenikelileri, Mısırlıları, Yunanlı ve Romalıları aynı coşkuyla anlatıyordu.</p>

  <p class="normal1">Herder’in ikinci felsefi referansı Kant idi; fakat düşünürün Kant’la ilişkisi, Leibniz’le olduğundan çok farklı nitelikte olmuştur. Herder felsefe planında Kant’ın idealizminden tamamen ayrılıyordu ve en büyük eleştirilerini Kant’a yöneltmiştir. Düşünürümüze göre eleştirel felsefenin kurucusu, teorik akla atfettiği <span class="ideitalik">a priori</span> formlarla, tarihselliğe yer vermeyen bir sistem geliştirmişti. Bu sistem çerçevesinde, Kant, “insanın anlama yeteneğinin ve aklın (<span class="ideitalik">Vernunft</span>), sanki bunlar kendi kendilerini ortaya koyma veya yaratabilme durumunda imişler gibi, nasıl mümkün oldukları” sorusunu yanıtlamaya çalışmıştı; oysa asıl sorulması gereken soru, aklın ve anlama yeteneğinin “nasıl mümkün oldukları” değil, “ne oldukları” idi. Bu ise, “akıl ve anlama yeteneği insanlara özgü bir yetenek olduğuna göre”, bizi insan türünü sorgulamaya ve tarihselliğe götürüyordu.<sup class="calibre2"><a href="../Text/felsefe_split_000.html#footnote%20-89896-65" id="footnote-89896-65-backlink">[65]</a></sup> Dili ve aklı tarihî süreç içinde oluşan bir ürün olarak değerlendirmeye götüren sorgulama şekli bu idi. “Herder ve Hamann’a göre”, diyor Clark, “başlangıçta zihnin ‘yeteneği’ diye bir şey yoktu; bu yüzden de, olmayan bir şeyi (Kant’ın yaptığı gibi) sınırlamak, ya da hangi tip önerilerin onun hakemliğine tabi olup olamayacağını belirlemek saçmaydı. Bu hiç de ‘akıl’ (<span class="ideitalik">a reason</span>) diye bir şey yoktur anlamına gelmiyordu. Bu, belirli bir akıl <span class="ideitalik">(‘the’ reason</span>) yoktur anlamına geliyordu. Herder ve Hamann için akıl, mantıki düşünme, fizik ve metafizik bir bütün oluşturan organizmanın gerçekleştirdiği bir süreç idi. Akıl bir töz veya bir varlık değil bir süreç, zorunlu bir süreç idi”.<sup class="calibre2"><a href="../Text/felsefe_split_000.html#footnote%20-89896-66" id="footnote-89896-66-backlink">[66]</a></sup> Yukarıda anlatmaya çalıştığımız gibi, Herder’in tüm eseri de insan topluluklarının yaşadıkları bu süreci, daha somut bir deyişle tarihsel macerayı açıklamaya yönelmişti. Temel yapıtında da düşünürümüz, Kant’ın adını anmadan ve kendisini belgelerle boğuşan, “okyanuslarda dolaşmaktan yorulduktan sonra göklerde gezintiye çıkan bir tayfaya” benzettikten sonra, “metafizikçinin işi çok daha kolay”, diyordu; “akla hâkim olan bir fikir varsayıyor ve sonra da, dış olgular ne olursa olsun, tümdengelim yoluyla bu hâkim fikirden çıkarmalar yapıyor; oysa tarih felsefesi, böyle soyutlamalar içinde yaşamaktan uzak şekilde, sadece tarihe dayanıyor”. <sup class="calibre2"><a href="../Text/felsefe_split_000.html#footnote%20-89896-67" id="footnote-89896-67-backlink">[67]</a></sup></p>

  <p class="normal1">Herder’e izleyen sayfalarda, Kant’ın tarihsellik anlayışını ele alırken tekrar döneceğiz. Fakat düşünürle ilgili bu genel açıklamaya son verirken işaret edelim ki, sistematik bir felsefi düşünce geliştirmeyen Herder’in bu eleştirileri felsefe dünyasında küçümsenmiş ve etkili olmamıştır. Özellikle Kant, yazarın temel eserini, “kendi sisteminin aksini kanıtlamak için çabalarına rağmen, metafizik, fazlasıyla dogmatik bir metafizik” olarak niteliyor ve sadece “şiirselliğini” övüyor; Nietzsche ise onun “ne büyük bir düşünür, ne de yeni bir şey bulan biri” olduğunu ileri sürüyordu.<sup class="calibre2"><a href="../Text/felsefe_split_000.html#footnote%20-89896-68" id="footnote-89896-68-backlink">[68]</a></sup> Nietzsche’ye göre Herder’in “büyük yaratıcılar masasında yeri yoktu, fakat ihtirası onu mütevazı bir şekilde gerçek tüketiciler arasında oturmaktan da alıkoyuyordu. Bu durumda Herder, sadece, yığınla Almanın yarım yüzyıldan beri dünyada her iklim altında ve her çağda aradıkları bütün entelektüel yemekleri tadan endişeli bir misafir oldu”.<sup class="calibre2"><a href="../Text/felsefe_split_000.html#footnote%20-89896-69" id="footnote-89896-69-backlink">[69]</a></sup></p>

  <p class="normal1">Herder herhalde önemli bir filozof değildi; fakat önemi ve katkısı başka bir noktadaydı. 20. yüzyılda Gadamer bu katkıyı kendi hermenötik felsefesinin kökenleri açısından şöyle özetlemiştir: “Kant’ın zaman ve mekân doktrinini dile ve dilin canlı kullanımına dayanarak eleştiren bahtsız kuramı Kant’ın üstünlüğü ile yarışacak çapta olmadığı için, Herder, dil konusundaki dehasına rağmen felsefede kabul görmedi”.<sup class="calibre2"><a href="../Text/felsefe_split_000.html#footnote%20-89896-70" id="footnote-89896-70-backlink">[70]</a></sup> Oysa yine Gadamer’e göre, Herder, “18. yüzyılın en büyük düşüncesi olan” <span class="ideitalik">“Bildung”</span> (formasyon-oluşma) kavramıyla, “Aydınlanma yetkinciliğini aşmış ve böylece 19. yüzyılda tarih biliminin gelişeceği zemini hazırlamıştı”.<sup class="calibre2"><a href="../Text/felsefe_split_000.html#footnote%20-89896-71" id="footnote-89896-71-backlink">[71]</a></sup> Bu kavram daha önce, gerek canlı gerek cansız dünya bağlamında “doğal oluşma” anlamında kullanılıyordu. Bu anlam bir insanın uzuvlarının oluşumu, ya da doğada bir dağ zincirinin oluşması gibi dışsal yapı (<span class="ideitalik">Gestalt</span>) ile sınırlıydı. Oysa kavram Herder’de içsel oluşum, “insanlığa yükselme” (<span class="ideitalik">Emporbildung</span>) anlamına gelmeye başlamıştı ve bu anlamda giderek Alman “Kultur” anlayışının da bir parçası haline geldi. Gadamer bu gelişmenin “Kant ile Hegel” arasındaki dönemde gerçekleştiğini söylüyor. Böylece biz de Kant’ta felsefe ve tarihsellik ilişkilerine geçebiliriz.</p>

  <p class="normal">Kant, Eleştirel Felsefe ve Tarihsellik</p>

  <p class="normal1">Kant’ın felsefe tarihinde özel bir yeri vardır. Alman filozof, 18. yüzyılın büyük kısmını kapsayan hayatında Aydınlanma düşüncesinin en kapsamlı ve en tutarlı sentezini gerçekleştiren düşünür oldu.</p>

  <p class="normal1">Kant, köklü bir dönüşüm niteliği taşıyan felsefesini Kopernik’in astronomideki keşfine benzetmiş ve düşüncede bir “devrim” yaptığını ileri sürmüştü. Bu “devrim”in özünü temel eserinde şöyle anlatmıştır: Kopernik’e kadar “bilim”, tüm gök cisimlerinin dünyanın etrafında döndüğüne inanıyordu. Oysa Polonyalı astronom, “yıldızlar yığınının onları seyredenin etrafında döndüğü ön-kabulü ile gökteki hareketleri çözemeyeceğini” anladı ve “aslında dönenin seyirci, yıldızların ise sabit olduğunu varsayarak daha iyi sonuç alıp alamayacağını” sorguladı.<sup class="calibre2"><a href="../Text/felsefe_split_000.html#footnote%20-89896-72" id="footnote-89896-72-backlink">[72]</a></sup> Ulaştığı sonucu bugün hepimiz biliyor ve kabul ediyoruz. Kant da bilgi kuramında aynı yolu denedi ve o güne kadar egemen olan “<span class="ideitalik">aklımızın nesneler etrafında döndüğü”</span> varsayımını terk ederek, “<span class="ideitalik">nesnelerin aklımız etrafında döndüğü”</span> varsayımına sarıldı. Böyle bir dönüşümün, düşüncenin her alanında olduğu gibi insan bilimleri, tarih felsefesi ve tarih-yazıcılığı alanlarında da etkilerini hissettirmesi doğaldı.</p>

  <p class="normal1">Kant iki öğeye dayanan bir sistem geliştirmiştir. Bunlardan birincisi doğa yani nesneler dünyası, ikincisi ise akıl sahibi tek canlı varlık, yani insandı. Kuşkusuz bu madde ve akıl dünyaları birbirinden tamamen bağımsız değildi ve insan da doğa tarihinin bir ürünüydü. Bu bağlamda, idealist düşünür, insanın tarihsel olma niteliğini yadsımamış ve kendisi de insanlığın başlangıcı ve ilk “ırklar” hakkında araştırmalar yapmıştır. Ne var ki tarih kendisini 18. yüzyılda, Almanya’da yakalamıştı ve Kant, doğayı ve insanı Aydınlanma birikimi içinde bir 18. yüzyıl Alman düşünürü olarak anlamaya çalışıyordu. Aydınlanma birikimi ise Yunan felsefesinin ve Rönesans’ın en tutarlı mirasçısıydı. Kant “saf aklın eleştirisi”ne bu mirasın bilançosunu yaparak başlamıştır.</p>

  <p class="normal1">Eski Yunan felsefesi <span class="ideitalik">Fizik, Etik</span> ve <span class="ideitalik">Lojik</span> başlıkları altında üç “bilim”den oluşuyordu. Bunlardan Lojik (Mantık), aklın kanunlarını arayan “formel felsefe”yi teşkil ediyor; maddi dünyayı anlamaya çalışan “doğal felsefe” ise Fizik ve Etik adları ile iki dala ayrılıyordu. Bu iki bilimden Fizik “doğa kanunları”nı bulmaya çalışırken, Etik de “yaşam kuralları”nı ve özgürlüğün sınırlarını saptamaya çalışıyordu. Kant, Antik Yunan’da bulduğu bu tabloyu “eşyanın doğasına tamamen uygun” diye niteleyerek onaylamış ve tablonun “tamamlanması için” listeye sadece “(bu bilimlerin) dayandıkları ilkenin eklenmesinin yeteceğini” ileri sürmüştür.<sup class="calibre2"><a href="../Text/felsefe_split_000.html#footnote%20-89896-73" id="footnote-89896-73-backlink">[73]</a></sup> İşte Kant’ın eleştirel felsefesinin temelinde böyle bir “ilke” arayışı yatmaktadır. Bunun için doğa ile insanı ayırmak ve aralarındaki farktan doğan epistemolojik ve etik sonuçları ortaya koymak gerekiyordu. Fakat bunları ortaya koymadan önce, Kant’ın diliyle, dönemin entelektüel atmosferini yansıtan bazı özelliklere işaret etmeliyiz.</p>

  <p class="normal1">Aydınlanma yüzyılı, hızla gelişen doğa bilimlerinin de etkisiyle, tüm dogma ve ön yargılara savaş açmış bir yüzyıldı. Oysa bu alanda en büyük engel hâlâ dinden ve dinî ön-kabullerden geliyordu. Gerçi 17. yüzyıl rasyonalizmi dinî dogmaları sarsmış ve ilahi determinizm anlayışını arka plana itmişti. Fakat bu yüzyılda ortaya konulmuş olan metafizik sistemlerde yine her şey, son tahlilde, Allah’ın iradesiyle açıklanıyordu. İşte Kant’ın bilgilerimizi sağlam temellere oturtma kavgasında karşısına çıkan anlayış, bu dogmatik metafizik anlayış idi. Yeni bilimi kurmak için bu anlayışı yenmek, metafiziği de bilimsel temellere oturtmak gerekiyordu.</p>

  <p class="normal1">Kant, en ünlü eserinin girişinde, “Bir zamanlar metafizik, diyordu, bütün ilimlerin <span class="ideitalik">kraliçesi</span> olarak adlandırılıyordu ve konusunun kendine özgü önemi dolayısıyla bu onur verici sıfatı hak ediyordu; fakat şimdi (1781’de) onu tamamen küçümsemek moda oldu”.<sup class="calibre2"><a href="../Text/felsefe_split_000.html#footnote%20-89896-74" id="footnote-89896-74-backlink">[74]</a></sup> Bu küçümseme duygusu daha çok bilimsel gelişmelerden kaynaklanıyor ve aslında “konusu insan doğasına ilgisiz olmayan araştırmaları” da kapsıyordu. Kant’ın hem karşı çıktığı, hem de kendisini eleştirel düşünceye yönelttiği ölçüde olumlu bulduğu şey de bu küçümseme duygusu olmuştu. “Yüzyılımız, gerçek bir eleştiri yüzyılıdır, diyordu Kant; hiçbir şey eleştirinin dışında kalamaz: Ne <span class="ideitalik">kutsallığı</span> dolayısıyla <span class="ideitalik">din</span> ve ne de <span class="ideitalik">yüceliği</span> dolayısıyla <span class="ideitalik">yasalar</span>” (İtalikler Kant’ın).<sup class="calibre2"><a href="../Text/felsefe_split_000.html#footnote%20-89896-75" id="footnote-89896-75-backlink">[75]</a></sup> Königsburg’lu filozof Aydınlanma konusundaki ünlü yazısında da aynı noktaların altını çizmiş ve şu tanımı vermişti: “Aydınlanma’nın temel noktasını, insanların bizzat kendilerinin sorumlu oldukları vesayet durumundan, özellikle de <span class="ideitalik">din konularındaki vesayetten</span> çıkmalarında görüyorum; çünkü dinî vesayet tüm vesayetlerin hem en zararlısı hem de en onur kırıcısıdır” (italikler Kant’a ait).<sup class="calibre2"><a href="../Text/felsefe_split_000.html#footnote%20-89896-76" id="footnote-89896-76-backlink">[76]</a></sup></p>

  <p class="normal1">Gerçekten de, Aydınlanma, eleştiri çağını başlatmıştı. Ne var ki aklı, dinin ve dogmaların vesayetinden kurtarmak için “kitapları ve sistemleri eleştirmek” yetmiyordu; bunlardan da önemlisi, “aklın, her türlü tecrübeden bağımsız bir şekilde bilgi edinme gücünü” sorgulamak, yani <span class="ideitalik">bizzat aklı eleştirmek</span> gerekiyordu.<sup class="calibre2"><a href="../Text/felsefe_split_000.html#footnote%20-89896-77" id="footnote-89896-77-backlink">[77]</a></sup> Hâlâ egemen olan dogmatik metafizikten kurtulmanın yolu buydu. Oysa Kant, yıllarca Leibniz’in her alanı kapsayan, her soruyu yanıtlayan dogmatik sisteminin etkisi altında kalmış ve bu anlayışla bir sürü eser vermişti. Kant’ı bu “dogmatik uyku”ndan uyandıran da İngiliz filozofu David Hume olmuştu. Ve düşünürün on iki yıllık bir suskunluk (ve tefekkür) devresinden sonra yayınladığı <span class="ideitalik">Saf Aklın Eleştirisi</span> başlıklı eseri bu uyanışın ürünüdür.</p>

  <p class="normal1">O dönemde egemen olan metafizik sistemler bilgi edinme süreçleriyle değil, bilgilerimizin dayandığı nesnelerle meşguldü. “Kanun”lar da bu nesneler arasındaki zorunlu ve sürekli ilişkilerin ifadesi idi. Doğada mevcut olan “nedensellik ilkesi” tarih ve toplum araştırmalarında da dayanak oluyor ve bu alanlarda da “kanun”lar bulunmaya çalışılıyordu. Oysa Hume bu şemayı tersine çevirmiş, nesneleri değil bilgilerimizi sorgulamıştı. Vardığı sonuç şuydu: Nesneler arasındaki zorunlu ve sürekli ilişkiler (nedensellik ilkesi) <span class="ideitalik">a priori</span> olamazdı; “sadece tecrübeye dayanan ve zorunluluk görüntüsünü <span class="ideitalik">alışkanlığa</span> borçlu olan ilişkileri sözde rasyonel bir bilgiye atfeden metafizik, bir yanılgıdan başka bir şey değildi.”<sup class="calibre2"><a href="../Text/felsefe_split_000.html#footnote%20-89896-78" id="footnote-89896-78-backlink">[78]</a></sup> Kısaca “kanun”lar zorunlu ve evrensel ilişkiler değil, aynı sonuçların tekrarından doğan zihin alışkanlıkları idi. Ne var ki Hume’un sorusu anlamlı, fakat yanıtı yanlıştı. Kant’ın Hume okumalarını izleyen on iki yıllık suskunluğu, bu konuda ortaya çıkan boşluğu doldurmaya yönelik araştırmalarla geçti.</p>

  <p class="normal1">17. yüzyıl metafizikçileri ve Aydınlanma düşünürleri, aklı, nesne ile ilişkileri çerçevesinde bir bütün olarak düşünüyorlardı. Onlara göre akıl doğayı, doğal nesneleri inceliyor ve bunların aralarındaki zorunlu ve sabit ilişkileri arıyordu. Doğal koşulları gerekli durumlarda yapay olarak yeniden üreten ve bilimsel gerçekleri ortaya koyan “tecrübe” bu idi. Oysa Kant’a göre gerçek “bilimsel tecrübe” bu olamazdı. Akıl, teorik ve pratik planlarda farklı işlevlere sahip bir beşerî yetenekti. Kant’ın saf (teorik) akıl dediği şey, düşünme melekemizin nesnelerle ilişkimiz (yani “tecrübe”) dışında ve bu ilişkileri de mümkün kılan aşkın kalıpları içeren yeteneğimiz idi. Kant’a göre bilgilerimizi iki yoldan kazanıyorduk. Bunlardan birincisi duyularla elde ettiğimiz izlenimler, yani “duyarlığımız” (<span class="ideitalik">Sinnlichkeit, sensibilité</span>) idi ve bu yolla ham bilgilere ulaşıyor, bunları pasif şekilde “kabul” ediyorduk. Buna karşılık ikinci yol da “anlama” (<span class="ideitalik">Verstand, entendement</span>) yeteneğimiz idi ve bu kanalla da “düşünme” olanağına kavuşuyorduk. Her iki alanın da kendine özgü ve <span class="ideitalik">a priori</span> kategorileri vardı.</p>

  <p class="normal1">Kant, duyularla elde ettiğimiz izlenimler alanını “Aşkın Estetik” başlığı altında incelemiştir. Düşünürümüz bu alanı “duyarlılık formları” adını verdiği kalıpların düzenlediği kanısındaydı. <span class="ideitalik">Zaman</span> ve <span class="ideitalik">mekân</span>’dan oluşan bu duyarlılık formları <span class="ideitalik">aşkın</span> ve <span class="ideitalik">a priori</span> kalıplar idi. İnsanlar doğal dünyayı ve nesneleri ancak bu kalıplar sayesinde hissediyorlardı. Bunlardan <span class="ideitalik">mekân</span> formu bizi dış dünya ile <span class="ideitalik">zaman</span> formu da iç âlemimiz ile temasa sokuyordu. Ve bu <span class="ideitalik">a priori</span> kalıplar bir yandan her “tecrübe”de mevcut oldukları için ampirik, öte yandan da her “tecrübe”nin evrensel ve zorunlu koşulunu teşkil ettikleri için aşkın ve “ideal” olmak üzere iki değerli bir statüde idiler.</p>

  <p class="normal1">Kant, saf aklın ikinci işlevi olan “anlama” ve bunu sağlayan “düşünme” yeteneğimizin <span class="ideitalik">a priori</span> kategorilerini de “Aşkın Lojik” başlığı altında incelemiştir. Bu konuda düşünürün karşılaştığı durum duyarlılık alanında karşılaşmış olduğundan farklıydı. İnsan duyular alanında bilgi malzemesiyle, yani nesnelerle <span class="ideitalik">doğrudan</span> temasa geliyordu. Oysa “anlama” alanında süreç dolaylıydı ve devreye kavramlar giriyordu. Her anlama edimi hüküm vermeye yönelik olduğu için, anlama, “genel olarak hüküm verme, yani düşünme yeteneği” olarak tanımlanabilirdi. Düşünmek ise “kavramlar sayesinde bilgilenmek” demekti ve kavramlar da “mümkün olan her türlü hükmün yüklemi olarak, henüz belirlenmemiş bir nesnenin bir şekilde zihinde canlanmasını” sağlıyorlardı.<sup class="calibre2"><a href="../Text/felsefe_split_000.html#footnote%20-89896-79" id="footnote-89896-79-backlink">[79]</a></sup> Örneğin “bütün cisimler bölünebilir” hükmünde “bölünebilirlik” kavramı başka birçok kavramla birlikte “cisim”e gönderme yapıyor, bu kavramlarla birlikte ve <span class="ideitalik">dolaylı bir şekilde</span> cismin bütünsel anlamını sağlıyordu. Bu mantık içinde, Kant, “anlama”nın <span class="ideitalik">a priori</span> kategorilerini saptamak için, Aristo’nun tasnifinden esinlenerek hüküm türlerini incelemiş ve bunları geliştirerek düşüncenin işlevine göre dört başlık altında toplamıştır. Bunlar <span class="ideitalik">nitelik, nicelik, ilişki</span> ve <span class="ideitalik">modalite</span> grupları idi, her grup da alt gruplara ayrılıyordu. “Anlama”nın bilimsel bulgulara ulaşma açısından en önemli <span class="ideitalik">a priori</span> kategorisi de “ilişki” başlığı altında yer alan “nedensellik” kategorisi idi. Böylece, konuyu bir cümlede ifade etmek gerekirse, nasıl “duyarlık” (<span class="ideitalik">Sinnlichkeit</span>) alanımızın <span class="ideitalik">a priori</span> formlarını <span class="ideitalik">zaman</span> ve <span class="ideitalik">mekân</span> formları teşkil ediyorsa, “anlama” (<span class="ideitalik">Verstand</span>) alanımızın da <span class="ideitalik">a priori</span> (temel) kategorisini <span class="ideitalik">nedensellik</span> kategorisi teşkil ediyordu.</p>

  <p class="normal1">Kant algılama ve anlama yeteneğimizi teorik aklın bütünlüğü içinde incelerken saptadığı <span class="ideitalik">Aşkın Estetik</span> (duyarlık) ve <span class="ideitalik">aşkın Lojik</span> (düşünme-hüküm verme) alanlarından sonra bir de “<span class="ideitalik">aşkın Diyalektik</span>” düzeyi üzerinde durmuştur. Zihnimizin bütünlüğünü sağlayan bu alan da üç <span class="ideitalik">a priori</span> “fikir”den (İde) oluşuyordu. Bu <span class="ideitalik">a priori</span> fikirler <span class="ideitalik">ruh</span>, <span class="ideitalik">dünya</span> ve <span class="ideitalik">Allah</span> “fikir”leri idi. Bunlar düzenleyici ve bütünselleştirici “İde”lerdi. “Ruh” fikri iç dünyamızla ilgili bilgilerimizi, “dünya” fikri de dış dünya konusundaki bilgilerimizi düzenliyor ve bütünselleştiriyor, “Allah” fikri ise gerçek olanla mümkün olanın bütünselliğini ifade ediyordu. Hersch’in deyimiyle, “bu üç fikirden her biri, hiçbir zaman veri (<span class="ideitalik">gegeben</span>) olmayan, fakat daima zorunlu bir görev (<span class="ideitalik">aufgegeben</span>) şeklinde önerilmiş olan bir bütünselliği tayin ediyorlardı ve bu özellikleriyle bilginin durmadan ilerlemesini talep ediyorlardı; kısaca, her üçü de bilincin bütünlük ihtiyacının ifadesi idiler”.<sup class="calibre2"><a href="../Text/felsefe_split_000.html#footnote%20-89896-80" id="footnote-89896-80-backlink">[80]</a></sup></p>

  <p class="normal1">Bu fikirler nesnel dünyada “tecrübe” aracı olmadıkları için bize kanıtlanabilir bilgiler vermiyorlardı; aksine <span class="ideitalik">aşkın</span> ve <span class="ideitalik">a priori</span> nitelikleri yüzünden bizi, kaçınılmaz olarak, Kant’ın “aşkın yanılsamalar” dediği hatalara da sürüklüyorlardı. Bu hatalar ne kadar ortaya çıkarılıp ayıplanırsa ayıplansın, aklın kaçınılmaz bir ürünü idiler. Kuşkusuz ruhumuzla ilgili birçok şeyi (imge, söz, düşünce vb.) bilebilirdik; fakat bir bütün olarak “ruh”umuzu (ve aynı nedenlerle “dünya”yı) bilmemiz mümkün değildi. Kant aklın bu <span class="ideitalik">yoldan çıkma</span> eğilimini <span class="ideitalik">paralojizm</span> olarak adlandırmış ve bu bağlamda, örneğin Platon, Descartes gibi filozofların ruhun ölmezliğini kanıtlama çabalarını eleştirmiştir. İşte Kant’ın <span class="ideitalik">agnostisizm</span>i ile bu noktada, düşünür teorik aklın kanıtlayamadığı konularda karşılaştığı “antinomi”leri sergilerken karşılaşıyoruz. Dünyanın zaman içinde bir başlangıcı var mıdır; yok mudur? Dünyadaki her birleşik töz (<span class="ideitalik">Substanz</span>), basit (bölünemez) parçalardan mı oluşmuştur; yoksa böyle basit parçacıklar yok mudur? Dünyayı tamamen nedensellik ilişkileri mi yönetmektedir; yoksa dünyada bir de özgürlük alanı var mı? Dünyanın parçası ya da nedeni olabilecek mutlak zorunlu bir varlık var mıdır; yoksa yok mudur? Bu dört antinomik önerinin lehinde de, aleyhinde de deliller bulmak; bunların hepsini bir şekilde “kanıtlamak” mümkündü.<sup class="calibre2"><a href="../Text/felsefe_split_000.html#footnote%20-89896-81" id="footnote-89896-81-backlink">[81]</a></sup> Saf teorik aklın “aşkın fikir”lerinin yarattığı “aşkın paralojizm” buydu.</p>

  <p class="normal1">Kant’ın duyma, düşünme ve anlama alanlarında saptadığı <span class="ideitalik">a priori</span> form ve kategorileri gördükten sonra şöyle bir soruyla karşılaşabiliriz: Bilgi edinmemizi sağlayan bu iki alanın birbiriyle ilişkisi nasıl gerçekleşiyordu? Aralarında bir uyumsuzluk ya da karşıtlık söz konusu olabilir miydi?</p>

  <p class="normal1">Kant’a göre düşünce sürecimizde böyle bir karşıtlık mevcut değildi. Duyarlığımız ve bu alanın <span class="ideitalik">a priori</span> formları <span class="ideitalik">ampirizmi</span>; anlama yeteneğimiz ve bu alanın <span class="ideitalik">a priori</span> kategorileri de <span class="ideitalik">rasyonalizmi</span> teşkil ediyorlardı. Zaman ve mekân formları ham (<span class="ideitalik">intuitive</span>) bilgiyi sağlıyor, nedensellik vb. kategorileri de bunları düzenleyerek bilgimize bütünsel bir anlam kazandırıyordu. “<span class="ideitalik">Aşkın Estetik</span>” ile “<span class="ideitalik">Aşkın Lojik</span>” alanları birbirini tamamlayıcı bir işleve sahiptiler. “<span class="ideitalik">Aşkın Diyalektik</span>” ise tüm bilgilerimizi düzene sokuyor ve bunların bütünselliğini sağlıyordu. Kant bu iş birliğini ünlü bir formülüyle şöyle ifade etmiştir: “Kategoriler (nedensellik vb.) ham bilgi olmayınca boştur; ham bilgiler de (<span class="ideitalik">Intuition</span>) kategoriler olmayınca kördür.”<sup class="calibre2"><a href="../Text/felsefe_split_000.html#footnote%20-89896-82" id="footnote-89896-82-backlink">[82]</a></sup></p>

  <p class="normal1">Kısaca, Kant’ın felsefesine göre bilgilerimiz ve bilimsel kanunlar doğada mevcut değildi; bunlar düşünme ve bilgi edinme sürecinde aktif olan zihin kalıplarımızın ürünüydü. Bu yüzden ulaştığımız gerçekler de beşerî, fenomenal, görüntüsel (<span class="ideitalik">Erscheinung</span>) gerçeklerdi. Bunu söylemek nesnelerin varlığını yadsımak, madde dünyasının hayal ürünü olduğunu savunmak anlamına gelmiyordu. Kant kendi idealizmini, “var olmak, algılanmış olmaktır” diyen İngiliz filozofu Berkeley’in dogmatik idealizminden ayırmıştır. Kant’a göre zihin dünyamız dışında nesnel bir dünya mevcuttu; fakat bu nesnel dünyanın özünü ya da gerçek niteliğini (<span class="ideitalik">Ding an sich</span>) bilemezdik. Kant’ın “numen âlemi” dediği bu nesnel alanla ilgili sorgulayıcı duruşu, aslında düşünürün felsefesindeki iki öğeli (düalist) yapıyı yansıtmaktadır. Bu düalizmi ifade etmek üzere, Kant, ampirik dünya ile ilgili anlama yeteneğimiz için, zihni melekelerimizin tümü için kullandığı “akıl”dan <span class="ideitalik">(Vernunft</span>) ayrı bir terim kullanmış (anlama-<span class="ideitalik">Verstand</span>) ve doğa bilimlerinin bu yeteneğimiz üzerine kurulduğunu savunmuştur. Bu epistemolojik ilke Alman geleneğinde giderek çok daha geniş bir alanda kabul görecek olan doğa bilimleri (<span class="ideitalik">Naturwissenschaften)</span> – insan ve toplum bilimleri (<span class="ideitalik">Geisteswissenschaften</span>) ayrımına yol açacaktır.</p>

  <p class="normal">Kant: Pratik Akıl, Ahlak ve Özgürlük Alanı</p>

  <p class="normal1">Teorik akıl, görünen nesneler (“<span class="ideitalik">Erscheinung</span>”, “<span class="ideitalik">Phänomen</span>”) dünyasıyla ilgiliydi ve aklın “Neyi bilebiliriz?” sorusuna yanıt arayan işlevini inceliyordu. Pratik akıl ise ahlak dünyasına eğilmekte, davranışlarımızın ve güncel hayatta aldığımız kararların dayanması gereken ilkeleri bulmaya çalışmaktadır. Söz konusu olan, mevcut ahlaki değerleri saptamak ve ampirik bir yaklaşım ile bunların çağlara, kültürlere göre değişip değişmediğini araştırmak değildi. Kant evrensel, zorunlu ve <span class="ideitalik">a priori</span> ahlak ilkelerini arıyordu. Kısaca yanıtlamaya çalıştığı sorular, “Ne yapmalıyız? Nasıl davranmalıyız?” sorularıydı. Nasıl teorik planda incelenen şey doğa kanunları değil, bunları aklî kılan <span class="ideitalik">a priori</span> <span class="ideitalik">kategoriler</span> sayesinde gerçekleştirilen “tecrübe” idiyse, burada da aranan şey belli ahlaki ilkelerin geçerliliği değil, her türlü ahlaki harekete temel teşkil edecek <span class="ideitalik">evrensel</span> ve <span class="ideitalik">a priori</span> ilkelerdi. Bir etnolog ilkel bir kavimde bireylerin ahlaki değerlerini inceleyebilir, bunların arkasında yatan motifleri saptayabilirdi. Ancak dışarıdan gözleme dayanan bu çalışma, gözlemcinin bu değerlere karşı mesafesini aldığı ampirik bir çalışma idi. Oysa Kant’ın altını çizdiği <span class="ideitalik">a priori ilke</span> evrensel olarak ahlaki kurala uyma duygusuydu. Bu ilke, insana “bunu yapmalıyım”, “böyle davranmalıyım” dedirten <span class="ideitalik">vazife</span> duygusuydu. Bilinmezlik (numen) dünyasına özgü olan bu vazife duygusu, tüm ampirik öğeler dışında insana “böyle yapmalıyım; çünkü böyle yapmalıyım!” dedirten <span class="ideitalik">a priori</span> ve <span class="ideitalik">mutlak</span> bir kategoriydi. Bunun da temelinde “iyi niyet” ve iradenin özerkliği (otonomisi) yatmaktaydı. Nasıl teorik akıl alanı <span class="ideitalik">fenomen</span> ve <span class="ideitalik">nedensellik</span> alanı ise, pratik akıl alanı da <span class="ideitalik">numen</span> ve <span class="ideitalik">özgürlük</span> alanı idi. İlginçtir ki Kant, özgürlüğü, ampirik baskılardan kurtuluş olarak değil de, soyut ve evrensel bir “<span class="ideitalik">irade otonomisi</span>” olarak tasavvur etmiştir. Düşünüre göre insanın kendi kendisine (<span class="ideitalik">autos</span>), kural (<span class="ideitalik">nomos</span>) koyabilme yeteneği tam da özgürlüğün ifadesiydi. “İradenin özerkliği, der Kant, tüm ahlaki kanunların ve bu kanunlara uygun vazifelerin biricik ilkesidir (temelidir); buna karşılık, ‘özgür irade’nin heterenomisi (dışa bağımlılığı) hiçbir mecburiyeti temellendirmediği gibi, daha çok, mecburiyet ilkesine ve iradenin ahlaki olabilmesine karşı çıkar”.<sup class="calibre2"><a href="../Text/felsefe_split_000.html#footnote%20-89896-83" id="footnote-89896-83-backlink">[83]</a></sup> İradenin ampirik dünyadan bağımsız oluşu <span class="ideitalik">negatif özgürlüğü</span>, bu özgürlüğün temelinde yatan kural koyabilme gücü de <span class="ideitalik">pozitif özgürlüğü</span> teşkil ediyordu. Bu pozitif özgürlük tüm ahlaki kuralların “biçimsel kuralı” idi ve koyduğu temel ahlak kanununu Kant şöyle ifade etmiştir: “O şekilde hareket et ki, iradenin dayandığı kural aynı zamanda evrensel yaşamın bir ilkesi değerinde olsun.”<sup class="calibre2"><a href="../Text/felsefe_split_000.html#footnote%20-89896-84" id="footnote-89896-84-backlink">[84]</a></sup> Bu temel kanun, Kant’ın, insanı araç olarak değil, sadece amaç olarak gören hümanizminin de ifadesiydi.</p>

  <p class="normal1">Kuşkusuz Kant, somut toplumsal gerçeklerden uzak, naif bir idealist değildi ve insanların çoğu kez böyle soyut ve evrensel bir vazife duygusuyla hareket etmediklerini görüyordu. Bu yüzden “<span class="ideitalik">kesin emredici</span>” (<span class="ideitalik">impératif catégorique</span>) olarak nitelediği temel ilkeye ek olarak, insanların ampirik dürtülere (çıkar, hırs, korku vb.) dayanan karar ve davranışlarını “hipotetik emirler” olarak nitelemiştir. Ne var ki düşünürün optiğinde bunlar <span class="ideitalik">evrensel ahlak kanunu</span> dışında, daha çok ampirik psikolojinin ilgi alanına giren davranışlardı.</p>

  <p class="normal1">Kant özgürlükle vazife duygusunun özdeşleştiği pratik akıl alanı ile ilgili üç de postüla ileri sürmüştür. Numen oldukları için bilinemeyen ve kanıtlanamayan ve bu yüzden sadece “postüla” olarak ileri sürülen bu öneriler 1) <span class="ideitalik">özgürlük,</span> 2) <span class="ideitalik">ruhun ölümsüzlüğü</span> ve 3) <span class="ideitalik">Allah</span> postülaları idi. Kant’ın teorik akılla ilgili dört antinomisini anlatırken, bunlardan birinin (üçüncüsünün) dünyada tamamen nedensellik ilkesinin egemen olup olmadığını, ya da –aynı sorunun antinomik ifadesi olarak– dünyada bir özgürlük alanı bulunup bulunmadığını sorguladığına işaret etmiştim. İşte Kant, kanıtlama olanağına sahip olmadığımız bu önerileri pratik aklın <span class="ideitalik">düzenleyici</span> işlevi olarak sistemine dâhil etmiştir. Bilinmezler dünyasında özgürlük de, ruhun ölmezliği de, Allah da ampirik bir gerçeğe sahip değillerdi ve bu itibarla eleştirel aklın konusu olamıyorlardı. Örneğin Kant, tam da bu nedenle, 11. yüzyılda Saint Anselme’den itibaren denendiği şekilde, Allah’ı aklî planda kanıtlama çabalarına hiçbir sempati duymamıştır. Kant Luther’ci bir aileden geliyordu ve çocukluğunda pietist mezhebine (Protestanlığın bir koluna) bağlı annesinin kuvvetli etkisi altında kalmıştı. İleri yaşlarında bile on üç yaşında kaybettiği annesinin üzerindeki “devamlı ve yararlı etkilerini” anlatmaktan geri durmamıştır.<sup class="calibre2"><a href="../Text/felsefe_split_000.html#footnote%20-89896-85" id="footnote-89896-85-backlink">[85]</a></sup> Kendisi de dinî inançlara saygılıydı; fakat eleştirel felsefesi Allah konusunda ancak <span class="ideitalik">agnostik</span> olabilir, Allah’a ancak bir <span class="ideitalik">postüla</span> çerçevesinde yer verebilirdi. Öyle de oldu ve Kant, Habermas’ın deyimiyle “Allah’ın varlığını kanıtlayan tüm delilleri birer birer yok ettikten sonra onu artık pratik akla sığınmış, düzeni ve güvenliği sağlamak işlevinden başka bir yararı olmayan bir postüla” statüsüne yerleştirdi.<sup class="calibre2"><a href="../Text/felsefe_split_000.html#footnote%20-89896-86" id="footnote-89896-86-backlink">[86]</a></sup> Aslında daha 1830’larda şair Heinrich Heine, Kant’ın din konusundaki “terörist” tutumunu sezmiş ve Fransızlara şöyle seslenmişti: “Siz Fransızlar biz Almanlara göre çok daha yumuşak ve ılımlısınız. Terörizm konusunda bizim Kant, sizin Robespierre’i çok gerilerde bıraktı. Siz nihayet bir kralın kafasını kestiniz; <span class="ideitalik">Saf Aklın Eleştirisi</span> ise Allahçılığı (déisme) infaz eden kılıç oldu.”<sup class="calibre2"><a href="../Text/felsefe_split_000.html#footnote%20-89896-87" id="footnote-89896-87-backlink">[87]</a></sup></p>

  <p class="normal">Kant: Hüküm Verme, Ereksellik ve Tarihsellik</p>

  <p class="normal1">Kant, manevi planda “hüküm verme” (beğenme, zevk alma, yücelik duygusu vb.) yeteneğimizde (<span class="ideitalik">Urteilskraft)</span> ampirik ve ahlaki alanları, yani zihin yapımızı bütünleştiren yeni bir alan aramıştır. Alman filozofun bu alanda aradığı kategori de <span class="ideitalik">ereksellik</span> kategorisi idi.</p>

  <p class="normal1">Kant, insan tarihini doğa tarihinin bir parçası olarak görüyordu. Hume’un etkisiyle “dogmatik uykusu”ndan uyanana kadar, evrenin geçmişini bir <span class="ideitalik">doğal tarih</span> olarak yorumlamıştı. Hatta bu yıllarda Newton’dan esinlenerek <span class="ideitalik">Doğa’nın Evrensel Tarihi</span> başlıklı bir de kitap yazmıştı. Eserde doğa tarihi, artık, metafizikçilerin yaptığı gibi mekanik bir yapıyı harekete geçiren “ilk darbe” açısından değil, “tarihî bir oluşum” olarak ele alınıyordu. Yüz otuz yıl kadar sonra, yani doğa bilimlerinin çok daha ileri bir aşamasında, Kant’ın bu çalışmasından söz eden Engels, “Eğer âlimlerin çoğu, diyecektir, Newton’un ‘<span class="ideitalik">metafizikten sakının!</span>’ ihtarının ifade ettiği düşünceye daha az tiksinti duysalardı, Kant’ın bu dahiyane buluşundan çıkaracakları sonuçlar kendilerini sayısız sapmalardan, yanlış yönlerde harcanmış muazzam zaman ve enerji kaybından kurtarmış olacaktı”.<sup class="calibre2"><a href="../Text/felsefe_split_000.html#footnote%20-89896-88" id="footnote-89896-88-backlink">[88]</a></sup> Ne var ki Kant, “saf aklın eleştirisi” ile Engels’e bu kez de “aklın sınırlarını keşfe çalışmak hiçbir işe yaramıyor”<sup class="calibre2"><a href="../Text/felsefe_split_000.html#footnote%20-89896-89" id="footnote-89896-89-backlink">[89]</a></sup> dedirten sisteminin temellerini attıktan sonra, insan tarihinde nesnel kanunların olmadığı, sadece ereksellik aranabileceği kanısına varmıştı. Kant’a göre doğanın evriminde cansız madde tarihinden canlıların da yer aldığı bir tarihe geçiş önemli bir dönüm noktası olmuştu. Canlılar içinde bilen, anlayan, hüküm veren bir varlık olan insanın ortaya çıkması ise yeni bir aşamanın başlangıcını teşkil etmişti.</p>

  <p class="normal1">İnsanlar maddi yapıları dolayısıyla kuşkusuz ampirik dünyanın bir parçasını teşkil ediyorlardı ve onun kanunlarına tabi idiler. Fakat “hüküm verme” (beğenme, zevk alma, ulvi heyecanlar duyma vb.) yetenekleri sayesinde bunu aşan bir özellik kazanıyorlardı.<sup class="calibre2"><a href="../Text/felsefe_split_000.html#footnote%20-89896-90" id="footnote-89896-90-backlink">[90]</a></sup> Bu özelliği canlı olmalarından, yaşamlarından kaynaklanan <span class="ideitalik">ereksellik</span> olgusu teşkil ediyordu. Hayatta her şey bir “erek”e yönelikti. Yaşamımız ve organlarımızın oluşmasıyla vücudumuzun bütünleşmesi bunun işareti idi. Nasıl çeşitli organlar vücudun bütünselliğini ve yaşamını mümkün kılıyorsa, vücut da yaşamak için organlara ihtiyaç duyuyordu. Böylece “hayat”, vücut ve organlar arasında karşılıklı ereksellik yaratan bir işlev yükleniyordu. Kısaca hayatımız erekselliğin en çarpıcı ifadesiydi.</p>

  <p class="normal1">Erekselliğin başka bir göstergesi de insanlarda estetik güzellik diye bir duygunun var olması idi. Doğal bir ihtiyaca tekabül etmeyen, fakat insana zevk veren bu özgül duygu nesnel bir varlığa sahip değildi. “Güzel”, zevk konusunda evrensellik iddiasındaki hükümlerin temeli idi. Onu ampirik yaklaşımla bir fenomen gibi düşünen filozoflar, boş yere “sanatın kuralları”nı bulmaya çalışmışlardı. Oysa böyle bir şey yoktu; “güzel”i yaratan sanatkârın yeteneği, “deha”sı idi. Sanatta kuralları da özgün bir şekilde insan “deha”sı koyuyordu. Doğada kendiliğinden bir halde, sanatkârların eserlerinde ise yapay şekliyle karşılaştığımız <span class="ideitalik">güzellik</span> “belli bir tekniğe göre belirlenmiş ve bu tekniğe bağlı herhangi bir amaca yönelik ereksellik değil, bizde sonsuzluğa açılma izlenimi yaratan özgür bir ereksellik idi”.<sup class="calibre2"><a href="../Text/felsefe_split_000.html#footnote%20-89896-91" id="footnote-89896-91-backlink">[91]</a></sup> Bu gibi düşüncelerle, Kant’ın eleştirel felsefesi, estetik yaratıcılığı özgürleştiren bir yaklaşım getiriyordu.</p>

  <p class="normal1">Kant, dili de insan yaşamındaki erekselliğin ayrı bir göstergesi olarak yorumlamıştır. Dil ancak “anlam”ların taşıyıcısı olarak mevcuttu ve “anlam”lar da içsel dünyamızda ereksel bir işleve sahiptiler. Doğada ve tarihte ereksellik yoktu; bunlara ereksellik atfeden bizzat zihin yapılarımız ve hüküm verme yeteneğimiz idi. Bu, nesnel dünyadan kaynaklanan içsel bir duygu, fakat aynı zamanda dışa ve geleceğe yönelik bir açılımdı. Kısaca bu bir umuttu. Ve böylece Kant, saf aklın eleştirisi ile “neyi bilebiliriz?”, pratik aklın eleştirisi ile “ne yapmalıyız?” sorularına yanıt verdikten sonra, hüküm verme yeteneğimizin eleştirisi ile de “ne umut edebiliriz?” sorusunu gündeme getirmiş oluyordu. Estetik güzelliği, fizik yüceliği, dili sorgulayarak ulaştığı ereksellik olgusu Kant’ın tarih anlayışının da temelini teşkil etmiştir. Böylece sözü Kant’ın doğrudan doğruya tarihle ilgili duruşuna ve yazılarına getirmiş oluyoruz.</p>

  <p class="normal">Kant: “Kozmopolit Açıdan” Tarih ve Felsefe</p>

  <p class="normal1">Kant’ın eleştirel felsefesi genellikle tarih-yazıcılığına aykırı bir felsefe olarak değerlendirilmiş ve teolojiye karşı savaş açmış olan filozofun tarihçiliğe karşı da savaş halinde olduğu düşünülmüştür. Ne var ki kendisi de tarih incelemeleri yapmış bir filozof için bu iddialar pek de inandırıcı sayılamaz. Yine de Kant’ın toplum bilimlerini ve bu arada tarih-yazıcılığını doğa bilimleri modeline göre kurma çabalarına karşı çıktığı bilinen bir husustur.</p>

  <p class="normal1">Kant’a göre doğa, <span class="ideitalik">fenomen</span> yani “tecrübe” dünyası idi ve <span class="ideitalik">zorunluluk</span> alanını teşkil ediyordu; tarih ise numen dünyası idi ve <span class="ideitalik">özgürlük</span> alanını teşkil ediyordu. Bunlardan birincisinde <span class="ideitalik">sebep-sonuç</span> ilişkileri, ikincisinde ise <span class="ideitalik">amaç-araç</span> ilişkileri egemendi. Tarihî olguların gözlenmesi ile rasyonel gerçeklere ulaşamazdık; çünkü “tarih formunun akılda hiçbir dayanağı bulunmuyordu”.<sup class="calibre2"><a href="../Text/felsefe_split_000.html#footnote%20-89896-92" id="footnote-89896-92-backlink">[92]</a></sup> Bununla beraber Kant ampirik tarih araştırmalarına (<span class="ideitalik">Historie</span>) karşı değildi; ancak bunu yapmak için “felsefi bir kafanın engin bir tarih bilgisine (<span class="ideitalik">Gelehrsamkeit</span>) sahip olması” gerektiğine inanıyordu. Yine de, Kant’a göre, dikkatli olmak lazımdı; çünkü “tarih felsefeye yardımcı elini uzatmazsa ya da eli teoloji ile bağlı kalırsa”, o yıllardaki tarih araştırmalarında olduğu gibi, “fazla bilgi barbarizmi” kaçınılmaz olurdu.<sup class="calibre2"><a href="../Text/felsefe_split_000.html#footnote%20-89896-93" id="footnote-89896-93-backlink">[93]</a></sup></p>

  <p class="normal1">Kant’ın tarihe yaklaşımında eleştiri konusu olan sadece teoloji tehlikesi değildi. Düşünür tarih felsefesi açısından daha da yaygın bir tehlike olarak Spinoza’nın metafiziğini ve Leibniz’in fiziğini görmüştür. Daha önce anlattığımız gibi, bu iki filozof da tözcü bir ön-kabulden hareket etmişlerdi. Spinoza’nın zaman dışı ve tekçi (panteist) “Töz”ü tarihe kapalıydı. Leibniz’in Aristo fiziğinden esinlenen çoğulcu “Töz”ü ise birbirinden bağımsız “monad”ların içsel enerjileri ile kendiliğinden gelişmeleri fikrine dayanıyordu. Bu da Kant’ın kabul edebileceği bir şey değildi. Çünkü Kant “Töz”ü bilinemez (numen) bir ön-kabul olarak koymuştu ve eleştirel felsefesi ile tüm rasyonalite ve erekselliği aklın sınırları içinde aramıştı. Filozof, bu temelden hareket ederek “kozmopolit açıdan evrensel tarih” hakkında birbirini tamamlayan dokuz “öneri” ileri sürdü. Son derece genel (ve bugünkü bilgilerimize nispetle yer yer naif) olan bu öneriler, Kant’ta, <span class="ideitalik">fenomen</span> (zorunluluk) dünyası ile <span class="ideitalik">numen</span> (özgürlük) dünyasını bir tarih felsefesi çerçevesinde bütünleştirme arayışını (ve umudunu) gösteriyor.</p>

  <p class="normal1">Kant’a göre insanlar et ve kemik olarak doğanın bir parçası oldukları için insan etkinlikleri de doğal kanunlara tabi idiler.<sup class="calibre2"><a href="../Text/felsefe_split_000.html#footnote%20-89896-94" id="footnote-89896-94-backlink">[94]</a></sup> Fakat insanlar aynı zamanda özgür varlıklar olduklarından bu kanunlar bireysel planda etkin olmuyorlardı. Doğa kanunları ancak <span class="ideitalik">insan türü</span> çerçevesinde etkinlik kazanıyordu. Örneğin doğum, evlenme vb. gibi doğal olaylar, insanların özgürlüğü yüzünden hiçbir kanuna bağlı görünmedikleri halde, yıllık istatistikler bunların –atmosferdeki değişiklikler gibi– doğanın değişmez düzenine bağlı olduklarını ortaya koyuyordu. Nasıl atmosfer değişiklikleri yerel görüntüleriyle kaotik bir yapı arz ediyor, fakat bütünü itibariyle “yeknesak ve kesintisiz” bir akışa bağlanıyorsa, <span class="ideitalik">bireysel</span> planda bir anlam ifade etmeyen insan eylemleri de <span class="ideitalik">bütünsel</span> olarak bir düzenin (doğal kanunların) varlığını gösteriyordu. Evrende, bireysel planda, beşerî bir ereğin geçerli olmadığı açıktı. Çünkü insanlar, hatta insan toplulukları (uluslar) kendi arzu ve çıkarlarına göre hareket ediyor ve çoğu kez başka birey ve topluluklarla kavgalı duruma düşüyorlardı. Tarihte, “şurada burada bazı bilgece davranışlara tanık olunsa bile, tablonun bütününde, bir delilik dokusu, çocuksu övünmeler, sık sık da kötülük ve yok etme susuzluğu” egemendi (s. 70).</p>

  <p class="normal1">Bu karanlık tablo karşısında filozof ne umut edebilirdi?</p>

  <p class="normal1">Bu tablo karşısında filozof, bireysel planda insan davranışlarında bulamadığı <span class="ideitalik">erekselliği</span>, “aynı saçma davranışlar yığını içinde doğanın ereği olarak”, doğada aramayı ve bulmayı umut edebilirdi. Nasıl, Newton, planetlerin yörüngeleriyle ilgili kanunları keşfeden Kepler’in bulgularından hareket ederek doğanın genel kanununa ulaştıysa, filozof da toplulukların davranışlarından hareket ederek insanlığın genel kanununu bulamaz mıydı? Kant, aşağıda özetlemeye çalışacağımız dokuz öneri çerçevesinde bu genel kanunun izini sürmüştür.</p>

  <p class="normal1">Kant’a göre, insanların aklın kullanımı ile ilgili tüm yeteneklerinin gelişmesi <span class="ideitalik">birey</span> düzeyinde değil, ancak <span class="ideitalik">insanlık türü</span> düzeyinde tamamlanıyordu (öneri 1-2). Kısa insan ömrü, beşerî yeteneklerin tümünün oluşması için elbette ki yeterli değildi; bu yüzden birikim, nesilden nesle aktarılan tecrübelerle sağlanıyordu. Aynı nedenle nesiller, garip bir şekilde, sanki gelecek nesiller yararına çalışır gibi görünüyorlardı. Ve “Doğa, insanın, maddi varlığının (vücudunun) mekanik düzenini aşan her şeyi tamamen kendi kişiliğinden üretmesini ve içgüdülerinden bağımsız bir şekilde aklı ile yarattıkları dışında hiçbir yetkinlik ya da mutluluk tanımamasını sağlamıştı. Doğada hiçbir şey sebepsiz değildi ve doğa amaçlarına ulaşmak için pek de cömert davranmamıştı” (öneri 3). Örneğin içgüdü dışında, doğa, insanları sadece akıl ve seçme özgürlüğü ile donatmıştı. Ve Kant, tarihî maddeciliğin ön-kabulünü anımsatan bir tonda, “İnsan, diyordu, var olma araçlarını icat etmek, giyimini, dışa karşı güvenliği ve savunmayı sağlamak için ne aslan pençelerine, ne boğa boynuzlarına ne de köpek dişlerine sahiptir” (s. 73).</p>

  <p class="normal1">Kant’ın evrensel tarih anlayışında, insan, doğal eğilimi itibariyle sadece toplumsal bir varlık değildi. İnsanda bir de toplumsallığa karşı, anti-sosyal bir eğilim vardı. Bu eğilim insanda aktif olmak, her şeyi kendi isteğine uydurmak ve “hırs, egemenlik içgüdüsü ve açgözlülük gibi dürtüler” ile her şeye hâkim olmak arzusu şeklinde ortaya çıkıyordu (öneri 4). Bu toplumsallık-bireysellik diyalektiği ve insandaki egoizm (“tutku, hükmetme dürtüsü ve açgözlülük”) eğilimi, Kant’a göre olumlu, yetenekleri geliştirici bir şeydi.<sup class="calibre2"><a href="../Text/felsefe_split_000.html#footnote%20-89896-95" id="footnote-89896-95-backlink">[95]</a></sup> Eğer bu diyalektik olmasaydı, insanlar, evcil bir rehavet içinde, “otlamaya götürdükleri kuzu sürüsü” durumuna düşecekler ve “yetkin doğal yetenekleri ebedî bir uyku içinde” körleşecekti (s. 74-75).</p>

  <p class="normal1">Bu perspektifte, insan türü için “temel sorun”, yani “doğanın insanı çözmeye zorladığı temel sorun, hukuku evrensel ilkelere dayandıran bir <span class="ideitalik">sivil toplum</span> yaratmaktı” (öneri 5; italikler Kant’a ait). Ancak böyle bir toplumda bireyler arasındaki rekabet ve çatışma ile sınırsız özgürlük tutkusu arasında denge sağlanmış olacaktı. Doğal olarak sınırsız bir özgürlük eğilimi taşıyan insanlar ancak bu eğilimin yarattığı yalnızlık duygusundan ve bunaltıdan kurtulmak için böyle ortak bir baskı mekanizmasını kabul edeceklerdi. Bu toplumsal diyalektiğin çözümünü Kant şöyle ifade etmiştir: “İnsanlık için bir ziynet olan her kültür ve sanat gibi, en güzel toplumsal düzen de insanın anti-sosyal eğiliminin meyvesidir. Bu sayede toplumlar kendi disiplinlerini sağlarlar ve kendi kendilerine böyle yapay bir mekanizma yaratarak doğanın tohumlarının tamamen açılmasını sağlarlar” (s. 77). Kant’ın bu düşünceleri onun siyasal rejimler hakkındaki düşüncesinin de temelini teşkil ediyor.</p>

  <p class="normal1">Kant, altıncı önerisinde de insanı “bir efendiye ihtiyaç duyan bir canlı” olarak tanımlamıştır. Ne var ki insanın hemcinsleri arasında bulduğu bu “efendi”nin kendisi de bir “efendi”ye muhtaçtı. Bu durumda, böyle bir hiyerarşik “efendi”ler sultasında adil ve barışçı bir toplum nasıl kurulacaktı? Kant, insanlardaki iktidarı kötü kullanma eğilimini göz önünde bulundurarak, barış toplumunu kurmanın “gerçekleştirilmesi en güç, tam çözümü de imkânsız bir görev” olduğunu söylüyor ve şunları ekliyor: “İnsanın yapılmış olduğu ağaç o kadar budaklıdır ki bundan düz bir tahta çıkarılması olanaksızdır. Doğa, bizlerin bu fikre (“adil ve barışçı toplum” fikrine T. T.) yaklaşmaktan daha fazlasını istemememizi zorunlu kılıyor”.<sup class="calibre2"><a href="../Text/felsefe_split_000.html#footnote%20-89896-96" id="footnote-89896-96-backlink">[96]</a></sup> Bu “yaklaşma”yı da Kant, “dünya çapında yapılacak seyahatlerden ve her şeyin üstünde de <span class="ideitalik">iyi niyet</span>’ten elde edilecek ‘<span class="ideitalik">doğru kavram’</span>lara dayanan bir Anayasa olanağı” çerçevesinde mümkün görüyor. Demek ki barışçı toplumu gerçekleştirme idealini bir toplum çerçevesinde değil, tüm insanlık ve tüm devletler arasındaki ilişkiler bağlamında düşünmemiz gerekiyor. Kant bu olanağı da yedinci önerisi çerçevesinde ele alıyor.</p>

  <p class="normal1">Kant yedinci önerisinde barış ve adaleti tek tek ulus-devletler bağlamında değil, tüm insanlık düzeyinde arıyor. Nasıl bir toplumda insanla toplum arasındaki antagonizma, Kant’a göre, adil bir düzenin dürtüsünü oluşturduysa, toplumlar arasındaki antagonizma da insan türü için barışçı bir düzenin dürtüsünü oluşturmaktadır. Filozofumuz bunun aracını bir “<span class="ideitalik">Milletler Cemiyeti</span>” kuruluşunda görüyor. “Bu kuruluşla birlikte, diyor Kant, en küçükler de dâhil olmak üzere her devlet, güvenliğinin ve haklarının garantisini kendi hukuk anlayışında ve kendi gücünde değil, sadece bu büyük <span class="ideitalik">Milletler Cemiyeti</span>’nde arayacaktır” (s. 80). Görülüyor ki, Rousseau’nun fiktif “toplumsal mukavele”sinden etkilenen Kant, burada bir adım daha atarak, mukavelelerin sentezini, başka bir deyişle anayasaların anayasasını tasavvur ediyor ve bunun aracını da <span class="ideitalik">Milletler Cemiyeti’</span>nde görüyor. Kuşkusuz 1784 yılında düşlenen bu kuruluşun, 1919’da, yani 135 yıl sonra aynı adla kurulduğunu anımsayarak Kant’ın uzak görüşlülüğünü alkışlayabiliriz. Ne var ki her iki tasavvur da ütopyacıdır ve 1919 tasavvuru fiilî bir gerçeklik kazanmış olsa da, Kant’ın felsefesini tamamlayan düşünürlerin çok iyi gördükleri gibi, başarısızlığa mahkûmdu.</p>

  <p class="normal1">Kant bütün bu önerilerden şu sonucu çıkarıyor: “İnsan türünün tarihi, kabaca, mükemmel bir siyasal anayasa üretmek için doğanın gizli bir planının gerçekleşmesi olarak düşünülebilir” (sekizinci öneri). Bu anayasa bir devlet anayasası ise de ulaşılacak barış hedefi açısından dış dünyaya karşı da mükemmel olacaktır. Rousseau, bilim ve sanatın insanlar arasındaki eşitsizlikleri artırdığını görerek, ilk insanların bir çeşit vahşet hali demek olan “doğa hali”ne özlem duymuştu. Kant’a göre Fransız düşünürü bu özleminde haksız da sayılamazdı. Fakat asıl yapılması gereken bilim ve sanatı yok etmek değil, toplumsal ahlakı geliştirmekti. Doğanın planında bunun olduğunu da umut edebilirdik. İnsanlar arasındaki çatışmalar doğurgandı ve Kant savaşları bile gizli doğa planının parçası olarak görmüştür. Çünkü çıkan savaşlarda bir devlet ezilirse, bu durum, devletler birbirine sanayi ve ticaret bağlarıyla bağlı oldukları için başka devletleri de derinden etkileyecek ve bunlardan bazıları hakem olarak araya girecekti.<sup class="calibre2"><a href="../Text/felsefe_split_000.html#footnote%20-89896-97" id="footnote-89896-97-backlink">[97]</a></sup> Kant bütün bunları “eski çağlarda örneği hiç görülmeyen büyük bir siyasal organizmanın (<span class="ideitalik">Milletler Cemiyeti</span>’nin) hazırlığı” olarak görüyordu (s. 85).</p>

  <p class="normal1">Kant’ın evrensel bir tarih arayışıyla ilgili ilk sekiz önerisi ana hatlarıyla bunlardı. Bu önerilerden tarih-yazıcılığı açısından ne gibi bir sonuç çıkarabiliriz? Aslında bu sonucu, dokuzuncu önerisiyle, Kant’ın kendisi çıkarıyor ve tarih anlayışını <span class="ideitalik">ampirik tarih</span> anlayışının karşısına koyduğu <span class="ideitalik">felsefi tarih</span> olarak adlandırıyor. Kant bu <span class="ideitalik">felsefi tarih</span> anlayışını şöyle ifade etmiştir: “Evrensel tarihi, insan türünün siyasal planda bütünleşmesini hedefleyen doğa planına uygun bir şekilde incelemek isteyen felsefi bir yaklaşım hem mümkün hem de doğanın bu hedefi açısından yararlıdır” (s. 86). Böyle bir tarih anlayışı, bizzat Kant’ın deyimiyle, “garip, hatta saçma” olabilir. Ve bu anlayışla, yine Kant’a göre, “tarih değil de roman yazılması daha olası” görünebilir (s. 86). Ne var ki Kant, hayli mütevazı şekilde, “gizli mekanizmalarına” nüfuz edemediğimiz tarihî gelişmeleri anlamak için felsefi tarihin bize sadece bir “ipucu” vereceğini, aksi takdirde –aslında “kabaca bir sistem” oluşturan– tüm beşerî etkinlikleri “anlamsız bir olaylar yığını” şeklinde algılayacağımızı söylüyor. Kant somut (ampirik) tarih araştırmalarını kesinlikle dışlamıyor ve şunu söylüyor: “Bir ölçüde, <span class="ideitalik">a priori</span> bir <span class="ideitalik">ipucu</span> fikriyle ampirik biçimde yürütülen tarih çalışmalarını dışlamak istediğimi sananlar amacım hakkında yanılıyorlar; sadece bir felsefi kafanın (ki bu felsefi kafa, ayrıca, tarih sorunları hakkında çok yetkili olmalıdır) farklı bir görüş açısına yerleşerek yapabileceği şeyi düşündüm” (s. 88). Diyebiliriz ki Kant’ın tarih-yazıcılığı konusundaki düşüncesinin temeli bu ifadede yatmaktadır. Kant, aslında, tarihçiliği felsefi tarihçilik ve ampirik tarihçilik diye ikiye ayırmıyor. Her tarihçinin bir “felsefi kafa”ya sahip olması gerektiğini ileri sürüyor.<sup class="calibre2"><a href="../Text/felsefe_split_000.html#footnote%20-89896-98" id="footnote-89896-98-backlink">[98]</a></sup> Öyle görünüyor ki “tarih felsefesi”nden ve “felsefi sistem”den değil de, “felsefi tarih”ten ve “felsefi kafa”dan söz etmesinin nedeni de burada yatıyor. Ne var ki Kant bununla yetinmiyor. Kendisi de bir “felsefi tarihçi” olarak geçmişe eğiliyor ve doğanın gizli planına uyma şeklinde oluşan tarihi, bir Aydınlanma tarihi olarak okumaya çalışıyor. Bu Aydınlanma’da da öncülüğü eski Yunan’dan başlayarak “<span class="ideitalik">aydınlanmış uluslara</span>” vererek tamamen seçkinci ve Avrupa-merkezci bir tarih tablosu çiziyor.<sup class="calibre2"><a href="../Text/felsefe_split_000.html#footnote%20-89896-99" id="footnote-89896-99-backlink">[99]</a></sup> “Sadece, tarihin başlangıcından günümüze kadar kesintisiz bir şekilde süren bilgili bir topluluğun varlığı, diyor Kant, bize tarihin otantik oluşunu garanti eder”. Kant bu asli tarihin başlangıç noktasına Eski Yunan’ı yerleştiriyor ve bu noktada Hume’a gönderme yaparak, “Thucydides’in yazdığı ilk sayfa, diyor, tüm gerçek tarihin gerçek başlangıcı oldu” (s. 87).</p>

  <p class="normal1">Kant, insanlık tarihinin, bireysel ve toplumsal plandaki çatışmalar arasında, “aydınlanmış uluslar”ın öncülüğünde ve kurulacak <span class="ideitalik">Milletler Cemiyeti</span> çatısı altında barışa ve huzura doğru ilerleyeceği <span class="ideitalik">umudunu</span> taşıyordu.<sup class="calibre2"><a href="../Text/felsefe_split_000.html#footnote%20-89896-100" id="footnote-89896-100-backlink">[100]</a></sup> Bu barışçı dünyada hiçbir devlet başka bir devleti ilhak etmeyecek, anlaşmalar savaş doğuracak hiçbir hüküm içermeyecek ve devamlı ordular da giderek ortadan kalkacaktı.<sup class="calibre2"><a href="../Text/felsefe_split_000.html#footnote%20-89896-101" id="footnote-89896-101-backlink">[101]</a></sup></p>

  <p class="normal1">Kant’ın “öneri”lerinden iki yüz otuz yıl sonra (ve bu arada iki de dünya savaşı görmüş olarak) adil ve barışçı bir dünyada yaşadığımızı söyleyebilir miyiz? Herhalde söyleyemeyiz. Aslında Kant’ın yaşadığı dönemde, gelişen kapitalist ilişkiler bağlamında, düşünürümüzün sandığı gibi insanla toplum arasında değil, üretim araçlarından kopmuş ve piyasada alınıp satılan bir emek gücüne dönüşmüş insanlarla (emekçiler) üretim araçlarını giderek yoğunlaşan biçimde kişisel mülkü haline getirmiş insanlar (burjuvalar) arasında yoğun bir kavga başlamıştı. Ne var ki, sanayileşmenin hayli geri kaldığı Almanya’da bu çelişkileri görmek kolay değildi. Nitekim tarih ve toplum anlayışını bu çelişki üzerine kuran Marx, Kant’ın “ereksellik ve umut dünyası” gözüyle baktığı beşerî dünyayı üretim biçimi temelinde incelemeye başlarken Kant’ın bu naif dünyasını da hedef tahtasına oturtacaktır. Gerçekten de Marx, Engels’le birlikte kaleme aldığı ve tarihî maddeciliğin ilk ifadesi sayılan <span class="ideitalik">Alman İdeolojisi</span>’nde Kant’ın idealist felsefesinin materyalist temellerini şöyle betimliyordu: “Kant’ın <span class="ideitalik">Pratik Aklın Eleştirisi,</span> tamamen Almanya’nın 18. yüzyıl sonundaki durumunu yansıtıyor. Fransa, tarihin tanıdığı en büyük devrimle iktidar olur ve Avrupa kıtasının fethine koyulurken; siyasal planda zaten özerkleşmiş olan İngiliz burjuvazisi sanayide devrim yapar ve siyasal hegemonyasını Hindistan üzerinde, ticari hegemonyasını da dünyanın geri kalan kısmında kurarken; iktidarsızlık içindeki Alman burjuvazisi “<span class="ideitalik">iyi niyet”</span> aşamasında kalıyordu. Kant, hiçbir sonuç vermese de basit bir “<span class="ideitalik">iyi niyet</span>”te tatmin buluyor ve bu iyi niyetin ve bu iyi niyetle bireylerin ihtiyaç ve içgüdüleri arasındaki harmoninin gerçekleşmesini ise <span class="ideitalik">gelecek dünyaya</span> bırakıyordu. Kant’daki bu iyi niyet fikri Alman burjuvaların iktidarsızlığının, ezilmelerinin ve sefaletinin tam bir yansımasıdır.”<sup class="calibre2"><a href="../Text/felsefe_split_000.html#footnote%20-89896-102" id="footnote-89896-102-backlink">[102]</a></sup> Bugün şematik görünebilecek olan bu gözlemler, 19. yüzyılın ortalarında kavramsallaştırılan tarihî maddecilik anlayışı ile tarihî süreci anlamamızda yepyeni pencereler açıyordu. Ne var ki bilimdeki bu devrimin en önemli ayağını da Kant’ın başlattığı Alman idealizmi ve özellikle de bunun devamı olan Hegel diyalektiği teşkil etmişti.</p>
</body>
</html>
