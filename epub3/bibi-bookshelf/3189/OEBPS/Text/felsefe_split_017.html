<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>felsefe</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f54062f4-25a9-4530-841a-14ffaf3395de" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_14">Heidegger, Varlık Felsefesi ve Tarih</h1>

  <p class="normal">Husserl’in Çıkmazı ve Ontoloji</p>

  <p class="normal1">19. yüzyılda bir yandan doğa bilimlerindeki gelişmeler, öte yandan da insan bilimlerinin felsefeden koparak özerkleşmesi, evrensel gerçekleri temellendirme iddiası taşıyan felsefenin üstün statüsünü sarsmıştı. Sorun, Kant’tan beri inandırıcı bir çözüme kavuşturulmamış olan bilgi kuramında düğümleniyordu. Özne-nesne ilişkilerinde özneye ve aklın kategorilerine öncelik veren Kant aslında bu ikilemi aşamamıştı. Kant özneyi ikili bir konumda ele almış ve evrenin kurucusu olarak “aşkın-ego”yu kabul etmesine rağmen bu evren içinde bir de “ampirik ego”ya yer vermişti. Nesnel dünyanın bir parçası olan ve onun kanunlarına tabi olan ampirik ego aşkın egodan kopuktu. 19. yüzyılın ikinci yarısında neo-Kantçı filozoflar bu ikilemi önce “değer ilişkileri”, daha sonra da –Dilthey’in açtığı yolda– psikoloji ve hermenötik sayesinde aşmaya çalışmışlar, fakat başarılı olamamışlardı. Hatta Dilthey, bu amaçla, o sırada bir doğa bilimi şeklinde düşünülen psikolojiyi yeniden yapılandırmaya çalışmış ve “betimleyici ve analitik” bir psikoloji tasarlamıştı. Daha sonra Husserl’in çıkış noktası da fenomenolojinin öncülerinden biri olarak gördüğü Dilthey’in bu girişimi oldu. “Esprinin en büyük bilginlerinden biri olan Dilthey, diyordu Husserl, yaşamının tüm enerjisini doğa-espri ilişkilerini aydınlatmaya, betimsel ve analitik bir psikolojiyle tamamlanması gerektiğini düşündüğü psiko-fizik psikolojinin nasıl işlediğini açıklamaya yöneltti. Windelband ve Rickert’in çabaları da maalesef arzu edilen sonuçları vermediler”.<sup class="calibre2"><a href="../Text/felsefe_split_000.html#footnote%20-96872-1" id="footnote-96872-1-backlink">[1]</a></sup></p>

  <p class="normal1">Husserl’in bu itirazı aslında doğal psikolojinin yanında bir de betimsel psikoloji yaratma çabasına karşı değildi. 19. yüzyılın büyük bir kısmı “doğa bilimlerinin yanı sıra onlarla aynı statüde bir psikoloji bilimi kurma” çabalarıyla geçmişti. Husserl’in itirazı, ister doğacı ister betimsel nitelikte olsun bütün bu çabalara, yani tüm modern psikolojiye “doğacı, daha doğrusu fiziksel ön yargıların” egemen olmasıydı. Kısaca Husserl’in gözünde betimleyici ve analitik psikoloji de, tüm iddiasına karşın, son tahlilde natüralist temelli olmaktan kurtulamamıştı. Oysa “Fizik ilmi gibi fen bilimi statüsünde bir psikolojiden söz etmenin bir saçmalık olduğu artık bizim için çok açık bir şeydir” diyordu Husserl.<sup class="calibre2"><a href="../Text/felsefe_split_000.html#footnote%20-96872-2" id="footnote-96872-2-backlink">[2]</a></sup></p>

  <p class="normal1">O halde ne yapmalıydı?</p>

  <p class="normal1">O halde bilimleri temellendirme girişiminde psikolojiyi bir yana bırakmak, tekrar felsefeye dönmek ve felsefeyi fen bilimlerine özgü kesinliğe kavuşturmak gerekiyordu. Kant’la beraber teolojiye karşı zafer kazanmış olan felsefenin karşısına bu kez de psikoloji çıkmıştı; şimdi de onu yenmesi gerekiyordu. Ne var ki felsefeye de artık Kant’ın ve Alman idealizminin <span class="ideitalik">a priori</span> kategorileri ile dönmek mümkün değildi. Bu düşünceyle, Husserl, felsefedeki yeniden yapılanmayı gerçekleştirmek için Descartes’a ve onun “<span class="ideitalik">Cogito</span>”suna başvurdu ve Fransız filozofun girişimini radikalleştirdi.</p>

  <p class="normal1">Descartes, “modern felsefe”yi, bildiği her şeyden şüphe ederek başlatmıştı. Yaklaşık üç yüz yıl sonra Alman filozofu E. Husserl de temel eserine Descartes’ı överek başladı ve kendi felsefesini de bir çeşit “neo-Kartezyanizm” olarak adlandırdı. Husserl’e göre “gerçekten filozof olmak isteyen herkesin, <span class="ideitalik">hayatında tek bir kez</span>, içine kapanması ve kendi benliğinde o ana kadar kabul edilmiş tüm bilimleri dışlayarak onları yeniden kurmayı denemesi” gerekiyordu.<sup class="calibre2"><a href="../Text/felsefe_split_000.html#footnote%20-96872-3" id="footnote-96872-3-backlink">[3]</a></sup> Descartes’ın “<span class="ideitalik">Cogito ergo sum</span>”u bu yüzden mutlu bir girişimdi; fakat ne yazık ki Fransız filozofu bu girişiminde yeterince radikal olamamış ve “akıl”ı zamanının “her türlü ön-kabulünden temizleyememişti”. Ve Husserl’in Descartes’da ön-kabul olarak nitelediği doktriner temel de Fransız filozofun, “geometri veya daha doğrusu matematiğe dayanan fiziği bilimsel ideal olarak benimsemesi” olmuştu. Yani Descartes her şeyden şüphe ederken çağına damgasını vuran Galile fiziğinden de şüphe etmeyi unutmuştu. Oysa Husserl felsefesi bilinci tamamen boşaltıyor ve başta geometri olmak üzere tüm bilimlerin temellerini her türlü <span class="ideitalik">a priori’</span>nin dışında sorguluyordu. Kısaca bilinç tamamen boş bir kalıptı ve tek başına hiçbir şey ifade etmiyordu: Bilinç ancak “bir şeyin bilinci” olabilirdi. Husserl bilincin temel yapısı olarak “niyetsellik”i (<span class="ideitalik">Intentionalität</span>), yani ancak başka bir şeyle birlikte ve onun bilinci olarak var olabilme niteliğini vurgulamıştır.<sup class="calibre2"><a href="../Text/felsefe_split_000.html#footnote%20-96872-4" id="footnote-96872-4-backlink">[4]</a></sup></p>

  <p class="normal1">Husserl, Descartes’daki gibi matematik-fiziğe, ya da Kant’taki gibi aklın <span class="ideitalik">a priori</span> kategorilerine dayanan bir felsefeyi değil, “kesin bir bilim” statüsünde yeniden yapılandırmak istediği bir felsefeyi hedeflemişti. Gerçekten de daha 1911’de “kesin bilim” (<span class="ideitalik">strenge Wissenschaft</span>) olarak ilan ettiği felsefeye “özel alan” olarak da “mutlak egemen bir bilincin saf bakışlarına açık bir ‘öz’ler dünyası” atfediyordu.<sup class="calibre2"><a href="../Text/felsefe_split_000.html#footnote%20-96872-5" id="footnote-96872-5-backlink">[5]</a></sup> Buna ulaşmanın yolu ise önce tüm bildiklerimizi “parantez içine almak” (<span class="ideitalik">époché</span>) olacaktı.<sup class="calibre2"><a href="../Text/felsefe_split_000.html#footnote%20-96872-6" id="footnote-96872-6-backlink">[6]</a></sup> Bu işlem ile filozof, araya metafizik öğeler sokmadan, yaşamla dünyayı, öznelerle nesneleri doğrudan buluşturmak istiyordu. Ne var ki parantez içine alınan dünya zamansallıktan da koparılıyor ve “hiçbir şeyin cereyan etmediği, hiçbir şeyin acil olmadığı, fakat her şeyin aydınlanması gerektiği ve aydınlanabileceği” bir dünya haline geliyordu.<sup class="calibre2"><a href="../Text/felsefe_split_000.html#footnote%20-96872-7" id="footnote-96872-7-backlink">[7]</a></sup> Ve öyle görünüyor ki hem bu dünyanın içinde hem de dışında yer alan fenomenolog da zaten her şeyi önceden biliyordu.</p>

  <p class="normal1">Husserl parantez içine alınacak bilgi ve duygu dünyası için “yaşam dünyası” (<span class="ideitalik">Lebenswelt</span>) kavramını önermiştir. Sisteminin anahtar kavramlarından biri olan “yaşam dünyası” ile düşünürümüz aslında somut olarak neyi ifade ediyordu? Hemen söyleyelim ki “yaşam dünyası” sonunda Husserl’in de çözemediği bir ikilem üzerine kurulmuştu. İlke olarak, bu kavram, bireylerin ilk ve herkes tarafından paylaşılan bilinç hallerini (“Doxa”ları) içeriyordu. Ne var ki her ego, bu bilinç hallerine kendi konumundan, kendi perspektifinden ulaşıyor ve böylece ortaya çoğulcu bir yapı çıkıyordu. Bu durumda her bilgi-duygu konusu da nesnelerin kendisi olmaktan çıkıyor, “konum”ları ya da “kontekst”leri haline geliyordu. Örneğin bir nesne, özneye soyut ve kavramsal bir bütünlük içinde değil, belli bir konumda, bu konuma göre biçimlenmiş anlamlar, ışıklar, renkler vb. demeti içinde görünüyordu. Kısaca “yaşam dünyası” öznelere ve perspektiflere göre değişen çoğulcu bir dünya idi ve gözlemci (ya da fenomenolog), tekil dünyaya bu farklı pencerelerin oluşturduğu çoğulluk içinde tümevarım yöntemini uygulayarak ulaşıyordu. Bu süreci açıklarken, “bu dünyada gerçekten ne yapıyoruz?” diye soruyor Husserl ve şu yanıtı veriyor: “Yaptığımız şey, kesin olarak, sonsuza yayılan bir <span class="ideitalik">önceleme</span>dir<span class="ideitalik">.</span> Her yaşam, tümevarım da diyebileceğimiz bir öncelemeye dayanıyor. Var olmak konusunda, en basitinden başlayarak her tecrübede ulaşılan kesin kanı, zaten bir tümevarımdır.”<sup class="calibre2"><a href="../Text/felsefe_split_000.html#footnote%20-96872-8" id="footnote-96872-8-backlink">[8]</a></sup></p>

  <p class="normal1">Kuşkusuz insanlığın gelişiminde günlük hayatın basit, kendiliğinden tümevarım uygulamalarından bilim yöntemi olarak kullanılan tümevarıma geçilmişti ve dünya belli bir tarihten itibaren matematik bir dünya olarak algılanıyordu. Fakat bu durum, “yaşam dünyası”nın, teorik ve pratik tüm sorularımızı sorduğumuz, her şeyi hissettiğimiz, zaman ve mekânda somutlaşmış her öğeyi içeren bir dünya olmasına engel teşkil etmiyordu.</p>

  <p class="normal1">Husserl fenomenolojisini Kant’tan ayıran nokta şuydu: Kant’ta aşkın ego ile ampirik ego birbirinden kesin hatlarla ayrılmıştı ve insanın biyolojik varlığı maddi dünyanın (Numen âleminin) bilinmezleri arasındaydı. Oysa Husserl’de bu iki ego birbirine içsel ilişkilerle bağlanıyordu. Her birey bir yandan yaşam dünyası içinde konumlanmış iken, öte yandan da bir çeşit aşkın egoyu kendinde taşıyordu. Yani yaşam dünyasını fenomenolojik paranteze alarak (<span class="ideitalik">époché</span>) dış dünyanın varlığı konusundaki egemen felsefi yargılardan kopabiliyor ve bir ilk-ben (<span class="ideitalik">Ur-Ich</span>) olarak olguları ilk bilince ulaştıkları şekilde inceleyebiliyordu. Böylece Kant’ta <span class="ideitalik">tekil</span> bir konumda olan <span class="ideitalik">aşkın ego</span> Husserl’de <span class="ideitalik">çoğulcu</span> bir yapı şeklinde karşımıza çıkıyordu. Oysa güçlük de buradaydı ve şu soru yanıtlanamıyordu: Devamlı “yaşam dünyası”nın sınırları içinde bulunan “bireysel ego” nasıl olup da aynı zamanda bu “yaşam dünyası”nı bütünlüğü içinde kuran ve evrensel geçerliliğini sağlayan bir “ilk-ben” ya da “aşkın-ego” olabiliyordu? Bu soruyu Husserl de yanıtlayamamıştır ve Habermas, düşünürün bu teorik çıkmazı itiraf eden şu sözlerini naklediyor: “Hem dünyayı kuran, hem de bizzat bu dünyaya uyumlu bir öznellik olan insanlık ne olabilir?”<sup class="calibre2"><a href="../Text/felsefe_split_000.html#footnote%20-96872-9" id="footnote-96872-9-backlink">[9]</a></sup> Böylece filozofun son yazılarından birinde de ifade ettiği gibi, felsefeyi “kesin bilim” yapma amacı bir “rüya” gibi sona eriyordu.<sup class="calibre2"><a href="../Text/felsefe_split_000.html#footnote%20-96872-10" id="footnote-96872-10-backlink">[10]</a></sup></p>

  <p class="normal1">Husserl’in öğrencisi Heidegger bu kısır döngüden insanlığın çoktandır “unutmuş” olduğu “varlık sorunu”na (ontolojiye) dönülerek çıkılabileceğini ileri sürmüş ve temel eserini bu konuya ayırmıştır.</p>

  <p class="normal">Heidegger, Var Olmak ve Zaman</p>

  <p class="normal1">Dilthey insan bilimlerini “yaşam tecrübesi” (<span class="ideitalik">Erlebnis</span>) kavramıyla betimsel psikoloji temeline dayandırmaya çalışmıştı. Husserl ise felsefeyi ön plana çıkararak “yaşam dünyası”nı (<span class="ideitalik">Lebenswelt</span>) “aşkın bilinç”in sorgulamasına konu yapmış ve bu şekilde geliştirdiği bir “bilinç felsefesi”ni kesin bir bilim statüsüne kavuşturmak istemişti. Heidegger her iki düşünürden de etkilendi; fakat bilinç felsefesini ve doğacı zaman anlayışını “varlık kuramı” (ontoloji) temelinde aşmaya çalıştı.</p>

  <p class="normal1">“Var olmak ya da olmamak; işte sorun bu!” Aslında Heidegger’in temel sorusu da, şeklen, dört yüz yıl önce Hamlet’in sorduğu sorudan farklı değildi. Ne var ki, Heidegger’e göre, “olmak”ın gerçek anlamı Sokrat’tan beri unutulmuş ve varlık sorunu o tarihlerden itibaren artık hep metafizik kavramlarla tartışılmaya başlanmıştı.<sup class="calibre2"><a href="../Text/felsefe_split_000.html#footnote%20-96872-11" id="footnote-96872-11-backlink">[11]</a></sup> Bunun nedeni şuydu: İnsanlar yaşamlarında devamlı olarak “olmak”la (<span class="ideitalik">Sein</span>) değil, “olan”larla (<span class="ideitalik">Seiende</span>) karşı karşıya idiler ve gerek ham (sezgisel) bilgilerimiz, gerekse bilimsel nitelikteki bilgilerimiz “olanlar” dünyasıyla ilgiliydi. Kısaca “sözünü ettiğimiz, düşündüğümüz, karşısında şu veya bu şekilde tavır aldığımız her şey, ne olduğumuz ve nasıl böyle olduğumuz, bütün bunların hepsi ‘olan’ idi”.<sup class="calibre2"><a href="../Text/felsefe_split_000.html#footnote%20-96872-12" id="footnote-96872-12-backlink">[12]</a></sup> Husserl “fenomenolojik parantez” içine aldığı bu dünyayı her “ego”ya <span class="ideitalik">aşkın</span> bir perspektif atfederek aşmaya çalışmış, fakat başarıya ulaşamamıştı. Heidegger ise felsefenin sarsılmış statüsünü tekrar üstün kılmak konusunda Husserl ile aynı fikirde olmakla beraber, bu sorunu, “olanlar dünyası”nda çok özel bir yer işgal eden “insan”ın konumunu sorgulayarak çözmek istemiştir. Filozof bu sorgulamayı felsefesine temel teşkil eden yeni bir kavramla yapmıştır. Bu kavram <span class="ideitalik">Dasein</span> kavramıdır. O halde biz de açıklamalarımıza <span class="ideitalik">Dasein</span> kavramıyla başlayabiliriz.</p>

  <p class="normal1">Gerçekten de <span class="ideitalik">Dasein</span> nedir?</p>

  <p class="normal1">Sözcük, anlamı itibariyle <span class="ideitalik">Dasein</span>, “orda-olmak” (<span class="ideitalik">Da/</span>orda, <span class="ideitalik">Sein</span>/olmak) anlamına gelir. Bu kavram felsefe dilinde daha önce de Feuerbach tarafından “insan varlığı” anlamında kullanılmış ve yabancı dillere de bazen bu şekilde çevrilmişti. Oysa Heidegger’in doğrudan “insan” ya da “insan varlığı” gibi bir terimi seçmemiş olması, düşünürün felsefe planından antropoloji planına kaymış olma gibi bir izlenim verme korkusundan kaynaklanmaktadır. Antropoloji bir bilim dalıdır; oysa <span class="ideitalik">Dasein</span> bilimi aşan, bilimi de temellendiren bir felsefenin (Heidegger’in ontoloji kuramının) anahtar kavramıdır.</p>

  <p class="normal1">Heidegger, bilimi, “birbirlerini temellendirerek birbirlerine bağlanmış olan doğru önerilerin oluşturduğu bir bütün” olarak tanımlıyor ve bilimleri “<span class="ideitalik">Dasein</span>’ın (insanın) davranış biçimleri” olarak sunuyor.<sup class="calibre2"><a href="../Text/felsefe_split_000.html#footnote%20-96872-13" id="footnote-96872-13-backlink">[13]</a></sup> İçinde yaşadığımız, bilimler aracılığıyla anlamaya çalıştığımız dünya “olan”lar dünyasıdır ve <span class="ideitalik">Dasein</span> hem nesnel dünyanın (<span class="ideitalik">Olmak</span>’ın) bir parçası olma, hem de onu aşan bir özelliğe sahip olma gibi ikili bir yapı arz etmektedir. “<span class="ideitalik">Dasein</span>’ı ayırt eden şey, diyor Heidegger, ontolojik olmasıdır”.<sup class="calibre2"><a href="../Text/felsefe_split_000.html#footnote%20-96872-14" id="footnote-96872-14-backlink">[14]</a></sup> Bu ifadede Heidegger’in felsefesine temel teşkil eden <span class="ideitalik">ontik-ontolojik</span> ayrımı ile karşılaşıyoruz. <span class="ideitalik">Dasein</span>, varlık felsefesinde “olan”la “olmak”ın, “ontik”le “ontolojik”in buluşma noktasıdır.</p>

  <p class="normal1">Heidegger’e göre Platon ve Aristo’dan beri “olan”lar (<span class="ideitalik">Seiende</span>) dünyasında yaşıyoruz ve “olmak” (<span class="ideitalik">Sein</span>) unutuldu. Çünkü filozoflar “olmak”ı ebed-müddet, ölümsüz bir töz olarak düşünüyorlardı ve bilimsel rasyonalite de bu temel üzerine kuruldu. Oysa <span class="ideitalik">Dasein</span> ölümcül idi ve Heidegger temel eserinde geliştirdiği çözümlemede (<span class="ideitalik">Dasein analytik</span>), <span class="ideitalik">Dasein</span>’ın asli niteliği olarak <span class="ideitalik">ölümcül</span> olmayı (<span class="ideitalik">Sein zum Tode</span>) vurgulamıştı. Böylece <span class="ideitalik">Dasein</span>, evrene, fiziğin soyut ve ölçülebilir <span class="ideitalik">zamansallık</span> anlayışını aşan asli bir <span class="ideitalik">zamansallık</span> kavramı sokuyordu. “<span class="ideitalik">Dasein</span> olarak adlandırdığımız ‘olan’ (<span class="ideitalik">Seiende</span>), diyor Heidegger, <span class="ideitalik">zamansallık</span> olarak ortaya çıkıyor”.<sup class="calibre2"><a href="../Text/felsefe_split_000.html#footnote%20-96872-15" id="footnote-96872-15-backlink">[15]</a></sup> Zaten düşünür de ünlü eserine, bu nedenle ve ontolojisini özetleyecek şekilde, “<span class="ideitalik">Olmak ve Zaman</span>” adını vermemiş miydi?</p>

  <p class="normal1">Heidegger’de <span class="ideitalik">Dasein</span> kavramı, 1920’lerin Almanya’sında, sistemini egemen felsefe anlayışlarından ayıran ve ona felsefe dünyasında “çığır açıcı” bir nitelik kazandıran bir araç izlenimi vermiştir. Gerçekten de Heidegger varoluş felsefesini bir yandan Husserl’in “yaşam dünyası”na, öte yandan da neo-Kantçıların ve Dilthey’in değer ve yaşam felsefelerine karşı geliştirmişti.<sup class="calibre2"><a href="../Text/felsefe_split_000.html#footnote%20-96872-16" id="footnote-96872-16-backlink">[16]</a></sup></p>

  <p class="normal1">Heidegger’de <span class="ideitalik">Dasein</span> analizi, gündelik yaşamı (<span class="ideitalik">Alltäglichkeit</span>) sorgulama ve bu alanda “geçerli” kabul edilen yorumlara (bilim adamlarının ve tarihçilerin yorumlarına) karşı <span class="ideitalik">varoluşun gerçek anlamını</span> ortaya koyma hedefine yönelikti. Aslında bu gündelik yaşam dünyası <span class="ideitalik">asli</span> (<span class="ideitalik">authentisch</span>) <span class="ideitalik">dünya</span> değildi. Gerçek niteliğini unutmuş, gündelik hayatın akışı içinde “yabancılaşmış” sıradan insanların (<span class="ideitalik">das Man</span>) dünyası idi ve bu dünyada insanlar belli bir çevrede (<span class="ideitalik">Umwelt</span>), başka insanlarla beraberlik içinde (<span class="ideitalik">Mitsein</span>) yaşıyorlardı. Heidegger bu dünyayı asli (ontolojik) varoluştan ayırarak “ontik” dünya olarak adlandırmıştır. Böylece, düşünürümüz <span class="ideitalik">Dasein</span>’i, asli saymadığı tarihi ve toplumsal yaşam içinde açıklama çabasına girişmez ve daha çok <span class="ideitalik">Dasein</span> yapısının üç yönünü aydınlatmaya çalışır. Ona göre <span class="ideitalik">Dasein</span> ontolojik açıdan karşımıza varoluş (<span class="ideitalik">Existenz</span>), sahtelik (<span class="ideitalik">Faktizität</span>) ve düşüş (<span class="ideitalik">Verfall</span>) şekillerinde ortaya çıkıyordu.</p>

  <p class="normal">Heidegger, Dilthey ve Yorck</p>

  <p class="normal1">Heidegger’in <span class="ideitalik">Dasein</span>’ı zaman ve tarihsellik bağlamında yorumlayan analizinde Dilthey okumalarının, özellikle de Kont Yorck’un Dilthey’e yönelttiği eleştirilerin önemli bir payı olmuştur.<sup class="calibre2"><a href="../Text/felsefe_split_000.html#footnote%20-96872-17" id="footnote-96872-17-backlink">[17]</a></sup> Dilthey, Heidegger’in ifadesiyle, “çabalarını <span class="ideitalik">insan varlığını bütünsel bir olgu</span> şeklinde sunacak bir psikoloji geliştirmeye adamıştı” (italikler Heidegger’in).<sup class="calibre2"><a href="../Text/felsefe_split_000.html#footnote%20-96872-18" id="footnote-96872-18-backlink">[18]</a></sup> Önerdiği betimleyici ve analitik psikolojide, yaşam, insan bilimlerinin hem nesnesi hem de öznesi olduğu için, Dilthey, çağının bilimlerinin nasıl temellendirildiği konusu ile de ilgilenmişti. Ne var ki, Heidegger’e göre, Dilthey’in asıl amacı bilgi kuramı ve “insan bilimlerinin lojiği” değildi; kurmaya çalıştığı psikoloji sadece “psişiğin pozitif bilimini yetkinleştirme” hedefine yönelikti.<sup class="calibre2"><a href="../Text/felsefe_split_000.html#footnote%20-96872-19" id="footnote-96872-19-backlink">[19]</a></sup> İşte Yorck’un eleştirisi de tam bu noktadaydı: Ona göre Dilthey’in çalışmaları “ontik ile tarihsel arasındaki tür farkını yeterince ortaya koymuyordu” (s. 465).</p>

  <p class="normal1">Heidegger, Kont Yorck’un Dilthey’e eleştirilerinden uzun alıntılar yapmıştır. Kendisinin de paylaştığı bu eleştirilerde, Yorck von Wartenburg, bilim adamlarının “zaman”ın gücü karşısında, Fransız Devrimi yıllarında en kültürlü Fransızların devrime karşı takındıkları tavra benzer bir tavır takındıklarını söylüyor ve “modern insan, yani Rönesans’tan beri var olan insan, diyordu, bana göre gömülmeye hazır bir duruma geldi”. Ne var ki Kont’un Heidegger’i daha da çok ilgilendiren fikirleri, ilerleme ve modernizm karşıtı bu düşüncelerden ziyade insan varlığının zamansallığı ile ilgiliydi: “Tarihin bilinmesi, diyordu Kont, en iyi kısmı itibariyle gizli kaynakların bilinmesidir” (s. 466). Heidegger de aynı yönde “geçmiş, bildiklerimizden değil, unuttuklarımızdan oluşur” diyecektir.</p>

  <p class="normal1">Kont Yorck, Dilthey’i olduğu gibi, Tarih Okulu’nu, Ranke’yi ve filologları da sadece “görünenler”le (Heidegger’in dilinde “olan”larla) uğraşmakla, öze inememekle eleştirmiştir. “Katı filologlar, diyordu Kont, tarih-yazıcılığını bir antika kutusu gibi anlıyorlar; dokunulacak bir şeyin olmadığı, ancak canlı bir psişik değişimle varılacak yerlere bu beyler adımlarını atmıyorlar. Böylece en derin benliklerinde doğa bilimcileri olarak kalıyorlar” (s. 465). Heidegger, Yorck’un “tarihin ‘olabilirlik’ şeklindeki temel niteliğine, bizzat <span class="ideitalik">Dasein</span>’ın varlığını tanıması sayesinde nüfuz ettiğini” söylüyor (s. 466). Yorck gerçekten de bir varlık felsefesinin sınırlarına gelmiş, fakat orada durarak, Dilthey’e şunları söylemişti: “Mademki felsefe yapmak, yaşamaktır, bence –korkmayınız!– bir tarih felsefesi vardır. Kuşkusuz bu felsefe, şimdiye kadar bu ad altında ortaya konmuş olan –ve sizin de yadsınamaz şekilde hesaplaştığınız– felsefelerden tamamen farklıdır. Bu ana kadar ortaya konulan sorun yanlış bir sorundu, fakat bu sorun farklı biçimde de konulabilir. Bunun içindir ki artık tarihsel olmadıkça reel felsefe de olmaz” (s. 467).</p>

  <p class="normal1">Kont Yorck, yaşam felsefesinin temel amacını ve sınırlarını ortaya koymuş, oradan varlığa açılan kapıyı aralamıştı; Heidegger’e de artık bu kapıyı zorlamak ve Kont’un amacını “radikalleştirmek” kalıyordu. Bunun için yapılacak şey ise, “<span class="ideitalik">ontik</span> ile <span class="ideitalik">tarihseli,</span> sayesinde kendilerini karşılaştıracağımız ve farklılaştıracağımız <span class="ideitalik">daha temel bir birime</span> bağlamak” olacaktı (italikler Heidegger’in)” (s. 468). Bu temel birim de “Olmak/Var olmak” (<span class="ideitalik">Sein</span>) idi. Böylece, <span class="ideitalik">Dasein</span>’ın zamansal analizi, “Dilthey’in eserine hizmet etmek için, Yorck’un esprisiyle donanmak” gereğiyle karşılaşıyordu (s. 469). Heidegger’in yaptığı da buydu.</p>

  <p class="normal1">Heidegger <span class="ideitalik">Olmak ve Zaman</span> başlıklı temel eserinden sonra <span class="ideitalik">Dasein</span> analiziyle ilgili alanı terk etmiş, çalışmalarını “olmak tarihi” yönünde sürdürmüştür. Kendi terimleriyle “olmak sorunu”ndan (<span class="ideitalik">Seinsfrage</span>), “<span class="ideitalik">olmak</span>’ın tarihi”ne (<span class="ideitalik">Seinsgeschichte</span>) geçmiştir. Fakat filozofun düşüncesinde bir dönüşüm (<span class="ideitalik">die</span> <span class="ideitalik">Kehre</span>) teşkil eden bu değişikliği sorgulamaya geçmeden, Heidegger’de temel kavram olan “olmak” kavramı ile ilgili bir parantez açmanın yeri gelmiş bulunuyor.</p>

  <p class="normal">Heidegger ve Olmak: Yeni bir Kutsallık (mı?)</p>

  <p class="normal1">Heidegger, Alman felsefe geleneğinde çok sık rastlandığı gibi, felsefeye ilahiyattan geçmiş ve dinden uzaklaşmıştı. Düşünür, üniversite yıllarından söz eden bir yazısında, ilahiyat öğrencisi iken “temel felsefi inancının Aristocu skolastik felsefe olarak kaldığını” yazmıştır.<sup class="calibre2"><a href="../Text/felsefe_split_000.html#footnote%20-96872-20" id="footnote-96872-20-backlink">[20]</a></sup> Aynı anılarda, “matematikten aldığı zevkin kendisinde tarihe karşı yarattığı antipatiyi de ancak Hegel, Fichte, Rickert, Dilthey okumaları sayesinde yok ettiğini” anlatır. Ne var ki Heidegger’in tarih anlayışı alışılmış tarih anlayışlarından tamamen farklıdır; üstelik düşünür bunları bir “yabancılaşma” tarihi olarak küçümser. Heidegger’e göre tarih, ancak <span class="ideitalik">Dasein</span>’ın ölüme koşan zamansallığı içinde yazılabilecek bir “Olmak tarihi”dir ve bu bağlamda <span class="ideitalik">Olmak</span> arayışı da âdeta yeni bir kutsallık, yeni bir Allah arayışı çağrışımları yapar. Burada işaret edelim ki Heidegger, “felsefe ateisttir” dese de, Kant gibi Allah’ı bir postüla olarak kabul ediyor ve bir “kurtarıcı” olarak düşünüyordu. 1966 yılında, <span class="ideitalik">Der Spiegel</span> dergisiyle yaptığı vasiyet niteliğindeki söyleşide, “Felsefe, dünyanın bugünkü durumunda doğrudan bir değişiklik yapabilecek bir şey değildir; demişti; bu, sadece felsefe için değil, her türlü insan düşüncesi ve çabası için de geçerlidir. Bizi ancak bir Allah kurtarabilir. Tek kurtuluş yolumuzun, bu çöküş döneminde düşünce ve şiir yoluyla Allah’ın tezahürü ya da yokluğu için hazırlanmak olduğunu düşünüyorum”.<sup class="calibre2"><a href="../Text/felsefe_split_000.html#footnote%20-96872-21" id="footnote-96872-21-backlink">[21]</a></sup> Unutmayalım ki <span class="ideitalik">Olmak ve Zaman</span> başlıklı eseri de, Gadamer’in ifadesiyle, “ölüme doğru yürüyüşe varoluşçu bir çağrı” olarak en büyük etkiyi ilahiyatçılar üzerinde yapmıştı.<sup class="calibre2"><a href="../Text/felsefe_split_000.html#footnote%20-96872-22" id="footnote-96872-22-backlink">[22]</a></sup></p>

  <p class="normal1">Bütün bunlarla şunu anlatmak istiyoruz: Heidegger’in ontolojisi, kutsallaştırılmış, bir çeşit Allah yerini tutan bir <span class="ideitalik">Varlık</span> fikrine dayanmaktadır ve bunun son derece önemli sonuçları bulunuyor. Öyle ki <span class="ideitalik">Varlık</span> karşısında “büyülenmiş” bir filozofun ince ve “büyüleyici” analizleri, aslında, insanların etleriyle ve kemikleriyle var olma kavgası verdikleri reel dünyaya yabancı kalmaktadır. Dahası, Heidegger’in felsefesindeki “varlık” arayışı bu dünyada olup bitenlere yoğun bir küçümseme duygusu telkin ediyor. Nitekim öğrencileri arasında, düşünürün hareket noktasının aslında reel dünya karşısındaki bu küçümseme duygusu olduğunu iddia edenler dahi olmuştur. Örneğin J. Hersch’e göre, bu küçümseme, “sıradan, ortak, genellikle kabul gören şeylere, rasyonelliğe, kurumlara, kurallara ve hukuka karşı şiddetli, tutkulu ve takıntılı bir hafifseme idi (…) Sonuç itibariyle de, global olarak, demokrasi, bilim ve teknik şeklinde üç yönde kristalize olmuş Batı uygarlığının hafifsenmesi idi”.<sup class="calibre2"><a href="../Text/felsefe_split_000.html#footnote%20-96872-23" id="footnote-96872-23-backlink">[23]</a></sup> Bu noktaya ilerleyen sayfalarda tekrar döneceğiz.</p>

  <p class="normal1">Heidegger <span class="ideitalik">Olmak ve Zaman</span>’ı yazdıktan sonra araştırma alanını değiştirdi ve Dasein çözümlemesini bir yana bırakarak varlığın tarihini yazmaya başladı.</p>

  <p class="normal">Dasein Analizinden Olmak Tarihine</p>

  <p class="normal1">Heidegger, 1937 yılındaki bir dersinde, düşüncesindeki “yol ayrımı”ndan (<span class="ideitalik">die Kehre</span>) söz ederken bunu aynı zamanda <span class="ideitalik">Dasein</span> analizini “tamamlama” olarak nitelemişti. Bu dönüşümle, filozof, “insanı <span class="ideitalik">Olmak</span> ile ilişkisi içinde çözümlemek”ten, “<span class="ideitalik">Olmak</span>’ı insan ile ilişkisi içinde çözümlemeye” geçiyordu.<sup class="calibre2"><a href="../Text/felsefe_split_000.html#footnote%20-96872-24" id="footnote-96872-24-backlink">[24]</a></sup></p>

  <p class="normal1">Heidegger için “<span class="ideitalik">Olmak’ın tarihi</span>”, bilimsel olarak kabul edilen tarih-yazıcılığından tamamen farklı idi. Tam tersine aslında metafizik temelli olan tarih-yazıcılığı, varlığın asli tarihini (“<span class="ideitalik">onto-historial</span> anımsanması”nı) perdeliyordu. “İnsanlar tarihi sadece tarih bilimi açısından tanımak istedikleri ve tanıdıkları, tarih bilimi de geçmişi yaşanan an açısından ele aldığı ve açıkladığı için, diyordu filozof, bizzat <span class="ideitalik">Olmak</span> tarihinin anımsanması da her şeyden önce kendisini öyle gösteren kavramlar tarihinin himayesinde, üstelik eksik ve tek yanlı bir tarih olarak kalıyor”.<sup class="calibre2"><a href="../Text/felsefe_split_000.html#footnote%20-96872-25" id="footnote-96872-25-backlink">[25]</a></sup> Kısaca, var olmak, insan varlığından bağımsız olduğu gibi, var olmak tarihi de –gerçeğin tarihi olarak– insanlığın mevcudiyetinden bağımsızdı. “<span class="ideitalik">Var olmanın tarihi</span>, diyor Heidegger, ne insan tarihi, ne insanlık tarihi, ne de insanın ‘olan’la ve ‘olmak’la ilişkisinin tarihidir. Var olmanın tarihi bizzat var olmak’tır ve başka hiçbir şey de değildir. Bununla beraber, Var olmak (Sein), gerçeğini ‘olan’da (Seiende) temellendirmek üzere insan varlığına gereksinim duyduğu için, insan, var olmak tarihine karışıyor; fakat bu karışma, hiçbir zaman insanın özünü var olmak’la ilişkisi içinde üstlenmesi ve bu ilişkiye uygun olması tarzlarından başka bir şey olmuyor”.<sup class="calibre2"><a href="../Text/felsefe_split_000.html#footnote%20-96872-26" id="footnote-96872-26-backlink">[26]</a></sup> Bütün bu açıklamalar Heidegger’in optiğinde Eski Yunan felsefesinden Hegel ve Nietzsche’ye kadar uzanan “felsefe tarihi”nin niteliğini ve sınırlarını da ortaya koyuyor.</p>

  <p class="normal1">Heidegger “olmak tarihi”ne <span class="ideitalik">Eski Yunan</span>’dan beri insanlık tarihini biçimlendiren rasyonel düşünceden farklı bir “düşünme” (<span class="ideitalik">Denken)</span> arayışı ile eğilmiştir. Ona göre “<span class="ideitalik">Olmak</span>”ı unutmuş olan Batılı insan, “<span class="ideitalik">Olan</span>”lar âleminde yanılgı içinde yaşıyordu. Kökeni Platon ve Aristo’ya kadar giden metafizik düşünce “Batılı <span class="ideitalik">Lojik</span> ve <span class="ideitalik">Gramer</span> türleri ile erken tarihlerde dili kontrolü altına almış”<sup class="calibre2"><a href="../Text/felsefe_split_000.html#footnote%20-96872-27" id="footnote-96872-27-backlink">[27]</a></sup> ve tüm kavram ve sözcüklere metafizik bir “anlam” yüklemişti. O kadar ki Aydınlanma çağından itibaren metafiziğe savaş açmış filozoflar dahi donmuş kavram ve “anlam”ların saptırıcı sultasından kurtulamamışlardı. Böylece ortaya çıkan “Batı metafiziği” kendi içinde de özerk bilim dallarına ayrılmıştı.<sup class="calibre2"><a href="../Text/felsefe_split_000.html#footnote%20-96872-28" id="footnote-96872-28-backlink">[28]</a></sup> Bu bilimler araştırmalarını kendi konuları ve öncelikleri bağlamında geliştirdikleri “temel kavramlar”la (<span class="ideitalik">Grundbegriffe</span>) yapıyorlardı.<sup class="calibre2"><a href="../Text/felsefe_split_000.html#footnote%20-96872-29" id="footnote-96872-29-backlink">[29]</a></sup> Heidegger’in verdiği örneklerle, doğa bilimlerinin temel kavramı “güç”, tarih bilimininki “uygarlık”, hukuk bilimininki “kanun” idi. Oysa bütün bunların altında da asli “düşünme tarzı”na özgü “temel kavramlar” (<span class="ideitalik">Grund-Begriffe</span>) yatıyordu.<sup class="calibre2"><a href="../Text/felsefe_split_000.html#footnote%20-96872-30" id="footnote-96872-30-backlink">[30]</a></sup> Tüm bilimlerin “teknik organizasyonu” ise, “yerleşmekte olan dünya uygarlığı içinde, <span class="ideitalik">sibernetik</span> modeli üzerine” kuruluyordu.<sup class="calibre2"><a href="../Text/felsefe_split_000.html#footnote%20-96872-31" id="footnote-96872-31-backlink">[31]</a></sup></p>

  <p class="normal1">Olmak dünyasını bilimler ve sibernetik aracılığıyla anlamak mümkün değildi. Çünkü Heidegger’in çarpıcı formülüyle, “<span class="ideitalik">bilim düşünmüyor</span>”; yani <span class="ideitalik">Olan</span>’lar dünyasıyla sınırlı kalan bilimin <span class="ideitalik">Olmak</span> dünyasına nüfuz etme gibi bir iddiası bulunmuyor.<sup class="calibre2"><a href="../Text/felsefe_split_000.html#footnote%20-96872-32" id="footnote-96872-32-backlink">[32]</a></sup> Oysa düşünüre göre bilimler açısından bu bir avantajdı; çünkü bu sayede, bilimler, “araştırma yöntemlerine yanıt veren nesneler dünyasına açılabilme olanağı” kazanıyorlardı. Heidegger bu şaşırtıcı önerileri kendisi de “şok edici” buluyor ve “bırakalım bu öneri şok etsin”, diyor; ayrıca bununla da yetinmiyor, ikinci bir “şok edici” öneri daha ileri sürüyor. Şimdi, uzunca da olsa, Heidegger’de felsefe-bilim-düşünce ilişkisini açıklayan bu öneriyi olduğu gibi alıntılayalım:</p>

  <p class="normal1">“İnsanın yaptığı ya da yapmaktan kaçındığı her şeyde olduğu gibi, bilim de düşünmeden hiçbir şey yapamaz. Ne var ki bilimin düşünceyle bağlantısı ancak bilimlerle düşünce arasındaki uçurumun gözle görünür olduğu ve aralarında hiçbir köprü kurulamadığı zaman asli (<span class="ideitalik">authentisch</span>) ve verimli olur. Bilimlerden düşünceye giden bir köprü yoktur; sadece bir sıçrama mümkündür. Bu sıçramanın bizi götüreceği yer ise yalnız karşı taraf değildir; yepyeni bir bölgedir. Eğer ‘kanıtlama’ denilen şeyden ‘uygun ön-kabullerden hareket ederek, belli bir sorunla ilgili verilerden muhakeme zinciri yoluyla öneriler türetmek’ anlaşılıyorsa, bu sıçramanın bize açtığı ‘yeni bölge’ asla kanıtlanamaz. Bir şey, sadece, <span class="ideitalik">hem kendiliğinden görünmek hem de aynı zamanda karanlıkta kalmak</span> üzere tezahür ediyorsa, böyle bir şeyi hâlâ kanıtlamaya çalışmak daha üst bir kurala, daha kesin bir anlayış şekline göre hüküm vermek anlamına gelmez; bu sadece belli bir ölçü sistemini, uygun olmayan bir sistemi kullanarak bir hesap yapmak demektir.”<sup class="calibre2"><a href="../Text/felsefe_split_000.html#footnote%20-96872-33" id="footnote-96872-33-backlink">[33]</a></sup></p>

  <p class="normal1">Yukarıdaki satırlarda görüldüğü gibi Heidegger “asli” saymadığı sezgisel ya da bilimsel her türlü düşünce ile “asli” saydığı ve “<span class="ideitalik">Olmak</span>”ı keşfeden “düşünce” arasında bir ayrım yapıyor. Bunlardan birincisini biliyoruz ve günlük hayatımızda her an uyguluyoruz. Şimdi Heidegger’in iki bin beş yüz yıldan beri unutulduğunu söylediği ve “asli ve kanıtlanamaz” olarak nitelediği bu ikinci düşünce tarzını anlamaya çalışalım.</p>

  <p class="normal1">Heidegger asli düşünceyi <span class="ideitalik">Olmak</span>’ın bir parçası olarak kabul ediyor ve <span class="ideitalik">Olmak</span>’la iletişim içinde betimliyor. “<span class="ideitalik">Düşünce</span>, diyor Heidegger, <span class="ideitalik">Olmak</span>’tan kaynaklanmış olması dolayısıyla <span class="ideitalik">Olmak</span>’a aittir”; bu özelliği itibariyle de “<span class="ideitalik">Olmak</span>’ı dinleme konumundadır” ve onu “üstlenir”.<sup class="calibre2"><a href="../Text/felsefe_split_000.html#footnote%20-96872-34" id="footnote-96872-34-backlink">[34]</a></sup> Oysa bir şeyi ya da bir şahsı özünde “üstlenmek”, onu sevmek, arzu etmek demektir ve bu arzu da, kökeni itibariyle düşünülürse, iktidarın özünden başka bir şey değildir. “<span class="ideitalik">Olmak</span> arzu ettiği için, diyor Heidegger, düşünce giderek insanın özü üzerinde, yani insanın <span class="ideitalik">Olmak</span>’la ilişkisi üzerinde güç (<span class="ideitalik">Vermögen</span>) sahibi olmaktadır”.<sup class="calibre2"><a href="../Text/felsefe_split_000.html#footnote%20-96872-35" id="footnote-96872-35-backlink">[35]</a></sup> <span class="ideitalik">Olmak</span>’la düşünce arasındaki bu ilişkiyi elbette ki konuştuğumuz gündelik dille anlayamayız. “<span class="ideitalik">Olmak</span>’ın gerçeği”ni arayan asli düşünce, ancak, “daha temelli bir eklemlenme yönünde dilin gramer bağlantılarından kurtulması” ve şiir yoluyla mümkündür. Gerçekten de şiir Heidegger’de “halkın ilk dili” (<span class="ideitalik">Ursprache</span>) olup, sayesinde “varlığın ve her şeyin özünün adlandırıldığı” ve de “günlük dili mümkün kılan” edim statüsündedir. Kısaca, şiir, <span class="ideitalik">Olmak</span>’ı <span class="ideitalik">Dasein</span>’a aralayan ve kutsalı (<span class="ideitalik">Heilige</span>) öven bir penceredir.<sup class="calibre2"><a href="../Text/felsefe_split_000.html#footnote%20-96872-36" id="footnote-96872-36-backlink">[36]</a></sup></p>

  <p class="normal1">Heidegger’in <span class="ideitalik">Olmak</span> (<span class="ideitalik">Sein</span>), insan (<span class="ideitalik">Dasein</span>) ve düşünce (<span class="ideitalik">Denken</span>) arasındaki ilişkilerle ilgili gizemli çözümlemelerini daha sayfalarca anlatabiliriz. Batı “<span class="ideitalik">Logos</span>”unu metafizik olarak niteleyen ve <span class="ideitalik">Olmak</span>’ın “unutulmuş” gerçeğini bizlere anımsatmaya çalışan düşünür, bu konuda, felsefe terminolojisine –başlangıçta filozoflar arasında skandal etkisi yaratan– bir sürü kavram hediye etmiştir. Bunların belki de en “şairane” olanlarından birini, <span class="ideitalik">Olmak</span>’ın, kendisinin ayrıcalıklı bir parçası olan insana (<span class="ideitalik">Dasein</span>’a) “ışıldaması”nı (<span class="ideitalik">Lichtung</span>) ifade eden kavram teşkil ediyor. <span class="ideitalik">Olmak</span>, Heidegger’in –ve onun sayesinde bizlerin– dünyasında, karanlık bir ormana bir aralıktan sızan ışın huzmeleri gibi ışıldamaktadır. 18 yüzyıl Aydınlanma düşüncesinin “olan”la sınırlı kalan “aydınlatma”sına (<span class="ideitalik">Aufklärung</span>) Heidegger’in yanıtı diyebileceğimiz “Olmak”la ilgili “ışıldama” (<span class="ideitalik">Lichtung</span>) böylece varlık felsefesinin temel kavramlarından biri olarak karşımıza çıkıyor.</p>

  <p class="normal1">Heidegger metafizik tarihi olarak gördüğü felsefe tarihine de kendi problematiği açısından eğilmiş ve Sokrat öncesi Yunan felsefesinden (Parmenides, Heraclitus) Nietzsche’ye kadar uzanan tabloda bıkıp usanmadan “<span class="ideitalik">Olmak</span>”ın aldığı biçimleri sorgulamıştır. Düşünüre göre bu felsefeyi son ve yetkin noktasına ulaştıran Nietzsche dahi metafiziğin sınırlarını aşamamıştı. “Şimdiye kadar bilindiği ölçüde, diyor Heidegger, felsefe, her şekliyle metafiziktir; Nietzsche’nin bunu yetkinleştirdiğini varsayabiliriz. Böylece Nietzsche’nin düşüncesinde artık alışılmış düşünce tarzının düşünemeyeceği bir noktaya varılıyor”.<sup class="calibre2"><a href="../Text/felsefe_split_000.html#footnote%20-96872-37" id="footnote-96872-37-backlink">[37]</a></sup> Bu nokta aynı zamanda “yaratıcılığın” başladığı noktadır ve bu noktaya, Nietzsche, <span class="ideitalik">güç istenci, üst-insan</span> ve <span class="ideitalik">aynının devamlı</span> geri <span class="ideitalik">gelişi</span> gibi saptama ve sorgulamalarla gelmişti. Birbirine ters görünen bu kavramlar Nietzsche’nin felsefesinde <span class="ideitalik">Olmak</span> sorunu bağlamında bütünleşiyordu. “Nietzsche’nin dilinde yaşam, diyor Heidegger, sadece insanın değil, tüm ‘<span class="ideitalik">olan</span>’ların temel niteliğidir”.<sup class="calibre2"><a href="../Text/felsefe_split_000.html#footnote%20-96872-38" id="footnote-96872-38-backlink">[38]</a></sup> Metafiziğin ulaştığı son nokta buydu. Yaşam, güç istencine, üst-insana, oradan da insanın dünyaya hâkimiyetini ve tekniğin anlamını sorgulamaya açılıyordu. Gerçekten de <span class="ideitalik">teknik</span> ve modern insanın <span class="ideitalik">teknik</span>’le ilişkisi Heidegger’in “<span class="ideitalik">Olan</span>”lar dünyasına karşı tavrını ortaya koymaktadır. Bu tavır aynı zamanda filozofun toplumsal düzene, iktisadi sisteme ve siyasal rejime karşı tavrını da dolaylıyordu. Böylece sözü Heidegger’in yaşamının en tartışmalı yönüne, filozofun yaşadığı çağ ve toplumla ilişkilerine getirmiş oluyoruz.</p>

  <p class="normal">Olmak, “Olan”lar ve Nazi Almanya’sı</p>

  <p class="normal1"><span class="ideitalik">Heidegger</span> düşünce sistemlerini incelerken, bunlarla düşünürlerin yaşam öyküleri arasında kurulacak bağların öğretici olabileceğine inanmıyordu. Etkilenmiş olduğu düşünürlerden Dilthey’in otobiyografi ve biyografilere verdiği önemi anlamsız buluyordu. Bu gibi anlatılar, Heidegger’e göre “olan”lar dünyasında kalıyor, “olmak”ın gizemine ulaşamıyordu. Bu düşünce ile Aristo hakkındaki derslerinden birine, “Aristo doğdu, çalıştı ve öldü” diyerek başlamıştı. Yunanlı filozofun hayatı ile ilgili bu kadarcık bilgi yeterliydi; çünkü “yaşamdan hareket edilerek eser değil, daha ziyade eserden hareket edilerek yaşam yorumlanabilirdi”.<sup class="calibre2"><a href="../Text/felsefe_split_000.html#footnote%20-96872-39" id="footnote-96872-39-backlink">[39]</a></sup> Ne var ki felsefesine yönelen en büyük eleştiriler de düşünürün pratik yaşamı ve Nazi rejimiyle ilişkisine ait bilgilere dayandırıldı. Gerçekten de Almanya’da Hitler’in iktidara gelmesinden sonra Fribourg Üniversitesi’ne rektör seçilmesi; bir yıl sonra rektörlükten istifa etmiş olsa bile iktidarla kuşkulu ilişkilerini sürdürmesi ve savaş sonuna kadar parti üye kartını iade etmemesi, üstelik Nazilerin hezimetinden sonra da bir türlü içten ve inandırıcı bir özeleştiri yapmamış olması Heidegger’e yöneltilen en büyük itirazları teşkil etmiştir. Zaten savaştan sonra Alman Üniversitesi’nde yapılan tasfiyede bu nedenlerle kendisini üniversitenin dışında bulmuştu.</p>

  <p class="normal1">Heidegger üniversiteye ancak 1950-51 akademik yılında, felsefesinin siyasetin dışında olduğu, siyasal hatasının akademik çalışmalarından kaynaklanmadığı varsayımıyla dönebildi. Bu dönüşünde, siyasi tutumuna Marcuse gibi şiddetle karşı çıkan düşünürler de kendisine yardımcı olmuşlardı.<sup class="calibre2"><a href="../Text/felsefe_split_000.html#footnote%20-96872-40" id="footnote-96872-40-backlink">[40]</a></sup> Belki daha da önemlisi, Heidegger’in, savaş sonrası Fransa’sında J.-P. Sartre adı etrafında yükselen varoluşçu akımın ilham aldığı filozoflardan biri olması idi. Heidegger de bu akıma kayıtsız kalmamış, daha 1945 yılında Sartre’a bir mektup yollayarak onu felsefe tartışmak üzere Almanya’ya davet etmişti.<sup class="calibre2"><a href="../Text/felsefe_split_000.html#footnote%20-96872-41" id="footnote-96872-41-backlink">[41]</a></sup> Sartre’ın yanıt vermediği bu davetten iki yıl sonra Heidegger “<span class="ideitalik">Hümanizm Hakkında Mektup</span>” başlıklı ünlü eserini kaleme aldı. İlginçtir ki âdeta tüm düşünce gelişimini özetleyen bu eserde, düşünür, Sartre’ın hümanizm anlayışına karşı çıkıyor ve verimli bir diyalog için daha çok Marx’ın adresini veriyordu. “Marx, diyordu Heidegger, yabancılaşma (<span class="ideitalik">Entfremdung</span>) tecrübesini ortaya koyarak tarihin temel bir boyutuna ulaştığı için, Marksist tarih anlayışı diğer tüm anlayışlardan üstündür. Buna karşılık ne Husserl, ne de –bildiğim kadarıyla– Sartre, tarihselliğin özünün <span class="ideitalik">Olmak</span>’ta bulunduğunu kabul etmedikleri için, sadece Marksizmle verimli bir görüşme (<span class="ideitalik">produktives Gespräch</span>) yapabileceğimiz boyuta fenomenoloji ve varoluşçuluk ulaşamıyor”.<sup class="calibre2"><a href="../Text/felsefe_split_000.html#footnote%20-96872-42" id="footnote-96872-42-backlink">[42]</a></sup></p>

  <p class="normal1">Heidegger’in yukarıdaki gözlemi ilginçtir ve akla önce şu soruyu getiriyor: Varlık filozofu, nasıl 1930’larda Almanya’da yükselen nasyonal sosyalizme yakınlık duymuş ve onunla uzlaşmışsa, savaş sonrasında da Fransa’da yükselen Marksizmle flört etmek ve iadeyi itibarını bu yolla mı sağlamak istemişti? Aslında kabul etmek gerekiyor ki Almanya’nın ikiye bölündüğü ve Batı Almanya’nın kayıtsız şartsız ABD liberalizmine sığındığı bir dönemde Almanya’da Marksizmden böyle sıcak bir dille söz etmek yine de çok zordu ve hiç olmazsa bu nedenle Heidegger’in davranışı daha nüanslı bir yorumu davet ediyor. Ne var ki böyle bir yoruma geçmeden önce, sanıyorum ki şu soruyu yanıtlamak gerekecektir: Nazilerle iş birliği yapmış ve Almanya’da itibarını kaybetmiş bir filozofun düşüncesini savaş sonrası Fransa’sında bu kadar cazip kılan öğeler nelerdi? İşte günümüzde bile tartışmalara yol açan ve açıklanmasında zorluk çekilen husus budur.</p>

  <p class="normal1">Fransa’da, Almanları da şaşırtan ve Adorno’nun alaycı bir şekilde söz ettiği “Heidegger manisi”nin (<span class="ideitalik">Heideggerei</span>) tohumları, henüz ülke Alman işgali altında yaşarken Sartre’ın varoluşçu felsefesi ile atılmıştı.<sup class="calibre2"><a href="../Text/felsefe_split_000.html#footnote%20-96872-43" id="footnote-96872-43-backlink">[43]</a></sup> Sartre bu felsefeyi 1934 yılında kaldığı Almanya’da Husserl ve Heidegger’i okuyarak geliştirmişti. Bu demektir ki Fransa’da Alman filozofun siyasal geçmişi bilinmiyor değildi; ayrıca Karl Löwith 1946 yılında Sartre ve çevresinin çıkardığı dergide (<span class="ideitalik">Les Temps</span> <span class="ideitalik">Modernes</span>) Heidegger’in Nazi yanlısı tutumunu bütün çıplaklığı ile anlatmıştı. Buna rağmen daha sonraki yıllarda Heidegger’in Fransa’daki prestiji azalmadı; daha da arttı.</p>

  <p class="normal1">Bu gelişmelerde şaşırtıcı olan ikinci husus şuydu: Nazizmle iş birliği yapmış bir filozof, Fransa’da kendilerini solda, hatta –bazıları itibariyle– radikal solda gören düşünürleri etkilemiş bir figür olarak ve onların manevi kalkanı altında karşımıza çıkıyordu.<sup class="calibre2"><a href="../Text/felsefe_split_000.html#footnote%20-96872-44" id="footnote-96872-44-backlink">[44]</a></sup> Gerçekten de Sartre’ı izleyen neslin Foucault, Derrida, Lacan, Axelos gibi bazı ünlü beyinleri Heidegger’den şu veya bu ölçüde etkilendiklerini söylüyor ve kendilerini solda görüyorlardı. Bu durumda Heidegger’in felsefesi bir de bu açıdan gündeme geldi ve bu konuda Heidegger uzmanları iki kampa ayrıldılar. Bazılarına göre bu felsefe “nötr” idi ve siyasal sistemler karşısında hiçbir yön gösterici ilke içermiyordu. Fransız Heidegger’cilerden P. Aubenque’in dediği gibi, “<span class="ideitalik">Olmak ve</span> <span class="ideitalik">Zaman</span> açık bir şekilde apolitik bir eserdi; hatta Heidegger’i negatif olarak sorumlu kılan şey de, felsefesinin siyasal angajmanına (nasyonal sosyalizmle iş birliğine T. T.) engel olamayan bu apolitizmi idi”.<sup class="calibre2"><a href="../Text/felsefe_split_000.html#footnote%20-96872-45" id="footnote-96872-45-backlink">[45]</a></sup></p>

  <p class="normal1">Aslına bakılırsa Heidegger kendisini hayli farklı bir şekilde savunmuştu. 1966 yılında <span class="ideitalik">Der Spiegel</span> dergisiyle yaptığı söyleşide, iktidarla istemeyerek kompromi yapmak zorunda kaldığı durumlar olduğunu kabul etmiş, fakat aslında rejime mesafeli davrandığını, Nazilerin kendisine güvenmediğini, hatta polisin kendisini izlediğini söylemişti. Oysa Şilili yazar Victor Farias, 1987 yılında yayınladığı bir eserde, Heidegger’in siyasal yaşamını anlatıyor ve filozofun Nazizm macerasının sanıldığı kadar geçici ve zoraki olmadığını delilleriyle ortaya koyuyordu.<sup class="calibre2"><a href="../Text/felsefe_split_000.html#footnote%20-96872-46" id="footnote-96872-46-backlink">[46]</a></sup> V. Farias’ın eserini iki yıl sonra da Hugo Ott’un aynı konuyu daha da zengin belgelerle anlatan eseri izledi.<sup class="calibre2"><a href="../Text/felsefe_split_000.html#footnote%20-96872-47" id="footnote-96872-47-backlink">[47]</a></sup></p>

  <p class="normal1">V. Farias’ın tezi aslında ikinci grubu, yani Heidegger’in Nazi yandaşlığına olanak sağlayan öğelerin bizzat filozofun felsefesinde olduğunu savunanları destekler nitelikteydi. Gerçekten de Heidegger –daha sonra ortaya çıkarılan başka bilgilerin de desteklediği gibi– Nazizmle geçici bir flört değil, hayli uzun süren bir macera yaşamıştı. Bunun mutlaka felsefesinde de dayanakları olmalıydı. O kadar ki Farias’ın kitabının canlandırdığı tartışma ortamında Heidegger’in en sadık izleyicileri bile düşüncelerini yeniden gözden geçirmek zorunda kaldılar. Bunlardan Heidegger’in –Habermas’ın “sadıkların sadığı” dediği– öğrencisi O. Pöggeler bile, “(düşünürü) nazizme yaklaştıran ve bu yakınlıktan da bir daha kurtulamamasına yol açan şeyin, basit bir rastlantı değil, düşüncesinin belli bir yönde gelişmesinin olup olmadığını” sorgulamak ihtiyacını duymuştu.<sup class="calibre2"><a href="../Text/felsefe_split_000.html#footnote%20-96872-48" id="footnote-96872-48-backlink">[48]</a></sup></p>

  <p class="normal1">Heidegger’in felsefesinde nazizmle uyuşan öğeler farklı şekillerde yorumlanmıştır. Lukacs daha yıllar önce bu uyuşmayı düşünürün “akıl yıkıcı” irrasyonalizmi bağlamında açıklamıştı. <span class="ideitalik">Dasein</span> yapısı dışında insanı nesnel bir varlık (<span class="ideitalik">das Man</span>) olarak küçümseyen ontoloji, böylece insanla birlikte onun “temsil ettiği toplumsal hayatı” da aşağılamış oluyordu. Düşünürün demokrasi düşmanlığı buradan kaynaklanıyordu.<sup class="calibre2"><a href="../Text/felsefe_split_000.html#footnote%20-96872-49" id="footnote-96872-49-backlink">[49]</a></sup> Heidegger’de “tarih”, sadece yaşam tecrübesinden ibaret olup, “doğum ile ölüm arasındaki yaşantı zinciri” anlamını taşıyordu. Bu yüzden bir bilim dalı olan antropolojiye tepeden bakan filozofun kendisi de sonunda antropolojik bir felsefenin sınırlarını aşamamıştı. <span class="ideitalik">Sein und Zeit</span>’a egemen olan <span class="ideitalik">günlük hayatın</span> <span class="ideitalik">(sahteliğin) hegemonyası, ölüm, karamsarlık</span> gibi temalar, Hitler ve ideologlarının yaydığı işsizlik ve umutsuzluk temalarıyla tam bir uyuşma içindeydiler. “Aslında Heidegger’in fenomenoloji ve ontoloji olarak adlandırdığı şeyler, diyor Lukacs, insan varlığının soyut bir mite doğru yönelen bir antropolojik betimlenmesinden başka bir şey değildir ve bu betimleme de somut fenomenolojik analizlerle, birdenbire, emperyalizm krizi çağında küçük burjuva entelektüelinin varlığının –çoğu kez ilginç– bir betimlenmesine dönüşüyor”.<sup class="calibre2"><a href="../Text/felsefe_split_000.html#footnote%20-96872-50" id="footnote-96872-50-backlink">[50]</a></sup></p>

  <p class="normal1">Lukacs’dan sonraki nesli temsil eden filozoflardan Derrida da aynı konuda düşünmüş ve Heidegger’in felsefesinde Nazi öğeler olup olmadığını sorgulamak ihtiyacını duymuştu. Hatta yapı-sökümcü filozof, Heidegger’in felsefesiyle Alman dili ve milliyetçiliği arasındaki bağlantıyı, Farias’ın başlattığı tartışmayı beklemeden aydınlatma çabasına girişmişti.<sup class="calibre2"><a href="../Text/felsefe_split_000.html#footnote%20-96872-51" id="footnote-96872-51-backlink">[51]</a></sup> Fakat ilginç bir rastlantı olarak bu konudaki çalışması Farias’ın eseriyle aynı yıl yayınlandı. Eserin ana tezini Heidegger’in Nazi döneminde, temel eserlerinde kullanmak istemediği ya da tırnak içinde kullandığı “ruh” (<span class="ideitalik">Geist</span>) sözcüğüne, üniversite rektörü olunca Nazi ideolojisi ile uyum halinde, “olumlu” bir anlam vermesi teşkil ediyordu.</p>

  <p class="normal1">Heidegger temel düşüncesini Descartes’ın <span class="ideitalik">Cogito</span>’sundan Husserl’in fenomenolojisine kadar uzanan öznelci (subjectivist) felsefenin eleştirisi üzerine kurmuştu. “<span class="ideitalik">Olmak ve Zaman</span>” yazarı “özne, ruh, bilinç, espri, kişilik” gibi kavramlardan hoşlanmıyordu; çünkü bunlar insanla varlığın (“olmak”ın) ilişkisini açıklamak yerine, dogmatik bir biçimde bir “töz” (substance) ortaya koyuyorlardı.<sup class="calibre2"><a href="../Text/felsefe_split_000.html#footnote%20-96872-52" id="footnote-96872-52-backlink">[52]</a></sup> Ne var ki Heidegger 1933’te Fribourg Üniversitesi’ne rektör olması vesilesiyle yaptığı konuşmayla başlayan dönemde, felsefesine ters bir biçimde, “ruh” sözcüğünü tırnak içine almadan ve olumlu biçimde kullanmaya başlamıştı. Artık ona göre bu “ruh”, ilim aşkı, toprak ve kan bağlarıyla harmanlanmış bir biçimde Alman ruhuydu. Ve Alman üniversitesi de bu temelde yeniden yapılanacaktı.<sup class="calibre2"><a href="../Text/felsefe_split_000.html#footnote%20-96872-53" id="footnote-96872-53-backlink">[53]</a></sup> Böylece Heidegger’in felsefesi, Derrida’ya göre, bir “tırnak” oyunu (tırnak açma, tırnak kapama) sayesinde nazizmle uyum haline gelmişti! Nitekim nazizmin yenilgisinden sonra Heidegger yeniden ağız değiştirmiş ve bu kez “ruh” sözcüğünü kullanmamaya ya da Hölderlin ve Trakl gibi şairlerin sözleriyle “ruh”un “ateş, alev, tutuşma, küresel çatışma” olduğunu söylemeye başlamıştı. Talihsiz Nazi oyunu bitmiş, perde kapanmıştı.</p>

  <p class="normal">Habermas, Heidegger Felsefesi ve Nasyonal Sosyalizm</p>

  <p class="normal1">Heidegger felsefesini nazizmle ilişkisi bağlamında inceleyen düşünürlerin en ilginçlerinden biri de kuşkusuz Jürgen Habermas’tır. Gerçekten de Habermas’ın Alman olması, Frankfurt Okulu geleneğinden gelmesi ve ilk gençlik yıllarından itibaren ülkesindeki Nazi kalıntılarına karşı ödünsüz bir kavga vermesi onun tanıklığına özel bir ağırlık kazandırıyor.</p>

  <p class="normal1">Aslında Habermas da Heidegger’le hesaplaşmak için Farias’in kitabını beklememişti. “<span class="ideitalik">İletişimci Edim</span>” kuramcısı, daha öğrencilik yıllarında, biraz da Fransa’da moda haline gelmiş olan varoluşçu felsefenin etkisiyle, Heidegger’i incelemiş ve ondan etkilenmişti. Ne var ki Habermas’ın Heidegger aşkı çok uzun sürmedi. Nitekim 1953 yılında bu filozofun ilk kez 1935’te yayınlanmış olan ve nazizmi “yeniçağların insanı ile planet ölçüsündeki tekniğin buluşması” olarak öven eseri hiçbir değişikliğe uğramadan yeniden yayınlanınca Habermas bir şok geçirmiş ve Heidegger’le mesafesini almıştı.<sup class="calibre2"><a href="../Text/felsefe_split_000.html#footnote%20-96872-54" id="footnote-96872-54-backlink">[54]</a></sup> Bu olguyu Frankfurt Okulu tarihçisi R. Wiggerhaus klasikleşmiş eserinde şöyle anlatıyor: “Bu olay, Heidegger sorununun, onun rektörlük konuşması ile sınırlı kalmadığını ve aslında, gerçek içeriği itibariyle nasyonal sosyalizmin yüceltilmesine varan Heidegger felsefesinden başka bir şey olmadığını Habermas’a açıkça gösteriyordu.”<sup class="calibre2"><a href="../Text/felsefe_split_000.html#footnote%20-96872-55" id="footnote-96872-55-backlink">[55]</a></sup> Gerçekten de genç öğrenci bir düşünürün felsefesiyle siyasal düşünce ve duruşlarının ayrılamayacağını ve “<span class="ideitalik">Heidegger sorunu</span>”nun aslında “<span class="ideitalik">nasyonal sosyalizm sorunu</span>” ile yakından ilgili olduğunu anlamıştı. Bu bağlamda şu soru yeniden gündeme geliyordu: Filozofların sistemleri, az veya çok onların ortamlarını ve yaşantılarını yansıtan bir zihinsel ürün olarak kabul edilebilir miydi?</p>

  <p class="normal1">Habermas, “bir felsefi eserle onu doğuran biyografik öğeler arasındaki içsel bağı asla yadsımamakla beraber”, Heidegger’in eserinin “çoktandır bağımsız bir yaşam sürdürdüğünü” ve bu konuda katı bir tavır takınmamak gerektiğini iddia ediyor.<sup class="calibre2"><a href="../Text/felsefe_split_000.html#footnote%20-96872-56" id="footnote-96872-56-backlink">[56]</a></sup> Ne var ki düşünürümüz Heidegger’in Nazi iş birliğini yine de bir ölçüde biyografik öğelerle aydınlatmaya çalışıyor; üstelik bununla da yetinmiyor, o dönemin Alman toplumunun sosyoekonomik koşullarında da açıklayıcı unsurlar buluyor.</p>

  <p class="normal1">Habermas’a göre, Heidegger, daha Naziler iktidara gelmeden önce iki önemli kriz geçirmişti. Bunlardan birincisi, 1917’de, kişisel planda dinle olan bağlarını sorgularken yaşadığı krizdi. Bu kriz sonucunda, Heidegger, “bilgi kuramının bazı keşiflerinin Katolik sistemi (Hristiyanlığı ya da yeni bir şekilde anladığı metafiziği değil, Katolikliği) artık kabul edilemez kıldığı için”<sup class="calibre2"><a href="../Text/felsefe_split_000.html#footnote%20-96872-57" id="footnote-96872-57-backlink">[57]</a></sup> yaşam tecrübesinin sınırları ve tarihsellik üzerinde düşünmeye başlamıştı. İkinci kriz ise 1929 yılında patlak veren ve “siyasal sonuçlarını kendisinin de paylaştığı” dünya kapitalizm krizinin neden olduğu krizdi.</p>

  <p class="normal1">Aslında Habermas’ın işaret ettiği gibi, o dönemin “Alman mandarinleri”ne (üniversite seçkinlerine) özgü tüm ideolojik temalarını Heidegger’in daha ilk eserinde (<span class="ideitalik">Olmak ve Zaman’</span>da) bulmak mümkündü. “Açıktır ki, diyor Habermas, bu temel eser, yazarın tutsağı olduğu zamanın ruhunu yansıtıyor”.<sup class="calibre2"><a href="../Text/felsefe_split_000.html#footnote%20-96872-58" id="footnote-96872-58-backlink">[58]</a></sup> Kültürlü burjuva elitizmi, kitle uygarlığının aşağılanması, “ruh” ve “ana dil” tapınması, toplumsal gerçeklerin küçümsenmesi o tarihlerde yaygın ideolojik temaların başlıcalarını teşkil ediyordu. Bununla beraber Habermas bu krizlerden daha çok ikincisi üzerinde duruyor ve düşünürün sistemine kendisini Nazizme yaklaştıran öğelerin kesin olarak bu krizle birlikte girdiğini söylüyor. Bu konuda O. Pöggeler’i izleyen Habermas’a göre 1929 krizi ve “Weimar Cumhuriyeti’nin çöküşü” Heidegger’in yaşamında bir “kesinti” (<span class="ideitalik">die Kehre</span>) oluşturdu ve bu süreç içinde düşünürün kuramı da “ideolojileşti.”<sup class="calibre2"><a href="../Text/felsefe_split_000.html#footnote%20-96872-59" id="footnote-96872-59-backlink">[59]</a></sup></p>

  <p class="normal1">1929’u izleyen yıllarda Heidegger’i Aydınlanma ve Batı uygarlığı karşıtlığına götüren ideolojik temalar nelerdi? Habermas bu konuda üç olgu sıralıyor. Bunlardan birincisi, düşünürün o tarihlerde Nietzsche ve Hölderlin’i yeniden okuması ve bu düşünürleri güncel sorunların ışığında yeni bir gözle incelemesi idi. Heidegger bu kanalla Hristiyanlıktan uzaklaşıyor, eski Yunan mitolojisine yöneliyor ve Nietzsche’nin izinde “büyük yaratıcıların eserlerini okuyarak dünyevi trajik tecrübe ve giderek tarihî büyüklüğe ulaşmak, bu şekilde de Almanlara yeni bir biçimde Yunan düşüncesinin başlangıcını ve mitlerle döşenmiş bir ufku açmak istiyordu”. Bu şairane ifadenin sahibi, O. Pöggeler, bu yolun “Nietzsche’den Hitler’e giden yol olup olmadığını” sorguluyor.<sup class="calibre2"><a href="../Text/felsefe_split_000.html#footnote%20-96872-60" id="footnote-96872-60-backlink">[60]</a></sup></p>

  <p class="normal1">1929 yılı Heidegger’in aynı zamanda neo-Kant’çı E. Cassirer’le tartıştığı ve Alman idealizminden uzaklaştığı yıl olmuştu. Davos’ta gerçekleşen bu ünlü tartışmadan birkaç ay sonra da, düşünür, Husserl’den ve onunla birlikte üniversite felsefesinden kopuyor ve profesyonel felsefe diline “vahşi” görünen, yepyeni bir felsefe dili yaratmaya başlıyordu.</p>

  <p class="normal1">Nihayet üçüncü olarak da, Heidegger, yine 1929 yılında, derslerinde çağının tutucu düşüncesine yer vermeye başlamış, hatta 1929-30 akademik yılı derslerinden birinde O. Spengler, L. Ziegler gibi Batı çöküntüsünü konu edinen yazarlara açıkça göndermeler yapmıştı. Bu konuşmasında, düşünür antik kahramanlığı unutup çağdaş burjuva sefaletini normal sayanları aşağılayarak, “bugün, diyordu, mevcut varlığımıza güzel bir korku verebilecek güçte birine (bir “führer”e? T. T.) çağrıda bulunmamız gerekiyor”.<sup class="calibre2"><a href="../Text/felsefe_split_000.html#footnote%20-96872-61" id="footnote-96872-61-backlink">[61]</a></sup> Öyle görünüyor ki, Habermas, Heidegger’in bu sözlerinde, düşünürün 1933 yılında Nazileşmiş bir üniversitenin rektörü olarak yapacağı konuşmanın üstü kapalı bir taslağını seziyor.</p>

  <p class="normal1">Habermas, Nazi iktidarı yılları ve daha sonraki dönem için de Heidegger’in kaygı uyandırıcı söz ve davranışlarına ait örnekler vermiştir. Ne var ki düşünürün, Heidegger’e yönelttiği çok sert eleştirilere rağmen onun felsefeye “kalıcı” katkılarının da altını çizdiğini görüyoruz. Örneğin Habermas, Heidegger’in toplumsal gerçeklerden tamamen kopuk <span class="ideitalik">Dasein</span> analizini ve <span class="ideitalik">tarihsellik</span> anlayışını şiddetle yeriyor ve bu bağlamda “Heidegger, diyor, <span class="ideitalik">Dasein</span>’a değişmez bir koşul atfederek kendisini (soyut) tarihsellikten reel tarihe götürecek tüm araçlardan yoksun kıldı”.<sup class="calibre2"><a href="../Text/felsefe_split_000.html#footnote%20-96872-62" id="footnote-96872-62-backlink">[62]</a></sup> Bu sözleriyle Habermas, Heidegger’in yaşadığı çağda olup bitenlere görünüşte neden kayıtsız kaldığını da ortaya koyuyor. Gerçekten de Habermas’ın bu eleştirisi, düşünürün irrasyonalizmine karşı yönelmiş ve varlık felsefesine ilgi duyan tarihçi ve toplum bilimcilerin genellikle paylaştıkları radikal bir eleştiridir. Bu durumda ve böyle radikal bir eleştiriden sonra, Heidegger’in felsefe tarihinde “en büyükler arasında yer alan” ve “Hegel’den sonra Alman felsefesinde en derin kesintiyi yaratan”<sup class="calibre2"><a href="../Text/felsefe_split_000.html#footnote%20-96872-63" id="footnote-96872-63-backlink">[63]</a></sup> bir filozof olduğunu iddia etmek zihinlerde birtakım kuşkular uyandıracaktır. Sanıyorum ki, burada, felsefeciler arasında Heidegger’e karşı sık sık örneklerine rastladığımız aşk ve nefret sarmalına Habermas’ın da kendisini kaptırmış olduğunu düşünmemiz mümkündür. Bu sarmalın daha çarpıcı ve öğretici örneklerini Heidegger’e çok daha yakın bir filozof olan bazı Fransız düşünürlerinde buluyoruz.</p>

  <p class="normal">Heidegger’in İki Yüzü, Felsefe ve Reel Dünya</p>

  <p class="normal1">Habermas’ın analizinin ortaya koyduğu “iki Heidegger” tablosu, filozofa çok daha yakın bir düşünür olan Derrida’da daha net bir biçimde karşımıza çıkıyor. Fransız filozof Heidegger’e ait izlenimlerini anlattığı bir söyleşide varoluşçu filozofu yaşam ve felsefe ilişkileri içinde değerlendiriyor. “Benim için iki Heidegger imajı var, diyor Derrida; bunlardan birincisi büyük düşünür Heidegger; ikincisi ise iri, ağır, biraz vülger, bazı bakımlardan –sanat ve edebiyat açısından– kültürsüz (inculte) bir insan”.<sup class="calibre2"><a href="../Text/felsefe_split_000.html#footnote%20-96872-64" id="footnote-96872-64-backlink">[64]</a></sup></p>

  <p class="normal1">Aslında Heidegger’in “köylülüğü” ve somut çağdaş sorunlar hakkındaki kayıtsızlığı kendisini yakından tanıyanların sık sık dile getirdikleri bir husustu. Ne var ki filozofumuz köylülüğünden gayet memnundu ve kırsal yaşamda kendisini son derece mutlu hissediyordu. Yaşam öykülerini düşünce sistemlerinden katı çizgilerle ayıran Heidegger, otobiyografik öğeler içeren bir yazısında bu bağlantıyı kendi açısından en çarpıcı şekilde kurmaktan da geri kalmamıştır. Söz konusu yazıyı, filozof, Fribourg Üniversitesi’nde rektör iken kendisine Berlin Üniversitesi felsefe kürsüsü önerilince kaleme almıştı. Heidegger öneriyi reddetmiş, Berlin’e gitmemişti. Fribourg’dan ayrılmak, Karaorman’daki dağ evinden ve doğadan ayrılmak demekti ki Heidegger böyle bir öneriyi kabul edemezdi. Çünkü Karaorman’ın güneyinde, deniz seviyesinden bin yüz metre yükseklikte, köknar ağaçları arasındaki dağ evi onun sadece çalışma mekânı değil, aynı zamanda var olma sorunuydu. Heidegger orada doğayı temaşa etmiyordu; “peyzajın saatten saate, gündüzden geceye, mevsimden mevsime değişmesini hissediyordu”.<sup class="calibre2"><a href="../Text/felsefe_split_000.html#footnote%20-96872-65" id="footnote-96872-65-backlink">[65]</a></sup> Özellikle kış geceleri “şiddetli bir kar fırtınası dağ evini sarıp sarmalayınca, <span class="ideitalik">işte o an</span> felsefenin büyük zamanı idi; <span class="ideitalik">işte o an</span> felsefi sorgulama basit ve özlü olmak zorundaydı” (italikler Heidegger’in). Ve bu ortamdaki felsefi çalışma, “acayip birinin kendisine özgü çalışması” değildi; bu çalışma “tam da köylülerin çalışmasının arasında” yerini alıyordu.</p>

  <p class="normal1">Heidegger’in dağ eviyle ilgili yazısı, şiiri asli bir <span class="ideitalik">düşünme</span> şekli olarak kabul eden düşünürün yaşamını ve felsefesini şiirsel bir ifadeyle anlatır. Aynı yazı filozofun şehir uygarlığına, teknolojiye ve giderek Batı uygarlığına karşı duyduğu kuşku ve antipatiyi de dile getiriyor. Heidegger’in Nazilerin dillerinden düşürmedikleri <span class="ideitalik">Volk</span> ve <span class="ideitalik">völkish</span> (halk, ulus ve ulusal) terimlerini, sıradan insanı <span class="ideitalik">(das Man)</span> aşan asli (<span class="ideitalik">authentisch</span>) kolektif yaşam birimi olarak öne çıkarmış olması da bir rastlantı değildir.<sup class="calibre2"><a href="../Text/felsefe_split_000.html#footnote%20-96872-66" id="footnote-96872-66-backlink">[66]</a></sup> Oysa bütün bunlar bir yaşantı tarzı ve ona dayanan değerler bağlamında Heidegger’i hem nasyonal sosyalizme yaklaştırıyor, hem de ondan uzaklaştırıyordu. İşte düşünürün modernizme ve modern dünyanın somut sorunlarına karşı ilgisizliği –ve bilgisizliği– de buradan kaynaklanıyordu.</p>

  <p class="normal1">Gerçekten de Heidegger’in somut dünya olayları karşısındaki kayıtsızlığı kendisine hayran bazı düşünürleri bile şaşırtmış ve ürkütmüştü. Örneğin bunlardan Kostas Axelos, dostluk kurduğu Heidegger’i şu terimlerle anlatmıştır: “Heidegger küçük dünyamızda, ya da ampirik dünyada olup bitenlere uzaktan da olsa temas edince garip denilebilecek bir yanlış anlayış ortaya çıkıyordu”. <sup class="calibre2"><a href="../Text/felsefe_split_000.html#footnote%20-96872-67" id="footnote-96872-67-backlink">[67]</a></sup> Cezayir Savaşı’nın tüm dünya kamuoyunu çok yakından ilgilendirdiği bir sırada, Heidegger’in “Bu Cezayirliler ne istiyorlar?” diye sorması üzerine de, Axelos, “ne Cezayir yanlısıydı ne de Cezayirlilere karşıydı; olayların tamamen dışındaydı” diyor ve şunları ekliyor: “Heidegger’le aramızda bir kopukluk vardı; sözü biraz zorlarsam, bir ‘shizo’ da diyebilirim! Bana başka bir gezegendeymişim gibi geldi<span class="ideitalik">”</span>. Galiba Axelos bununla daha çok “Heidegger başka bir gezegendeydi” demek istiyor ve düşünürün tüm yanılgılarını göz önünde bulundurarak şu yargıya varıyordu: “Çok büyük bir düşünürün bu derece yanılması sorun yaratıyor”.<sup class="calibre2"><a href="../Text/felsefe_split_000.html#footnote%20-96872-68" id="footnote-96872-68-backlink">[68]</a></sup></p>

  <p class="normal1">Aslında ortada böyle bir sorun olmadığı söylenebilir. Öyle görünüyor ki asıl sorun, çağdaş felsefenin ve bu bağlamda Heidegger’in ontolojisinin işlevi konusunda ortaya çıkıyor. Felsefeyi tüm bilimleri temellendiren bir üst-bilim statüsüne getirmek isteyen Husserl’den koparken, Heidegger, tüm bilimlerden de kopmuş ve gizemli bir “varlık felsefesi”ne sığınmıştı. Varlık ve hiçlik üzerinde zarif analizlerle, <span class="ideitalik">Dasein</span>’ı (insanı), tüm “olanlar”ın dışına taşan ve temel yapısı “kaygı” (<span class="ideitalik">Sorge</span>) olan bir “aşkınlık” (<span class="ideitalik">Transcendenz</span>) şeklinde tasarlayan Heidegger mevcut <span class="ideitalik">metafiziği</span> yıkıyor, fakat yeni bir <span class="ideitalik">metafizik</span> kuruyordu. Bu metafizik “ne özel bir felsefe konusu, ne de fantezist saçmalıkların kapalı alanıdır; diyordu Heidegger; insan varlığının (<span class="ideitalik">Dasein</span>’ın) temeli olarak, insan varlığını (<span class="ideitalik">Dasein</span>’ı) tarihselleştiren, zamansallıktır”. Ve bu niteliği nedeniyle de, filozofumuza göre, “hiçbir bilimin kesinliği, metafiziğin ciddiyetiyle eşit olamaz(dı)”.<sup class="calibre2"><a href="../Text/felsefe_split_000.html#footnote%20-96872-69" id="footnote-96872-69-backlink">[69]</a></sup></p>

  <p class="normal1">Ölüm ve bunalım duygusu üzerine kurulmuş olan bu metafizik reel dünyadan kopuktu. Oysa felsefe dünyası da zaten devamlı olarak reel dünyadan kopma potansiyeli taşımıyor muydu?</p>

  <p class="normal1">Gerçekten de Marx’ın <span class="ideitalik">praksis</span> felsefesinden sonra felsefe somut gerçeklerden giderek uzaklaşmış, soyut spekülasyon alanına sığınmıştı. Bu gelişmede doğa bilimlerindeki gelişmeler rol oynadığı gibi, tarihî maddeciliğin <span class="ideitalik">devrimci</span> özü de etkili olmuştu. Daha 1885’te, Engels, “Artık doğa ve tarih alanından kovulmuş olan felsefeye sadece saf düşünce alanı kalıyor” diye yazmıştı. Bu alan da ancak “düşünce sürecinin kanunları, yani mantık ve diyalektik olabilirdi”. Oysa Heidegger bunları da “eski metafizik” sayıyor ve çağdaş bilim ve teknik anlayışının öldürdüğü “kutsallık” fikrini felsefeye yeniden sokuyordu.<sup class="calibre2"><a href="../Text/felsefe_split_000.html#footnote%20-96872-70" id="footnote-96872-70-backlink">[70]</a></sup> Ne var ki kutsal kitaplardaki Allah anlayışının insanların “olan”lar (<span class="ideitalik">Seiende</span>) katında tasarladıkları Allah olduğunu düşünen filozof, “kurtarıcı” olarak farklı bir Allah arıyordu. Heidegger felsefesinin teolojik yönüne özel bir ilgi duyan Axelos, yine de, “çok şematik olarak, dönüşümünden (<span class="ideitalik">Kehre</span>) sonra, düşünürün <span class="ideitalik">Sein</span> (Olmak), özellikle de <span class="ideitalik">Seyn</span> dediği şeyin yerine biz Allah sözcüğünü koyabiliriz” demiştir.<sup class="calibre2"><a href="../Text/felsefe_split_000.html#footnote%20-96872-71" id="footnote-96872-71-backlink">[71]</a></sup></p>

  <p class="normal1">Heidegger’in felsefe tarihinin kanonik metinleriyle yıllarca boğuşmasının ürünü olan eserleri, kuşkusuz, büyüleyici analizler içeriyordu. Öyle ki Nazi geçmişi dolasıyla kendisinden nefret eden yazarlar bile yer yer eserin cazibesine kapılmaktan, Heidegger’i övmekten kendilerini alamıyorlardı. Örneğin, bunlardan Heidegger hakkında bir kitap yazmış olan psikanalist Max Dorra, eserine “Bu öyküde hiçbir nesnellik aramayın; ben Yahudiyim; Martin Heidegger’den de nefret ediyorum!” diye başlıyor, fakat yirmi sayfa şunları da söylemekten kendini alamıyordu: “Dürüst olalım; metnin yoğunluğu, söylemin kesinliği, tohumun zarafeti sayesinde, ses, etimoloji ve Yunan ve Alman terimleriyle oynayan Heidegger’i seyretmekte baş döndürücü bir şey var.”<sup class="calibre2"><a href="../Text/felsefe_split_000.html#footnote%20-96872-72" id="footnote-96872-72-backlink">[72]</a></sup> Ne var ki Nazi geçmişine rağmen, düşünürün dünya çapındaki şöhretini ve bir felsefe klasiği olarak ders programlarına girişini elbette ki sadece “baş döndürücü” analizlerle açıklayamayız. Bu konuda daha net bir görüşe varmak için biz yine Heidegger’in kişiliğine dönelim ve analizimizi düşünürün kimliğindeki ikiliğe dayandıralım.</p>

  <p class="normal">Heidegger, “Muhafazakâr Devrim” ve Siyaset</p>

  <p class="normal1">Heidegger, kökeni ve yaşantısı itibariyle küçük burjuva köylülüğünden geliyordu ve gerek ilahiyat öğrenimi, gerekse çevresinden aldığı değerler, kendisini sıkı sıkıya mevcut düzene bağlıyordu. Bu değerler sanayileşmede geri kalmış, fakat hızla kapitalistleşen bir ülkedeki çelişik küçük burjuva değerleriydi: Düzene bağlılık ve bu düzeni altüst eden hızlı şehirleşmeye, ileri teknolojiye kaygıyla bakma; ezilmiş, fakat iddialı bir ulusa özgü milliyetçilik; anti-komünizm; antisemitizm vb. İlginç bir rastlantı olarak, Heidegger’in temel eserinin yayınlandığı 1927 yılı, aynı zamanda Avusturyalı bir yazarın “muhafazakâr devrim” terimini icat ettiği yıl olmuştu.<sup class="calibre2"><a href="../Text/felsefe_split_000.html#footnote%20-96872-73" id="footnote-96872-73-backlink">[73]</a></sup> <span class="ideitalik">Vatandaş Heidegger</span> siyasal davranışlarında hep bu “muhafazakâr devrimci” değerlere sadık kaldı. Buna karşılık, <span class="ideitalik">filozof Heidegger</span>, Alman akademik mandarinliğinin mağrur ve seçkinci geleneği içinde, siyasal konularda açık bir tavır almıyordu. Zaten felsefesi de “ontik” dünyayı ve bu dünyayı açıklayan “bilim”leri küçümseyerek bir kenara itmişti. Bu yüzden, Heidegger, sade yaşamında –felsefesiyle hiç de çelişkiye düşmeden– küçük burjuva köylülüğün tutucu ufukları içinde dolaşmaktan hiçbir rahatsızlık duymadı. Böylece, mütevazı bir vatandaş olarak, daha 1916’da –karısına yazdığı bir mektupta– “kültürümüzün ve üniversitemizin Yahudileşmesi (<span class="ideitalik">Verjudung</span>) korkunç bir şeydir”, diyor ve “Alman ırkının (<span class="ideitalik">die Deutsche Rasse</span>) zirveye çıkması için yeterli içsel kuvveti bulması gerektiğini” dile getiriyor; iki yıl sonra, başka bir mektubunda da “bir Führer ihtiyacını giderek daha fazla hissettiğini” yazıyor ve henüz Hitler iktidara gelmeden de Nasyonal Sosyalist Parti’ye oy veriyordu.<sup class="calibre2"><a href="../Text/felsefe_split_000.html#footnote%20-96872-74" id="footnote-96872-74-backlink">[74]</a></sup> Aslına bakılırsa Heidegger sadece ülkesi için bir <span class="ideitalik">führer</span> ihtiyacı duymuyor, proleterleşen akademi dünyasında kendisi de küçük bir <span class="ideitalik">führer</span> gibi hareket ediyordu. Gerçekten de öğrencileri, onun mandarin statüsünü nasıl titizlikle korumaya çalıştığını; tüm davranışlarının nasıl hesaplı olduğunu; en küçük hareketinin, en küçük sözünün nasıl merasime tabi olduğunu anlatmışlardı. 1929’da, ünlü Davos tartışmasında, bir kısım hayranları, “koruyucu profesörler duvarı” yüzünden “<span class="ideitalik">Usta</span>”ya yaklaşamadıklarından şikâyet etmemişler miydi?</p>

  <p class="normal1">Heidegger’in mektuplarında, özel ilişkilerinde, seçimlerdeki oylarında açıkça ortaya koyduğu <span class="ideitalik">aktif</span> siyasal tavır, esas olarak felsefi eserindeki <span class="ideitalik">gizli negatif</span> tavırdan besleniyordu. Bu negatif tavır, düşünürün siyasal açıdan “nötr” olduğunu söylediği felsefesinin toplum ve insan bilimlerini aşağılarken, bunların toplumsal eleştiri gücünü de <span class="ideitalik">nötralize etmesi</span> şeklinde somutlaşıyordu.</p>

  <p class="normal1">Heidegger bilim dallarının üniversitenin teknik organizasyon süreci içinde ortaya çıktığını sık sık tekrarlamıştır. Ne var ki, kendisinin de çok iyi bildiği gibi bu süreç akademik kadroların kavgalarından (ya da, Bourdieu’nin diliyle, <span class="ideitalik">Homo Academicus</span>’ün <span class="ideitalik">sembolik sermaye</span> kavgasından) bağımsız cereyan etmemişti. Modern üniversitelerin öncüsü sayılan Alman Üniversitesi, Alman idealizminin ve Kant’ın felsefeyi ilahiyata üstün kılma kavgasının ürünü olarak doğmuştu. Heidegger’in hocası Husserl de filozofları, “<span class="ideitalik">insaniyet memurları</span>” olarak görüyor, felsefeyi tüm bilimleri temellendiren ana bilim statüsüne yerleştirmeye çalışıyordu. Aslında Heidegger de, fenomenolojiyi ontoloji ile tamamlarken Husserl’e ters düşmüş olsa bile, felsefenin üstünlüğü hakkında hocasından farklı düşünmüyordu. Aynı tarihlerde Fransa’da da Bergson benzer bir spritüalist felsefeyle aynı toplumsal tutuculuğu temsil ediyordu. Kısaca bu geleneğe göre, felsefe, düşünce dünyasında ayrı ve ayrıcalıklı bir yer işgal ediyordu ve felsefenin kendine özgü alanı ve gerçekleri vardı. Nitekim bu alanda mutlak özerkliği kabul etmeyen ve sosyolojiyi sentezci bir disiplin olarak düşünen P. Bourdieu, Heidegger’in tezlerinin aslında <span class="ideitalik">ex nihilo</span> doğmadığını, bunların Almanya’da egemen siyasal söylemin “<span class="ideitalik">felsefi süblimasyonu</span>” olduğunu söylediği zaman Heidegger’cilerin itirazıyla karşılaştı.<sup class="calibre2"><a href="../Text/felsefe_split_000.html#footnote%20-96872-75" id="footnote-96872-75-backlink">[75]</a></sup> Bunlardan Gadamer, Bourdieu’ye (ve Heidegger’e benzer eleştiriler yönelten Habermas’a) verdiği yanıtta, sosyoloğu “felsefenin kendine özgü bir alanı, konusu, dolayısıyla da bir gerçeği olduğunu kabul etmemekle” eleştiriyor ve “Bourdieu’nün gözünde, diyordu, felsefe, kendi kendini tamamen onurlu bir toplumsal kurum haline getirmiş bir çeşit sahtekârlığı temsil ediyor”.<sup class="calibre2"><a href="../Text/felsefe_split_000.html#footnote%20-96872-76" id="footnote-96872-76-backlink">[76]</a></sup></p>

  <p class="normal1">Heidegger’in 1930’larda nazizmle ilişkilerini anlamak nispeten kolaydır ve bu konuda çok sayıda araştırma yapılmıştır. Buna karşılık, filozofun Nazi Almanya’sının çöküşünden sonraki ikinci hayatını, üstelik bu kez bir kısım Marksist düşünürlerin idolü olarak uluslararası üne kavuşmasını anlamak daha güç görünüyor. Ne var ki burada yine Heidegger’in “kökeni yüzünden uzun süre hor görülmüş ve alay konusu olmuş taşralı küçük burjuva”<sup class="calibre2"><a href="../Text/felsefe_split_000.html#footnote%20-96872-77" id="footnote-96872-77-backlink">[77]</a></sup> kişiliğine dönmemiz ve savaştan sonraki etkilerini de bu kişilikte yatan ikilikte aramamız gerekiyor. Aslında taşra ve kırsal yaşam tutkusu Heidegger’de ontolojik bir ilke olarak konjonktürel durumları aşıyor ve tüm “modernleşme” sürecine düşmanlık şeklini alıyordu. Bu yüzden de ister Habermas gibi felsefesinin belli bir tarihten sonra “ideolojileştiğini” düşünelim, ister Bourdieu ile birlikte, bu felsefenin aslında baştan aşağı “süblime olmuş bir siyasi söylem” olduğunu ileri sürelim, şu bir gerçektir ki Heidegger toplumsal düzene, değişmeye ve “ilerleme”ye karşı bir düşünürdü ve bu açıdan derinlemesine incelemiş olduğu Nietzsche ile aynı idealleri paylaşıyordu. Şu farkla ki, Nietzsche, mitleştirdiği aristokratik değerleri savunurken; Heidegger, toprak ve kan bağlarını yücelten şoven bir milliyetçiliğe kaymıştı. Oysa temel eseri hiç de bu yönde telkinler içermiyordu. <span class="ideitalik">Olmak ve Zaman</span> aslında doğum ile ölüm arasında sıkışmış kalmış insanların “aslî varoluş” macerasından doğan kaygıları ve “bunaltıları” anlatıyordu. İlginçtir ki İkinci Dünya Savaşı’ndan sonra 1920’lerin Almanya’sı koşulları (yenilgi, eziklik, iktisadi çöküntü vb.) Fransa’da ortaya çıkınca, Heidegger bu kez de Fransa’da (doğrusu Sartre’ın hayli özgürce yorumları çerçevesinde) yeniden itibar kazandı ve uluslararası üne kavuştu.<sup class="calibre2"><a href="../Text/felsefe_split_000.html#footnote%20-96872-78" id="footnote-96872-78-backlink">[78]</a></sup> Sartre’ın varoluşçu felsefesi –o yıllarda Marksistlerin sık sık altını çizdikleri gibi– “evrensel insan koşulu” statüsüne yükseltilmiş küçük burjuva dünyasının yapay (<span class="ideitalik">inauthentique</span>) yaşamına ve bu yaşamı “kötü niyet”le (<span class="ideitalik">mauvaise foi</span>) benimseyen “reziller”e (<span class="ideitalik">salauds</span>) isyan ediyor, yeni bir ahlak kuramı vaat ediyordu. Üstelik Sartre’da Heidegger’i de şaşırtan başka bir özellik daha vardı. Fransız filozof, Alman mandarinlerin asla düşünemeyeceği (ve düşünmek de istemeyeceği) şekilde, tiyatro eserleri, romanlar yazıyor, gazetecilik yapıyor, kısaca “her şeye burnunu sokarak” kamu hayatında bir yıldız gibi parlıyordu. Ne var ki Fransa’da yükselen güç 1930’ların Almanya’sında olduğu gibi şoven ve intikamcı bir milliyetçilik değildi. Yükselen güç, ilhamını nazizme direniş hareketinden alan ve iktisadi çöküntü, Cezayir Savaşı ve işsizlik gibi sorunlarla beslenen Marksist hareket idi. Kısa süre sonra Sartre da –hümanist ve cömert kişiliğine çok daha uygun düşen– bu hareket içinde yerini aldı. Varoluşçu filozof yeni eserinin sunuşunda Marksizmi “çağımızın aşılmaz ufku” olarak ilan ediyor, kendi felsefesini de Marksizmin “insanı unutarak” yaratmış olduğu boşluğu dolduracak antropolojik temel olarak öneriyordu.<sup class="calibre2"><a href="../Text/felsefe_split_000.html#footnote%20-96872-79" id="footnote-96872-79-backlink">[79]</a></sup> Kuşkusuz, Heidegger, komünist partilerin dışında gelişen ve dolaylı bir şekilde de olsa Marksizmle beraber kendi felsefesini de yücelten bu beklenmedik gelişmeye kayıtsız kalamazdı ve filozof, “hümanizm” hakkındaki uzun ve ünlü “mektup”unda, kendi felsefesini Sartre “hümanizm”inden kesin hatlarla ayırmakla beraber Marksistlere “verimli bir diyalog” çağrısını da ihmal etmedi.</p>

  <p class="normal1">Aslında, daha önce anlattığımız gibi, Heidegger Fransız felsefesine –dolaylı bir şekilde de olsa– daha 1930’larda, Kojève aracılığıyla ve bu düşünürün Marx’ı Hegelci bir perspektiften yorumlayan seminerleriyle girmişti.<sup class="calibre2"><a href="../Text/felsefe_split_000.html#footnote%20-96872-80" id="footnote-96872-80-backlink">[80]</a></sup> Kojève, Hegel’i de ancak Heidegger sayesinde anladığını söylüyordu. Oysa savaş sonrası dünyasında hızlı kalkınma ve sanayileşme sorunları Heidegger felsefesini farklı bir biçimde gündeme getirmişti. Kapitalizm hızla gelişiyor, teknolojiyi kontrolüne alan çok uluslu şirketler, bilimi ve üniversiteyi de kontrol eder duruma geliyorlar ve kıyasıya rekabetlerinde “çevre” sorunlarına aldırış etmiyorlardı. Böylece düşünürün, daha 1940’larda, “teknik” ve “teknoloji” konusunda farklı bir perspektifte geliştirdiği yorumlar bu koşullarda yeni bir anlam, yeni bir güncellik kazanıyordu.</p>

  <p class="normal">Heidegger, Modernizm ve Teknik: Tarihin Sonu mu?</p>

  <p class="normal1">Heidegger, modern tekniği, günlük dilde anlaşıldığı gibi bir amaca ulaşmak için kullanılan araçlar ya da bu araçları kullanan insanların etkinliği olarak değil, insanın var olmak sorunu, varlığın insana (<span class="ideitalik">Dasein’a</span>) belli bir biçimde “görünmesi” (<span class="ideitalik">das Entbergen</span>) olarak düşünüyordu.<sup class="calibre2"><a href="../Text/felsefe_split_000.html#footnote%20-96872-81" id="footnote-96872-81-backlink">[81]</a></sup> Bu “görünme” sadece insanla sınırlı bir olgu değildi; insan-varlık (<span class="ideitalik">Dasein-Sein</span>) ilişkilerinin işlevi idi ve insanı harekete geçiren enerji fonu olarak ortaya çıkıyordu. Başka bir deyişle varlık kendisini bir enerji deposu olarak insana arz ediyordu. Heidegger burada da –kendine özgü semantik incelikler içinde– mevcut bir kavramı (<span class="ideitalik">Gestell</span>) daha genişletilmiş bir anlamda kullanarak “arz etme” ve “donatma”dan söz etmiş<sup class="calibre2"><a href="../Text/felsefe_split_000.html#footnote%20-96872-82" id="footnote-96872-82-backlink">[82]</a></sup> ve analizini Eski Yunan’a uzanan bir evrim temelinde sunmuştur.</p>

  <p class="normal1">Eski Yunan dilinde çağdaş “teknik” sözcüğünün kökenini teşkil eden “<span class="ideitalik">techné</span>” terimi sadece insan zanaatını ve el becerisini değil, aynı zamanda estetik yaratıcılığı da (<span class="ideitalik">Poiesis</span>) içeren bir anlam taşıyordu. Ne var ki bu tekniği sonraları “kaygı verici bir öğe” haline getiren ve “bizleri tekniğin ne olduğunu sorgulamaya iten” şey, “modern teknik” olmuştu. Genellikle modern tekniğin modern bilimin ürünü olduğu kabul ediliyordu; oysa bunun tersi de doğruydu. Asıl sorulması gereken soru şuydu: “Modern tekniğin, kendisini doğa bilimlerini kullanmayı göze almaya sevk eden özü neydi?”.</p>

  <p class="normal1">Aslında modern teknik de varlığın “tezahürü” idi; fakat tekniği yöneten bu “tezahür” artık zanaatkâr ya da artistin “üretme” veya “yaratma”sı değil, tahrik etmesi, meydan okuması (<span class="ideitalik">heraus-fordern</span>) idi. Böyle bir tahrik ve meydan okuma ile doğa, “elde edilecek ve biriktirilecek bir enerji sağlama” durumunda bırakılıyordu.</p>

  <p class="normal1">Modern bilim, tarihî olarak modern tekniği öncelemiş gibi görünüyordu. Gerçekten de, kökeni Platon’a kadar uzansa da, modern bilim<sup class="calibre2"><a href="../Text/felsefe_split_000.html#footnote%20-96872-83" id="footnote-96872-83-backlink">[83]</a></sup> 17. yüzyılda doğmuş, modern teknik ise 18. yüzyılın ikinci yarısında uygulanmaya başlanmıştı. Modern bilimde ilk işaretleri Kopernic vermiş, fakat asıl “ontolojik devrim”, Descartes’ın algıladığımız her şeyi kesinlik içinde düşünen düalist felsefesi ile gerçekleşmişti ve Heidegger bunu düşünerek “atom bombası ilk kez Descartes’ın <span class="ideitalik">Cogito</span>’sunda patladı” demişti.<sup class="calibre2"><a href="../Text/felsefe_split_000.html#footnote%20-96872-84" id="footnote-96872-84-backlink">[84]</a></sup></p>

  <p class="normal1">Modern teknik insan ve özgürlük açısından “kaygı verici” bir durum yaratmıştı. “İster kabul edelim, ister etmeyelim, diyordu Heidegger, her yerde tekniğe zincirlerle bağlanmış ve özgürlüğümüzü kaybetmiş durumdayız; ona en kötü şekilde bağımlı olduğumuz an da, onu nötr bir şey olarak düşündüğümüz andır; çünkü günümüzde çok kabul gören bu anlayış bizi tekniğin özü hakkında kör kılıyor”.<sup class="calibre2"><a href="../Text/felsefe_split_000.html#footnote%20-96872-85" id="footnote-96872-85-backlink">[85]</a></sup> Tekniğin özü ise Parmenide’den sonra unutulmuş olan “varlık” sorunu idi ve Heidegger varlık, modern bilim ve modern teknoloji ilişkileri hakkındaki analizlerini, özellikle Nietzsche ile ilgili çalışmalarından sonra yapmıştı.</p>

  <p class="normal1">Heidegger’in el becerisine dayanan teknik ve sanattan kitlesel enerjiye dayanan modern teknolojiye geçişle ilgili yorumu ilginçtir ve bizlere sonuçları itibariyle Marksizmin “yabancılaşma” kuramını anımsatıyor. Ne var ki bu yorum –düşünürün her zamanki gibi küçümsediği– somut tarihî verilerin ve araştırmaların tamamen dışında olup, onları da temellendiren <span class="ideitalik">Dasein</span> analizine ve “asli tarih” anlayışına dayanıyor. Bu niteliğiyle Heideggerci “yabancılaşma” kuramı bireyleri tarihe aktif bir yapıcı olmaktan çok pasif bir tanık olarak katılan ve olup bitenleri bir kader olarak yaşayan varlıklar olarak görüyor. Düşünürün nazizme teslimiyeti –ya da son derece naif bir şekilde kendi yorumunu Nazilere kabul ettirme umudu– herhalde buradan kaynaklanmıştır. Kutsal kitapların dışında bir “kurtarıcı Allah” arayışı da aynı yorumdan kaynaklanıyor.</p>

  <p class="normal1">Heidegger modern tekniği bilim ve rasyonalizme bağlı ontolojik bir durum olarak görmeyen, sadece bu tekniğin kullanılış koşullarını eleştiren yorumcularla alay etmiştir. Gerçekten de kendisi bu analizleri yaparken Marksistler modern teknolojiyi sınıfsal araç olarak kullanan burjuvaziye karşı savaşıyorlar, Bergson gibi spiritüalistler ise “ölçüsüz derecede büyümüş bir vücut”a karşı denge sağlayacak bir “ruh ilavesi” (“supplément d’âme”) arıyorlardı. Oysa Heidegger bu teknolojiye toptan ve radikal bir biçimde karşıydı. Düşünür bu tutumunu Ren nehri ve teknolojik gelişmelerle ilgili bir gözlemini anlatırken açıkça ortaya koymuştur. Ona göre Ren kıyılarında kurulan elektrik santrali, nehri Hölderlin’in şiirine konu olan eski nehir olmaktan çıkarmıştı. Bu santral nehrin iki kıyısını birbirine bağlayan ve nehre ek bir parça oluşturan eski köprüye benzemiyordu. Bu teknolojik katkı ile beraber santral nehrin bir parçası olmaktan çıkmış, nehir santralin (ve ona bağlı teknoloji dünyasının) bir parçası haline gelmişti. Bu örneğin gösterdiği gibi sanayileşmenin özü buydu ve bu gelişme toptan dışlanmalıydı.</p>

  <p class="normal1">Sanayi devrimi ve modern teknoloji yadsınmalıydı; fakat olumlu planda ne yapılabilirdi?</p>

  <p class="normal1">Bu soruyu soranlara Heidegger, “bir şey yapmamalı; beklemeli” şeklinde yanıt vermiştir. Filozofun nasıl beklediğini ve beklerken neler yaptığını daha önce görmüş bulunuyoruz. Çağdaş izleyicilerinden D. Janicaud da, “teknik olarak mümkün olan her şeyin mutlaka gerçekleşmek zorunda olduğu” bu sanayileşme modeli karşısında yapılacak en iyi şeyin beklemek ve “düşünmek” (Heidegger gibi “düşünmek” T. T.) olduğu kanısındadır; çünkü “<span class="ideitalik">düşünmek</span>, her zamankinken fazla <span class="ideitalik">yapmak</span> anlamına gelmektedir.<sup class="calibre2"><a href="../Text/felsefe_split_000.html#footnote%20-96872-86" id="footnote-96872-86-backlink">[86]</a></sup></p>

  <p class="normal1">Soyut bir felsefeyi meslek ve hayat tarzı olarak seçenler için bu spekülasyonlar inandırıcı, hatta büyüleyici olabilir. Fakat bunların praksis felsefesi yandaşlarını ve bir kısım Marksisti nasıl “büyülediğini” anlamak zor olsa gerektir.<sup class="calibre2"><a href="../Text/felsefe_split_000.html#footnote%20-96872-87" id="footnote-96872-87-backlink">[87]</a></sup> Gerçekten de Frankfurt Okulu’ndan itibaren “Heidegger-mania”nın bir çekim merkezi haline geldiğini ve –nasıl aynı yıllarda <span class="ideitalik">Weberci Marksizm</span> ortaya çıkmışsa– bir de <span class="ideitalik">Heideggerci Marksizm</span> arayışının ortaya çıktığını görüyoruz. Buna neden, kuşkusuz, (aslında tarihî materyalizmin düşmanı olduğu unutulan) düşünürün sanayileşmeyi “yabancılaşma” şeklinde ele alan yaklaşımıdır. Heidegger’in öğrencilerinden H. Marcuse bu konuda büyücü ustadan nasıl etkilendiğini ve sonra nasıl kendine geldiğini çarpıcı terimlerle anlatmıştır. Towarnicki ile bir söyleşisinde, “Acil sorunların ortaya çıktığı bir dönemde yaşıyorduk; diyor Marcuse; Heidegger’in koyduğu şekilde ‘Olmak sorunu’ yavaş yavaş <span class="ideitalik">Sein und Zeit</span>’da varoluşla ilgili bizi heyecanlandıran somut betimlemelerin yerini aldı ve varoluş kategorileri –günlük hayat kategorileri– soyutlamalar içinde kaybolup gittiler. Durum tamamen tersine dönmüştü; praksise açılan hiçbir kapı yoktu”.<sup class="calibre2"><a href="../Text/felsefe_split_000.html#footnote%20-96872-88" id="footnote-96872-88-backlink">[88]</a></sup></p>

  <p class="normal1">Praksise açılan bir kapı yoktu; fakat Heidegger’in analizleri yine de büyüleyici etkilerini sürdürmekte devam ettiler. Bourdieu’nün alaylı bir şekilde anlattığı gibi, tutarlı bir Marksist olan H. Lefebvre bile, “Heidegger’in tam anlamıyla materyalist olduğunu” söylüyor, düşünürün “tarihi-kozmik vizyonu ile Marx’ın pratik tarihî maddeciliği arasında bir antagonizmanın bulunmadığını” iddia ediyordu. F. Châtelet ise bu uyumu açıklarken “Marx ile Heidegger arasındaki ortak fon ve onları birbirine bağlayan şey, diyordu, bizzat yaşadığımız devirdir; ileri sanayi uygarlığı ve tekniğin küreselleşmiş olmasıdır.”<sup class="calibre2"><a href="../Text/felsefe_split_000.html#footnote%20-96872-89" id="footnote-96872-89-backlink">[89]</a></sup> Öyle görünüyor ki Châtelet, Marx’dan sonra iki dünya savaşı yaşandığını, Almanya’da Nazilerin iktidarı gasp ettiğini ve Heidegger’in de onlarla iş birliğinde bir sakınca görmemiş olduğunu önemli bulmuyordu. Sanırım temel yanılgısı şu gözleminden kaynaklanıyordu: “Her iki düşünürün ortak noktası en azından inceledikleri nesnenin (‘objet’nin) aynı olmasıdır (…) Bu kendilerini, örneğin, nesnenin şu veya bu şekildeki özel görüntülerini inceleyen <span class="ideitalik">sosyologlardan ayırıyor</span>” (italikler metinde). Oysa <span class="ideitalik">Olmak</span> ile <span class="ideitalik">Olan</span> (<span class="ideitalik">Sein und Seiende</span>) arasında ayrım yaparak “olanlar”la uğraşmayı, dolayısıyla bilimi ve tarihçiliği aşağılayan Heidegger idi; buna karşılık Marx materyalist bir ön-kabulden hareket ediyor, fakat bilimi ve gerçekleri kutsallaştırılmış bir “Olmak” ilkesinde değil, “olan”lar dünyasında arıyordu. Bu yüzden Heidegger burnunun ucunda cereyan eden olayları anlayamazken, Marx “sanayi toplumu”nun ve kapitalizmin günümüzde ne şekil alacağını dahi (örneğin kapitalist gelişmenin Atlantik kıyılarından Büyük Okyanus kıyılarına kayacağını) yüz elli yıl önce haber verdi.</p>

  <p class="normal1">Heidegger 20. yüzyıl düşüncesini derinden etkiledi; fakat herhalde istediği yönde etkileyemedi. Nietzsche gibi, onun da sorunu ezilenlerin kurtuluşu ve tarih serüvenine katılmaları değildi. Nietzsche aristokratik değerleri, Heidegger ise Karaorman’daki köylü küçük burjuva yaşamını kaybetme korkusu içinde yaşadı ve her ikisi de “pleb”lere dudak bükerek baktılar. Bu nedenle, eğer görselerdi, örneğin kendilerinden esinlendiğini söyleyen “pleb tarihçisi”<sup class="calibre2"><a href="../Text/felsefe_split_000.html#footnote%20-96872-90" id="footnote-96872-90-backlink">[90]</a></sup> M. Foucault’ya herhalde pek de sempati duyamazlardı. Zaten Foucault’nun da bir ayağı Marx’daydı ve düşünür komünist partilerin “<span class="ideitalik">Marksist-Leninist Vulgate</span>” olarak nitelediği yorumuna nefret duymasaydı herhalde ilham kaynaklarını çok daha haksever bir şekilde ortaya koyardı. Nitekim hocası ve yakın dostu L. Althusser de bir ara Heidegger’e merak sarmış, fakat “köy papazı yönüyle sonunda kendisini sinirlendiren” bu düşünürden uzaklaşmıştı.<sup class="calibre2"><a href="../Text/felsefe_split_000.html#footnote%20-96872-91" id="footnote-96872-91-backlink">[91]</a></sup></p>

  <p class="normal1">Heidegger’in, çağımızda, genel olarak toplum bilimciler ve tarih-yazıcılığı üzerindeki etkileri ne oldu?</p>

  <p class="normal1">Bu alanlarda düşünürün doğrudan bir etkisi olduğunu herhalde söyleyemeyiz. Zaten böyle bir amacı da yoktu. Heidegger “öz” ve “asli” ile uğraşıyordu ve düşünce alanını bilim ve “ontik tarih”ten titizlikle ayırmıştı. Fakat yine de felsefecileri somut sorunlardan uzaklaştıran ve salt spekülatif düşünceye hapseden etkileriyle bu alanlarda daha çok kısıtlayıcı bir rol oynadı. Bu ise aşağıladığı teknolojik devrimleri çıkarlarının başlıca aracı yapan burjuvazinin tam da istediği bir şeydi. Uluslararası kapitalizme yön veren komuta merkezleri Heidegger’i ön plana çıkarmadılar; zaten gizemli filozofu okuyup anlayacak bir birikime sahip değildiler. Sadece aklı, akılcılığı ve Aydınlanmayı sorgulayan tüm düşünce akımlarını “<span class="ideitalik">Postmodern</span>” olarak damgalayarak yücelttiler ve kontrol ettikleri tüm basın tröstlerini de geniş ölçüde <span class="ideitalik">Postmodernizm</span> propagandası için seferber ettiler.<sup class="calibre2"><a href="../Text/felsefe_split_000.html#footnote%20-96872-92" id="footnote-96872-92-backlink">[92]</a></sup> Kökeni Fransa’da olan bu dalga Amerika’da “<span class="ideitalik">French Theory</span>” olarak markalaştı ve dünyaya yayıldı.</p>

  <p class="normal1">Toplum bilimci ve tarihçilere, özellikle de tarihî maddeci araştırıcılara gelince, onlar genellikle “Olmak”la ilgili zarif analizlere kulaklarını tıkadılar ve sabırla doğru bildikleri yöntemi uygulamaya devam ettiler. Eğer önümüzdeki dönemde, Heidegger’in keşfettiği gizemli “ışıma”yı (<span class="ideitalik">Lichtung</span>) değil de, 18. yüzyıl düşünürlerinin ve izleyicilerinin sağladıkları “Aydınlanma”yı (<span class="ideitalik">Aufklärung</span>) umut ediyorsak, sanıyorum ki bakışlarımızı yine de onlara çevirmeliyiz.</p>

  <p class="normal">Bilanço ve Perspektif<sup class="calibre2"><a href="../Text/felsefe_split_000.html#footnote%20-97771-1" id="footnote-97771-1-backlink">[1]</a></sup></p>

  <p class="normal1">Çağdaş insan toplumsal ve bireysel olayları çeşitli disiplinler aracılığıyla anlamaya çalışıyor: Sosyoloji, ekonomi, antropoloji, tarih vb. Ne var ki bu disiplinlerin de tarihî bir evrimin ürünü olduğunu çoğu kez unutuyor. İnsanlar kolektif yaşam içinde dil ve düşünceyi yaratırken bu evrimin başlangıcını da sorguladılar.</p>

  <p class="normal1">Yuhanna’nın İncil’i “başlangıçta söz vardı” diye başlar. Daha sonra İslam ilahiyatı da aynı inancı paylaşmıştır. İsa’dan bin sekiz yüz yıl kadar sonra ise, Goethe, “başlangıçta edim vardı” demişti.</p>

  <p class="normal1">Söz mü, edim mi?</p>

  <p class="normal1">Bu tartışma ilahiyatçı ve filozofları Goethe’den sonra daha iki yüz yıl meşgul etti. Fakat unutmayalım ki yakın ceddimiz <span class="ideitalik">homo sapiens</span>’in <span class="ideitalik">hominide</span> ailesinden kopmasına kadar milyonlarca yıllık bir süre geçti ve bu süre içinde insanlar anlamlı bir söz söyleyemeden yaşam kaygısı içinde doğayla boğuşmak zorunda kaldılar. Dil kolektif edim içinde doğdu ve yazı da, C. Lévi-Strauss’un ifadesiyle, “kast ve sınıf toplumlarını yaratacak olan çatlaklara ve kırılmalara” eşlik ederek “insanların insanları köleleştirmesinin, onları kumanda etmesinin ve eşyayı mülkleştirmesinin aracı olarak ortaya çıktı”.<sup class="calibre2"><a href="../Text/felsefe_split_000.html#footnote%20-97771-2" id="footnote-97771-2-backlink">[2]</a></sup></p>

  <p class="normal1">İnsanı hayvanlardan ayıran farklar Eski Yunan’dan beri insanları düşündürmüştür. Bugün biliyoruz ki insanın insan olabilmesi için iki ayak üzerinde durması ya da beyninin zamanla büyümesi gibi fizikî farklılaşmalar yeterli olmamıştı. Dönüşümü, bunları da belirleyici başka bir değişken sağladı. “İnsanı hayvanlardan bilinçli olmasıyla, dinle ve istenilen her şeyle ayırmak mümkündür; diyordu Marx; fakat onlar kendilerini hayvanlardan ancak var olma araçlarını <span class="ideitalik">üretmeye</span> başlamalarından itibaren ayırt etmeye başladılar ve bu da vücutlarının uzuvlaşması sayesinde mümkün oldu” (italikler Marx’ın).<sup class="calibre2"><a href="../Text/felsefe_split_000.html#footnote%20-97771-3" id="footnote-97771-3-backlink">[3]</a></sup></p>

  <p class="normal1">İnsan uzuvlarının farklı biçimlerde işlevselleşmesi aslında çok uzun bir tarihî sürecin ürünü idi ve bu süreç içinde insanın yapıcı gücü kollardan ellere geçerek insan eli, “kendi kendine çalışan araçlarda süreci başlatan bir motor” işlevi yüklendi. Ve böylece, daha 4. yüzyılda Niksarlı ilahiyatçı G. de Nysse’nin söylediği gibi, “Bu farklı işlevselleşme sayesindedir ki insan zihni, bizlerde, bir müzisyen gibi, dili üretti ve konuşma yeteneğine sahip varlıklar haline geldik. Eğer vücudun ihtiyaçları için zor ve zahmetli beslenme görevini ağzımız yüklenseydi, bu ayrıcalığa asla sahip olamazdık. Ne var ki bu görevi ellerimiz üstlendi ve ağzımızı konuşma işlevi için özgür kıldı.”<sup class="calibre2"><a href="../Text/felsefe_split_000.html#footnote%20-97771-4" id="footnote-97771-4-backlink">[4]</a></sup> Bu saptamayı aktaran Fransız paleontoloğu iki ayak üzerinde durma ve ellerin serbestleşmesi sürecine “konuşma işlevi için hazır hale gelmiş bir beynin de eşlik ettiğini” söylüyor ve “insan somut araçlar ve (soyut) semboller üretiyor; bunların her ikisi de aynı sürece, daha doğrusu aynı temel donanıma dayanıyor” diye ekliyor.<sup class="calibre2"><a href="../Text/felsefe_split_000.html#footnote%20-97771-5" id="footnote-97771-5-backlink">[5]</a></sup></p>

  <p class="ortayazi">***</p>

  <p class="normal1">İnsanlar doğa içinde ve doğanın bir parçası olarak yaşam kavgalarına avcı-toplayıcı <span class="ideitalik">tüketiciler</span> olarak başladılar. Toprağa yerleşerek <span class="ideitalik">üretmeye</span> başlamaları, farklı iklim ve coğrafya koşulları içinde, M.Ö. 8 000 ile 3 000 yıl öncesine yayılan geniş bir zaman diliminde gerçekleşti. İnsanlık tarihinin en büyük devrimini teşkil eden neolitik dönüşümle ilk çiftçi ve ilk çobanı temsil eden figürler (Kutsal Kitapların Kabil ve Habil’i) bu evrim içinde ortaya çıktı.<sup class="calibre2"><a href="../Text/felsefe_split_000.html#footnote%20-97771-6" id="footnote-97771-6-backlink">[6]</a></sup></p>

  <p class="normal1">Doğayla kavgada aracı olan üretim araçlarının üretilmesi iş bölümünü daha da hızlandırmış, kadınla erkek arasındaki ilk ve doğal iş bölümüne zaman akışı içinde yenileri eklenmişti. Fakat iş bölümündeki asıl devrimi, toplumsal sınıfların ve devletin ortaya çıkmasına da yol açacak şekilde, <span class="ideitalik">fizik emek</span> ile <span class="ideitalik">entelektüel emeğin</span> <span class="ideitalik">ayrışması</span> sağladı. Bunun için de doğrudan üreticilerin herkese yetecek miktarı aşan bir “fazla ürün” yaratması ve bu sayede bazı insanların aç kalma kaygısı olmadan kendilerini okuma, yazma ve manevi önderlik işlevlerine verebilmeleri mümkün olmuştu.<sup class="calibre2"><a href="../Text/felsefe_split_000.html#footnote%20-97771-7" id="footnote-97771-7-backlink">[7]</a></sup> Bu ayrışmada üretim araçlarını ve “fazla ürünü” kontrol edenler –çok sonraları Hegel’in “efendi-köle diyalektiği” olarak niteleyeceği zıtlaşma içinde– kendi hemcinslerinin çoğunu da maddi bir araç haline getirmeyi başardılar. Antik uygarlıklar bu köleci temel üzerine kuruldu ve ilk “bilge”ler de (kâtip, rahip, sanatkâr) “efendi”lerin meşruiyetini sağlamak işlevini üstlendiler. Özgür düşünce ve evreni doğa-üstü güçlerden bağımsız olarak anlama çabası Eski Yunan’da bu “bilge”ler arasında doğdu ve “filozof” sözcüğü de zaten bu uygarlıkta “bilgelik dostu” anlamına geliyordu.</p>

  <p class="ortayazi">***</p>

  <p class="normal1">Eski Yunan’da bilimler <span class="ideitalik">Mantık, Fizik ve Etik</span> şeklinde üçe ayrılıyordu ve bu üç bilim genel bir kuram oluşturan “felsefe”nin ya da “metafizik”in dallarını teşkil ediyordu. İyonya’lı ve Atina’lı düşünürler bilimin <span class="ideitalik">kavram</span> ve <span class="ideitalik">teori</span> dediğimiz iki temel aracını keşfettiler. Teori, Atina’da kamusal müsabakalara temsilci olarak gönderilen ve <span class="ideitalik">Kosmos</span>’un temaşasında kutsallık duygusu içinde coşan <span class="ideitalik">Theoros</span>’un adından kaynaklanıyordu ve <span class="ideitalik">Theoros</span> sözcüğü felsefe diline <span class="ideitalik">Theoria</span> (gözlemek, temaşa etmek) olarak geçti.<sup class="calibre2"><a href="../Text/felsefe_split_000.html#footnote%20-97771-8" id="footnote-97771-8-backlink">[8]</a></sup> Bu temaşa fikri de, içerdiği (değişen) <span class="ideitalik">zaman</span> ve (değişmeyen) <span class="ideitalik">olmak</span> ayrımı ile bugün özne-nesne ikilemi dediğimiz ikileme ve ontolojik sorgulamaya yol açıyordu. Böylece, (değişen) <span class="ideitalik">zaman</span> içinde konumlanan insan, (değişmeyen) <span class="ideitalik">Kosmos</span>’u gözleyerek onun ölçütlerine uymak istiyor ve taklit (mimesis) yoluyla ona benzemeye çakışıyordu. İnsan zihni, <span class="ideitalik">Kosmos’</span>un düzenli hareketine (“kanun”lar) ve ritmine (dans ve müzik) uyabildiği ölçüde de teori, pratik yaşama geçmiş oluyordu. Böylece, teori, insan yaşamına damgasını vuruyor ve <span class="ideitalik">Kosmos</span>’un disiplinine uygun bir davranış modeli (ethos) yaratıyordu. Bu teori anlayışı en iyi ifadesini Platon’da buldu ve sonra da modern felsefe ve bilimin doğuşunda belirleyici oldu.</p>

  <p class="ortayazi">***</p>

  <p class="normal1">Ontolojik planda Yunan filozofları “töz”cü idiler ve evreni okullara göre değişen “töz”lerle (<span class="ideitalik">Ousia</span>) açıklıyorlardı. Kurucu baba Thales’e göre her şeyin özü “su” idi ve her şey suya dönüşebilirdi. Buna karşılık evreni ateş, hava, toprak gibi “töz”lerle açıklayan filozoflar da vardı. Fakat daha sonraki gelişmeleri belirleyen asıl ontoloji tartışması Parmenides ve Heraclitus arasındaki görüş ayrılığı ile başladı. Bu sorun, tekil veya çoğul; değişen veya değişmeyen; geçici veya kalıcı varlık antagonizmaları üzerine kurulmuştu.</p>

  <p class="normal1">Parmenides, iki bin beş yüz yıl kadar sonra Heidegger’in “unutulmuş olması”ndan şikâyet edeceği “<span class="ideitalik">Varlık</span>”ı, aşkın bir Allah fikrini çağrıştıracak şekilde felsefesine temel taşı yapmıştı. “Böyle bir <span class="ideitalik">Varlık</span> anlayışı, diyor J. Hersch, yani her türlü imgeyi, antropomorfizmi aşan, özü aşkınlık olan bir Allah anlayışı tüm tarihi boyunca Batı düşüncesinde bir ana damar gibi mevcuttur.”<sup class="calibre2"><a href="../Text/felsefe_split_000.html#footnote%20-97771-9" id="footnote-97771-9-backlink">[9]</a></sup> Buna karşılık Heraclitus, felsefesini tamamen aksi yönde bir ilkeye dayandırmıştı: <span class="ideitalik">Varlık</span> devamlı değişiyordu; değişim aynı zamanda yok olma ve yenilenme demekti ve değişmeyen tek şey de bizzat değişimin kendisi idi. Bu yüzden de, filozofun ünlü formülüyle, “aynı nehirde iki kere yıkanmak mümkün değildi”.</p>

  <p class="normal1">Parmenides’le Heraclitus’un birbiriyle zıtlaşan sistemleri âdeta Batı düşüncesini biçimlendiren ana damarı teşkil ettiler. Bu yüzden yine Hersch’le beraber diyebiliriz ki, bu iki filozof “tüm felsefe tarihi boyunca, sayelerinde temel soruların devamlı sorulduğu iki sembol olarak kaldılar”.<sup class="calibre2"><a href="../Text/felsefe_split_000.html#footnote%20-97771-10" id="footnote-97771-10-backlink">[10]</a></sup> Onlardan yüz yıl kadar sonra da, bu kez Platon ile öğrencisi Aristo arasındaki çatışma, felsefe dünyasında, günümüze kadar gelecek sorgulamaları tahrik eden ikinci bir damar oluşturmuştu.</p>

  <p class="normal1">Platon sistemini “Tek”çi bir ontoloji üzerine oturtmuştu ve bu “Tek” ya da “Üstün Varlık” hiyerarşik bir dizi oluşturan “cins” ve “tür”lerin hepsinde ortak bir “Töz”dü. Bilgi ve değerlerimizi ise “<span class="ideitalik">İde</span>”ler sayesinde ediniyorduk. Ve <span class="ideitalik">İde</span> de en az iki ampirik nesnede ortak olan bir nitelikti. Böylece her nitelik (güzellik, iyilik, büyüklük, eşitlik… vb) bir <span class="ideitalik">İde</span> oluşturuyordu. <span class="ideitalik">İde</span>’ler dünyası öznelerin dışında, aşkın bir dünya idi. Oysa bizler, bir mağarada zincirlere vurulmuş ve sırtı güneşe dönük insanlar gibi, gerçeklerden kopuk bir gölgeler dünyasında yaşıyorduk. Gerçeklere ulaşmak için zincirleri kırmak, gözleri kamaştıran güneşe bakmak ve artık her şeyin gölgesini değil aslını görmek gerekiyordu.</p>

  <p class="normal1">Platon bu ünlü metaforuyla şunu anlatmak istemişti: Gerçeklere ancak evrensel nitelikte olan ve “değer” teşkil eden “<span class="ideitalik">İde</span>”lerin ampirik gözlemlerimizle buluşması sayesinde ulaşabiliyorduk. Ne var ki Platon’daki bu genel-özel, aşkın-içkin ikilemi öğrencisi Aristo’nun itirazına uğradı ve günümüze kadar gelen bir tartışmanın temelini oluşturdu. Nesneler dünyasına dönük olan Aristo “cins” ve “tür”leri birbirinden kopuk ve iletişimsiz kategoriler olarak kabul ediyordu; Ortaçağ’a egemen olan “bilimler”i de bu espri içinde yarattı.</p>

  <p class="normal1">Platon’un felsefesi <span class="ideitalik">evrensel formlarla ampirik olgular</span> arasındaki buluşmaya dayanıyor, insanı da bu sistemde iki öğeyi bütünleştirmeye çalışan dramatik bir konuma yerleştiriyordu. Aristo’nun sisteminde ise “bilim”ler, “kategoriler” (kavramlar) aracılığıyla ampirik dünyadaki nitelik ve nicelik sorunlarıyla uğraşıyor, felsefe ise “<span class="ideitalik">Varlık</span>”ın “ilk nedenler”ini bulmaya çalışıyordu.</p>

  <p class="ortayazi">***</p>

  <p class="normal1">Antik Yunan’da “tarih” bilim sayılmıyordu. Herodot ve Thucydides gibi tarihçiliğin babası sayılan isimlerin bu uygarlığın ürünü olması da bu kanıyı değiştirmemişti. Aristo özellikle bu noktanın altını çizmiş ve “özel”le uğraşan tarihçilerin karşısına “genel” ile uğraşan şairleri ve trajedi yazarlarını koymuştu.</p>

  <p class="normal1">Yunan düşüncesinin büyük yaratıcılığı site devletlerinde “mit”lerle düşünmenin yerini rasyonel düşüncenin almasında kendisini göstermişti. Yüzyıllar sonra Plutharkos’un dediği gibi, aynı süreç içinde “tarih de, bir arabadan iner gibi şiirden indi ve yürüyerek, düzyazı sayesinde gerçeği mitlerden ayırdı”. Ne var ki Ortaçağ düşünürleri bu konuda Plutharkos ya da Ciceron’u değil, <span class="ideitalik">Büyük Usta</span> Aristo’yu izlediler ve hayli itibarsız bir statüde olan <span class="ideitalik">kronik</span> ve <span class="ideitalik">yıllık</span> yazarlarına “bilim adamı” gözüyle bakmadılar.</p>

  <p class="ortayazi">***</p>

  <p class="normal1">Ortaçağ düşüncesi ilahiyatın egemen olduğu bir düşünceydi; fakat kimilerinin sandığı gibi “bin yıllık karanlık” da değildi. Nitekim Rönesans’ı hazırlayan ilk kıvılcımlar bu çağda ateşlendi. Rahip Abelard, Saint-Anselme’in izinde, Allah’ın varlığını akılcı yolla kanıtlamaya çalışarak “kuşku”nun insanı araştırmaya, araştırmanın da “gerçeğe” götürdüğünü söylüyor; Endülüslü İbn Rüşd ise iman ile saf aklı, sıradan insanların “dinî gerçeği” ile seçkinlerin (filozofların) “felsefi gerçeği”ni ayıran “çifte hakikat” felsefesiyle seküler düşünceye kapıları aralıyordu. Bu gelişmelere de 11. yüzyılın devrim niteliğindeki sosyoekonomik dönüşümleri eşlik teşkil etmişti.</p>

  <p class="normal1">Gerçekten de kökeni 11. yüzyılda tarım teknolojisindeki yeniliklere ve yeni bulunan gümüş madenlerine uzanan bu devrim, ticareti geliştirerek tüm Akdeniz’e yayıldı. Hristiyanlığın ürünü olan, fakat giderek Antik çağlara ait “döngüsel zaman” anlayışının yerini alan “ereksel (teleolojik) zaman” anlayışı da yine bu dönemde yaygınlaşmaya başladı. Museviliği evrenselleştiren Hristiyanlığın başlattığı ve herkesin hesap vereceği <span class="ideitalik">Büyük Mahkeme</span> “telos”una yönelik bu zaman anlayışı, yine evrensel potansiyel taşıyan kapitalist üretim biçiminin gelişmesine paralel olarak dünyaya yayıldı.</p>

  <p class="ortayazi">***</p>

  <p class="normal1">Rönesans yeni bir felsefe getirmedi; fakat Cusa’lı Nicholas’nın düşünceleri seküler düşünceyi güçlendirici tezler içeriyordu. İtalyan düşünür elbette ki “uhrevi dünya”yı yadsımıyordu; fakat Anselme ve Abelard gibi Allah’ı akıl yoluyla anlayabileceğimize de inanmıyordu. Ona göre Allah’a, yani bilinmeyenin bilinmesine ancak <span class="ideitalik">visio intellectualis</span> yoluyla ulaşabilirdik. Bu yüzden kendisini mistisizme kaymakla eleştirenler de oldu; fakat aslında N. de Cusa kuşkucu düşünceyi öne çıkarıyor, Socrates’in başlattığı “aklın eleştirisi” yolunda bir adım daha atıyordu.</p>

  <p class="normal1">Rönesans, Leonardi Bruni, Poggio Bracciolioni, Francesco Guicciardini gibi önemli tarihçiler ve Machiavelli gibi büyük bir siyaset kuramcısı yetiştirdi. Bunlardan Guicciardini tarihî olaylara pozitivizmin habercisi diyebileceğimiz bir yaklaşımla eğiliyor, ilahi mucizeleri yok sayıyor ve doğa dışı şeylerle uğraşanlara deli gözüyle bakıyordu. Oysa 18. yüzyıl düşünürlerinin “sivil toplum” adını verecekleri toplumsal alan burada da belirleyici bir rol oynamıştı. Venedik, Floransa ve Lombardia’da filizlenen kapitalizm rasyonel düşünceyi geliştiriyor ve “aşkın dünya” tutkusu giderek aşınıyordu. 17. yüzyılın büyük rasyonalist düşünürleri (Descartes, Spinoza, Leibniz) sistemlerini bu temeller üzerine kurdular.</p>

  <p class="ortayazi">***</p>

  <p class="normal1">Rönesans kavramı o dönemde yaşayan sanatkâr ve düşünürlerin kendi çağlarına verdikleri bir isim değildi. “Yeniden doğuş” anlamına gelen bu kavram çok daha sonraları icat edildi ve 19. yüzyılın ünlü tarihçilerinden Jacob Burckhardt’ın bu konuda klasikleşen eseri sayesinde yaygınlaştı. Buna karşılık insan aklını ön plana çıkararak modernizmi başlatan 18. yüzyılı bizzat kendi düşünürleri <span class="ideitalik">Aydınlanma</span> yüzyılı olarak tanımladılar. Fransa’da Voltaire, Almanya’da Kant, içinde bulundukları çağı böyle adlandırıyordu.</p>

  <p class="normal1">Aydınlanma yüzyılı modern sınıfların doğduğu, kapitalizmin ulusal temelde hızla geliştiği ve aklın geniş ölçüde din ve ilahiyatın vesayetinden kurtulduğu yüzyıl oldu. “Aydınlanma’nın temel noktası, diyordu Kant, insanların bizzat kendilerinin sorumlu oldukları vesayet durumundan, özellikle de <span class="ideitalik">din konularındaki vesayetten</span> çıkmalarıdır; çünkü dinî vesayet tüm vesayetlerin hem en zararlısı hem de en onur kırıcısıdır”.</p>

  <p class="normal1">Din ve teolojinin vesayetinden giderek kurtulan akıl, yaratıcılığını en çok toplum bilimleri ve felsefe alanında ortaya koydu. Zaten bundan doğal bir şey de olamazdı; çünkü daha 17. yüzyılda Galile ve Newton evrenin yasalarını keşfetmiş, gerçek bilimin yolunu açmışlardı. Artık insan ve toplum üzerinde düşünenlere de onları izlemek, onları taklit etmek kalıyordu. Bu arayış sürecinde insan ilişkilerini yöneten kanunlarla ilgili anlayış da değişti ve farklı bir “kanun” fikri doğdu. Fransa’da Rousseau ilk insanların “doğal yaşam”larını kavramaya çalışıyor; Montesquieu din ve ahlak kökenli kanunları değil, maddi koşulların yarattığı “kanun”ları sorguluyor; Voltaire ulusların örf ve âdetlerini kutsal miraslar olarak değil, nesnel olgular olarak inceliyordu. Kapitalist gelişmede başı çeken İngilizler ise ampirizm tutkuları içinde doğa bilimlerine en büyük katkıyı sağlarken, iktisatta da temel kuramları geliştirdiler.</p>

  <p class="normal1">Ne var ki bütün bunlar “bütünlük”ten yoksundu; “sistem”sizdi. Ve sistem de Almanlardan geldi. “Alman idealizmi” adı altında Kant’la başlayan sistematik felsefe, Hegel ile aklın “a priori” kategorilerinden temizleniyor ve felsefe tarihiyle tarih felsefesini özdeşleştiren bir diyalektik devinime dönüşüyordu. Oysa Hegel’de de sonunda “sistem” fikri ağır bastı ve diyalektik akış “Mutlak Espri” ile donarak kalıplaştı. “Ansiklopedi” ile tüm bilgiler Prusya Devleti’nde somutlaşıyor, tarih de böylece sona eriyordu.</p>

  <p class="normal1">Tarih elbette ki bitmemişti. Aksine, Hegel’in de büyülenerek izlediği Fransız Devrimi yepyeni bir çağın habercisiydi ve bunu en iyi anlayanlar da bazı Fransız tarihçileri oldular. Felsefe ve toplum bilimlerindeki gelişmelere kayıtsız kalan tarihçiler toplum düzenini altüst eden bir devrim karşısında aynı kayıtsızlığı gösteremezlerdi. Kaldı ki tüm 19. yüzyıl –toplum kesimlerine göre değişen duyarlıklar içinde– devrim tartışmaları içinde geçti.<sup class="calibre2"><a href="../Text/felsefe_split_000.html#footnote%20-97771-11" id="footnote-97771-11-backlink">[11]</a></sup></p>

  <p class="normal1">Almanya’da <span class="ideitalik">Tarih Okulu</span>’nun önde gelen temsilcisi L. Ranke tarihî olayları “gerçekten cereyan ettikleri gibi” anlamaya çalışır ve bunların arkasında da bir “ilahi el” ararken, Fransa’da Guizot, Thierry ve Mignet gibi tarihçiler devrimi eski halklar (Gaulois’lar-yeni burjuvalar) ve fetihçi halklar (Franklar-aristokratlar) arasındaki sınıf kavgası olarak görüyorlardı. Fakat pozitivizmin egemen olduğu bir dönemde kuramsal kaygılardan uzaktılar ve etnik boyutunu ön plana çıkardıkları sınıf kavgasını “burjuva devrimi” ile bitirdiler. Henüz başlamakta olan asıl kavgayı –burjuvazi-proletarya kavgasını– görmezden gelmişlerdi.<sup class="calibre2"><a href="../Text/felsefe_split_000.html#footnote%20-97771-12" id="footnote-97771-12-backlink">[12]</a></sup> Nasıl iktisatta Ricardo, Marx’ın dediği gibi sınıf çelişkilerini “saf bir şekilde toplumların doğal, değişmez kanunu olarak formüle etmiş” ise, Fransa’da da toplumsal tarihçiliğin kurucuları burjuvazinin aristokrasiyi yenmesi ile sınıf kavgasının ve tarihin bittiği kanısına varmışlardı.</p>

  <p class="normal1">Tarihî maddecilik bu yanılgının eleştirisi üzerine kuruldu.</p>

  <p class="ortayazi">***</p>

  <p class="normal1">19. yüzyılda 1830, 1848 ve 1871 devrimlerine yol açan sınıf kavgaları ve sınıf sömürüsü hiçbir düşünürün görmezden gelebileceği şeyler değildi. Bu hareketler zaten geniş ölçüde üniversite dışına taşınmış olan toplum bilimleri için yeni bir motivasyon kaynağı oldular. Vahşi kapitalizm feodalizmde benzeri olmayan “yeni fakirler” yaratmıştı ve <span class="ideitalik">pauperism, proleter</span> (vb.) gibi yeni sözcükler de bu yıllarda icat edildi. Yine aynı yıllarda filantropik dernekler kuruluyor, halkın ihtiyaçlarından hareket eden yeni bir iktisat ilmi tasarlanıyor, vicdan sahibi iş adamları toplumcu ütopyalar geliştiriyordu. İşçi sınıfının hazin durumu ve çalışma koşulları bu bağlamda somut araştırmaların konusu haline geldi. Tarihî maddeciliğin kuruluşunda da Engels’in İngiliz işçi sınıfının somut yaşam koşulları ile ilgili çalışması çıkış noktası teşkil etti.</p>

  <p class="ortayazi">***</p>

  <p class="normal1">Tarihî maddeci kuramda “aşkın ego”lara ve “<span class="ideitalik">a priori</span> kategori”lere yer yoktu; toplumsal ilişkiler, Darwin’in izinde, nesnel olgular şeklinde açıklanıyordu. İnsanlar yaşamlarını sürdürmek için doğayla savaşırken aralarında kurdukları ilişkilerle “ikinci bir doğa” yaratmışlar, fakat bu kez de bu “ikinci doğa”nın esiri olmuşlardı. Kendilerini yabancılaştıran bu ilişkilerden kurtulmak için yeni bir savaş vermek ve bu insan ürünü “ikinci doğa”yı yenmek zorunda idiler.</p>

  <p class="normal1">Aslında bu zorunluluk daha 18. yüzyılda Aydınlanma düşünürleri tarafından anlaşılmıştı. Rousseau insanları “zincirlere vuran” bu ilişkilerin ancak yeniden “doğaya dönüş” ile kırılacağına inanıyor; Kant “ebedi barış”ı özgür ulusların kuracağı <span class="ideitalik">Milletler Cemiyeti</span>’nde arıyor; ütopyacı sosyalistler de eğitim ve planlama yoluyla özgür ve eşitçi bir toplum düzeni kurmayı düşlüyorlardı. Ne var ki bunların hiçbirisi gerçekçi değildi. İnsan özgürlüğünü ortadan kaldıran ve insan ilişkilerini “mal fetişizmi” esasına göre düzenleyen şey, aslında kapitalizmin temelinde yatan olgu, yani <span class="ideitalik">üretimin kolektif yapısıyla üretim araçlarının bireysel mülkiyeti arasındaki çelişki</span> idi. Tarihin motor gücünü teşkil eden sınıf kavgası da bu çelişkiden kaynaklanıyor ve yeni bir <span class="ideitalik">toplumsal zaman</span> anlayışına dayanıyordu. Bu anlayış <span class="ideitalik">ereksel</span> tarih anlayışı olmadığı gibi Fransız Devrimi’nin kitlelere mal ettiği tekdüze, doğrusal, <span class="ideitalik">ilerlemeci</span> tarih anlayışından da farklı idi.<sup class="calibre2"><a href="../Text/felsefe_split_000.html#footnote%20-97771-13" id="footnote-97771-13-backlink">[13]</a></sup></p>

  <p class="normal1">Tarihî materyalizme göre tarih belli koşullarda yaşayan insanların eseriydi ve çelişkiler içinde, ileri-geri dalgalanmalar halinde ilerliyordu. Bir vesileyle Marx’ın söylediği gibi, çoğu kez de “kötü taraftan” ilerliyordu. Kısaca devrim mutlak değildi; insanlar ancak bilinçli ve örgütlü bir savaş sonunda “ikinci doğa”yı yenebilir, mal ilişkilerini insan ilişkilerinin önüne geçiren esaret zincirlerini kırabilirdi.</p>

  <p class="normal1">Aslında Marx kapitalizmin uzun soluklu olacağını çok iyi anlamış, hatta büyük ticaretin Akdeniz’den Atlas Okyanusu’na geçtikten sonra, yeni bir sıçramayla Büyük Okyanus’a geçeceği günleri (yani bugünleri) haber vermişti. Ne var ki her başarısız devrim girişiminden sonra düzeni değiştirmeye çalışanlar –eğer bu arada yok edilmedilerse– büyük bir karamsarlığa kapıldılar ve dinde, ilahiyatta, irrasyonalist felsefelerde sığınak aradılar. Paris Komünü’nün ezilmesi Fransa ve Almanya’da neo-Kantist idealizmin ve Bergsoncu spritüalizmin yayılmasına yol açmıştı. Rusya’da ise 20. yüzyıl başlarında Çarlık despotizminin zulmü kimi Bolşevikleri –Lenin’in savaşacağı– ampiriokritik felsefeye sığınmaya yöneltti. Büyük Savaş’tan sonra Almanya’da devrim bastırılır ve Naziler iktidara yürürken de, Frankfurt Okulu düşünürleri gözlerini düş kırıklığı içinde Nietzsche’ye çevirdiler. Bunların en genci, Walter Benjamin, Nazi pençesinden –umutsuzca– kaçmaya çalıştığı günlerde kaleme aldığı denemede tarihî maddeciliği satranç ustası bir otomat-bebeğe benzetiyor ve “eğer bu bebek ilahiyatı arkasına alırsa, diyordu, artık korkacağı hiçbir rakip kalmaz”.<sup class="calibre2"><a href="../Text/felsefe_split_000.html#footnote%20-97771-14" id="footnote-97771-14-backlink">[14]</a></sup></p>

  <p class="normal1">W. Benjamin’in teşbihinden yirmi sekiz yıl sonra, 1968’de, devrim yeniden yaşandı; yeniden başarısızlığa uğradı ve izleyen yıllarda da kimi devrimciler düş kırıklığı içinde yeniden dine, ilahiyata ve irrasyonel felsefelere yöneldiler. Bütün bu reaktif akımlara, iradesi dışında, “post-modernizm” adını veren Fransız düşünürü François Lyotard ise, “mademki devrim yüz elli yıldır gerçekleşmedi, diyordu, artık bundan sonra da gerçekleşmez!”.</p>

  <p class="ortayazi">***</p>

  <p class="normal1">Weber, geçen yüzyılın başlarında, “artık hiç kimse, tam bir uzmanlaşmaya dayanmadan bilim alanında yetkin bir şeyler yaptığından emin olamaz” demişti. Fakat söz konusu “uzmanlaşma”, <span class="ideitalik">libido sciendi</span> dürtüsüyle olguların farklı yönlerini araştıran bilim adamlarının <span class="ideitalik">tasarladığı</span> değil, kapitalist gelişmenin çıkar ve gereksinimlerinin <span class="ideitalik">zorladığı</span> akademik bir iş bölümünün eseriydi. Sonuç olarak da birbirinden bağımsız, kendilerine özgü dil ve kavramları olan ve birbirini anlamakta zorlanan bir sürü disiplin ortaya çıktı.</p>

  <p class="normal1">“Uzmanlaşma” tutkusu genel kuram eğilimlerini aşağılıyordu ve bu durumda çalışmaları itibarıyla genel kuram arayışı içinde olanlar bile niyetlerinin aslında bu olmadığını söylemeye başladılar. Hiç de epistemolojik bir zorunluluğun ürünü olmayan bu “moda”nın baş hedefi tarihî maddecilik oldu ve bu genel kuram felsefe, ekonomi, sosyoloji, tarih gibi dallara ayrılarak eleştirildi. J. Schumpeter daha da ileri bir adım atarak “iktisatçı Marx” ve “sosyolog Marx”ın yanı sıra, “peygamber Marx”ı da inceliyor ve hepsinin eksiklerini, yanlışlarını ortaya koyuyordu.<sup class="calibre2"><a href="../Text/felsefe_split_000.html#footnote%20-97771-15" id="footnote-97771-15-backlink">[15]</a></sup> “Uzmanlık” adı verilen çoğu anlamsız bilgiler yığını içinde “parça”ları eleştirmek, “bütün”ü eleştirmekten çok daha kolay hale gelmişti.</p>

  <p class="ortayazi">***</p>

  <p class="normal1">Aslında Marx ve tarihî maddecilik eleştiri konusu haline gelmeden önce, uzun süre akademik dünyada görmezden gelinmişti. <span class="ideitalik">Kapital</span>’in İngiltere gibi iktisat kuramının beşiği bir ülkede İngilizceye –o da Marx’ın yakınlarının çabasıyla– çevrilebilmesi için yirmi yıl geçmesi gerekmişti. Ne var ki <span class="ideitalik">Paris Komünü</span> ve <span class="ideitalik">I. Enternasyonal</span> Marx’ın adını ön plana çıkarınca artık düşünürü yok saymak da imkânsız hale gelmişti. Her türlü yalan ve iftirayı da içeren eleştiri kampanyası bu koşullarda başladı.<sup class="calibre2"><a href="../Text/felsefe_split_000.html#footnote%20-97771-16" id="footnote-97771-16-backlink">[16]</a></sup></p>

  <p class="normal1">Anti-Marksist orkestranın ana teması “değer” kuramı idi. Mademki Marx kapitalizmin temelinde yatan “değer”lerin “emek”ten kaynaklandığını söylemişti, o halde her şeyden önce bu tezi çürütmek gerekiyordu. <span class="ideitalik">Paris Komünü</span>’nün yenilgisini hemen izleyen yıllarda (1871-1874 arasında), üç ayrı ülkeden üç iktisatçı, birbirinden habersiz olarak bu işlevi yüklendiler. İngiltere’de Jevons, Avusturya’da Menger, Fransa’da Walras “hayır!” diyorlardı; “değer” emeğe değil, “fayda”ya dayanıyor! Pazar ekonomisini canlı tutan fiyat sistemi, onlara göre, işçilerin mal haline gelen “emek gücü”ne değil, piyasaya sürülen malların (marjinal) faydalarına dayanıyordu. Bu yaklaşımın içerdiği metodolojik ilke şuydu: Kapitalizmi anlamak için, Marx’ın iddia ettiği gibi, <span class="ideitalik">üretim</span> ilişkilerinden değil, <span class="ideitalik">değişim</span> ilişkilerinden hareket etmemiz gerekiyordu. Marx idealist temelli bu yaklaşımı “vülger iktisat”ın başlangıcı olarak niteledi.</p>

  <p class="ortayazi">***</p>

  <p class="normal1"><span class="ideitalik">I. Enternasyonal</span> sadece iktisatçıları değil, felsefecileri de harekete geçirmişti. <span class="ideitalik">Paris Komünü</span> günlerinde depresyona giren Nietzsche kendine geldikten sonra mevcut tarih anlayışını sorgulamış ve daha sonraki düşüncelerini de “belirleyecek” şekilde “aykırı gözlemler”ini kaleme almıştı.</p>

  <p class="normal1">Aslında Nietzsche de Marx gibi tarihin geçmişe değil, geleceğe dönük olduğuna inanıyor ve analizine mevcut “değerler sitemi”ni eleştirerek başlıyordu. Ne var ki Nietsche’nin “değerler”den anladığı şey Marx’tan tamamen farklıydı.</p>

  <p class="normal1">Marx, insanı toplumsal ilişkiler bağlamında tanımlamış ve “değer”leri de, Smith ve Ricardo’nun izinde, bu maddi ilişkilerin oluşturduğu alt-yapı çerçevesinde “kullanma değerinden değişim değerine dönüşüm” süreci içinde çözümlemişti. Marx’ın analizi, daha <span class="ideitalik">1844 El-Yazmaları</span>’nda belirttiği gibi “psikolojiye kapalı” idi ve düşünür, birey konusunda, “toplumsal ilişkiyi teorinin temeli yaparak <span class="ideitalik">gerçek bilimin</span> ve <span class="ideitalik">gerçek materyalizmin</span> temelini atmış” olan Feuerbach’ı izlemişti.<sup class="calibre2"><a href="../Text/felsefe_split_000.html#footnote%20-97771-17" id="footnote-97771-17-backlink">[17]</a></sup> Oysa Nietzsche toplumsal ilişkilerden değil, insanın biyolojik ve psikolojik dürtülerinden hareket ediyor ve tüm değerleri “güç istenci”nin ürünü olarak yorumluyordu. Mutlak gerçekler yoktu; her “gerçek” bir perspektif ve yorum sorunuydu. Biyolojik dürtüler zayıfların ve yeteneksizlerin kin ve intikam duygularına yol açmış, Hristiyanlık, demokrasi ve sosyalizm öğretileri de “eşitlik” yaftası altında bu duyguları seferber eden doktrinler haline gelmişti. Bütün değerleri aşağılayarak değiştirmeye çalışan ve bunun için de modern mitler yaratan Nietzsche’nin aslında “toplumsal analiz” diye bir sorunu yoktu; zaten kitaplıklardan uzak, hastalıklı ve gezgin yaşantısı, tüm dehasına rağmen, böyle çalışmalara olanak da vermiyordu. Yine de –bir çeşit ahir zaman peygamberi Zerdüşt’ün ağzıyla– geleceği haber veren ve Marx’tan bir satır dahi okumadan, sosyalizmi yere batıran satırlar kaleme almaktan geri durmadı.</p>

  <p class="ortayazi">***</p>

  <p class="normal1">Marx ve Nietzsche düşünce yönleri itibarıyla birbirine tamamen zıt iki düşünürdü; fakat çıkış noktalarında ortak bir taraf vardı. Her ikisi de kapitalist düzene karşıydılar ve kavgalarını ikisi de üniversite dışından yürüttüler. Ne var ki Marx kapitalizmin ilerisinde, sınıfsız bir toplumun kavgasını verirken, Nietzsche gözlerini kapitalizmin yok ettiği değerlere çevirmişti ve aristokratik yaşamı özlüyordu.</p>

  <p class="normal1">Kapitalizme entegre olan <span class="ideitalik">Alman Üniversitesi</span> uzun süre ikisini de yok saydı. Fakat temel değeri düzeni korumak haline gelmiş bir kurum, elbette ki, düzeni değiştirmeye çalışan bir öğretiyi, mandarinler sultasındaki üniversitede hala canlı olan aristokratik değerleri öven felsefeyle bir tutamazdı. Fritz Ringer’e göre Nietzsche 1890’la 1920 arasında üniversite felsefesinde “oldukça fakir” bir varlık sergilemişti.<sup class="calibre2"><a href="../Text/felsefe_split_000.html#footnote%20-97771-18" id="footnote-97771-18-backlink">[18]</a></sup> Bununla beraber kuşku yok ki düşünürün biyo-psikolojik temelli <span class="ideitalik">değer felsefesi</span> alttan alta Dilthey’in “yaşam felsefesi”nde ve neo-Kantistlerin “değerler felsefesi”nde kendisini hissettirmekten geri kalmamıştı. Weber, aslında daha çok Marx’dan etkilendiği halde Nietzsche’yi de onunla aynı plana koyuyor ve “içinde bulunduğumuz düşünce dünyası geniş ölçüde Marx ve Nietzsche tarafından belirlenmiştir” diyordu.</p>

  <p class="normal1">Marx ve Nietzsche’nin düşünceleri zıt yönlü olduğu gibi etkileri de zıt çıkarlı sınıflar üzerinde oldu. 20. yüzyılın ilk yarısını kana boyayan savaşlarda Marx’ın adı ezilen sınıflara sembol olurken, Nietzsche –aslında gerçek düşüncelerine pek de uygun olmayan bir şekilde– Nazilere ilham kaynağı teşkil etti. Aslında bu durumda bir gariplik yoktu; garip olan, bu uzlaşmaz karşıtlığa rağmen iki düşünürü uzlaştırma çabaları idi. Bir sentezden çok eklektizm özellikleri taşıyan Marx-Nietzsche buluşması yakın tarihlerde Mayıs-68 Devrimi’ne damgasını vuran akımlardan biri oldu. Bu bir bakıma da felsefe ile toplum bilimlerini ve tarihçiliği buluşturma çabası idi. Ne var ki akademik iş bölümünün yüz yıllık geçmişi böyle bir buluşmayı sorunlu hale getirmişti.</p>

  <p class="ortayazi">***</p>

  <p class="normal1">Felsefe 16 ve 17. yüzyılların büyük bilimsel buluşlarına (Kopernik, Galile, Newton) kadar tüm bilimleri üreten ve bünyesinde toplayan genel düşünce sistemlerinin adı idi. Oysa Descartes ve modernizmle beraber ilişki tersine döndü ve bilimler felsefeyi kontrol etmeye, yönlendirmeye başladılar. Aydınlanma yüzyılından itibaren insan ve toplum bilimleri de –doğa bilimlerini örnek alarak– felsefeden koptular ve kendilerine özerk alanlar yarattılar. Böyle bir iş bölümü kapitalist iş bölümünün gereklerine de uygundu. 19. yüzyılın başlarında, Hegel, bütün bu süreci tarihsel diyalektik temelinde sistemleştirdi ve tarihî mistik bir zarf içine yerleştirerek bitirdi.</p>

  <p class="normal1">Aslında Hegel’le biten bir şey vardı; fakat bu tarih değil, belli bir düşünce sistemi, belli bir felsefeydi. Felsefe artık tüm bilgilerin içinde toplandığı bir “<span class="ideitalik">Mutlak Espri</span>” ya da “<span class="ideitalik">Ansiklopedi</span>” olamazdı. Engels’in ifadesiyle, bilimdeki gelişmeler sonucu “tarihten ve doğadan kovulmuş olan felsefe, var olabildiği kadarıyla ancak saf düşünce alanına, yani <span class="ideitalik">mantık</span> ve <span class="ideitalik">diyalektik</span> olarak düşünce sürecinin kanunlarının kuramsal alanına sığınmak durumundaydı.” Gerçekten de ilerleyen yıllarda lojik pozitivizm, dil felsefesi, epistemoloji gibi başlıklar altında yapılmaya çalışılan da buydu. Fakat geriye önemli bir sorun kalıyordu: İnsan ve toplum bilimlerinin statüsü neydi? Bunlar doğa bilimlerini de kapsayan bir bütünlük içinde, teorik bir “temel” üzerine oturtulabilir miydiler?</p>

  <p class="normal1">Marx ve Engels bu kanıdaydılar ve tüm yaşamlarını bu “temel”i kurmaya adadılar. Gerçekten de tarihî maddeci kuram iktisat, sosyoloji, tarih, felsefe, vb, kısaca tüm disiplinlerin katkısıyla kuruldu ve <span class="ideitalik">heuristik</span> olarak “doğa diyalektiği” başlığı altında doğa bilimleri ile bağlantılar aramaya başladı. İnsanlar da doğanın ve doğa tarihinin bir parçasıydılar ve Marx bir gençlik eserinde “bizzat tarih, <span class="ideitalik">doğa tarihinin gerçek</span> bir kısmı, doğanın insana dönüşmesidir; demişti; ilerde doğa bilimi insan bilimini, insan bilimi de doğa bilimini içerecek; <span class="ideitalik">tek bir bilim olacak</span>” (italikler Marx’ın).<sup class="calibre2"><a href="../Text/felsefe_split_000.html#footnote%20-97771-19" id="footnote-97771-19-backlink">[19]</a></sup> Ne var ki aradan geçen bunca yıllara rağmen bugün de bu bağlantılar kurulmuş olmaktan uzak görünüyor. Aksine, 19. yüzyılın son çeyreğinde, Alman kuramcıların <span class="ideitalik">doğa ve insan bilimleri</span> (<span class="ideitalik">Naturwissenschaften und Geisteswissenschaften</span>) arasında olduğunu düşündükleri mutlak epistemolojik kopukluk bugün yaygın bir kanı haline gelmiş bulunuyor.</p>

  <p class="normal1">Bu gelişmede, kuşkusuz, tarihî maddeciliğin <span class="ideitalik">devrimci</span> niteliği ve bunun yarattığı korkular önemli ölçüde belirleyici oldular. Marx içinde yaşadığı toplumsal düzene sadece <span class="ideitalik">anlaşılması</span> değil, aynı zamanda <span class="ideitalik">değiştirilmesi</span> gereken bir düzen olarak bakıyordu. Oysa düzene egemen olan ve üniversiteyi de kontrol eden güçlerin kabul edemediği şey de buydu: Bilimsel çabanın işlevi “değiştirme” değil, sadece “anlamak” ve –Freud’çu anlamda– “rasyonelleştirmek” olmalıydı. Bu nedenle, çoğu kez kendilerinin de bilincinde olmadıkları bir süreç içinde “genel kuram”ları aforoz ettiler; bilimi parçalara ayırdılar ve sonunda da ağaçlara bakmaktan ormanı göremez (ya da görmek istemez) hale geldiler. 20. yüzyıl felsefesine damgasını vuran filozoflardan M. Heidegger’in toplum bilimlerini aşağılayan “ontolojik” perspektifi, kendisini Nazi üniforması giymeye kadar götürmüştü. Toplumsal analize kayıtsızlık “felsefi alan”da mutlak bir uzmanlaşmanın ürünüydü; diğer alanlardaki uzmanlaşma tecrübeleri de çeşitli derecelerde aynı ilgisizliği ürettiler.</p>

  <p class="ortayazi">***</p>

  <p class="normal1">Giderek karmaşıklaşan bir dünyada ve her gün biraz daha artan bilgi yığını karşısında uzmanlaşma kaçınılmaz bir şeydi ve elbette ki nesnel bilgilerimizi tanzim ve tasnif ederek olumlu bir yön de içeriyordu. Ne var ki bu uzmanlaşma giderek bütünsel arayışları küçümseyen, yarattığı mikrokozmlar içinde anlamsızlaşan ve sonuç olarak da disiplinleri kendi kendilerine yeten kapalı kutulara dönüştüren bir eğilim haline geliyordu.</p>

  <p class="normal1">Tarihçiler de aynı gelişmeler ve dürtüler bağlamında belli dönemler, belli mekânlar, belli konular çerçevesinde uzmanlaştılar; çalışmalarını “mikro” alanlara hapsettiler ve ne kadar dar bir zaman dilimi üzerinde yoğunlaşırlarsa o kadar “bilimsel” olacaklarını sandılar. Dünyada tarih öğretiminin insan ve toplum bilimlerini dışlayan programları da bu eğilimi güçlendiren bir olgu oldu. Böylece çalışmalarında felsefi, antropolojik ya da toplumsal kuramlara ihtiyaç duyan tarihçiler özel çabalarla kendilerini yetiştirmek, otodidakt olmak zorunda bırakıldılar. Çağdaş tarihçiliğin önde gelen isimlerinden Fernand Braudel, Sorbonne’daki öğrencilik yıllarını anlatırken toplumsal tarih yapan profesör olarak sadece bir isim anımsadığını not ediyordu.<sup class="calibre2"><a href="../Text/felsefe_split_000.html#footnote%20-97771-20" id="footnote-97771-20-backlink">[20]</a></sup> Aynı anılarda, ünlü tarihçinin başka vesilelerle bol bol övdüğü ve “günümüzde hiçbir tarihçinin kayıtsız kalamayacağını” söylediği Marx’ın adı bile geçmiyordu.<sup class="calibre2"><a href="../Text/felsefe_split_000.html#footnote%20-97771-21" id="footnote-97771-21-backlink">[21]</a></sup></p>

  <p class="ortayazi">***</p>

  <p class="normal1">Tarih disiplininin toplum bilimlerine ve teoriye mesafeli duruşu aslında 19. yüzyılın çelişkili mirasının kalıntılarından biridir. Gerçekten de daha yüzyılın başlarında, Hegel, felsefeyi tarih, tarihi de felsefe haline getirirken somut, kapsamlı ve ayrıntılı analizler de yapmıştı. Zaten diyalektiysen filozof bu özelliği ile Almanların tarih tutkusuna Alman Tarih Okulu’ndan daha fazla katkıda bulundu. O kadar ki, mevcut “tarihçi espri”yi bir “hastalık” olarak gören Nietzsche bile sonunda “biz Almanlar, hepimiz Hegelciyiz!” demek zorunda kaldı.</p>

  <p class="normal1">Fransa’da ise tarihçilik pozitivizmin etkisi altında gelişti ve yüzyılın sonlarına damgasını vuran “metodik tarihçiler”, kendilerini pozitivist olarak görmeseler bile, L. Ranke’nin izinde benzer yöntemler kullandılar. 1876’da yayınlanmaya başlanan bir dergi (<span class="ideitalik">Revue Historique</span>) etrafında toplanmış olan bu tarihçiler “metod”larını kaynakların (belgelerin) eleştirisine dayandırıyorlar; analizde siyasal konuları ve öznelliği ön plana çıkarıyorlar; Sedan yenilgisinin yarattığı yıkıntı içinde milliyetçi bir tutum sergiliyorlardı.<sup class="calibre2"><a href="../Text/felsefe_split_000.html#footnote%20-97771-22" id="footnote-97771-22-backlink">[22]</a></sup> Jules Ferry Hükümeti’nin ilköğretimi mecburi kıldığı (1881) ve tüm ilkokul öğretmenlerinin <span class="ideitalik">Fransız Ulusu</span>’nun inşasına giriştiği yıllarda, “metodik tarihçiler” de Sorbonne’da yaptıkları tarihçiliğin “yararlı” olmasına ve “en ücra köyün, en mütevazı okulunda” etkilerini göstermesine çalışıyorlardı. İlginçtir ki daha sonra yeni bir akım yaratacak olan tarihçilerin “<span class="ideitalik">Metodik okul</span>”a itirazları da bu noktalarda toplanacak; Lucien Febvre, tarihi “yararlı” kılmaya çalışmanın, onu “köleleştirmek” anlamına geleceğini yazacaktır.<sup class="calibre2"><a href="../Text/felsefe_split_000.html#footnote%20-97771-23" id="footnote-97771-23-backlink">[23]</a></sup></p>

  <p class="normal1">Fransa’da “<span class="ideitalik">Metodik okul</span>”u, 1929 yılında yayınlanmaya başlayan ve “<span class="ideitalik">Annales</span>” adını taşıyan dergi etrafında toplanan tarihçiler izlediler. Lucien Febvre ve Marc Bloch’un başı çektiği bu girişim metodik tarihçilere bazı konularda eleştiriler yöneltmiş, fakat bunlarla teorik ve metodolojik hesaplaşmaya girmemişti. “Eğer <span class="ideitalik">Annales</span> tarihçileri metodiklerle kesin bir kopuş içinde oldularsa, diyor Garcia, bu kopuş teorik tartışmadan çok tarih-yazıcılığında yeni şantiyelerin açılması, yeni temalara önem verilmesi, başka mekânların ve zamansallıkların hesaba katılması gibi hususlarda ifadesini buldu.”<sup class="calibre2"><a href="../Text/felsefe_split_000.html#footnote%20-97771-24" id="footnote-97771-24-backlink">[24]</a></sup> Oysa sadece “genel kuram”lara değil, tüm “kuram”lara ilgisizlik <span class="ideitalik">Annales</span> tarihçilerinde de ortak bir nokta idi. İkinci neslin önde gelen isimlerinden Fernand Braudel, temel eserini sunarken, âdeta yöntem dersi verir gibi, “bu eseri, teorinin, bütün teorilerin dışında; yalnızca somut gözlem ve yalnızca tarihî mukayese bağlamında tasavvur ettim” diyecektir. <sup class="calibre2"><a href="../Text/felsefe_split_000.html#footnote%20-97771-25" id="footnote-97771-25-backlink">[25]</a></sup></p>

  <p class="ortayazi">***</p>

  <p class="normal1">Ampirizm dışında bilim olamayacağı düşüncesinde olan Anglosakson tarihçiler de –John S. Mill geleneği izinde– pozitivist tarihe yönelmişlerdi. Bu akım 1866-1884 arasında “Kraliyet Tarih Kürsüsü Profesörü” olarak Oxford’da görev yapan William Stubbs sayesinde L. Ranke tarihçiliğini de ilham kaynakları arasına kattı. Ne var ki <span class="ideitalik">1917 Ekim Devrimi</span> geniş halk kitlelerinde büyük umutlar doğurmuş, ek olarak da sınıf politikaları ve iktisadi kriz çöküntüsü toplumsal tarih ihtiyacını ön plana çıkarmıştı. 1930’larda Cambridge’de öğrenci olan Hobsbawm’ın anlattığına göre o tarihlerde tüm tarihçiler Marksistti; “çünkü diyordu Hobsbawm, Cambridge’de veya başka bir yerde Marx’la rekabet edebilecek hiçbir tarihçi tanımıyorduk”. Daha sonra kendisi de tarihçi oldu ve 1952’de –C. Hill ve E. P. Thompson ile birlikte– ünlü <span class="ideitalik">Past and Present</span> dergisini çıkarmaya başladı. Marksist tarihçiler daha sonra da <span class="ideitalik">New Left</span> hareketine katılacaklar ve bu yeni hareket içinde de yeni Marksist tarihçiler (Perry Anderson, Raphael Samuel, vb) isimlerini duyuracaktır.</p>

  <p class="ortayazi">***</p>

  <p class="normal1">Ne var ki tarih ve toplum gibi tarih-yazıcılığı da çelişkiler içinde gelişiyor ve sınıflı toplumlar varlığını sürdürdükçe bu alandaki her “okul” ya da “eğilim” de kendi zıttını yaratmakta gecikmiyordu. Bu diyalektik, toplumsal tarih okulu için de geçerli oldu ve tepkiler de bu bağlamda Thompson’un “<span class="ideitalik">İşçi Sınıfının Oluşumu</span>” başlıklı eserine yöneldi. Aslında kendi tarihçiliği de öznelliği yadsıyan yapısalcı akımlara bir çeşit tepki olan İngiliz tarihçi, 1963’ta yayınlanan bu ünlü eserinde<sup class="calibre2"><a href="../Text/felsefe_split_000.html#footnote%20-97771-26" id="footnote-97771-26-backlink">[26]</a></sup> tüm dikkatini egemen sınıfların en hassas oldukları bir konuda yoğunlaştırmış, sınıf bilincinin oluşumunu çözümlemeye çalışmıştı.</p>

  <p class="normal1">Edward P. Thompson eserinde işçi sınıfını bir “yapı” olarak değil, bir “ilişki” olarak ele alıyor ve genel nitelikli işçi-patron çelişkisine eşlik eden özgül ilişkileri mikro tarihçi titizliği ile inceliyordu. Sınıf bilincini yaratan öğeler, Thompson’a göre, işçinin üretim ilişkileri bağlamında yaşadığı “tecrübe”yi (“<span class="ideitalik">class experience</span>”) özgül kılan gelenekler, değer sistemleri ve düşünce akımları gibi kültürel öğelerdi. Böylece Marksist tarihçi, tarihî maddeciliğin saptadığı genel ve nesnel ilişkiyi İngilizlere özgü ampirizm tutkusuyla topladığı özgül verilerle tamamlarken ülkesinin bilim geleneğine de sadık kalmış oluyordu. Ne var ki kendisine, daha genel olarak da toplumsal tarih anlayışına itiraz edenler yine Marx’tan etkilenmiş tarihçiler arasından çıktı. Bunlar düşünce dünyasında “dil alanındaki dönüşüm” (<span class="ideitalik">Linguistic Turn</span>) olarak adlandırılan akımın etkisiyle toplum ve sınıf gerçeğini dil ve anlam analizleri bağlamında aydınlatmaya çalışıyorlardı.</p>

  <p class="ortayazi">***</p>

  <p class="normal1">Aslında “dil dönüşümü” denilen akım ismini Amerikalı filozof Richard Rorty’nin bazı makalelerini toplayan bir eserinden (1967) almıştı. Fakat bu konuda Anglosakson dünyasındaki asıl gelişme 1980’de –aynı yıl başlayan “küreselleşme” akımına eşlik edercesine– Cornell Üniversitesi’nde düzenlenen bir kolokyum ile başladı.<sup class="calibre2"><a href="../Text/felsefe_split_000.html#footnote%20-97771-27" id="footnote-97771-27-backlink">[27]</a></sup></p>

  <p class="normal1">İlginçtir ki bu alanda da E. P. Thompson sınıf bilincini yaratan özgül kültürel koşulları inceleyerek dolaylı bir şekilde öncü olmuştu. Dilci akımın önde gelen temsilcilerinden P. Joyce’a göre, Thompson “sınıfların önceden belirlenmiş, ‘gerçek’ kimlikleri olmadığını” doğru bir şekilde saptamıştı; fakat asıl sorun “bilincin ne olduğunu, nerede başlayıp, nerede bittiğini” saptamaktı.<sup class="calibre2"><a href="../Text/felsefe_split_000.html#footnote%20-97771-28" id="footnote-97771-28-backlink">[28]</a></sup> Kendisi bunu yapıyor ve bu noktada Thompson’dan ayrılarak sınıf bilincini sınıf kavgasından ayırıyordu. “Klasik Marksizm’in, ana hatları içinde, önlenemez ve tarih-üstü bir ilişki” gibi koyduğu sınıf kavgası, aslında özel bir durumdu ve Joyce, “toplumsal düzenin semiyolojisini” yaparak “sermaye ile emek arasındaki karşılıklı bağımlılığı” ve “işçilerle patronların iş birliğinde somutlaşan ortak çıkarların en az çatışmalarındaki zıt çıkarlar kadar büyük olduğunu” ortaya koyuyordu.<sup class="calibre2"><a href="../Text/felsefe_split_000.html#footnote%20-97771-29" id="footnote-97771-29-backlink">[29]</a></sup></p>

  <p class="normal1">Dilci akımın yine önde gelen temsilcilerinden Gareth S. Jones da bu konuda farklı düşünmüyordu. Eserine verdiği adın da gösterdiği gibi, Jones’a göre, sınıf kavramı sabit, değişmeyen bir kavram değildi ve bu sözcük “dilde yer alan ve bu yüzden de dil bağlamında analiz edilmesi gereken bir sözcük” idi.<sup class="calibre2"><a href="../Text/felsefe_split_000.html#footnote%20-97771-30" id="footnote-97771-30-backlink">[30]</a></sup> Diller ve anlamlar çeşitli olduğu için “sınıf”lar da çeşitli idi ve bunlara ortak referans teşkil eden, önceden belirlenmiş bir “gerçek toplumsal sınıf” mevcut değildi. Jones daha önce Althusser’in etkisi altında kalmış, fakat sonra yapısalcı Marksizm’den uzaklaşarak “dil bağlantısı dışında ve dile karşı önceliği olan bir toplumsal sınıf” anlayışını eleştirmeye başlamıştı.</p>

  <p class="ortayazi">***</p>

  <p class="normal1">Görüldüğü gibi ekonomide “küreselleşme” kavramının moda olmaya başladığı yıllarda dilci ve kültüralist tarihçiler de özgüllükleri ve çeşitlilikleri ön plana çıkarmaya başlamışlardı. Yine bu yıllarda (İtalyan tarihçilerin 1970’lerde başlattıkları) <span class="ideitalik">Microstoria</span> (mikro-tarih) akımı yaygınlaşıyor ve kısa süre sonra da İtalya sınırlarını aşarak Fransa, Almanya ve İngiltere’de (onlar aracılığıyla da daha geniş bir coğrafyada) kabul görüyordu.<sup class="calibre2"><a href="../Text/felsefe_split_000.html#footnote%20-97771-31" id="footnote-97771-31-backlink">[31]</a></sup></p>

  <p class="normal1">Mikro-tarihçilerin programlarında “araştırma ölçeğini küçültmek” dışında ortak bir ilkeleri yoktu; fakat ne yapmayacaklarını iyi biliyorlardı: Toplumsal tarih anlayışı yanlıştı ve tarihçiye “açık bir biçimde, konularının seçiminde ve uyguladıkları araştırma stratejisinde, toplumsal tarihin egemen modellerine bir alternatif getirmesini öneriyorlardı”.<sup class="calibre2"><a href="../Text/felsefe_split_000.html#footnote%20-97771-32" id="footnote-97771-32-backlink">[32]</a></sup> Aslında genellemelere ve küresel bir tarih anlayışına karşı değillerdi. Hatta önde gelen temsilcilerinden Carlo Ginzburg’un dediği gibi, “mikro tarihin nihai hedefi, sonunda daha iyi genellemelere ulaşmak için içsel kıyaslama yapma yaklaşımı” idi.<sup class="calibre2"><a href="../Text/felsefe_split_000.html#footnote%20-97771-33" id="footnote-97771-33-backlink">[33]</a></sup> Fakat dünya türdeş değildi ve bu nedenle ona “türdeşmiş gibi” yaklaşmak daha başta yenilgiyi kabullenen (“self-defeating”) bir davranış demekti. Aslında dünya hetereojen idi ve bu gerçek de hem genel tarih yazımını daha zorlaştırıyor, hem de özgül analitik araştırmaları (“analytic case-studies”) daha acil kılıyordu. Mikro tarihçiler bunun için Marksist değillerdi ve 1968 solcuları bilimin tarafsızlığını kabul etmediği için onlardan kopmuşlardı. Kısaca, Ginzburg, “bütün bunların dünya tarihi konusunda yeni tarih-yazıcılığı formları ilham edeceğini” düşlüyordu.</p>

  <p class="ortayazi">***</p>

  <p class="normal1">Dilci tarihçiler de mikro tarihçiler de öykücü tarihçiler de aslında kendi kafalarındaki Marksizm’le savaşıyorlardı; oysa durum şuydu: Küresel düzen sonunda kurulmuştu ve yeni düzenin sahipleri, devrimci ayaklanmalardan da gerekli dersleri çıkararak, bilim alanında da her gün savunma mekanizmalarını biraz daha güçlendiriyordu.</p>

  <p class="normal1">İki yüz yıllık <span class="ideitalik">devrim-karşı devrim</span> diyalektiğinde egemen sınıflar kaba kuvvet de dahil çeşitli silahlar kullandılar ve bunların en etkinlerinden biri de bilim ve üniversiteler oldu. Feodal çağın ürünü olan üniversiteler kapitalizmle beraber yapısal bir dönüşüme uğramışlar ve burjuvazinin devrimci döneminde bilim ve özgürlüğün güvenli bir sığınağı haline gelmişlerdi. Ne var ki bu dönem uzun sürmemiş, 19. yüzyılın başlarında modern üniversitelerin öncüsü olan Berlin (Humboldt) Üniversitesi bile 1848 devrimi bastırıldıktan sonra bu niteliğini kaybetmişti. Bu dönemde B. Bauer, Feuerbach, Dühring gibi uzlaşmacı profesörler bile üniversiteden kovuldu, ya da taşraya sürüldü.</p>

  <p class="normal1">Üniversite devletin ideolojik bir aygıtı olarak elbette ki sınıf kavgasında tarafsız kalamazdı ve bu konumu onun tarihî maddeciliğe karşı duruşunu da belirledi. Böylece ister iktisat, ister sosyoloji ya da siyaset bilimi olsun, tüm toplum bilimleri tarihî maddeciliği yok sayma, yok sayamayınca da teorik planda “çürütme” ilkesi üzerinde birleştiler. Bu konuda daha da belirleyici olan süreç, kapitalist sermaye birikiminin giderek bilimi gerçek arayışıyla beslenen bireysel bir çaba olmaktan çıkarıp, kolektif yapılara bağımlı bir etkinlik haline getirmesi oldu. Dev korporasyonlar şeklinde örgütlenen yapılar devleti olduğu gibi üniversiteleri de kontrol altına aldılar ve eskiden teknoloji bilime bağlı iken artık bilim teknolojiye bağımlı hale gelmeye başladı. Daha 1894’te, Engels, bu yeni durumu kavrayamamış bir okuyucusuna “Eğer, diyordu, söylediğiniz gibi, teknik büyük ölçüde bilime dayanıyorsa, bilim çok daha büyük ölçüde tekniğin <span class="ideitalik">durumuna</span> ve <span class="ideitalik">ihtiyaçlarına</span> bağımlı bulunuyor. Bir toplum teknik yeniliklere ihtiyaç duyunca bilimi on üniversitenin yapabileceğinden daha fazla tahrik eder”(italikler Engels’in).<sup class="calibre2"><a href="../Text/felsefe_split_000.html#footnote%20-97771-34" id="footnote-97771-34-backlink">[34]</a></sup></p>

  <p class="normal1">Bilimi teknolojiye, teknolojiyi korporasyonlara, korporasyonları da kâr dürtüsüne bağımlı kılan süreç 20. yüzyılda daha da hızlandı ve asıl dönüşüm İkinci Dünya Savaşı’ndan sonra yaşandı. Savaştan sadece on yıl geçmişti ki, Einstein, bu hüzün verici gelişmeye bakarak, “eğer genç olsaydım, diyordu, bilim adamı değil, bu koşullarda mütevazı ölçüde de olsa bağımsızlık umuduyla muslukçu ya da işportacı (“plumber or peddler”) olmak isterdim”.<sup class="calibre2"><a href="../Text/felsefe_split_000.html#footnote%20-97771-35" id="footnote-97771-35-backlink">[35]</a></sup> Bu ironi dolu sözlerden üç yıl sonra da C. Wright Mills, büyük yankılar uyandıran “<span class="ideitalik">The Power Elite</span>”i ile bu dönüşümün öğretici bir bilançosunu çıkarıyordu. Mills’in sergilediği somut veriler şu gerçeği ortaya koymuştu: Patronlar, kongre üyeleri, generaller ve profesörlerden oluşan bir seçkinler oligarşisi, bilim ve teknolojiyi Pearl Harbor baskınından sonra tamamen özerk bir güç haline gelen Pentagon’un hedefleri için seferber etmeye başlamıştı. “Bilimsel ve teknolojik gelişme, diyordu Mills, giderek askerî düzenin bir parçası haline geldi ve bu düzen fiilen bilimsel araştırmanın en geniş ve tek destekçisini oluşturuyor”.<sup class="calibre2"><a href="../Text/felsefe_split_000.html#footnote%20-97771-36" id="footnote-97771-36-backlink">[36]</a></sup> Durum ana hatlarıyla buydu ve Mills bu konuda rakamlara dayanan çarpıcı bilgiler veriyordu. Daha sonraki gelişmeler de Eisenhower’in “askerî-militer kompleks” adını verdiği bu hegemonyayı güçlendirdi. Mayıs-1968’de üniversite öğrencileri aslında “ideoloji haline gelmiş bilim ve teknoloji”ye karşı ayaklanıyordu.<sup class="calibre2"><a href="../Text/felsefe_split_000.html#footnote%20-97771-37" id="footnote-97771-37-backlink">[37]</a></sup> Ne var ki yine karşı-devrim galebe çaldı ve “girişimci profesör”, “mülti-versite”, “pazar modeli üniversite” gibi kavramlar, üniversiteyi yeniden yapılandırma amacına yönelik neo-liberal coşku ortamında üretildi.</p>

  <p class="ortayazi">***</p>

  <p class="normal1">Bütün bu gelişmeler, eşitsiz fakat bağlantılı bir süreç içinde <span class="ideitalik">küreselleşen dünya</span> <span class="ideitalik">düzeni</span> ile her gün biraz daha <span class="ideitalik">uzmanlaşan</span> ve bütünü parçalara ayırarak özerk alanlarda <span class="ideitalik">gettolaşan toplum bilimleri</span> arasındaki çelişkiyi açık bir şekilde gözler önüne seriyordu. Bu nedenle toplum bilimci ve tarihçiler arasında da sorunları küresel bir çerçeve içinde ele alarak çözümleme eğilimleri belirdi. Ne var ki küçük bir azınlık dışında, bunlar da, <span class="ideitalik">küresel tarihin</span> aslında <span class="ideitalik">kapitalizm tarihi</span> olduğunu, günümüzde “küreselleşme”yi “finans küreselleşmesi”nin sağladığını göremiyor, eleştirerek de olsa O. Spengler, A. Toynbee gibi “uygarlık tarihçileri”ni izliyorlardı.<sup class="calibre2"><a href="../Text/felsefe_split_000.html#footnote%20-97771-38" id="footnote-97771-38-backlink">[38]</a></sup> Oysa tarihî maddeciliğin güncelliği de burada ortaya çıkıyor ve daha başlangıcından itibaren küresel potansiyel taşıyan kapitalist üretim biçiminin küresel bir analiz gerektirdiğini temel ilke olarak benimsemesinde yatıyordu. Çalışmalarında kapitalizmin, “verimlilik” uğruna, toplumun dışladığı bireyleri bile nasıl kullandığını gösteren M. Foucault bu yüzden “günümüzde Marx’ın düşüncesine doğrudan veya dolaylı olarak bağlı bir dizi kavramı kullanmadan tarih yapmak olanaksızdır; demişti; sonunda tarihçi olmakla Marksist olmak arasında ne fark olduğu sorulabilir”.<sup class="calibre2"><a href="../Text/felsefe_split_000.html#footnote%20-97771-39" id="footnote-97771-39-backlink">[39]</a></sup> Daha genel bir planda, 20. yüzyıl tarihçiliğini profesyonel tarihçilik çerçevesinde ve üç dönem halinde inceleyen G. G. Iggers de <span class="ideitalik">mikro-tarih, öykücü (narratif) tarih, dilci tarih</span> vb gibi yaklaşımların “post-modernizm” genel başlığı altında ön plana çıkmasını, bunların <span class="ideitalik">Annales Okulu</span> gibi toplum bilimleriyle diyalog arayan ya da tarihî maddeciliği benimseyen tarihçilere karşı hasmane tutumu bağlamında açıklıyordu.<sup class="calibre2"><a href="../Text/felsefe_split_000.html#footnote%20-97771-40" id="footnote-97771-40-backlink">[40]</a></sup></p>

  <p class="normal1">Toplum bilimlerinde “genel kuram”, tarih-yazıcılığında da “global tarih” eğilimleri küçümsenirken Sovyet sosyalizminin çökmesinden sonra, Batı’da, –aslında kapitalizmin analizi olan– Marksizm de tarihle beraber yeniden “bitmiş” ilan edildi. Hüküm Batı’da verilmişti; fakat gerçeklerin çok daha çıplak bir şekilde görülebileceği periferik ülkelerde daha da olumsuz etkiler yaptı. Sömürge ya da yarı-sömürge statüsünden gelen bu ülkeler sadece kapitalist metropolleri değil, kendilerini ve komşularını da Batılı burjuva kuramcılarından öğreniyorlardı.<sup class="calibre2"><a href="../Text/felsefe_split_000.html#footnote%20-97771-41" id="footnote-97771-41-backlink">[41]</a></sup> Aslında bu coğrafyada tek Aydınlanma penceresi Marx ve Marksistlerden esinlenmiş düşünce adacıkları idi. Oysa Edward Said’in Marx’ı da “oryantalist” sayan Oryantalizm eleştirisi<sup class="calibre2"><a href="../Text/felsefe_split_000.html#footnote%20-97771-42" id="footnote-97771-42-backlink">[42]</a></sup>, bu ülkelerde, çoğu kez hiçbir pratik değeri olmayan bir Batı husumetine dönüştü ve I. Wallerstein’ın da bir vesileyle işaret ettiği gibi, asıl eleştirilmesi gereken şeyin “oryantalizm” değil, günümüzde tüm dünyayı Batılı sermaye odaklarının gözlükleriyle göstermeye çalışan “oksidantalizm” olduğu görmezden gelindi. Oksidantalizm eleştirisi ise genel bir Batı düşmanlığı şeklinde değil, iktisadi, toplumsal ve sınıfsal bir analize dayanılarak yapılmalıydı. Ancak “Batı evrenselciliği”nin olumlu tarafını da hesaba katan böyle bir yaklaşım Batı’nın sayısız olumlu katkısından –komplekse kapılmadan– yararlanmayı mümkün kılabilirdi.</p>

  <p class="ortayazi">***</p>

  <p class="normal1">İnsanlık 21. yüzyıla doğa bilimlerini teknoloji aracılığıyla kâr dürtülerine, insan ve toplum bilimlerini de neo-liberal düzene ve egemen sınıflara bağımlı kılan bir mirasla girdi. Kâr dürtülü teknoloji eko-sistemi bozarak “birinci doğa”yı yıpratır ve yaşanmaz kılarken, filozof ve toplum bilimciler de piyasa güçlerinin yarattığı “ikinci doğa”nın zaferini ilan ediyor, “tarihin bittiğini” söylüyorlardı. Kriz tam da “tarihin bittiği” tartışmaları yapılırken patladı ve sonunda “öfkeli insanlar” sokaklara döküldüler. Global krize yerel gözlüklerle bakanlar yanılmış, krizin geldiğini görememişlerdi. Belki de maddi kuvvete ve maddi kuvvetin kontrolüne aldığı “manevi güçlere” sahip olmanın verdiği özgüvenle böyle bir ihtiyaç da duymamışlardı. Oysa dünya tekti ve bütün insanlar aynı dünyada yaşıyordu.</p>

  <p class="normal1">Dünya tekti; fakat günümüzde, bir yandan dünyanın “küresel köy” haline geldiğini söyler ve savunurken, öte yandan da “küresel köy”ü yaratan gücün aynı zamanda tüm eşitsizlik ve haksızlıkların yaratıcısı <span class="ideitalik">küresel</span> <span class="ideitalik">finans odakları</span> olduğunu görmezden gelenler çoğunlukla aynı insanlardı. Ve bu koşullarda kimse de filozofun, bilim adamının ve tarihçinin “öğretici” ve bir ölçüde de “kurtarıcı” olmasını bekleyemezdi. Özgür felsefe ve bilim –bunlar artık Aydınlanma çağında olduğu gibi “salon”larda ve “kişisel laboratuvar”larda yapılamayacağına göre– ancak üniversitenin “nesneleşmiş” toplumsal ilişkilerin sultasından kurtulduğu bir ortamda yapılabilir. Ne var ki bu da bireysel çabalarla gerçekleşebilecek bir şey değildir; ancak, gerçeklerin kitlelere nüfuz ederek maddi güce dönüştüğü bir ortamda mümkün olabilir. Aksi takdirde insanlık, bilim ve teknolojide bunca ilerlemeden sonra, Ortaçağ ilahiyatçıları gibi uhrevi adaleti bekleyecek ve belki de <span class="ideitalik">Tarih</span> –Fukuyama’nın söylediğinden çok farklı bir şekilde– sona erecektir.</p>

  <div class="calibre1" id="calibre_pb_18"></div>
</body>
</html>
