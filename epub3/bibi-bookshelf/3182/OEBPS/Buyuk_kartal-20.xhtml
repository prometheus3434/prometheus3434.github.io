<html xmlns="http://www.w3.org/1999/xhtml">
	<head>
		<title>Buyuk_kartal-20</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-20">“Bin atlı akınlarda çocuklar gibi şendik…”</p>
			<p class="ilk_harf"><span class="_idGenDropcap-1">V</span>enedik Cumhuriyeti’nin, Karaman ve Akkoyunlular ile ittifak yaparak Osmanlıları Asya’dan sıkıştırma hamlesine Sultan Mehmed, Venedik’in rakibi Floransa Cumhuriyeti ile ittifak yaparak cevap verdi. Akıncılar da her fırsatta Venedik ülkesinin altını üstüne getirerek iktisadi hayatı felce uğratıyorlardı. 1473’teki Otlukbeli Meydan Savaşı’nın kazanılmasıyla koalisyonun doğu ayağı kırıldıktan sonra, Arnavutluk’taki Kroya ile Leş kaleleri düşürüldü. Venedik Cumhuriyeti’nin bölgedeki en önemli üssü olan İşkodra bizzat Fatih tarafından kuşatıldı. Arnavutluk üzerinden Venedik topraklarına, Tuna ötesindeki Macaristan, Avusturya ve Leh ülkelerine bıktırıcı akınlar düzenlendi. Osmanlı akıncılarının düzenlediği yıldırım harekâtları; Venedik ile müttefiklerinin iktisadi yapılarını da psikolojilerini de sarsmaktaydı. Akıncıların <span class="italik_E">“</span>geçtikleri yerlerde yıllarca hiç bir horoz dahi ötmüyordu.<span class="italik_E">”</span></p>
			<p class="a_Paragraf_E">Bu strateji doğrultusunda, 1474 kışında süratle harekete geçen Mihaloğlu Ali Bey’in komutasında on sekiz bin serdengeçtinin katıldığı, büyük Macaristan akınında, Varadin ele geçirildi ve yağmalandı. Bu akın, Karniyol eyaletine düzenlenen en büyük harekâttı. Franjipan hanedanına karşı yardım dileyen Hırvat derebeylerinin talebi üzerine açılan bu seferde, akıncılar Hırvatistan’dan Karniyol’e girmişler; Slovenya’nın merkezi Lubliana önlerinde de görünmüşlerdi. Bir kol da Klagenfurt’a ilerlemişti. Buradaki düşman süvari birliği dağıtılmış, şehrin asilzadelerinin de bulunduğu iki bin kişi esir edilmişti. Karintiya’dan İstirya’ya geçen grup ise Gor önlerinde görünmüştü. Seferden dönenlerin doksan bin baş hayvan ve altmış bin esir getirildiği düşünülürse, düşmanın ekonomik ve askerî gücünün nasıl kemirildiği daha iyi anlaşılacaktır.</p>
			<p class="a_Paragraf_E">1474’te başka bir akıncı birliği de Leh topraklarına girerek, Podolya ve Galiçya’yı çiğnedi. Aynı yıl Erdel ülkesine düzenlenen harekâta Semendire sancakbeyi Malkoçoğlu Balı Bey kumanda etti. <span class="italik_E">“Gözlerinden coşku ateşi fışkıran Balı Bey”</span> Tuna’yı geçerek Varadin’e kadar olan eyalette korku saldı.</p>
			<p class="a_Paragraf_E">1475’te İstinya ve Karintia’ya yeni bir akın düzenlendi. Ahmed Paşa, düşmanı Rann Meydan Savaşı’nda yenerken bir başka akıncı birliği Karniyol’e aktı.</p>
			<p class="a_Paragraf_E">1477 sonbaharında Bosna beyi İskender Paşa, Kuzey İtalya’ya büyük bir akın düzenledi. İsonso ve Tagliomento ırmakları aşılarak, zengin Venedik ovası alt üst edildi. Akıncılar atlarını Piave’ de sulayarak, Friul’den döndüler.</p>
			<p class="a_Paragraf_E">1478’de Friul üzerinden yapılan Venedik akınına on beş bin kişi katıldı. İskender Paşa’nın yönettiği orduda Mihaloğlu Ali ve Malkoçoğlu Balı Beyler de hazırdı. Friul’den sonra Gorizia’yı alıp Isonza’ya varıldığında akıncıların mevcudu otuz bine ulaşmıştı. On beş bin akıncı, Türklerin Aksu dedikleri Isonza’yı geçerken, diğerleri nehrin beri tarafını vuruyordu. Çok sarp olduğundan insanların bile yürüyemediği bölgede, akıncılar atlarını kayalardan ve yarlardan atlatarak geçiriyorlardı. Venedik ovasını titreten bu korkunç harekâtlar, kaynakları tükenen Venedik’i pes ettirmişti. Celso Maffei’nin, Venedik doçu Andrea Vendramin’e yazdığı mektupta;<span class="italik_E">“ Düşman kapılarımızdadır. Balta ağacın köküne kastetmiştir. Eğer bize Tanrı’nın yardımı vaki olmazsa balta kökü kesecektir.”</span> demesinden büyük savaşın sonuna doğru Venedik’in tükendiği anlaşılmaktadır. Osmanlı Devleti’ni durdurmak için her yola başvuran Venedikliler, Babinger’e göre, 1454-1479 arasında Fatih’e 14 kez suikast teşebbüsünde bulunmalarına rağmen başarılı olamamıştır.</p>
			<p class="a_Paragraf_E">Aynı yıl Uzun Hasan’ın ölmesi ile Venedik’in tüm ümitleri tükenmişti. Mali kriz ve açlık son kertedeydi. 1478 akınında, tam mahsul toplanmak üzereyken gelen Osmanlı akıncıları, Venedik halkını o kış aç bırakmışlardı. Müreffeh şekilde ve emniyette yaşamaya alışkın Venedik halkı, yaz kış ayırt etmeksizin senenin herhangi bir vaktinde karşılarında yıldırım gibi hareket eden Türk atlılarını görmekten bıkmıştı. Halk artık meskenlerini terk ederek, toprağa kazdıkları büyük siper ve sığınaklarda yaşamaya başlamıştı. On altı yıldan beri süregelen savaşlardan bıkan kamuoyu, her ne pahasına olursa olsun, barış yapılması için hükümeti sıkıştırıyordu. Bu akınlar düşman ülkenin tüm iktisadi kaynaklarını kemirmekteydi. Macaristan ve Venedik’e diz çöktüren, son darbeyi vuran bu akınlar olmuştu. Venedik Cumhuriyeti, dönemin en mahir diplomatı olan ve Türkleri yakından tanıyan Giovanni Dario’yu, tarihinde görülmedik bir şekilde, <span class="italik_E">“sınırsız yetkilerle</span>” donatarak, barış isteğiyle İstanbul’a gönderdi.</p>
			<p class="Linkler_E"><img alt="" class="_idGenPageitem-15" src="image/15.jpg"/><br/>Yeniçeri</p>
			<p class="a_Paragraf_E">Nihayet 1463’ten beri devam eden büyük savaş, Venedik’in talebiyle 25 Ocak 1479 da imzalanan antlaşma ile sona ermiştir. Osmanlı Devleti ekonomik, siyasi, askerî tüm imkânlarını kullanarak büyük koalisyona bağlı tüm orduları denizlerde, doğuda, batıda yenmeyi başarmıştır. Akkoyunlular ile birlikte koalisyonun en güçlü devleti olan Venedik Cumhuriyeti kesin şekilde tasfiye edilmiştir. Savaşın devam ettiği sıkışık zamanlarda bazı rakiplerine cazip barış tekliflerinde bulunup sonra da türlü bahanelerle müzakereleri uzatıp oyalaması, diğer cephede zafer kazandıktan sonra dönüp oyaladığı devletin işini bitirmesi, Fatih’in yalnız iyi bir mareşal değil aynı zamanda mahir bir diplomat da olduğunu göstermektedir.</p>
			<p class="a_Paragraf_E">Antlaşmaya göre Venedik Arnavutluk’u boşaltacak, Mora ve adaları teslim edecek, padişah da Venediklilerden aldığı Dalmaçya kıyılarını iade edecekti. Venedik her yıl on bin altın vergiyi, eski borcu olan yüz bin dukayı ve ayriyeten iki yüz biz duka altını da savaş tazminatı olarak ödemeyi kabul ediyordu. Venedik tüccarları Osmanlı ülkesinde serbest ticaret yapabilecekti. Böylece Fatih Sultan Mehmed, Osmanlı ekonomisini canlandırmayı amaçlıyor ve Venedik’i tekrar Haçlılardan koparmak istiyordu. Böylece Venedik; Arnavutluk, Mora ve Kuzey Ege’den uzaklaştırılıyor; Tuna’nın güneyinde tek hâkim güç Osmanlılar kalıyordu. Zaten bütün Balkan milletleri Katoliklerin idaresindense Osmanlı yönetimini tercih ediyordu. Osmanlı vakanüvislerinin ifadesiyle; <span class="italik_E">“köpeklere karşı domuzlara ve domuzlara karşı da köpeklere destek verilerek”</span> kazanılan bu büyük zafer, parlak bir istikbalin kapılarını aralıyordu.</p>
			<p class="a_Paragraf_E">İstanbul Barış Antlaşması, 25 Nisan 1479’da San Marco Günü’nde Venedik doçu tarafından onaylanarak içerdiği maddeleri halka ilan edildi. Antlaşmanın doç tarafından onaylı suretini almak için Venedik’e gönderilen Osmanlı elçisi Lütfi Bey, Venedik’le gizli bir antlaşma daha imzaladı. Buna göre; iki devletten biri herhangi bir Avrupa devleti ile savaşa girip diğerinden yardım isterse; Venedik yüz savaş gemisi, Osmanlılar ise yüz bin süvari savaşçı gönderecekti. İtalya’yı fethetme planları yapan Osmanlı padişahı böylece, hem Venedik’i pasifize ediyor hem de onu Avrupa siyasetinde son derece zor durumda bırakacak bir denklemin içine itiyordu.</p>
			<p class="a_Paragraf_E">Venedik tarafından serbest kalan Osmanlılar, bundan sonraki dönemde dikkatlerini Orta Avrupa’da yoğunlaştırdı. Almanya, Avusturya, Macaristan ve Lehistan’a da diz çöktürmenin zamanı gelmişti. 24 ağustos 1479’da Türk akıncıları Bosna’dan sınırı geçerek Budapeşte ile Bratislava arasındaki Tuna vadisinin güneyini taradı. Kırk üç bin akıncıyla tam kadro olarak icra edilen bu harekât, Osmanlı tarihinin en büyük akınlarından biridir.</p>
			<p class="a_Paragraf_E">Transilvanya’daki (Erdel) altın ve gümüş madenlerinin tahribini amaçlayan bu akında, kuzeye ilerledikçe kollara ayrılan birliklerin başında on iki akıncı sancakbeyi bulunuyordu. Harekâtın komutasını üstlenen Mihaloğlu Gazi Alaaddin Ali Paşa’nın yanında, Mihaloğlu İskender Bey, Malkoçoğlu Balıbey, Evrenosoğlu İsa Bey ve Evrenosoğlu Hasan Bey gibi en meşhur Akıncı beyleri de görev yapmıştı. Ordunun mevcudu kalabalık olduğu için yer yer meydan savaşı yapmaktan da çekinmemişlerdi. Ancak Almanya, Avusturya ve Macaristan topraklarını kasıp kavuran bu akın Türkler için de oldukça zayiatlı olmuş; yirmi bine yakın akıncı Macaristan’ın zümrüt yeşili ovalarında kalmıştı. Akın esnasındaki en büyük meydan savaşı, 13 Ekim 1479 günü, Türklerce <span class="italik_E">“Kelle Vadisi”</span> denen, Karpatlar ile Maros Nehri arasındaki Kenyermezö Vadisi’nde yapılmıştı.</p>
			<p class="a_Paragraf_E">1479 akınındaki kayıplarının intikamını almak isteyen akıncılar, 1480’de tekrar harekete geçtiler. 29 Temmuz’da Karniyol eyaletine dalan akıncı ordusunun bir diğer kolu da İstirya’yı çiğnedi. Yol üzerindeki kasabalara girildi. Akıncıların diğer bir kolu da Graz’a kadar uzandı. Münih halkı bile artık kendilerini emniyette görmüyordu. Belediye Meclisi’nin kararıyla şehir halkından 1600 kişilik bir milis birliği oluşturulmuş ve Saint Peter Kilisesi’nin kulesine de küçük bir top konmuştu.</p>
		</div>
	</body>
</html>