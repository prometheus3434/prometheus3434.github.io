<html xmlns="http://www.w3.org/1999/xhtml">
	<head>
		<title>Buyuk_kartal-19</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-19">Akdeniz Hâkimiyetine Adım Adım</p>
			<p class="ilk_harf"><span class="_idGenDropcap-1">O</span>smanlı ordusunun Karaman ülkesi üzerine çıktığı seferden istifadeyle taarruza geçen Venedik donanması, 1469’un yaz aylarında Rumeli sahillerini vurup zengin ticaret şehri Enez’i yağmalamış; İmroz ve Limni adalarını geri alarak, Mora’da birkaç kaleyi de zapt etmişti.</p>
			<p class="a_Paragraf_E">Saldırıya karşılık vermekte gecikmeyen padişah, 1469’un Ocak ayında, kış ortasında, akıncıları Avrupa’ya salmıştı. Bosna sancakbeyi İsa Bey’in yönettiği, on bin askerle yapılan bu büyük akında, sadece Venedik değil Almanya ve Avusturya toprakları da çiğnenmişti. Nicolae Yorga’nın İtalyan ve Avusturya belgelerinden naklettiğine göre; <span class="italik_E">“dünyanın en cüretkâr askerleri olan </span>bu akıncılar, sanki havadan uçarak” gelmişlerdi.</p>
			<p class="a_Paragraf_E">Ertesi yıl harekete geçen padişah, oldukça stratejik bir konumda bulunan Eğriboz Adası’na yöneldi. Ada, Mora ile Anadolu arasında gidip gelen Türk gemilerinin yolu üzerindeydi. Ayrıca Anadolu sahilleriyle Osmanlı gemilerine saldıran korsanlar ve Venedik gemileri de buraya sığınıyordu.</p>
			<p class="a_Paragraf_E">Eğriboz Adası öncelikle Mahmut Paşa’nın komutasındaki, yüz kadırga, iki yüz küçük savaş ve nakliye gemisiyle, denizden abluka altına alındı. Fatih de yetmiş bin askerle Teselya üzerinden gelerek Eğriboz Boğazı’na kurulan devasa köprüden geçip kaleyi kuşattı. Venedik donanması Ege Denizi’nden yardıma geldiyse de abluka sebebiyle adaya yaklaşamadı. Nihayet 11 Temmuz 1470’te şiddetli bir hücumla Eğriboz Kalesi düşürüldü.</p>
			<p class="a_Paragraf_E">1471’de Gedik Ahmed Paşa, Karamanoğulları üzerine sevk edildi. Akkoyunlular ile Venediklilerin ittifak antlaşmasından haberdar olan padişah, bu planı neticesiz bırakmak ve yeni bir Haçlı Seferini önlemek için Venedik’e sulh teklif etti. Macarlara karşı da savunma durumu alındı. Rumeli akıncıları Macaristan üzerine değil de onun rakibi Avusturya imparatoru üzerine sevk edilerek Macaristan kralına barış teklif edildi. Gelen Macar elçisi, Otlukbeli Savaşı sonuçlanıncaya kadar oyalanacaktı.</p>
			<p class="a_Paragraf_E">Bu arada, 1472 yazında Akdeniz sahillerini vuran Venedik komutasındaki Haçlı donanması, Karamanlılar ile Uzun Hasan’a destek için İzmir ve Antalya sahillerine yerleşmiş bulunuyordu.</p>
			<p class="a_Paragraf_E">Ancak 1473 yazındaki Otlukbeli Savaşı’nda Osmanlı ordusunun kesin zaferi, dengeleri Osmanlılar lehine değiştirdi. On yıldan beri devam edegelen bu uzun ve zorlu mücadelenin kazanılması konusunda, Haçlı koalisyonunda hem derin bir ümitsizlik hem de çatlaklar oluşmaya başladı. Doğu Seferi süresince, yaklaşık bir yıl kadar oyalanan Macaristan elçisinin istekleri, Otlukbeli Zaferi’nden sonra reddedildi. Osmanlıların Doğu Seferi’nde oldukları 1473 yılında, Lehistan Krallığı ile savaş halinde olduğu için Macaristan, bu fırsattan yararlanamamış oldu.</p>
			<p class="a_Paragraf_E">Osmanlı Devleti’nin Rumeli topraklarındaki sınır bölgelerinde örgütlenen, düşman memleketlerine ani baskınlar düzenleyerek yıpratma harekâtında bulunan hafif süvari birliklerine <span class="italik_E">“Akıncılar”</span> denirdi. Bu birlikler sadece akın yapmazlar, aynı zamanda düşmanın durumu, yolları ve kuvveti hakkında bilgi toplayarak bir çeşit istihbarat görevi de üstlenirlerdi. <br/> Akıncılar savaş zamanında keşif hizmetini görerek, düşman arazisini dolaşıp orduya yol açar ve kurulması muhtemel pusuları bozarlardı. Bundan başka ordunun yolu üzerindeki hububatı korumak, düşman hakkında haber toplamak; köprü, geçit gibi yerlerin güvenliğini sağlamak da görevleri arasındaydı. Asıl ordudan dört beş günlük mesafeyle önden giderlerdi. Bindikleri atlar da vazifelerine uygun olarak, dayanıklı ve süratli olanlardan seçilirdi. Sefere çıkarlarken yanlarında iki üç yedek at götürürler, yorulan atlarını konak yerlerinde bırakırlardı. Dönüşte bıraktıkları atlara ganimetlerini ve esirlerini yüklerlerdi. On akıncıya “onbaşı”, yüz akıncıya “subaşı”, bin akıncıya da “binbaşı” kumanda ederdi. Emir komuta silsilesinde en tepede “Akıncı Beyi ” vardı. Rütbeleri sancakbeyi derecesinde olan akıncı beyleri, olağanüstü yetkilere sahip olup doğrudan doğruya padişahtan emir alırlardı.</p>
			<p class="a_Paragraf_E">Akıncılar, merkezî şekilde yönetilmeyip serhat boylarında ocaklar halinde teşkilatlanmışlardı. Her bölgenin kumandanı ayrıydı ve akıncılar mensup oldukları kumandanların sülale isimleriyle anılırlardı. Malkoçoğlu akıncıları Silistre’de, Turhanlı akıncıları Mora’da, Mihaloğlu akıncıları ise Semendire bölgesinde teşkilatlanmıştı.</p>
			<p class="a_Paragraf_E">Akıncıların isimleri, eşkâlleri ve sahip oldukları tımarlar defterlere yazılır; defterlerin bir nüshası başkentteki defterhanede, diğeri de akıncıların bulundukları eyalet veya sancak kadılıklarında muhafaza edilerek herhangi bir yolsuzluğa meydan verilmezdi. Her akını müteakip, şehid ve malul olanların yerine çevik, iyi süvari ve kuvvetli gençler Akıncı Ocağı’na alınırdı. Akıncı kanunu üzere öncelikle babası akıncı olanlar tercih edilir, kefil göstermeyenlerin kaydı yapılmazdı.</p>
			<p class="a_Paragraf_E">Osmanlı Devleti’ndeki akıncıların sayısı kesin olarak bilinmemekle beraber, XV. asır ortalarına kadar sayılarının kırk bin civarında olduğu tahmin edilmektedir. 1559’daki bir yoklamada, Turhanlı akıncılarının mevcudu yedi bin civarında görülmektedir. Akıncılar, hızlı hareket etmelerini engellemeyecek şekilde; kılıç, kalkan, pala, mızrak ve bozdoğan gibi silahlar kullanır, genelde zırh giymezlerdi. Ocağın en kıdemlileri Tuna ötesine en çok geçenleri idi. Fatih döneminin meşhur akıncılarından Mihaloğlu Ali Bey, hayatı boyunca Tuna’yı tam üç yüz otuz kez geçmişti.</p>
			<p class="a_Paragraf_E">Bu gözü pek süvarilerin akın tekniğini şu şekilde özetleyebiliriz: Akıncı ordusu planlanan bölgede büyük kollara ayrılırdı. İleri harekât esnasında yeniden daha küçük müfrezelere bölünürdü. Her müfrezenin vuracağı mıntıkalar evvelden tayin edilirdi. Dönüşte müfrezler birleşirlerdi. Ancak burası ayrıldıkları noktadan farklı bir yer olarak belirlenirdi. Tüm kolların buluşmasıyla yeniden tek bir ordu meydana gelirdi. Bu durum düşman ülkesinde büyük bir dehşet ve korku uyandırır, esip geçen akıncıların nerede bulunduklarına ve nereyi vuracaklarına dair yüzlerce efsane dilden dile dolaşırdı.</p>
			<p class="a_Paragraf_E">Akınlarda en büyük prensip düşman ordusuna rastlamamak ve mecbur kalmadıkça meydan savaşı kabul etmemekti. Meydan savaşını akıncılar değil, düzenli Osmanlı ordusu yapardı. Ancak bunun için en gerekli olan şey istihbarat bilgisi idi. Babinger’in ifadesiyle Almanya ve Macaristan’daki toplantılarda planlanan her şeyden Türklerin anında haberleri oluyor ve planlamayı ona göre değiştiriyorlardı. Örneğin bir Türk casusunun bilgi gönderdiği, Alman imparatorluk makamlarınca kesin şekilde anlatılmasına ve tüm Bavyera eyaletinde tedbir alınmasına karşın, şehirden şehre dolaşan,<span class="italik_E">“küçük bir atın üzerinde, kaba bir paltosu olan Aziz Valentin kılıklı bu adam”</span> bir türlü yakalanamamıştı. Casusların çoğu akıncı sınıfından olup iyi yabancı dil konuşurlardı. İstihbarat teşkilatında yerli ahaliden parayla satın alınanlar da vardı.</p>
		</div>
	</body>
</html>