<html xmlns="http://www.w3.org/1999/xhtml">
	<head>
		<title>Buyuk_kartal-14</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-14">Zulmün Arşı Titrettiği Yer: Eflâk</p>
			<p class="Siirler_E">Yoktur zulme rızamız, adle biz mailleriz,<br/>Gözleriz Hakk’ın rızasın, emrine kailleriz.<span class="ayet_kaynaklari_E _idGenCharOverride-1"> (Avnî)</span></p>
			<p class="ilk_harf"><span class="_idGenDropcap-1">T</span>una Nehri’nin kuzeyinde kalan, bugün büyük bir bölümü Romanya Devleti’ne ait olan coğrafya, XV. yüzyıl tarih metinlerinde Eflak ve Boğdan prenslikleri olarak adlandırılmaktadır. Bu prenslikler kâh Lehlere, kâh Macarlara tâbi olarak siyasi varlıklarını devam ettirmekteydi. Ancak Eflak Prensliği, Osmanlıların Balkan coğrafyasında etkin bir güç olmaya başladığı Yıldırım Bayezid döneminden itibaren, Osmanlılara vergi verir hale gelmişti. Osmanlı Devlet geleneğine göre, Eflak voyvodasının oğulları da Osmanlı sarayında rehin tutulmaya başlamışlardı.</p>
			<p class="a_Paragraf_E">Bu <span class="italik_E">“rehin tutma”</span> prensibi aslında eski bir Orta Asya geleneğidir. Böyle bir uygulamayla tâbi kralın devlete isyan etmemesi için bir önlem alınmış oluyordu. Rehin prensler başkentteki sarayda padişahın şehzadeleriyle birlikte eğitim görürler ve ileride kendi ülkelerini yönetmek üzere liderliğe hazırlanırlardı. Böylece geleceğin tabi krallarının kişiliği küçük yaşlarda şekillendirilmeye çalışılır, erkenden devlete bağlılık ve saygı duymaları temin edilirdi. Ayrıca bu rehin prenslerin kişilikleri yakından analiz edilerek, zamanı geldiğinde içlerinden en uygunu kral tayin edilirdi. Bu, Osmanlılılara tabi olan kralların, muhtemel gelişmeler karşısında verebilecekleri reaksiyonların tahmin edilmesini, duruma göre politikalar geliştirilmesini veya ona göre tedbirler alınmasını kolaylaştıran bir uygulamaydı.</p>
			<p class="a_Paragraf_E">Osmanlı Devleti’ne tabi bulunan Eflak kralının oğullarından Vlad on iki, Radul da altı yaşında iken, Edirne Sarayı’na gönderilmişti. II. Murad döneminde rehin olan bu iki prens, Şehzade Mehmed ile birlikte saray hocalarından ders almışlardı. Vlad babasının ölümü üzerine, 1456’da Fatih Sultan Mehmed tarafından Eflak prensliğine tayin edilmişti.</p>
			<p class="a_Paragraf_E">Osmanlı kaynaklarınca <span class="italik_E">“Kazıklı Voyvoda”,</span> Ulahlar tarafından <span class="italik_E">“Tepeş” (cellât),</span> Macarlar tarafından da <span class="italik_E">“Drakul” (şeytan)</span> olarak adlandırılan, son derece zeki, atak ve cesur bir kişiliğe sahip olan III. Vlad, liderlik özellikleri ve kabiliyetiyle, kısa sürede kendini kabul ettirmiş, Boğdanlıları yenmiş, hatta Macarları dahi birkaç kez bozguna uğratmıştı. Ülkesinde kendi konumunu sağlamlaştırmasına paralel olarak gittikçe artan özgüveni, son zamanlarda acımasız bir zalime dönüşmesine sebep olmuştu.</p>
			<p class="a_Paragraf_E">Batılı kitaplar da onun vahşetinden uzun uzun bahsederek, nasıl azgın bir canavara dönüştüğünü yazar.</p>
			<p class="a_Paragraf_E">Osmanlılara olan yükümlülüklerini yerine getirmemeye başlayan Vlad Drakul, Macarlarla ittifak arayışına girmiş, elçi olarak gönderilen Çakırcı Hamza Paşa ile Yunus Bey’in ellerini ve ayaklarını kestikten sonra kazığa vurdurmuştu. Fakat Hamza Paşa’ya rütbesinden dolayı daha özel bir muamele yaparak, onu daha büyük bir kazığa oturtmuştu! Ardından da Dobruca havalisi ile Kuzey Bulgaristan’ı yağma etmişti. Jan Hunyad’ın oğlu, Macar kralı Matias Corvin’e gönderdiği mektupta, Bulgaristan Seferi’nde yirmi dört bin can aldığını yazarak övünüyordu.</p>
			<p class="a_Paragraf_E">Voyvodanın saldırgan politikasından bıkmış olan Boğdanlılar da padişaha ittifak teklif etmekteydiler. Fatih Sultan Mehmed, bölge halkının kâbusu haline gelen Kazıklı Voyvoda üzerine 1462’de sefere çıktı. Eflak topraklarına giren Osmanlı ordusuyla bir meydan savaşına tutuşmaktan çekinen Vlad, çılgınca bir teşebbüste bulunarak, gece baskınıyla padişahın karargâhına girip onu öldürmeyi denemiş ise de çok fazla zayiat verdikten sonra Macaristan’a kaçmak zorunda kaldı. Ancak Macar kralı Matias Corvin, Osmanlı Devleti ile arasını bozmak istemediği için Vlad’ı yakalayarak hapsettirdi. Padişah, Vlad’ın kardeşi Radul’u, Eflak kralı ilan ederek, Eflak topraklarını Osmanlıların bir eyaleti haline getirdi.</p>
			<p class="a_Paragraf_E">On yıl sorunsuz olarak yönetilen Eflâk’ta, Radul’un kazaen ölmesini müteakip hapisten kaçarak yahut Macarlar tarafından serbest bırakılarak Eflak üzerine yeniden kâbus gibi çöken Vlad, Mihaloğlu akıncıları tarafından Bükreş yakınlarında yakalandı ve öldürüldü. Kellesi hem zafer göstergesi olarak, hem de bölge halkını teskin etmek amacıyla Rumeli beldelerinde teşhir edildi. Ahalinin korkulu rüyası olan, günümüzdeki korku filmlerine de kaynaklık eden Drakula’nın, kesin surette ortadan kaldırıldığı ilan edilerek, ülkesindeki insanların rahat bir nefes alması sağlandı. Böylece Eflak ülkesinde, 1877 Berlin Antlaşması’na kadar sürecek, istikrarlı ve emniyetli bir Osmanlı hâkimiyeti dönemi başlamış oluyordu.</p>
			<p class="Linkler_E"><img alt="" class="_idGenPageitem-12" src="image/12.jpg"/><br/>Yeniçeri çavuşu</p>
		</div>
	</body>
</html>