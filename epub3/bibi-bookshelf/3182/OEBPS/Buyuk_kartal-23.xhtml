<html xmlns="http://www.w3.org/1999/xhtml">
	<head>
		<title>Buyuk_kartal-23</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-23">Akdeniz’de Güçler Dengesi Değişiyor</p>
			<p class="ilk_harf"><span class="_idGenDropcap-1">A</span>driyatik Denizi’nin stratejik konumdaki devletlerinden biri olan Dubrovnik-Raguza Cumhuriyeti ile Osmanlılar arasında, 1478’de yeni bir antlaşma imzalandı. Bu antlaşma ile vergisinin artırılmasını itirazsız kabul eden Dubrovnik, daha sıkı bağlarla İstanbul’a bağlandı.</p>
			<p class="a_Paragraf_E">İyonya adaları olarak adlandırılan; Zanta, Kefalonya ve Ayamavra adaları Tocco hanedanı aracılığıyla hukuken Venedik Cumhuriyeti’ne tabi olup aynı zamanda Osmanlıya da vergi ödemekteydi. Adaların bu statüsü, Venedik’le savaşmaksızın ilhak edilebilmesine imkân tanımaktaydı. Venedik, bu adaların Osmanlılara vergi vermesini kabullenmekle, buraların Türklere ait olduğunu bir manada kabul etmiş oluyordu. Ayrıca 1479 İstanbul Antlaşması’nda İyonya, adalar kapsamı dışında bıraktırılarak, bu toprakların Venedik’e ait olmadığı zımnen onaylattırılmıştı.</p>
			<p class="a_Paragraf_E">Öte taraftan Adaların son dukası Leonardo’nun, Napoli prensesi ile evlenmesi Venedik doçunu kuşkulandırmıştı. Taranto Boğazı’na hâkim olan Napoli, İyonya adalarını zapt ederek karşı kıyıya yerleşirse, Venedik’in Adriyatik’teki hareketleri kısıtlanabilirdi.</p>
			<p class="a_Paragraf_E">Şartların olgunlaştırılmasından sonra Gedik Ahmed Paşa’ya İyonya adalarının fethi görevi verildi. Zanta, Kefalonya ve Ayamavra adaları savaşmaya gerek kalmadan teslim alındı. (1480) Leonardo, hazinesini alıp Napoli’ye kaçtı. Venedik, bu duruma itiraz edecek durumda değildi. 16 yıllık savaş yeni bitmişti. Napoli ile savaş halinde olup diğer İtalya devletleriyle de arası iyi değildi. Ayrıca Osmanlı akıncılarını, Venedik ovalarında tekrar görmeyi herhalde istemezdi!</p>
		</div>
	</body>
</html>