<html xmlns="http://www.w3.org/1999/xhtml">
	<head>
		<title>Buyuk_kartal-21</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-21">Denizi Göl Yapan Sultan</p>
			<p class="ilk_harf"><span class="_idGenDropcap-1">İ</span>stanbul’un Fethi’ni müteakip bir Ceneviz kolonisi olan Galata, Osmanlı ülkesine katılmış; Cenevizlilere de Osmanlı topraklarında serbest ticaret hakkı tanınmıştır. Bundan sonraki yıllarda belli bir plan dâhilinde, Karadeniz’in etrafındaki bölgelerde hâkimiyet kurulacak ve Karadeniz diğer tüm devletlere kapatılarak âdeta bir <span class="italik_E">“Türk gölü”</span> halini alacaktır. Böylece bölgede son derece canlı olan ticaretin tek hâkimi haline gelecek Osmanlılar, Avrupa devletlerini iktisadi yönden kendilerine mahkûm hale getireceklerdir.</p>
			<p class="a_Paragraf_E">Astragan, Kabil ve Urgenç’ten gelen ticaret yolu ile İran üzerinden gelen ticaret yolları, Karadeniz limanları sayesinde Avrupa’ya açılmaktaydı. Hazar Denizi sahillerinden gelen ipekler, Hindistan’dan gelen baharatlar bu limanlardan dağıtılıyordu. Ayrıca gemiler buğday, kürk, deri, balmumu, balık, tuz, havyar gibi ticaret metaını bu bölgeden naklediyorlardı. Osmanlı tarihçisi Kemal Paşazade Kefe’den bahsederken; <span class="italik_E">“Karadeniz’in kuzey tarafında, sahilde kurulmuş, muazzam bir şehirdir. Bahr-i berden, deşt-i derden bezirgânlar gelir gider. </span>Kırım diyarının Tatar’ı, Çerkez’i ve Rus’un küffarı anda cem olup bazar eder.<span class="italik_E">”</span> diyerek bölgedeki ticari canlılığı nakletmektedir.</p>
			<p class="a_Paragraf_E">1454 yılında Karadeniz’deki Ceneviz kolonilerinin merkezi olan Kefe, Kırım hanı ile birlikte sıkıştırılarak, Ceneviz Hükümeti’nin Osmanlılara ve Kırım Hanlığı’na haraç ödemesi sağlanmıştı. Aynı yıl içinde Osmanlı donanması Akkerman’ı tehdit ederek Boğdan beyinden haraç istemişti. Kuzey Avrupa ticareti için çok mühim olan Akkerman’ın geleceği, Karadeniz ve boğazlara bağlı olduğundan, Boğdan kralı vergiyi ve Osmanlı tabiiyetini kabul karşılığında, Osmanlı ülkesinde serbest ticaret hakkına kavuşmuştu. 1456’da Trabzon Rum İmparatorluğu’nun da vergi vermeyi kabul etmesi ile birlikte, Karadeniz kıyısındaki tüm devletler Osmanlı hâkimiyetini benimsemiş oluyorlardı.</p>
			<p class="a_Paragraf_E">Bundan sonraki aşamada Fatih, tüm bu ülkelerde doğrudan Osmanlı hâkimiyetini kurmak isteyecektir. Bu doğrultuda Amasra, Sinop ve Trabzon, yani Karadeniz’in Anadolu sahilleri hâkimiyet altına alınacaktır. Ancak 1463’ten itibaren batıda Venedik önderliğindeki Haçlı koalisyonuyla ve doğuda da Karamanlılar ve Akkoyunlular ile mücadele etmek zorunda kalan Osmanlı Devleti, uzun yıllar Karadeniz’in kuzey sahilleri ile ilgilenemeyecektir.</p>
			<p class="a_Paragraf_E">Karadeniz hâkimiyeti için en ciddi rakip olarak Litvanya, Lehistan’a hâkim olan Yagellonlar ve Kırım bölgesine ticaret sayesinde iyice yerleşmiş bulunan Cenevizliler görünüyordu. Osmanlıların Karadeniz üzerindeki amaçlarını bilen Cenevizliler, Boğdan voyvodası, Kırım hanı ve Yagellonlar Türklere karşı işbirliği içindeydi.</p>
			<p class="a_Paragraf_E">1469’da donanmayı Kefe’ye gönderen padişah, 1470’te Kefe’nin vergisini artırdı. Yagellonların Kırım hanına karşı Altınorda ile ittifak yapması üzerine Kırımlılar, Moskova Knezliği ve Osmanlılar ile yakınlaşma gereği duydular. Boğdan voyvodası Stephan Çel Mare, Yagellonlara bağlanarak Osmanlı’ya vergi ödemeyi kesmişti. Voyvoda, 1469’da Boğdan’a giren Kırım kuvvetlerini yendi. Ayrıca 1473’te Osmanlı ordusunun Uzun Hasan üzerine yürümesini ve Mihaloğlu akıncılarının da bu harekâta katılmalarını değerlendirerek Osmanlılara bağlı Radul’u kovup Eflak tahtına kendi adamını oturttu. Kendisine sığınan Cenevizli esirleri Osmanlılara teslim etmeyi reddetti. Kış mevsiminde, üzerine gönderilen Rumeli beylerbeyi Süleyman Paşa’nın ordusunu 17 Ocak 1475’te yendi. Papa tarafından Boğdan prensine, <span class="italik_E">“İsa’nın Pehlivanı”</span>unvanı verildi. Fatih, Çel Mare üzerine bizzat yürümeye karar verdi. Fakat ağırlaşan hastalığı padişaha mani oldu.</p>
			<p class="a_Paragraf_E">Bu esnada Kırım’daki iç karışıklıkların iyice artması ve hanlık kuvvetlerinin İstanbul’la yakınlaşması üzerine derhal donanma ile sefere gönderilen Gedik Ahmed Paşa, 1475 Haziran’ında Kefe’yi teslim alındı. Kefeliler Cenevizli kale komutanına;</p>
			<p class="alinti_E"><span class="italik_E">“Bizim bu hisarı Türklerden koruma ve kurtarma ihtimalimiz yoktur. Eğer elimizden zorla alırlar ise hepimizi kırarlar. Çoluk çocuğumuzu esir, malımızı yağma ederler. Böyle olmaktan ise hoşlukla teslim edelim. Zira bu Türkler hoşlukla aldıkları her yeri mamur ettiler. Yıkıp harap etmediler. Osmanlı töresi boyun eğeni bağışlayıp çoluk çocuklarına dokunmayarak baş eğene güler yüz göstermektir.”</span></p>
			<p class="Paragraf_0">diyerek tekfuru çaresiz bırakmışlardı. Kırım sahillerindeki tüm Ceneviz kolonileri zapt edildi. Ardından Azak Kalesi ve Mengüp de alındı. Suğdak’ta Cenevizliler tarafından hapsedilmiş olan Mengli Giray, Osmanlılara bağlılığını gösteren belgeyi imzalayarak tekrar <span class="italik_E">“Kırım hanı”</span> ilan edildi.</p>
			<p class="a_Paragraf_E">İyi süvari, gözü pek, seferlerin tüm zahmetine karşı dayanıklı askerlerden oluşan Kırım ordusu bundan sonra Rusya’yı, Lehistan’ı ve Avrupa’yı amansız akınlarıyla bunaltacaktır. Osmanlı padişahları, düşman ülkelerin krallarına tehdit fermanları gönderirken kendi ordularının yanı sıra yıldız sayısınca Tatar askeri ile de geldiklerini vurgulamışlardır. Öte taraftan Kırım’ın Osmanlı himayesine alınmasıyla ülkede kardeş kavgaları sonlandırılmış; huzur, güven ve istikrar hâkim olmuştur. Kırım ülkesi siyasi, iktisadi ve kültürel yönlerden inkişaf etmiştir. Kazan, Astragan ve Kasım hanlıkları iç kavgalar sebebiyle kısa zaman içinde Rus İmparatorluğu’na yem olurken, Kırımlılar 1783’e kadar üç yüz yıl boyunca emniyet ve huzur içinde yaşayacaklardır.</p>
			<p class="a_Paragraf_E">Kırım Hanlığı’nı aldıktan sonra Karadeniz’in kuzeyinde elini daha da güçlendiren Fatih, Karadeniz’den sevk ettiği donanmayla Boğdan sahillerini bombardımana tuttu. 1476’da Kırım ve Eflak ordusuyla birlikte Boğdan ülkesine girdi. Stephan, <span class="italik_E">“Ağaç Denizi” </span>denen büyük bir ormanı savunma hattı olarak seçti. Etrafını siper ve hendeklerle çevirip gerisine ağaçlar ve arabalardan engeller koydurdu. Ön kısmına da toplarını yerleştirerek ormanın içini âdeta bir kaleye dönüştürdü. Yanında Leh ve Macar ordusunun seçme birlikleriyle, yirmi bin askeri vardı. 26 Temmuz sabahı karşılıklı top atışları ile savaş başladı. Ardından Anadolu ve Rumeli dilâverleri yalın kılıçlarla yanar ateş gibi düşman hatlarına saldırdılar. Ancak hendekleri ve setleri aşamadılar. Harekete geçirilen yeniçeriler yoğun top atışları karşısında ilerleyemedikleri gibi kendilerini yere atarak hareketsiz kaldılar. Şimdiye değin göğüslerini top ve tüfeklere siper eden bu yaman savaşçıların hallerine canı sıkılan padişah;<span class="italik_E"> “</span>Şu oğlanlar ne acayip iş eylediler. Dilaverlik kemendin kuşanan böyle mi eder?<span class="italik_E">”</span> diyerek kalkanını siper edip atını düşman hatlarına doğru sürdü. Hareketlenen Osmanlı askerleri, var kuvvetlerini bazuya getirip top ve tüfeğe karşı sinelerini gerip seller gibi aktılar. Orman içinde boğaz boğaza on saat süren savaşta voyvodanın askerleri gazilerin kılıçlarına yem oldular. Alba Valea’da yenilen Stephan Çel Mare kaçtığı için yakalanamadı.</p>
			<p class="a_Paragraf_E">Fatih, Boğdan’ın Karadeniz sahillerindeki tüm kaleleri almak niyetindeyken, Macarların Semendire’yi vurmak üzere hazırlandıkları haberi geldi. <span class="italik_E">“Küffar hisarını almaktan, İslam diyarını korumak evladır.” </span>diyerek geriye döndü. Padişaha başvurarak, şimdiye kadar vermekle mükellef olduğu vergiyi, üç bin altından altı bin altına çıkaracağını, Osmanlı’nın dostuna dost, düşmanına düşman olacağını söyleyen Boğdan voyvodasının af ricası kabul edildi ve tekrar Osmanlı hâkimiyetine alındı. 1479’da gönderilen donanmanın Taman ve Çerkezistan sahillerini de ele geçirmesiyle, Karadeniz hâkimiyeti büyük ölçüde tamamlandı.</p>
		</div>
	</body>
</html>