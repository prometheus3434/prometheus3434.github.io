<html xmlns="http://www.w3.org/1999/xhtml">
	<head>
		<title>Buyuk_kartal-10</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-10">‘Büyük Müjde’ye Nail Olmak…</p>
			<p class="ilk_harf"><span class="_idGenDropcap-1">H</span>azırlıkların tamamlanıp kuşatma için gerekli olan malzemelerin şehrin önlerine nakledilmesinin ardından, padişah da 23 Mart 1453 Cuma günü ordusu, ulema, vüzera ve ümerasıyla birlikte Edirne’den hareket edip 5 Nisan’da Top kapısı önüne gelerek ordugâhını kurdu. <span class="italik_E">Cebecibaşı</span>na; Kapıkulu askerlerine silah dağıtılması, diğer askerlere de ertesi gün için savaşa hazır olmaları talimatı verildi.</p>
			<p class="a_Paragraf_E">Planlamalar 6 Nisan 1453 Cuma günü savaşı başlatacak şekilde yapılmıştı. Kendi istekleriyle orduya katılan gönüllülerle birlikte toplam sayısı takriben seksen bin civarında olan Osmanlı birlikleri, Çandarlı Halil Paşa ve Zağanos Paşa nezaretinde yapılan incelemeler neticesinde uygun görülen mevkilere yerleştirildiler. Ayvansaray’dan Yedikule’ye kadar kara surları tamamen sarıldı. Padişahın otağı, Top kapısı karşısındaki Maltepe’ye kurulmuş, etrafında da Kapıkulu ordusu hale şeklinde mevzilenmişti. Burası surların en zayıf olduğu tahmin edilen bölümüydü. Topçular merkez hattının önünde idi. Uzun demir toplar, çeşitli harp makineleri, mancınıklar ve yürüyen kuşatma kuleleri bu hatta yerleştirildi. Topkapı ile Edirnekapı arasındaki arazinin meyilli olması sebebiyle surlar bu hatta daha zayıf olduğu için imparator da karargâhını Topkapı’da kurdurmuştu. Bu muhitin müdafaası General Guistiniani tarafından yapılacaktı.</p>
			<p class="a_Paragraf_E">Padişahın Edirne’den hareketini müteakip, Kaptan-ı Derya Baltaoğlu Süleyman Bey komutasında Gelibolu’dan yola çıkan Osmanlı donanması da bölgeye ulaşmıştı. Donanmanın görevi, surların etrafını ablukaya almak ve dışarıdan kente gelebilecek yardımları engellemek idi. Ayrıca uygun vakitlerde Haliç’e girme teşebbüsünde bulunacaktı. Donanma on iki kadırga, yetmiş civarında yelkenli gemi ve yirmi civarında da yük gemisinden müteşekkil idi. Bizans, Ceneviz, Venedik ve Papalık gemilerinden oluşan müttefik donanması ise çekilen zincirin gerisinde Haliç’in girişini tutmuş bulunmaktaydı.</p>
			<p class="a_Paragraf_E">6 Nisan 1453 günü topluca surların önünde kılınan cuma namazının ardından, ordu birliklerinin mevzilenmesi tamamlandığında İslam geleneği üzere, boş yere kan dökülmemesi için, elçi gönderilerek imparatordan şehri teslim etmesi istendi. Surlara ve Avrupa’dan geleceğini tahmin ettiği yardımlara güvenen imparator bu teklifi reddetti. Ancak vergi verebileceğini, Konstantinopolis hariç tüm kaleleri teslim edebileceğini, Türklere tabiiyet gösterebileceğini bildirdi. Fakat bunlar yeterli görülmedi.</p>
			<p class="a_Paragraf_E">Taraflar arasında bir uzlaşmaya varılamaması üzerine, ordu birlikleri arasında dolaşan tellallar aracılığıyla kuşatmanın başladığı askere ilan edildi. Devletlerinin tüm köhneliğine ve çürümüşlüğüne karşın imparator ve askerleri, ülkelerini ve onurlarını kahramanca savunacaklardı. Hatta muhasaranın ilk anlarında surlara saldıran düzensiz gönüllü Türk birliklerine karşı muharebeyi surların dışında kabul ederek gönüllüleri geri püskürtmüşlerdi. Ancak derhal düzenli Osmanlı kıtalarının müdahalesiyle tekrar surların içine çekilmek zorunda kaldılar.</p>
			<p class="a_Paragraf_E">6 Nisan’da topların ateşlenmesiyle mücadele başladı. Gürültüsüyle kulakları sağır eden, alevler saçan topların yanında mancınıklar taş gülleler fırlatıyor, okçular da mazgalları ok yağmuruna tutarak savunmacılara nefes aldırmıyorlardı. Fakat içeriye geçit verecek gediklerin açılması mümkün olmuyordu. Zira surlarda oluşan gedikler derhal tamir edilmekteydi. Osmanlı askerleri muhasaranın başından itibaren iki büyük engelle karşılaşmışlardı: Aşılamayan surlar ve surların dibine Türk askerini yaklaştırmayan Grejuva ateşi. Bu engelleri aşmak için denenen yollardan biri toprak altından lağımlar kazarak surların altını dinamitlemekti. Ancak her seferinde değişik engellerle karşılaşıldığı için istenen netice elde edilemedi. Yerin üstündeki çarpışmalara denk mücadeleler yerin altında da cereyan ediyordu.</p>
			<p class="a_Paragraf_E">11 Nisan’da büyük toplar Topkapı önündeki siperlere, üçerli gruplar halinde olmak üzere dört batarya halinde yerleştirildi. Topların yanında yüzlerce de arkebüz yani elde taşınan küçük toplar diyebileceğimiz tüfekler mevcuttu. Büyük topların yaptığı atışlar, sadece surları değil, Bizans halkının maneviyatını da sarsıyordu. Şehir halkı topların gürültüsünü duyup surların parçalanışını gördükçe <span class="italik_E">“Tanrım bize acı!”</span> diye yakarıyordu. Yoğun top ateşi arkadan gelecek genel bir taarruzun habercisi gibiydi.</p>
			<p class="a_Paragraf_E">Surların topçu ateşiyle düşmana nefes aldırmaksızın, durup dinlenmeksizin dövüldüğü 12 Nisan günü, uygun esen lodos ile harekete geçen yüz elli parçalık Osmanlı donanmasının, Beşiktaş önlerinde toplandıktan sonra Haliç’e doğru hızlı bir manevra yapması, limanda yoğun bir telaşa sebep oldu. Ancak Baltaoğlu Süleyman Bey bu yoklama mahiyetindeki hamlesinin ardından gemilerini geri çekti. Asıl maksat düşmanın deniz gücünü ölçmekti. Muazzam Türk donanmasının manevralarını surlardan seyreden Bizanslılar büyük bir ümitsizliğe kapılmışlardı. Zira önceki kuşatmalar sadece kara tarafından yapılmasına karşın, şimdi durum farklı olacağa benziyordu. Bu ürpertici manzara Bizanslılara deniz tarafından da kuvvetli bir şekilde sıkıştırılacaklarını ihtar ediyordu.</p>
			<p class="a_Paragraf_E">Donanmanın Haliç’i tazyik ettiği aynı gün Osmanlı ordugâhında olumsuz hava estiren bir hadise yaşandı. Karargâha gelen Macaristan kralının elçileri, padişahın cülusunda Jan Hunyad adına yapılan Semendire Mütarekesi’nin düştüğünü, zira Hunyad’ın artık kral naibi olmadığını ilettiler. Padişahın tuğrası çekili olan antlaşma metnini iade ederek Macaristan kralının imzasını taşıyan vesikayı geri istediler. Yeni bir Haçlı ordusu imasında bulunarak Türkleri tehdit eden elçilere kulak asmayan padişah, başladığı işi tamamlamakta kararlı görünüyordu. Hâsıl olan tedirginliğe rağmen kuşatmaya ve yoğun bombardımana devam edildi.</p>
			<p class="a_Paragraf_E">Yapılan yoğun atışlar surlarda epey tahribat yapmaya, duvarları ve burçları sarsmaya başlamışlardı. Ancak müdafiler surlarda açılan gedikleri ve yıkılan yerleri kapatmak için olağanüstü bir çaba harcıyor; yıkılan duvarları taşlarla, varillerle ve kalaslarla tamir ediyorlardı. Yoğun bombardımanın ardından Türklerin genel hücum teşebbüsünde bulunacakları belliydi. Bu hücumu püskürtebilmek için, surların önünde yeni siperler kazıyor, fıçıların ve çuvalların içine toprak doldurarak savunma hattı kuruyor ve ucu sivriltilmiş kazıklar hazırlıyorlardı. İmparator Konstantin sık sık şehirde ve savunma hatlarında dolaşarak halkını ve askerlerini yüreklendiriyor, onlara cesaret vererek dayanma güçlerini artırmak istiyordu. Fakat hem imparator hem şehir halkı hem de askerler bu kez durumun öncekilerden oldukça farklı ve bir o kadar da vahim olduğunun pek âlâ farkındaydı. Şehir şimdiye dek hiç bu derece sıkıştırılmamış ve surlar hiç bu kadar tahrip edilmemişti. Şahit oldukları manzara ümitsizliklerini bir kat daha artırmaktaydı.</p>
			<p class="a_Paragraf_E">17 Nisan’da Türkler yeni savaş makinelerini harekete geçirdiler. Yürüyen kuleler surların önüne yanaşarak su dolu hendekleri doldurmaya başladılar. Genel hücum için hazırlanan askerler, ilk denemeyi 18 Nisan gecesi yaptı. Gece yarısından sonra başlayan saldırı sabahın ilk ışıklarına kadar sürdü. Gecenin karanlığından yararlanan Türkler, surların dibine kadar yaklaştıktan sonra büyük bir velveleyle ve davul sesleri eşliğinde hücuma kalkmışlardı. Bu ürpertici sesler şehir ahalisi tarafından da işitiliyordu. Askerler attıkları ipler ve merdivenler yardımıyla surlara tırmanmaya çalışıyorlar, surların üzerindeki savunmacılarsa mevzilerini ölesiye savunuyorlardı. Osmanlı askerleri çengelli mızraklar ve ucu çengelli halatlarla Bizans askerlerinin oluşturdukları savunma barikatlarını aşağıya çekmeye çalışıyorlardı. Amaçları onları koruyan siperleri bozmaktı. Bizans birlikleri top ve tüfek ateşleriyle ve ok yağmuruyla baskı altına alınırken, kalkanlarla kendini koruyan Osmanlı askerleri, dayadıkları merdivenlerden surlara tırmanmaya çalışıyorlardı. Ancak surlardan dökülen kaynar yağ ve sular, yukarıdan yuvarlanan taşlar buna imkân vermiyordu. Ateşlenen toplar ve çakmaklı tüfeklerin dumanı görmeyi ve hareket etmeyi oldukça zorlaştırıyordu. Sonunda geri çekilme emrini alan askerler surlardan yavaş yavaş uzaklaştılar. Bu ilk genel hücumun savuşturulmasında özellikle Guistiniani ve emrindeki askerler etkili olmuşlardı. Taarruzdan netice alınamayınca surların daha yoğun ateş altına alarak, iyice yıpratılmasına karar verildi.</p>
			<p class="Linkler_E"><img alt="" class="_idGenPageitem-4" src="image/06.jpg"/><br/>Tüfekli Yeniçeri</p>
			<p class="a_Paragraf_E">Bu genel hücum denemesinin amacı Bizans’ın müdafaa gücünü ölçmekti. Surların hangi noktalarının kuvvetli nerelerinin zayıf olduğu aşağı yukarı belli olmuştu. Şimdi bu yeni duruma göre yeni planlamalar yapmak gerekiyordu. Surların durumu iyice analiz edildikten sonra Osmanlı top bataryaları Topkapı-Edirnekapı arasındaki bölgeye yerleştirildi. Ama kesin olan bir şey vardı. O da; Bizans’ın savunma gücünün azımsanmayacak ölçüde güçlü olduğu ve şehri savunanların sonuna kadar kahramanca dövüşmeye kararlı bulunduklarıydı. Surlara yapılan bu ilk genel hücumun başarısızlıkla neticelendiği aynı gün Osmanlı donanması Büyükada’yı zapt etti. Böylece asker üzerinde hücumun başarısızlığından doğan moral bozukluğu bir nebze de olsa giderilmiş oldu.</p>
			<p class="a_Paragraf_E">20 Nisan’da Gelibolu’dan karargâha gelen ulaklar, Bizans’a asker, mühimmat ve erzak getiren Ceneviz gemilerinin Çanakkale Boğazı’ndan girdiğini haber verdiler. Yelkenlerini rüzgârla doldurarak süratli bir şekilde şehrin önlerine kadar gelen yüksek bordalı bu gemiler, rüzgârın kesilmesiyle aniden suyun üzerinde hareketsiz kalıvermişlerdi. Sultan Mehmed bu yardım gemilerinin derhal ele geçirilmesini, gemiler teslim alınamazsa da tamamen imha edilmelerini emretti.</p>
			<p class="a_Paragraf_E">Baltaoğlu Süleyman Bey idaresindeki Osmanlı kadırgaları Zeytinburnu Sütunlar bölgesinde hareketsiz bekleyen Ceneviz gemileri üzerine büyük bir gürültü eşliğinde saldırdılar. Ceneviz gemileri Osmanlı kadırgaları tarafından çepeçevre kuşatıldı. Gemilerden atılan oklar ve makinelerden savrulan taşlarla savaş başladı ve tüm gemiler birbirine karıştı. Osmanlı leventleri düşman gemilerini tutuşturarak yakmaya çabalıyor bunun için de halatlara ve demirlere sarılıyorlardı. Ancak düşman askerleri buna fırsat tanımıyor makinelerle çekip saldıkları taşları leventlerin başlarına indiriyorlardı. Süleyman Bey’in amiral gemisi mahmuzunun düşman gemisine saplanmasıyla da göğüs göğse bir muharebe başladı. Osmanlı askerleri Ceneviz gemilerini aşağıdan tutuşturmaya, attıkları oklarla yelkenlerini yakmaya, halatlarını parçalamaya, baltalarıyla da gövdesini delmeye çabalıyorlardı. Kullandıkları kancalı halatlar ve merdivenlerle bir taraftan da gemilere tırmanmaya çalışıyorlardı. Gemidekiler ise fıçıları ve varilleri suyla doldurup yukarıya çektikten sonra boşaltarak yanan yerleri söndürüyor, gemilere tırmanmaya çalışan leventleri mızrak, ok ve balta darbeleriyle suya düşürüyorlardı.</p>
			<p class="a_Paragraf_E">Aradan üç saat geçmesine rağmen Osmanlı denizcileri olumlu bir netice alamamışlardı. Bir ara savaşın Türkler aleyhine dönmesi üzerine, bir taş atımı mesafeden denizdeki bu savaşı izleyen padişah, âdeta gemilere ulaşmak ve <span class="italik_E">“üstünlüğü Cenevizlilerin elinden almak istercesine”,</span> atını denize sürerek çarpışmaya müdahale etmek istemiş; donanma komutanı Süleyman Bey’e ve diğer kaptanlara emirler yağdırmış ise de sonucu değiştirememişti. Osmanlı donanması, düşman gemilerinin yüksek bordalı olmaları ve aniden başlayan rüzgârın yelkenlerini şişirmesiyle hızla limana doğru sürüklenen Ceneviz gemilerini durduramadı. Haliç’in ağzındaki zincir Bizanslılarca açıldı ve yardım gemileri içeriye girer girmez hızlıca yeniden gerildi. Gelen yardımlar sonucunda şehir halkının ve askerlerin mukavemet ve moral gücü bir kat daha yükselmiş oluyordu. Üç saat süren bu yaman cengi surlardan izleyen Bizanslılar, Latinlerin galibiyetiyle kendilerinden geçerek kutlamalar yaptılar. Şehirdeki sevinç had safhaya ulaştı. Deniz savaşındaki bu mağlubiyet Osmanlı ordusunda ise büyük bir moral bozukluğuna sebep olmuştu.</p>
			<p class="a_Paragraf_E">Yedikule ile Langa arasında vuku bulan bu deniz savaşının kaybedilmesinden ve yardım gemilerinin Bizans’a ulaşmasından dolayı çok hiddetlenen padişah; korkaklık, kifayetsizlik ve beceriksizlikle suçladığı Baltaoğlu Süleyman Bey’i idam ettirmeyi düşündü. Hayatını ancak ileri gelen devlet adamlarının araya girmeleriyle kurtarabilen Baltaoğlu Süleyman görevden alındı. Onun yerine ise Hamza Bey kaptan-ı derya tayin edildi.</p>
			<p class="a_Paragraf_E">20 Nisan gecesi Osmanlı Savaş Meclisi, mağlubiyetten kaynaklanan buhranı değerlendirmek isteyen imparatorun barış teklifini değerlendirmek üzere toplandı. Kuşatmaya taraftar olan devlet adamları ile muhalifler arasındaki mücadele iyice şiddetlenmiş durumdaydı. Ayrıca asker arasında da kargaşa görülmeye başlamış, kuşatmaya taraftar olanlarla karşı olanlar ayrışmaya başlamışlardı. Yaşanan bu başarısızlık Halil Paşa’nın liderliğini yaptığı kuşatma muhalifi gruba olan desteği artırmıştı. Osmanlı kaynakları o günlerdeki olayları şu şekilde nakletmektedirler:</p>
			<p class="alinti_E"><span class="italik_E">“Şehir halkı gayet sevinip surların üzerinden elleri erişemediği için mücahitlere dil uzatmaya başladılar. Bu hadise ile gerçekten Müslümanlara bir kırgınlık hâsıl olmuştu. Muhasaraya taraftar olmayanlar bu olayı delil olarak kabul etmiş ve sultana muhasaradan vazgeçmesi için yol göstermeye çalışmışlardı. Devlet erkânının ekseriyeti muhasaranın terk edilerek musalaha yolunun tutulmasında Veziriazam Halil Paşa ile hemfikir olmuşlardı. Fakat Sultan Mehmed yüksek himmetinin de yardımıyla ve az sayıdaki destekçisiyle fetih işinde gayret gösteriyordu. Az sayıda din âlimi, özellikle Akşemseddin ve Molla Ahmed Gürani ile saltanat erkânından Vezir Zağanos Paşa bu hususta sultana destek veriyorlardı. Bu kişiler kuşatma altındaki küffarla barışa asla razı değillerdi. Sultan şehrin düşürülmesi için büyük gayret sarf etmişti ve barış yapmayı uygun görmemekteydi.”</span></p>
			<p class="a_Paragraf_E">Muhalifler muhasaranın uzaması halinde Avrupa’dan büyük bir Haçlı ordusu gelebileceğini öne sürerek, yetmiş bin altın vergi ile yetinilmesini savunurken, Halil Paşa’ya karşı çıkan Şehabeddin Paşa, Zağanos Paşa, Turhan Bey ile ulemadan Akşemseddin ve Molla Gürani bu teklife karşı çıkarak padişahı desteklediler. Padişah dahi bir ara Halil Paşa’nın fikirlerine meylederek muhasarayı kaldırmayı düşünmüştü. Son derece gergin saatlerden ve tartışmalardan sonra nihayet muhalif grubun sesleri bastırıldı ve neticede imparatorun teklifinin reddine ve kuşatmanın devamına karar verildi.</p>
			<p class="a_Paragraf_E">Başarısızlığı takip eden bu zor ve gerilimli gecede Akşemseddin’in, Hızır imzasıyla padişaha gönderdiği mektup son derece önemli olup günümüzde Topkapı Sarayı Müzesi’nde muhafaza edilmektedir. Uydurma veya sahte olma ihtimali olmayan bu mektup, fethin elimizde bulunan yegâne belgesi niteliğindedir. Prof. Dr. Feridun Emecen tarafından günümüz Türkçesine uyarlanarak tekrar yayımlanan bu mektubun metni şöyledir:</p>
			<p class="a_Paragraf_E">“<span class="italik_E">Bu hadise o gemi ehlinden dolayı meydana geldi, kalbe hayli melalet ve kırgınlık getirdi. Önemli fırsatlar </span>çıkmıştı fakat<span class="italik_E"> elden kaçırıldı. Olay aleyhimize döndü. Bunlardan biri; kâfirlerin çok sevinmeleri, rahatlamaları ve moral kazanmalarıdır. Diğerleri ise sizin olayları yeterince iyi idare edememeniz ve emirlerinizi uygulatmadaki eksikliklerinizdir. Ayrıca benim dua ve tebşirimin temelsiz olduğu yolundaki kanaatler de buna katılabilir. Şimdi gevşeklik ve ihmal zamanı değildir. Bu gibi hallerde hemen araştırmaya girişilip kimin böyle bir duruma yol açtığını tespit etmek gerekir. Sonra da mesul olanları derhal ağır cezalara çarptırıp azletmek lazımdır. Yoksa kaleye hücum edildiğinde ve hendekler doldurulmaya başlandığında ağır davranırlar. Sizin de bildiğiniz gibi bunların çoğu, yasak Müslüman’</span>ı olan, gönülsüz zoraki iş ehlidir. Allah için canını ve başını koyacak çok azdır. Bunlar bir menfaat ve ganimet gördüklerinde işe sarılırlar, canlarını dünya için ateşe atarlar.</p>
			<p class="a_Paragraf_E">Şimdi sizden ricam odur ki yetkinizi gösterin, emrinizi fiilen icra edin. Bu gibileri için merhameti ve mülâyemeti az olan kişiyi iş başına getirin. Şiddetli ve galiz şekilde hareket etsin. Hem bunun şeriatta da yeri vardır. Yüce Allah der ki: ‘Ey Peygamber! Kâfirlere ve münafıklara karşı cihad et. Onlara karşı sert davran.’ Can sıkıntısı içinde otururken bir <span class="italik_E">acayip hal vuku buldu. Kur’ân’a baktık. Şu âyet denk düştü: ‘Allah erkek münafıklara da kadın münafıklara da kâfirlere de içinde ebedi kalacakları cehennem ateşini vaad etti. O onlara yeter. Allah onlara lanet etmiştir. Onlar için devamlı bir azap vardır.’ Şimdi o varmayanlar samimi Müslüman değildir, münafık hükmündedir. Ve</span> kâfirle cehennem azabında beraberdirler. İşaret çıkmıştır. Böylece şiddetle iş yapmak gerekecektir.</p>
			<p class="alinti_E"><span class="italik_E">Himmet ediniz, akıbet kırgınlık ve utanmayla sonuçlanmasın. Biliniz ki feruh ve mansur ve muzaffer olacağız. Allah’ın yardım ve desteğiyle. Gerçi her şey Allah’a aittir, O’ndan gelir. Fakat elden geldiğince çalışıp çabalamakta eksiklik göstermemek gerekir. Resulullah’ın (s.a.s.) ve ashabının yolu budur. Yine hüzün içerisinde Kur’ân okuyup yattım. Allah’a şükrolsun ki çeşitli lütuflara, sevinçli haberlere şahit oldum. Epeydir böyle şeylere mazhar olmadığım için büyük bir teselli buldum. Bu sözleri söylediğimiz hazretinize fuzuli bir kelam olmaya, sevdiğimizdendir hazretinizi.”</span></p>
			<p class="a_Paragraf_E">21 Nisan günü, Galata surlarının kuzeyine yerleştirilen toplarla Haliç’te demirli bulunan Ceneviz ve Bizans gemileri yoğun ateş altına alındı. Yapılan atışların, istenen neticeyi vermemesi üzerine padişahın döktürdüğü dik mermi yollu top, tarihin ilk<span class="italik_E"> “havan topu”</span> olarak kayıtlara geçti. Yeni tasarlanan topların gülleleri Galata’daki evlerin üzerinden uçarak hedeflerini vuruyorlardı. Aynı anda kara surları da ağır şekilde dövülmekteydi. Bombardıman o kadar dehşet verici olarak uygulanıyordu ki kimse başını kaldıramıyordu. Surlar ve burçlar parçalanıyor, dumandan göz gözü görmüyordu. Yıkılmaz zannedilen devasa surlar birer birer parçalanıyordu. Şehir halkı bu ağır bombardımanın ardından umumi bir hücum beklemeye başlamıştı. Denizde kazanılan başarının şehir ahalisinde oluşturduğu sevinç ve mutluluk yerini endişeli bir bekleyişe terk etmişti. Top ve arkebüz ateşlerinden dolayı gökyüzünü kesif ve kapkara bir duman tabakası sarmıştı. Fakat beklendiği gibi bir hücum olmadı. Bu fırsattan istifade eden savunmacılar derhal yıkılan surları tamir etmeye, açılan gedikleri onarmaya ve yeni savunma önlemleri almaya giriştiler.</p>
			<p class="a_Paragraf_E">Öte taraftan yeni Kaptan-ı Derya Hamza Bey de Haliç’in ağzında gerili bulunan zinciri kırmak ve geçmek için birkaç hücum girişiminde bulundu. Padişah bu yoğun bombardıman ile değişik cihetlerden şehri ve Galata Cenevizlilerini baskı altına almaya çalışarak, girişeceği büyük proje için yaptığı hazırlıkları perdelemeyi amaçlıyordu. Bu aslında bir şaşırtma harekâtıydı. Böylece Galata surlarının önünden açılan ve tesviye edilen yol Cenevizlilerin dikkatinden kaçırılmış oluyordu.</p>
			<p class="a_Paragraf_E">22 Nisan gecesi ise genç Osmanlı padişahı sıra dışı bir planı uygulamaya koydu. Uzun zamandan beri yapılan planlamalar ve günler öncesinden başlayan çalışmalar neticesinde Galata surlarının ötesindeki tepeler temizlenerek tesviye edilmiş, Marmara’dan Haliç’e kadar toprak üzerine kalaslar ve yuvarlak nesneler yerleştirilip yağlanarak gemilerin yürütülmesi için uygun bir güzergâh yapılmıştı. O gece, önce küçük gemiler, ardından da deneyimler sonucunda uygulanan yeni yöntemler sayesinde büyük gemiler yürütülerek, yetmiş parçalık ince donanma, Dolmabahçe Koyu ve Kabataş sırtlarından Haliç’e indirildi. Ertesi sabah Osmanlı gemilerinin Haliç’te görünüşü Bizanslıları, dehşet içinde bıraktı. Bu şaşırtıcı hamle sonucunda, şehirde deniz savaşındaki başarıdan kaynaklanan sevincin yerini büyük bir panik ve korku aldı. Osmanlı ordusundaki kasvetli hava tamamen dağılmış ve fethe olan inanç daha da artmıştı.</p>
			<p class="a_Paragraf_E">Osmanlıların ve Sultan Mehmed’in amansız düşmanlarından olan ve padişahı bizzat tanıyan meşhur Bizanslı tarihçi Dukas gemilerin Haliç’e indirilmesi olayını şu heyecanlı satırlarla anlatır:</p>
			<p class="alinti_E"><span class="italik_E">“Böyle bir harikayı ne kimse görmüştür ve ne de kimse işitmiştir? Pers kralı Keyhüsrev deniz üstünde köprü inşa ederek, karada yürür gibi, köprü üstünden karşıya asker geçirdi. Bu yeni İskender ve bana kalırsa neslinin en büyük padişahı olan II. Mehmed, karayı denize dönüştürdü ve gemileri dalgalar yerine dağların tepelerinden aşırdı. Binaenaleyh bu adam Keyhüsrev’i de geçti. Zira Keyhüsrev, Çanakkale Boğazı’nı geçti ama Atinalılara mağlup olarak ve aşağılanmış bir şekilde geri döndü. Mehmed ise karayı, denizde olduğu gibi geçti ve Bizanslıları mahvetti. Gerçek bir altın gibi parlayan Konstantinopolis’i yani dünyayı süsleyen şehirlerin kraliçesini elde etti.”</span></p>
			<p class="a_Paragraf_E">Osmanlı ince donanmasının Haliç’e indirilmesinin ardından bu bölgeden bir saldırı bekleyen imparator, savunmacıların bir kısmını Haliç tarafındaki surları müdafaaya sevk edince kara surları zayıflamış oldu. Herkes tüm yönlerden kıskaca alınan şehrin düşeceğini, kurtuluş çarelerinin birer birer tükendiğini düşünüyordu. İmparatorun en ağır şartları dahi kabul ederek her halukârda barış yapma isteğine karşılık padişah:</p>
			<p class="alinti_E"><span class="italik_E">“Ayrılıp gitmem mümkün değildir. Ya ben şehri alırım ya da şehir ölü yahut diri beni alır. Eğer imparator ayrılıp gitmek isterse kendisine Mora’yı bırakırım, onunla dostluk antlaşması yaparım, oradaki kardeşine başka bir il veririm. Ama şehre barışla giremezsem, savaşla girersem o zaman onu ve bütün soylu ileri gelenleri ölümle cezalandırırım. Geri kalan halkı köle olarak askerlerime dağıtırım. Bana ıssız da kalsa şehir yeter.”</span></p>
			<p class="Paragraf_0">cevabını vererek, başladığı işi bitirmekte kararlı olduğunu bildirdi.</p>
			<p class="a_Paragraf_E">Haliç’e indirilen Osmanlı gemilerinin, zincirin ağzında bekleyenlerle birlikte saldırmasından endişelenen Latin ve Bizanslı amiraller son derece dikkatli bir şekilde her şeyi takip ediyorlardı. Şehirde yapılan toplantıda bu duruma bir önlem olarak Haliç’teki Osmanlı gemilerinin yakılmasına karar verildi. 24 Nisan günü yapılması planlanan operasyon Galata Cenevizlilerinin teklifiyle dört gün ertelenince, padişah bu baskın teşebbüsünden haberdar oldu ve gerekli tüm tedbirler alındı. 28 Nisan’da Venedikli gemicilerin teşebbüs ettikleri Haliç baskını başarıyla savuşturuldu. Planlamayı yapan ve harekâtı yöneten Venedikli Jakomo Kuko’nun gemisine isabet eden top güllesi gemiyi, kaptanı ve tüm içindekileri batırdı. Takriben yüz elli kişi boğularak hayatını kaybetti. Gözlemlerine dayanarak, kuşatmayı teferruatlı bir şekilde anlatan Sakızlı Leonardo hadiseyi şöyle betimlemektedir:</p>
			<p class="alinti_E"><span class="italik_E">“Gemilerimiz şaşkınlık içinde geriye dönerek limana girdiler. Denize düşen denizcilerden bazıları kıyıya ulaştılar, ama düşman tarafından esir edildiler. Zalim hükümdarları ertesi günü gözlerimizin önünde boyunlarının vurulmasını emretti. Bunu gören adamlarımız kızgınlıktan deliye dönerek elimizde bulunan Türk esirleri alıp surların üstünde kendi arkadaşlarının gözleri önünde hunharca boğazladılar. Bu şekilde savaş nefret ve gaddarlığın bir karışımıyla daha da vahşi bir hal aldı.”</span></p>
			<p class="a_Paragraf_E">Bu aşamada genel bir taarruza tekrar teşebbüs edilmedi. Yoğun top atışlarına kara surları tarafından devam edilirken Haliç surları da ateş altına alınmıştı.1 Mayıs’tan itibaren şehirde baş gösteren kıtlık, düzensizlik, karaborsacılık ve fırsatçılık halkı iyice yıpratmaya başladı. Sakızlı Leonardo o günleri şu sözlerle anlatır:</p>
			<p class="alinti_E"><span class="italik_E">“Birkaç defa, korku içindeki Bizanslıların tarlalarını, şaraplarını ve yorgunluklarını bahane ederek görev yerlerini terk ettiklerini gördük. Bazıları ailelerinin bakıma muhtaç olduklarını söylüyor, bazıları ise paraları olmadığından yakınıyor ve para kazanmak için iş aramaya gitmek mecburiyetinde olduklarını belirtiyorlardı. Onlara sadece kendilerini değil, bütün Hıristiyanlığı tehlikeye attıklarını söyleyerek ayrılmalarından dolayı sitem ettiğimde; ‘Ailem ihtiyaç içindeyken orduyu nasıl düşünebilirim?’ şeklinde cevaplar veriyorlardı. Bundan sonra ailelerine bakmayı bahane ederek yerlerini terk etmemeleri ve yiyecek stoklayan ya da fiyatını artıran kan emici karaborsacıların yaptıkları sonucunda, insanların kılıçtan daha çok açlıktan korkmamaları için ekmeğin eşit biçimde dağıtılması emri verildi. Fakat düzen sarsılmış, imparator da metanetini yitirmişti. Emrini yerine getirmeyenleri veya göz ardı edenleri ne cezalandırıyor, ne de boynunu vurduruyordu.”</span></p>
			<p class="a_Paragraf_E">Ümitsizlik, bıkkınlık ve şaşkınlık hali şehir halkı arasında iyice yerleşmiş durumdaydı. Doğal olayları bile olumsuz yorumluyorlar ve her şeyden birer kötü kehanet çıkarıyorlardı. Örneğin, şehrin kurtuluşunu temin için, kadınlı erkekli büyük bir alayın sokaklarda dolaşarak Allah’a yalvardıkları bir günde, ellerinde taşıdıkları Meryem Ana resmi yere düşmüştü. Halk bunun büyük bir kötülüğün habercisi olarak yorumlamıştı. Ardından aynı topluluk aniden müthiş bir yağmura ve doluya tutuldu. Seller insanları sürükleyecek kadar coşkun bir hal almıştı. Her tarafı basan sular yürümek bir yana, ayakta durmayı bile zorlaştırmaktaydı. Bu doğal olaylar zinciri, her an bir felaket bekleme psikolojisiyle yaşamaya alışan şehir ahalisi tarafından yaklaşmakta olan acı sonun birer işareti olarak yorumlanmaktaydı. Başka bir gün ise şehrin kalın sis tabakası ile sabahtan akşama kadar örtülü kalışı kent halkını karamsarlığa boğmuştu. Artık “<span class="italik_E">Tanrı’nın Bizanslılardan ayrıldığı ve Rabb’in bu şehre sırt çevirdiği”</span> yorumları yapılıyordu. Bunlara ilaveten şehre yardıma gelen Venedikliler ile Cenevizliler arasında da büyük bir nefret ve düşmanlık vardı. Bu iki grup birbirlerini hainlik ve korkaklıkla suçlamaktaydı. Bu gerilimin sokak kavgalarına dönüşmesi uzun zaman almadı. Oldukça zor durumda kalan Konstantin Paleologos, Latinlerden bu ayrılıklara son vermelerini ve dışarıdan gelen felakete karşı birlikte direnmelerini Allah adına rica etti. Barıştırılan Venedik ve Cenevizliler de yeniden müdafaaya var güçleriyle destek olacaklarına dair imparatora söz verdiler.</p>
			<p class="a_Paragraf_E">Şehirdeki ümitsizlik, kargaşa ve çekişmeleri haber alan padişah, 7 Mayıs Cuma günü sabah namazını müteakip ikinci genel taarruz emrini verdi. Saldırılar Topkapı, Edirnekapı ve Mevlanakapı muhitinde yoğunlaşmıştı. Guistiniani’nin savunduğu St. Romanus civarıdaki surlar iyice tahrip edilmiş ve surlarda üç gedik açılmıştı. Bu açılan gediklerden saldıran Türklerle Bizanslılar arasında göğüs göğüse çarpışmalar yaşanırken, Murad isimli iri kıyım bir yeniçeri Guistiniani’ye kadar yaklaşarak kılıcıyla onu yaraladı. Bunun üzerine surdan atlayan bir Bizans askeri elindeki savaş baltasıyla Murad’ın bacağını keserek komutanını ölümden kurtardı. Bu arada Rumeli sancakbeylerinden Ömer Bey surlara dalarak savaşa karıştı. Ancak müdafiler tarafından durduruldu ve savunma komutanlarından Rangebes tarafından kılıçla ikiye biçildi. Ancak Ömer Bey’in adamları derhal üzerine çullanarak Rangabes’i pare pare ettiler. Çarpışmalar akşama doğru kesildi.</p>
			<p class="a_Paragraf_E">12 Mayıs’ta Tekfur Sarayı yönünden başlatılan yeni taarruz o kadar şiddetliydi ki şehir halkı işin bitmek, şehrin düşmek üzere olduğunu düşünmeye başlamışlardı. Hatta yer yer açılan gediklerden Türk atlıları şehre girmişlerdi. Ancak arkadan destek kuvvetleri gelemediği için geri püskürtüldüler. Ertesi sabah Bizanslılar, hendeklerin etrafındaki Osmanlı askerlerinin cesetlerini toplattırılarak yaktırdılar.</p>
			<p class="a_Paragraf_E">16 Mayıs’tan itibaren kanlı tünel ve lağım muharebeleri başladı. Osmanlılar bu tünelleri şehrin içine kadar kazarak içeriye asker sokmayı planlıyorlardı. Ancak Bizanslı mühendisler tarafından keşfedilen lağımlar bir bir çökertilerek içerideki lağımcı Türk askerleri şehit ediliyordu. 21 Mayıs’ta Eğrikapı civarında da tüneller tespit edilmiş ve çökertilmişlerdi. Bu tünellerin diğer bir amacı da surların altına kadar yanaşıp, toprağın altını boşalttıktan sonra dinamitleyerek duvarları çökertmekti.</p>
			<p class="Linkler_E"><br/><img alt="" class="_idGenPageitem-7" src="image/07.jpg"/><br/>Kapıkulu askerlerinden bir yeniçeri</p>
			<p class="a_Paragraf_E">18 Mayıs’ta Türkler yeni bir şey denediler. Surların yüksekliğine ulaşan, <span class="italik_E">yürüyen kuşatma kulesi</span> kurdular. Ateş almaması için de kulenin iskeleti iki kat yaş öküz derisiyle kaplandı. Tekerlekle hareket eden, üst katlarına merdivenle çıkılan kuşatma kulesinin gövdesinde, ateş açma pencereleri de vardı. Barbaro bu müthiş kulenin sadece dört saat içinde yapıldığını ve o güne kadar böyle bir şey görmediğini hayranlıkla anlatır. Kule bugünkü Belgrad Kapısı önündeydi. Üzerindeki okçular ve tüfekçiler surlardaki savunmacıları ok ve misket yağmuruna tutuyorlardı. Bu büyük seyyar kule yalnızca bir saldırı aleti değildi. Askerlerin surlara rahatça yaklaşabilmeleri, lağım açılması ve toprak kazılması gibi işleri de epey kolaylaştırıyordu. Surlara yanaştırıldıktan sonra hareketli köprüsü açılarak rampa edilebiliyordu. Aynı gece, içinde imparatorun başlarında bulunduğu kadın çocuk ve ihtiyarların da katıldığı bir çalışma ile Bizanslılar, Türklerin doldurduğu hendeği boşalttılar ve Grejuva ateşiyle bu kuşatma kulesini yakarak çökertmeyi başardılar. Ancak büyük gülleler atan Türk toplarının surlarda açtığı gedikleri kapatmakta oldukça zorlanmaya başlamışlardı. Bizanslılar bütün gün var güçleriyle çalışsalar da artık yıkılan yerleri tamir etmeyi başaramıyorlardı. Şehir kaçınılmaz sona doğru hızla yaklaşmaktaydı.</p>
			<p class="a_Paragraf_E">Kendiliğinden vira ile teslim olan ülke, kale veya şehir ahalisi, İslam savaş hukuku gereğince esir edilemez ve malları yağmalanamazdı. Ancak sonuna kadar direnirler de fetih savaş yoluyla gerçekleşirse, halkı esir ve mallarını da yağma etme İslam askerlerinin meşru hakkı olur ve bu yağma üç gün boyunca devam ederdi. Sultan Mehmed artık şehrin düşüşünün yakın olduğunu tahmin ettiği için, yağmanın önüne geçerek büyük bir medeniyet merkezi olan Doğu Roma İmparatorluğu’nun bin yıllık başkentine zarar verilmesini engellemek maksadıyla imparatora son kez elçi gönderdi. Sefaret ile görevlendirilen İsfendiyaroğlu Kasım Bey, XI. Konstantin Paleologos tarafından törenle karşılandı. İsfendiyaroğlu son imparatora; padişahın genel bir hücum ile şehrin düşmesini müteakip yaşanacak olaylardan kaçındığı için, şehri teslim etmesini, bu durumda bütün servetini alarak şehri terk edebileceğini ve ilaveten kendisine Mora despotluğunun da verileceğini iletti. Şehir halkının da isterlerse malları ve servetleriyle istedikleri yere gidebileceklerini, dilerseler de şehirde emniyet içinde yaşamaya devam edebileceklerini belirtti. Ancak imparator ve yanındaki devlet adamları bu teklifi reddettiler. İmparator, Kasım Bey’e, ancak padişahın kuşatmayı kaldırması halinde barış yapabileceklerini, bu takdirde yıllık verginin ne kadar fazla olursa olsun düzenli ödeneceğini, şehrin tesliminin ne kendisi ne de bir başkası tarafından mümkün olmadığını söyledi ve ekledi:<span class="italik_E"> “Ölmeye hazırız!”</span></p>
			<p class="a_Paragraf_E">Bu aşamadan sonra tek çözüm yolu, yapılacak genel bir hücum ile kentin düşürülmesiydi. İmparator verdiği ret cevabı ile olabileceklerin hepsini yani şehirdeki herkesin esir edileceğini, mallarının ganimet sayılacağını, hiç kimsenin izinsiz şehri terk edemeyeceğini kabul etmiş oluyordu.</p>
			<p class="a_Paragraf_E">26 Mayıs’ta, Osmanlı ordugâhında moralleri bozan ve tedirginliği artıran bir hadise yaşandı. Gelen Macar elçilik heyeti, kuşatmaya son verilmemesi durumunda yeni bir Haçlı ordusunun harekete geçeceğini bildirerek açıkça padişahı tehdit etmişti. Elçiler tüm Avrupa devletlerinden toplanmış bulunan büyük bir Haçlı ordusunun Tuna Nehri’ni aşmak, ayrıca birleşik Avrupa donanmasının da boğazlara girmek üzere olduğunu belirtmişlerdi. Gerçekten de bu sıralar da büyük bir Venedik donanması Ege Denizi’nde bulunmaktaydı. Haçlı ordularının ve Birleşik Donanma’nın Osmanlı topraklarına girdiği haberleri asker arasında bir tedirginliğe sebep olduğu gibi, başından beri kuşatmaya karşı olan muhaliflerin ellerini daha da kuvvetlendirmişti. Liderliğini Veziriazam Çandarlı Halil Paşa’nın yaptığı muhalifler muhasaranın kaldırılmaması halinde devletin büyük bir buhrana sürükleneceği fikrinde diretiyorlardı. Çandarlı, daha önce yaşadığı İzladi, Varna ve II. Kosova muharebelerini hatırlıyor, Hıristiyanların büyük bir orduyla harekete geçeceklerinden endişe ediyordu. Zağanos Paşa, Akşemseddin ve bazı devlet adamları ise Bizans’a yardım yapılamayacağını, yapılsa bile bunun çok da mühim olmadığını, şehri düşürünceye kadar muhasaraya devam edilmesi gerektiğini savunuyorlardı. Asker arasında da muhasaranın gittikçe uzaması ve netice alınamaması sebebiyle huzursuzluk artmaya başlamıştı. Buna mukabil Akşemseddin ve müridlerinin, fethin gerçekleşeceği yönündeki müjdeleri ve teşvikleri askerin ve devlet erkânının yeniden şevke gelmelerinde etkili oldu. Son defa toplanan savaş meclisinde, ne pahasına olursa olsun savaşa devam kararı alındı. Tüm orduya da umumi hücum için kapsamlı hazırlıklara başlanması bildirildi.</p>
			<p class="a_Paragraf_E">27 Mayıs’tan itibaren top atışları en yoğun şekilde yeniden başladı. Bizans’ın yaşlı surları bu yeni ve tahrip gücü yüksek, modern toplar karşısında artık dayanamıyordu. Surlarda açılan gedikler artıyor ve müdafiler bu yıkılan yerleri kapatmaya artık muvaffak olamıyorlardı. Birkaç bölük Osmanlı askeri, değişik yerlerden şehre girdiyse de tekrar dışarıya atıldılar. İmparatora kaçması önerildi. Ancak o, şerefli bir tercihte bulunarak, ülkesini sonuna kadar savunmayı seçti.</p>
			<p class="a_Paragraf_E">28 Mayıs gecesi, Hıristiyanlığın en önemli mabetlerinden sayılan Ayasofya Kilisesi’nde imparatorun da katılımıyla bir ayin tertib edildi. Bu, Ayasofya’daki son Ortodoks ayiniydi. Osmanlı ordugâhında da harp meclisi son kez toplandı. Padişah bu divanda son derece etkili bir nutuk söyledi. Ardından surlara ilk tırmanacak, burçlara ilk sancağı dikecek askerlerin rütbesini yükselteceğini, onlara yeni dirlikler ve tımarlar vereceğini ilan ederek askerin maneviyatını da artırmak istedi.</p>
			<p class="a_Paragraf_E">28 Mayıs gecesi, surları çepeçevre saracak şekilde meşaleler yakılarak büyük bir donanma yapıldı. Şehir âdeta ateş çemberi içine alındı. Surlar ışık sağanağı altında kaldı. Bu son geceyi Dukas şöyle anlatır:</p>
			<p class="alinti_E"><span class="italik_E">“Akşam olduğunda orduya tellallar göndererek tüm çadırların kuvvetli ışıklar ile aydınlatılmasını ve ateşler yakılmasını emretti. Işıklar yandıktan sonra hep birden yüksek sesle tekbirler getirdiler. Karada ve denizde yanan ışıklar, bütün İstanbul’u Galata’yı, bütün gemileri ve hatta karşı tarafta bulunan Üsküdar’ı, güneşin ışığından daha parlak bir şekilde aydınlatıyordu. Denizin yüzeyi, âdeta şimşek aydınlığı gibi parlıyordu. Bizanslılar ise Türk ordugâhında yangın çıktığını zannediyor ve tamamıyla mahvolmaları için dua ediyorlardı.”</span></p>
			<p class="a_Paragraf_E">Gece saatlerinde ordugâhtaki Türk askerleri son hazırlılarını yapıyor; dualar okuyor, tekbirler getiriyor, secdeye kapanıyor böylece son hücum emrini bekliyorlardı. Gecenin son bölümünden sonra ordugâhtaki hareketlilik artmaya başladı. Bu demde Sultan Mehmed de hazırlıkları gözden geçirdikten sonra abdest alıp namaz kılarak dua etmeye koyuldu:</p>
			<p class="alinti_E"><span class="italik_E">“Ey Allah’ım! Sen rızık veren ve her şeyi bilensin. Tek sensin ve hiçbir şeye muhtaç değilsin. Doğmamış ve doğrulmamışsın. Buna rağmen kâfirler teslisi iddia edip baba, oğul, Ruh’ül Kudüs üçlüsünü ortaya getirdiler. ‘Benden sonra gelecek ve adı Ahmed olacak bir Peygamber’i (s.a.s.) müjdeleyin.’ ayetini İncil’in sayfalarından çıkardılar. Kur’ân-ı Kerîm’deki; ‘Siz de atalarınız da apaçık bir sapıklık içindesiniz.’ ayetinin muhatabı oldular. Ya Rabbi, ben aciz kulunun tek arzusu ise sana inanmayanlarla savaşıp elimden geldiğince sana layık iş yapmaya çalışmaktır. İrade senin, kudret senin, yardım senindir. Bize sabır ver, sebatımızı artır. Bu inkâr eden millete karşı bize yardım et .”</span></p>
			<p class="a_Paragraf_E">Kılıcını kuşanan padişah, atına binerek komutanlarıyla birlikte son hücum öncesinde surların gövdesini dağıtmak için topların ateşlenmesini emretti. Biraz öncesine kadar şehre hâkim olan sessizlik, topların kulakları sağır eden gümbürtüleriyle yırtılmış, ortalığı kesif bir duman tabakası kaplamıştı. Bu kargaşadan yararlanan Türk birlikleri derhal surlara yaklaştılar. Bizanslılar da müdafaa vaziyeti almışlar ve Türklerle boğazlaşmaya hazırlanmışlardı. Mehter olanca şiddetiyle hücum marşlarını vuruyordu.</p>
			<p class="a_Paragraf_E">Savaş şehrin her tarafından aynı anda yapılan hücumlarla birlikte başladı. Türk ordusu topyekûn surlara yükleniyor, şehir her taraftan sıkıştırılıyordu. Özelikle kara surlarında kıyasıya bir boğuşma yaşanıyordu. Bir hamlede hendekleri aşan Türkler surlara merdiven dayamaya başladılar. Bizans askerleri son derece kahramanca dövüşseler de Osmanlı askerlerinin maharet ve cesaretine yaklaşamıyorlardı. Bizanslı Dukas’a göre; <span class="italik_E">“Bizans askerleri sıradan bir T</span>ürk askeri kadar bile savaşta usta değillerdi. <span class="italik_E">Zira T</span>ür<span class="italik_E">k askerleri bu amaca yönelik olarak son derece iyi yetiştirilmekteydi. Türk askerlerinin her biri Apollon’dan daha becerikli birer okçu idi. </span>Âdeta<span class="italik_E"> hepsi birer Herkül idiler ve her biri onar düşmana karşı koyabiliyordu.</span></p>
			<p class="a_Paragraf_E">Zağanos Paşa’nın birlikleri Haliç surlarını zorluyor, Hamza Bey’in yönettiği Osmanlı donanması da deniz tarafından surlara ateş püskürüyordu. Deniz azapları gemilerden kıyılara indiriliyor ve canla başla deniz tarafındaki surlara tırmanmaya gayret ediyorlardı. Arka arkaya yapılan iki hücumdan bir netice çıkmayınca sabaha karşı üçüncü bir taarruz başlatıldı. Çarpışmaların en şiddetli olduğu mevki Topkapı ile Edirnekapı arasındaki mevki idi. Osmanlı askerleri burada açılan gedikten içeriye girmeye çalışıyorlardı. İmparator, Prens Theophilos Paleologos ve Demetrios Kantekuzinos ile birlikte surların iç tarafındaki savunmayı organize etmek ve askerlerini yüreklendirmek için uğraş vermekteydi. Bu bölgeye gelen padişah da surların dışında askerlerini sevk ediyordu. Son koz olarak merkez birlikleriyle ihtiyat kuvvetlerini ileri sürdü. Kesin sonucun burada alınacağı iyice belli olmuştu. Guistiniani, yeniçerilerin de hücuma kalktığını görünce, tüm takviye kuvvetlerini ortaya attı. Kıyamet, surlarda kopuyordu. Yeniçeriler karşı konulmaz biçimde; tekbir, tehlil ve temcid sesleriyle hücum ederek âdeta yarışırcasına surlara tırmanıyorlardı.</p>
			<p class="a_Paragraf_E">Bu çetin kavga esnasında bacağından, kolundan veya göğsünden yaralanan Guistiniani’nin artık zaferden ümidi kalmamıştı. İmparator, savaş duruluncaya kadar kendi çadırında dinlenmesini tavsiye ettiyse de o;<span class="italik_E"> “Tanrı’nın Türklere açmış yolu takip edeceğini söyleyerek”</span> savaş alanından kaçmayı tercih etti. Zira harbin kazanılmasının bu andan itibaren mümkün olamayacağını anlamış bulunmaktaydı. Savaş alanından kaçıp alelacele gemisine binerek, Sakız Adası’na doğru yola koyuldu. Guistiniani’nin çekilmesinden kaynaklanan durgunluğu ve müdafaa hatlarındaki gevşemeyi fark eden padişah, son birliklerini de surlarda açılan gediklere yönlendirdi. Osmanlılar Orta Çağların en sağlam ve aşılmaz kalesini aşmak, şehirlerin kraliçesini, arzın incisini ele geçirmek üzereydiler. Doğu Roma diz çöküyordu. <span class="italik_E">Son İmparator</span> ağlayarak müdafaaya devam etse, kahramanca ve onurlu bir şekilde dövüşse de her şey bitiyordu.</p>
			<p class="a_Paragraf_E">Bu sırada padişahın bulunduğu Topkapı hattında, bazı yeniçeriler surlara tırmanmaya ve orada tutunmaya muvaffak oldular. Bizanslılar onları dışarı atmak için çabalarken arkadan yetişen Türk askerleri kazanılan mevziiyi takviye ettiler. Padişahın sancağı nihayet surlarda dalgalanmaya başlamıştı. Türk birlikleri bölük bölük şehrin muhtelif yerlerinden surları aşıyor ve şehre giriyorlardı. Askerleri can derdiyle sağa sola kaçışırken <span class="italik_E">Son İmparator</span> yaşlı gözlerle Türklere saldırıyordu. Bu kargaşada aldığı kılıç darbesiyle yere düştü ve kalabalığın ayakları altında ezildi. Şehirdeki <span class="italik_E">“Bizans Kartalı”</span> ve <span class="italik_E">“Venedik Aslanı”</span> işlenmiş bayraklar birer birer sökülüyordu. Tüm savunma hatları kırıldıktan sonra savunmacılar şehrin iç bölgelerine doğru kaçışmaya, halk ise aylardır uğramadığı Ayasofya Kilisesi’ne doluşmaya başlamıştı. Ancak Dukas’a bakılırsa; o anda bir melek çıksa da Katolik olup Türklerden kurtulmayı mı, yoksa Ortodoks kalarak Türklerin idaresinde yaşamayı mı tercih edeceklerini sorsa Bizans halkı yine de ikinci şıkkı tercih ederdi.</p>
			<p class="a_Paragraf_E">Açılan kapılardan şehre giren birlikler Aksaray meydanında birleşerek, kaçışan halkın ardından Ayasofya’ya doğru ilerlediler. Kentin kılıç zoruyla düşmüş olması üç gün boyunca yağmaya açık hale gelmesi demekti ve herkes bunun bilincindeydi. Şehir ahalisinin bir kısmı Venedik ve Ceneviz gemilerine binip Haliç’teki zinciri kaldırarak Marmara’ya açılmış; Osmanlı deniz askerleri karaya çıkmış oldukları için de herhangi bir engellemeye maruz kalmamışlardı.</p>
			<p class="a_Paragraf_E">29 Mayıs 1453 Salı günü öğleden sonra, Osmanlı ordusu artık kentin tamamına hâkim olmuştu. 2200 yıllık Roma İmparatorluğu tarih sahnesinden silinmişti. Peygamber Efendimiz’in (s.a.s.) sekiz asır önceki <span class="italik_E">“Konstantiniyye mutlaka fethedilecektir. Orayı fetheden emir ne güzel emir, o ordu ne güzel ordudur!”</span> müjdesine mazhar olan padişah, atından inerek şükür secdesine kapandı.</p>
			<p class="a_Paragraf_E">21 yaşında Konstantiniyye’yi fethederek <span class="italik_E">“Fatih”</span> unvanını alan Sultan Mehmed, öğleden sonra devlet adamları, ileri gelen ulema ve komutanları yanında olduğu halde, Topkapı’dan büyük bir merasim ve ihtişam ile şehre girerken yeni bir çağın kapılarını açıyordu. Panik ve korku ile ne yaptıklarını bilmez bir halde sağa sola kaçışan halk Ayasofya’ya toplanmış ve kilisenin kapılarını da sürgülemişti. Dukas, halkın Ayasofya’ya doluşmasının sebebini şöyle açıklıyor: <span class="italik_E">“İnsanların inanışına göre Türkler şehre girdikleri zaman ancak Büyük Konstantin Sütunu’na yani Çemberlitaş’a kadar ilerleyebileceklerdi. Burada gökten inen bir melek elindeki kutsal kılıcı ve dolayısıyla imparatorluğu sıradan birisinin eline verecek ve o da Türkleri şehrin dışına kadar kovalayacaktı.”</span></p>
			<p class="a_Paragraf_E">Ayasofya’nın kapılarını kırarak içeriye giren askerler korku içinde titreyen bu aciz insan kitlesine karşı herhangi bir katliama girişmediler. Halbuki Orta Çağlarda muzaffer bir ordunun, kendisine karşı var gücüyle direnen bir kaleyi ele geçirdiğinde, büyük katliamlar yapması doğal bir durum olarak algılanıyordu. Ancak Türkler, zaferlerini savunmasız halkın kanlarıyla lekelemek istemiyorlardı. Mukavemet gösterenlerden başka kimsenin canına dokunulmamıştı. Ancak şehri üç gün boyunca yağmalayan askerler epey ganimet elde etmişler, deyim yerindeyse ganimete doymuşlardı. Hatta bu günlerde kazanılan yüklü servetler, sonraki yıllarda halk arasında, <span class="italik_E">“İstanbul yağmasına mı katıldın?”</span> şeklindeki bir sözün türetilmesine sebep olmuştu.</p>
			<p class="a_Paragraf_E">Olayları bizzat müşahede eden Polonya asıllı bir yeniçerinin anlattığına göre; Patrik, ruhban ve halkın biriktiği Ayasofya önünde atından inen Fatih, yerlere kadar kapanarak ağlayan halka, eliyle işaret ederek susmalarını emrettikten sonra patriğe; <span class="italik_E">“Ayağa kalk. Ben Sultan Mehmed! Sana, arkadaşlarına ve tüm buradakilere söylüyorum ki, bugünden itibaren artık hayatınız ve hürriyetiniz için benim gazabımdan korkmayınız.”</span> dedi. Sonra komutanlarına dönerek halka kötü davranmamalarını, emre itaat etmeyenlerin şiddetle cezalandırılacağını, halka ise emniyet içinde evlerine gitmelerini söyledi. Ayasofya’ya karşı saygılı davranarak, buraya zarar vermek isteyen bir nefere bizzat engel olan Fatih ellerini açarak; <span class="italik_E">“Hüdaya! Padişaha! Çün sağır ü kebir, şah ı vezir kimesne baki kalmaz. Sana binlerce minnet ki ben kulunu, bunun gibi bir feth-i azime sebep kıldın.” </span>sözleriyle şükretti. Ardından maiyetindekilerden birine Ezan-ı Muhammedî’yi okuttu. Türkler, ezanı huşu içerisinde dinlediler. Ayasofya, bu suretle camiye çevrilmiş oluyordu. 1 Nisan 1453 günü fetihten sonraki ilk cuma namazı Ayasofya’da kılınırken, ilk hutbeyi de şehrin manevi fatihi Akşemseddin Hazretleri okumuştu.</p>
			<p class="a_Paragraf_E">Son Roma imparatoru Konstantin Paleologos’un akıbeti meçhul idi. Padişah onun ölü veya diri ne halde olduğunun tesbit edilmesini isteyince şehirde tahkikat başlatıldı. Bazıları kaçtığını bazıları şehirde saklandığını ve bazıları da şehri savunurken öldüğünü söylediler. Kesin bir neticeye varmak için ölenlerin cesetleri kontrol edildi. İmparatorun kesik başı bir Sırp tarafından padişaha getirilince, bunun doğru olup olmadığı Rum beylerinden soruldu. Getirilenin imparatorun başı olduğu teyid edildiğinde Fatih; “<span class="italik_E">Allah seni ne kadar yüksek yaratmıştı ve seni imparator yapmıştı. Niçin böyle boş yere helak olmak istedin?</span>” dedi. İmparatorun cesedi ise kıyafetlerinden teşhis edildi. Zira Bizans imparatorluk arması olan kartal figürünün, imparatorluk rengi sayılan erguvani renkli çizmelerine ve çoraplarına işlenmiş olduğu görüldü. İmparatorun naaşını şehrin ileri gelen Hıristiyanlarına teslim eden padişah, onun krallara yapılan bir merasimle defnedilmesini söyledi.</p>
			<p class="a_Paragraf_E">Fatih Sultan Mehmed şehrin fethinden sonra, fonksiyonunu büyük ölçüde yitirmiş olan Ortodoks Kilisesi’ni, Hıristiyan halkın temsil edilmesi için yeniden ihya etmiş; Patrik Gennadios ise İstanbul Ortodoks Kilisesi’nin reisliğine atanmıştır. Yahudi cemaatine, havralarına sahip olma hakkı tanınmış, Ermeni cemaatinin başına da, Bursa’dan çağrılan Ovakim patrik tayin edilmek suretiyle cemaatler arasında bir denge kurulmuştur.</p>
			<p class="a_Paragraf_E">Fatih Sultan Mehmed, saraydaki bir ziyafete davet ettiği patrik Gennadios’a taç ve asa verip; <span class="italik_E">“Dostluğumdan her zaman faydalanabilirisiniz. Seleflerinizin her konudaki hak ve ayrıcalıklarına sahipsiniz.”</span> diyerek, patriği Bizans dönemindeki protokol kurallarına uygun bir törenle, kendisine ikametgâh olarak tahsis edilen Havariyyun Kilisesi’ne kadar uğurlatmıştır. Padişahın patriğe verdiği beratta da özetle şunlar yazmaktadır: <span class="italik_E">“Kimse patriğe tahakküm etmesin. Kendisi ve maiyetindeki papazlar her türlü umumi hizmetlerden devamlı surette muaf olsunlar. Rum ahali izdivaç ve definleri ile sair adetlerini Rum kilisesi usul ve kaidelerine göre eskiden olduğu gibi yapsınlar.”</span> Bu tarihten itibaren patriğin itibarının yüksek tutulmasına önem verilmiş, Filistin, Kıbrıs, Rus ve Balkan ulusları İstanbul Ortodoks Patrikhanesi’ne bağlılıklarını sürdürmüşlerdir. Patriğin emrine yeniçerilerden oluşan bir muhafız birliği verilerek güvenliği de sağlanıştır.</p>
			<p class="a_Paragraf_E">Bu hoşgörünün temel sebebi, elbette İslamiyet’in diğer din mensuplarının inanç ve ibadet hürriyetine verdiği önemdir. Hazreti Peygamber’in (s.a.s.), Hulefa-i Raşid’in’in ve diğer İslam halifelerinin uygulamalarıyla tarih buna şahittir. Diğer taraftan Fatih, bu uygulamayı yaparken şu planı gerçekleştirmek istemiş olmalıdır: Kiliseler arasındaki ayrılığı devam ettirerek Doğu Hıristiyanlarını patrikhane aracılığıyla devlet otoritesine bağlamak, böylece Rumlar ve diğer Balkan milletleri üzerinde oluşabilecek Latin-Katolik etkisini önlemek.</p>
			<p class="a_Paragraf_E">İlk Emevi Halifesi ve Peygamber Efendimiz’in (s.a.s.) vahiy kâtiplerinden Hz. Muaviye dönemindeki İstanbul kuşatmasında (669) şehit düşerek surların dibine defnedilen, Mihmandar-ı Nebi (s.a.s.), Ebu Eyyub el Ensari Hazretleri’nin kaybolmuş olan mezar-ı şerifi, ilerleyen günlerde Akşemseddin’in kerameti ile keşfedilecektir. Kabir açıldığında İbranice; “<span class="italik_E">Ebu Eyyub’un kabridir.</span>” yazılı mermer bir taş bulunmuştur. Padişahın talimatıyla, mezarı ve türbesi inşa edildikten sonra, yanına cami, medrese ve imaret inşa edilmiştir. Müslümanların ilk İstanbul kuşatmasında şehit düşüp sekiz asır boyunca fetih aşkını canlı tutarak fethi bekleyen şanlı sahabe, bundan sonra şehre apayrı kutsi bir hava teneffüs ettirecektir.</p>
			<p class="Linkler_E"><img alt="" class="_idGenPageitem-8" src="image/08.jpg"/><br/>Müezzin</p>
			<p class="a_Paragraf_E">1204’teki Haçlı Latin istilasından sonra gittikçe nüfusu azalan, fakirleşen ve perişan hale gelen İstanbul’un kalkındırılması, şenlendirilmesi ve mamur kılınması için türlü tedbirler alındı. Kuşatma sırasında evlerinden ayrılan Rumların geriye dönmeleri için güvenceler verildi. Anadolu’dan getirilen Türkmenler şehrin çeşitli yerlerine yerleştirildi. Sonraki yıllarda yeni fetihler yapıldıkça ele geçen şehirlerden sanatkâr ve tüccarlar da İstanbul’a gönderildi. Şehrin ilk büyük camii olarak, Fatih Camii ve Külliyesi inşa edildi. Külliyenin bünyesinde; darüşşifa, tabhane, imarethane, misafirhane, kütüphane ve Sahn-ı Seman Medreseleri bulunuyordu. Ayasofya Medresesi de faaliyete açılarak, komşu Türk-İslam ülkelerindeki ünlü bilim adamları transfer edildi. Örneğin Semerkant Medresesi’nin meşhur matematikçi ve astronomu Ali Kuşçu davet edilerek Ayasofya Medresesi başmüderrisi tayin edildi. Onun hazırladığı ders programları diğer İstanbul medreselerinde de tatbik edilmeye başlandı. Öteki devlet adamlarının, paşaların ve vezirlerin de yaptırdığı sosyal ve dinî müesseseler sayesinde İstanbul, sonraki yüzyıllarda İslam medeniyetinin önemli bilim ve kültür merkezlerinden biri haline geldi.</p>
			<p class="a_Paragraf_E">Konstantinopolis’in fethiyle; Doğu Roma İmparatorluğu’nu (395-1453) tarihten silip Osmanoğullarının bu en büyük ve anlamlı zaferini kazanarak <span class="italik_E">“Fatih-i Konstantiniyye”</span> unvanını alan padişah, şehri <span class="italik_E">“Mahrusa-i Saltanat”</span> yani başkent ilan etti. İstanbul’un alınmasıyla, Osmanlı Devleti’nin Anadolu ve Balkanlardaki toprakları birleşti. Boğazların egemenlik altına alınmasıyla, İpekyolu ile Karadeniz’i Akdeniz’e bağlayan ticaret yollarının denetimi Osmanlılara geçti. Bu ise Avrupa devletlerinin ekonomik açıdan Osmanlı’ya bağımlı kılınması demekti. Ancak ticaret yollarının Osmanlıların denetimine girmesi, sonraki yıllarda Avrupalıların doğu ülkelerine ulaşan yeni yollar aramalarına ve Coğrafi Keşiflerin başlamasına sebep olacaktır. Diğer taraftan top teknolojisindeki ilerlemeler neticesinde, şehirleri koruyan surların ne kadar sağlam olursa olsun yıkılabileceği görülmüştür. Bu durum Avrupa coğrafyasında feodalizmin geçerliliğini yitirmesine ve merkezî krallıkların güçlenmesine zemin hazırlamıştır. Konstantinopolis’ten İtalya’ya giden Bizanslı sanatçı ve bilginlerin Rönesans hareketlerinin başlamasına öncülük ettiği de iddia edilmiştir. İşte tüm bu önemli gelişmelere dayanarak, İstanbul’un Osmanlılar tarafından fethinin, Orta Çağı sona erdirerek Yeni Çağı başlattığını ileri süren tarihçiler de olmuştur.</p>
		</div>
	</body>
</html>