<html xmlns="http://www.w3.org/1999/xhtml">
	<head>
		<title>Buyuk_kartal-24</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-24">Apenin Yarımadası’nda Akıncı Sesleri</p>
			<p class="ilk_harf"><span class="_idGenDropcap-1">U</span>zunca bir süredir İtalya’daki casuslardan gelen istihbarat, vaziyetin harekete geçmek için gayet elverişli olduğunu bildirmekteydi. Papalık, Venedik ve Napoli krallıkları arasındaki rekabet ve Papalık’ın siyasi girişimlerine tepkiler sebebiyle, birbirine düşen İtalya üzerine yürümek için şartlar son derece müsaitti. Bosna ve Mora’daki Osmanlı komutanları da harekete geçilmesi yönünde bilgi göndermekteydiler. Bosna sancakbeyi Mihaloğlu İskender Bey, payitahta gönderdiği mektupta; <span class="italik_E">“Şol Pulya memleketinin balı çok arısı azdır. Etraftan ol memlekete hep tama ediyorlar. Ola ki Hak Teâlâ şevketlü padişaha müyesser edivere. Âmin Ya Rabbel Âlemin!”</span> diyerek bölgenin çok değerli ve zengin bir yer olmasına karşın, müdafaa edenlerinin az ve kuvvetsiz olduklarını ima ediyordu. Otuz yıldan beri tasarladığı tüm planları gerçekleştirerek, en büyük hasımlarını tasfiye eden, Balkanlarda ve doğudaki rakiplerini yenerek Tuna ile Fırat arasında, bütünleşmiş, tek merkezden idare edilen bir imparatorluk inşa eden Fatih Sultan Mehmed, beklediği zamanın geldiği düşüncesiyle, hayalindeki projesini uygulamak için harekete geçti.</p>
			<p class="a_Paragraf_E">Gelibolu’dan ayrılan yüz kırk parçalık Osmanlı donanması, 26 Temmuz 1480’de son ikmal üssü olan Avlonya’dan ayrılarak İtalya’ya doğru yola çıktı. Yetmiş beş kilometrelik mesafe aşılarak, Otronto’ya on sekiz bin piyade askeri çıkarıldı. Böylece Türkler İtalya’nın istilasına, çizmenin topuğundan başlamış oldular. Bin kişilik bir akıncı birliği keşif amacıyla İtalya içlerine gönderildi. Düşman habersiz ve hazırlıksız yakalanmıştı. Bu sırada Napoli Krallığı ile müttefiki papanın orduları, Floransa’yla savaş halindeydi. Bir Türk elçisi gönderilerek Floransa desteklendi. Gedik Ahmed Paşa’nın çıkarmasına, Napoli kralı Ferdinand’ ın oğlu Prens Alfonso mukavemet ettiyse de ordusu dağılınca kaçmak zorunda kaldı. 11 Ağustos 1480’de müstahkem Otronto Kalesi’nin düştüğü haberi yayıldığında Apenin Yarımadası dehşete düşerek ürperdi.</p>
			<p class="a_Paragraf_E">Ahmed Paşa ikiye ayırdığı ordusunun bir kolunu Brindisi üzerine, diğer kolunu da Taranto’ ya sevk etti. Napoli kralı, Floransa’yı bırakıp Pulya eyaletini müdafaaya koştu. 8 Eylül’de Napoli ordusu Pulya eyaletine geldi. Ferdinand’ın komutasındaki ordu Türklerin üzerine yürümeden günlerce bekledi. Ahmed Paşa, krala elçiler göndererek, Pulya eyaletinin barış ile teslimini, aksi halde padişahın yüz bin piyade, on sekiz bin süvari ve görülmemiş büyüklükte toplarla gelerek Napoli Devleti’nin altını üstüne getireceğini iletti. Ferdinand, papaya ve diğer krallara, büyük yardımlar gelmezse teslim olmaktan başka çaresinin olmadığını bildirdi.</p>
			<p class="a_Paragraf_E">Son derece kritik bir durumda olduklarını anlatan papa, bu tehlike karşısında tüm kralları birleşmeye davet ederken, Floransa ile olan savaşa da son verdi. Papalık fermanıyla tüm Avrupa kiliselerinde Toussaint Yortusu’nda, Hıristiyanların Türkleri mahvetmeleri için dua edildi. İngiltere kralı IV. Edward ise Vatikan’a cevaben yazdığı mektupta; <span class="italik_E">“Osmanlıların Manş Denizi’ni aşmalarını muhtemel görmediği ve Türklerle bir alakası bulunmadığı için ”</span> Haçlı hareketine katılamayacağını bildirdi! Mesih Paşa’nın Rodos Seferi’nin Avrupa’da duyulması, korku ve endişeyi bir kat daha artırdı. Köşeye sıkıştığını düşünen Papa IV. Sixtus, makamını Fransa’ya nakletmeyi düşündü. Floransa ve Ferrera’da Fatih için madalyonlar basıldı. Ferrera madalyonunda;<span class="italik_E">“ Türklerin ve Doğu Roma’nın imparatoru Osmanoğlu Sultan Mehmed” </span>yazıyordu</p>
			<p class="a_Paragraf_E">Venedik Cumhuriyeti, İstanbul’daki büyükelçisi Gritti aracılığıyla, Fatih Sultan Mehmed’in Güney İtalya’daki meşru haklarını tanıdığını resmen bildirdi. Çünkü İtalya’nın güneyi daha önceleri zaten Bizans’a aitti ve şimdi Doğu Roma İmparatorluğu’nun tahtında Fatih Sultan Mehmed oturmaktaydı.</p>
			<p class="a_Paragraf_E">Floransa kralının planları ise şöyleydi: Orta ve Güney İtalya Fatih’e ait olacak, Kuzey İtalya ise Fatih’e tabi olacaktı. İspanyol Napoli hanedanı kovulacak, papa Roma’da kalacak ve İstanbul’daki patriğin statüsüne haiz olacaktı. Orta İtalya’daki Papalık toprakları da Floransa’ya bırakılacaktı.</p>
			<p class="a_Paragraf_E">Apenin Yarımadası’ndaki bu yeni statü, Venedik Cumhuriyeti açısından çok vahim ve tehlikeli neticeler doğurabilirdi. Zira Avlonya ile Otronto arasındaki yetmiş beş kilometrelik boğaz, tamamen Osmanlıların kontrolüne giriyordu. Artık boğazdan geçişler, yani Akdeniz’e giriş çıkışlar Osmanlıların iznine tabi olacaktı. Bu ise Venedik için hayati önemi olan Akdeniz ticaretinin kuruması demekti. Akdeniz’de ticaret yapamazsa, diğer İtalyan kara devletlerinden hiçbir farkı kalmazdı. Bu yeni konjonktür Venedik Cumhuriyeti’ni mahvedebilirdi. Son derece çaresiz bir durumda bulunan Venedik Cumhuriyeti için tek kurtuluş formülü kalmıştı: Daha önce on dört kez deneyip başaramadığı (Babinger’e göre) suikastı bu sefer başarmak!</p>
		</div>
	</body>
</html>