<html xmlns="http://www.w3.org/1999/xhtml">
	<head>
		<title>Buyuk_kartal-9</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-9">Kuşatma Hazırlıkları ve Bizans’ın Son Çırpınışları</p>
			<p class="ilk_harf"><span class="_idGenDropcap-1">K</span>aramanoğlu problemini çözüme kavuşturarak Edirne’ye hareket eden genç padişah, Çanakkale Boğazı’nın Frenk gemileri tarafından tutulması sebebiyle, Kocaeli üzerinden İstanbul Boğazı’na geldi. Boğazı geçerken Çandarlı Halil Paşa’ya <span class="italik_E">“</span><span class="bold-italik_E">Lala buraya bir hisar gerektir!</span><span class="italik_E">”</span> diyerek, Yıldırım Bayezid’in yaptırdığı Anadolu Hisarı’nın tam karşısına, boğazın en dar yerine inşa edilecek Rumeli Hisarı’nın ilk işaretini verdi. Yeni yapılacak hisarla boğaz kontrol altına alınacak, Osmanlı askerlerinin karşıdan karşıya geçişleri bir sorun olmaktan çıkacak ve Bizans’ın hareketleri de sınırlandırılmış olacaktı.</p>
			<p class="a_Paragraf_E">Osmanlılar, İstanbul Boğazı’nın hem doğu yakasına hem de batı yakasına hâkim olmalarına karşın Bizans İmparatorluğu’nun elindeki boğaz, ülke topraklarını bir kama gibi ikiye ayırmaktaydı. Boğaz’ın tamamen Osmanlı kontrolünde olmaması devletin toprak bütünlüğünü de tehlikeye atıyordu. İstanbul’un fethedilmesi planlanıyorsa bu suyolunun mutlaka kontrol altına alınması gerekmekteydi.</p>
			<p class="a_Paragraf_E">Edirne’ye döndükten sonra Sultan Mehmed hisarın inşası için hazırlıklara başlanmasını istedi. Yaklaşmakta olan felaketi hisseden Bizans imparatoru, derhal yeni bir elçilik heyetini Edirne’ye yolladı. Elçiler bu kez, Yıldırım Bayezid’in torunu Şehzade Orhan’ın tahsisatından hiçbir bahis açmıyor, padişahla anlaşarak hisar inşaatının durdurulmasını temin etmek istiyorlardı:</p>
			<p class="alinti_E"><span class="italik_E">“Türkler Edirne’yi alalı yüzyıl oldu. O zamandan bugüne tüm padişahlar ile antlaşmalar imzaladık. Bu padişahların hiçbiri Konstantinopolis’in dâhilinde bir kale inşaatı düşünmedi. Büyükbaban Yıldırım Bayezid, boğazın Anadolu yakasında hisar yapmak istediğinde İmparator Manuel’den rica etti. O da buna onay verdi. Siz ise her şey yolunda giderken, Karadeniz’e Frenklerin geçmesine mani oluyor ve Konstantinopolis’i açlıktan mahvetmek istiyorsunuz. Tahsil ettiğimiz gümrük vergilerini kesmek için tedbir alıyorsunuz. Bu girişimlerinizden vazgeçiniz ki babanızla olduğumuz gibi iyi dostlar olalım.”</span></p>
			<p class="a_Paragraf_E">Bu teklife padişah şu yanıtı verdi:</p>
			<p class="alinti_E"><span class="italik_E">“Ben şehriniz aleyhinde bir tasavvurda bulunmuyorum. Topraklarımın emniyeti ile ilgili önlemler almak, antlaşmanın bozulması demek değildir. İmparatorunuzun Macarlarla ittifak yapıp babamın ordusunun Rumeli’ye geçmesine mani olduğunu unutmadım. Gemileriniz boğazı kapatınca Müslümanların endişeleriyle âdeta dalga geçerek sevinmiştiniz. Babam Rumeli sahilinde bir hisar yapmayı daha Varna Muharebesi’nde ahdetmişti. Onun düşüncesini ben gerçekleştiriyorum. Kendi memleketim üzerinde istediğimi yapmaya engel olmaya ne hakkınız vardır. Anadolu sahili benimdir, çünkü ahalisi Müslüman’dır. Rumeli sahili dahi benimdir. Zira müdafaasını bilmiyorsunuz. Gidip efendinize söyleyiniz ki şimdiki padişah kendinden öncekilere asla benzemez. Benim iktidarımın ulaştığı yerlere onların emelleri dahi yetişmemiştir.”</span></p>
			<p class="a_Paragraf_E">Tüm hazırlıklar ikmal edildikten sonra Sultan Mehmed Rumeli Hisarı’nın inşaatını başlatmak ve bizzat hisarın inşasına nezaret etmek amacıyla bölgeye geldi. Kritovulos’un anlatımıyla; inşaatın yapılacağı alanı bizzat kendisi seçmiş, Boğaz’ın en dar yerini ölçtürmüş, hisarın boyutlarını ve sınırını tespit etmiş, tüm teknik ayrıntılarla ilgilenmişti. Hisarın inşaat işlerinin takibini Halil, Saruca, Şahabettin ve Zağanos Paşalara havale etti. İnşaatında altı bin işçi ve gönüllünün geceli gündüzlü çalıştığı rivayet edilen Rumeli Hisarı’nın inşası, projelendirilmesinden itibaren dört ay gibi oldukça kısa bir zamanda tamamlandı. Hisara yukarıdan bakıldığında burçların konumu, Peygamber Efendimiz’in (s.a.s.) ve padişahın ismi olan <span class="italik_E">“Muhammed”</span> kelimesini çağrıştırmaktaydı.</p>
			<p class="a_Paragraf_E">İnşaatın tamamlanmasıyla birlikte kale komutanlığına Firuz Ağa tayin edilip emrine dört yüz yeniçeri, silah ve cephane verildi. Kaleye yerleştirilen topların bir kısmı karşı sahile kadar mermi atabilmekteydi. Kalenin denize açılan yirmi kapısı vardı ve her kapıya birer top konmuştu. Kale komutanı Firuz Ağa, hangi millete ait olursa olsun, ne denli büyük olursa olsun, boğazdan geçmeye teşebbüs edecek her geminin durdurulması, yelkenlerini indirerek kalenin önüne demirlemesi ve belirlenecek vergiyi ödemesi emrini almıştı. Aksi halde izinsiz geçmek isteyen olursa top atışıyla batırılacaktı. Bundan sonra boğazdan geçen tüm yabancı gemiler izne tabi tutuldu.</p>
			<p class="a_Paragraf_E">26 Ekim 1452’de Antonio Rizo komutasındaki Venedik gemisinin, Karadeniz’den boğaza izinsiz girmek istemesi üzerine yoğun top ateşiyle batırılması, sonrakiler için de bir uyarı oldu. Son derece stratejik bir nokta olan İstanbul Boğazı artık tamamen Osmanlıların denetimindeydi. Fatih Sultan Mehmed döneminin tarihçisi Dursun Bey’in ifadeleriyle, <span class="italik_E">“Boğazın öbür yakasında eski Anadolu Hisarı’na yeni bir kısım ilave edilip toplarla takviye edilince, kuşlar dahi Akdeniz’den Karadeniz’e geçemez oldular.”</span> Bu hamle padişahın büyük hedefine ulaşmak için attığı ilk önemli adım olmuştu. Boğazkesen Hisarı’nın yapımının tamamlanmasından sonraki günlerde Sultan Mehmed, askeriyle birlikte Konstantinopolis’e bir mil mesafeye kadar yaklaşmış, bir tepeden şehri iyice görebilmiş ve saha üzerinde bir kısım inceleme ve planlamalar yaptıktan sonra 1 Eylül 1452’de başkent Edirne’ye dönmüştür.</p>
			<p class="a_Paragraf_E">Edirne’deki hazırlıklar esnasında padişahın en çok önem verdiği konu, o zamana kadar yapılamamış, karşısında durulamayacak kadar büyük toplar döktürmek oldu. Sultan Mehmed topların tahrip kuvvetlerinin farkında olduğu içindir ki hem sayılarının artırılmasına hem de çaplarının büyütülmesine özel bir önem vermekteydi. Osmanlı mühendisleri Muslihiddin ve Saruca Sekban ile Bizans’tan kaçarak Türklere iltica eden Macar top ustası Urban bu işle görevlendirilirken, gülleler ile mermilerin tasarlanması ve balistik hesaplamalarını bizzat padişah üstlenmişti. Edirne’de yapılan deneme atışlarının istenen sonuçları vermesi, fethe olan inancı bir kat daha artırdı. Attığı güllelerin ağırlığı altı yüz kiloyu bulan büyük topun deneme atışları sonucunda bir mil mesafeye düştüğü, bir kulaç kadar da toprağa gömüldüğü ve sesinin kilometrelerce uzaktan işitildiği görüldü. Şimdiye değin bir başka örneği olmayan bu topa, <span class="italik_E">“şahi ”</span> dendi. 1 Şubat 1453’te toplar Edirne’den yola çıkarıldı. Osmanlı ordusunda kuşatmada kullanılmak üzere tasarlanmış on dört batarya topu ve üç de büyük top mevcuttu. Güvenliği sağlamak ve yol üzerindeki kaleleri teslim almak üzere, on bin kişilik bir süvari birliği de önden sevk edildi. Toplar yaklaşık iki aylık bir süre sonucunda surların önüne getirildiler. Güzergâh üzerindeki yolların tesviyesi ve kurulacak köprülerin inşası için elli usta ile iki yüz amele önden gitmiş, topların çekilmesinde de otuz araba ile altmış manda kullanılmıştı.</p>
			<p class="a_Paragraf_E">II. Mehmed’in Konstantinopolis kuşatmasına ne derece ehemmiyet verdiğini, gece gündüz muhasaraya dair yaptığı planlamalarını, fetih için yaşadığı heyecanı anlatan Bizanslı Tarihçi Dukas;</p>
			<p class="alinti_E"><span class="italik_E">“Padişahın gece ve gündüz huzuru kaçmıştı. Yatağına girer çıkarken, sarayında ve dışarıda gezinirken zihni hep fetih ile meşguldü. İstirahat ve uykusu kalmamıştı. Elinde kâğıt kalem devamlı İstanbul haritası üzerine çalışıyordu. Yine bir gece aynı düşünce ile uykusunu kaybetmişti. Veziriazam Çandarlı Halil Paşa’yı gece yarısından sonra saraya çağırtarak; ‘Bu iş aklımdan çıkmıyor, uykum ve rahatım kalmamıştır, senden destek bekliyorum, bilesin!’ </span>”</p>
			<p class="Paragraf_0">dediğini naklediyor.</p>
			<p class="a_Paragraf_E">Sultan II. Mehmed’e göre, Konstantinopolis mutlaka Anadolu ve Balkanlara yayılmış bulunan Osmanlı Devleti’nin elinde bulunmalıydı. Bizans Sarayı, Müslümanlar ve Türkler aleyhine tasarlanan oyunların merkezi, fitnenin yuvası haline gelmişti. 1071’deki Malazgirt Zaferi’nden sonra başlayan ve Kudüs üzerine yapılan Haçlı Seferleri, Osmanlıların Rumeli’ye geçmeleriyle birlikte ardı arkası kesilmeyen Haçlı ittifakları, çoğunlukla Bizans Sarayı’nda tertiplenmişti. İmparatorlar Anadolu’da birliğin kurulmasını engellemek için Türkmen beyliklerini sürekli kışkırtıyor, saltanat iddiasında bulunan şehzadeleri himaye ederek, Osmanlı Devleti’ni iç savaşa sürüklemek istiyorlardı. Devletin iki yakadaki toprakları ancak Konstantinopolis’in fethiyle birbirine bağlanabilir; Türklerin Balkanlara kalıcı olarak yerleşmeleri de ancak bu şekilde sağlanabilirdi. Osmanlılar, Anadolu’dan Balkanlara asker geçirirken de büyük zorluklarla karşılaşıyorlardı. Ayrıca deniz yoluyla gelebilecek bir Haçlı ordusunun, Rumeli’de Osmanlıları arkadan vurması ihtimal dâhilindeydi. İstanbul kara ve deniz ticaret yolları üzerinde kurulmuş olması sebebiyle ekonomik yönden de oldukça mühimdi. Sultan Mehmed ise Avrupalıları ekonomik ve ticari açıdan kendisine bağımlı kılmak için bu önemli ticaret merkezini mutlaka zapt etmek istemekteydi.</p>
			<p class="a_Paragraf_E">İmam Buharî, İmam Müslim ve Suyuti gibi hadis âlimlerinin rivayet ettiği; <span class="italik_E">“Ümmetimden kayserin şehrine gaza edenler af olacaktır.”, “Kayserin şehri fethedilip orada ezan okunmadıkça kıyamet kopmayacaktır.”</span> gibi hadislerde, Hz. Peygamber (s.a.s.) Konstantiniyye’nin fethini tebşir; fatih ve gazilerini tebcil etmiş, bu uğurda gaza yapanları da cennetle müjdelemişti. Bir gün Hz. Muhammed (s.a.s.) ashabına; <span class="italik_E">“Bir yanı kara bir yanı denizlerle çevrili bir şehirden bahsedildiğini duydunuz mu?”</span>diye sormuş, ashabı; <span class="italik_E">“Evet Ya Resulallah!</span> ” cevabını verince de; <span class="italik_E">“Bu şehir yetmiş bin gazinin tehlil sesleri ve ‘Allahüekber, Lailahe illallahu vallahu ekber’ tekbirleri ile fethedilmedikçe kıyamet kopmayacaktır.”</span> buyurmuştu. Osmanlı âlimleri tarafından en çok zikredilen hadiste ise; <span class="italik_E">“Konstantiniyye muhakkak fethedilecektir. Bu fethi yapan emir ne güzel emir, asker ne güzel askerdir.”</span> buyrulmaktaydı.</p>
			<p class="a_Paragraf_E">Emeviler ve Abbasiler zamanında olduğu gibi, Osmanlıların Kuruluş Devrinde de Müslümanları İstanbul’un fethi için teşvik eden bu hadisler hayli etkili olmuş, siyaseten büyük önemi olan İstanbul seferlerine, dinî bir aşk da eklenmiş ve zaferin ilahî bir vaat olduğu inancı kamuoyunda iyice yerleşmişti. Ancak birçok kez denenmesine karşın şehir düşürülememişti.</p>
			<p class="a_Paragraf_E">Sultan Mehmed 1452 yazında, Edirne’de kuşatma hazırlıkları ile meşgulken; devlet erkânı, ulema ve komutanlarla yaptığı, Konstantinopolis kuşatmasının konu edildiği toplantıda:</p>
			<p class="alinti_E"><span class="italik_E">“…Konstantiniyye fethedilmedikçe, Bizans’ın fesadı ve bize karşı çıkaracağı tehlikeler devam edecektir.</span> <span class="italik_E">Zira memleketlerimi ortadan bölen bu şehir, Rumlar elinde kaldıkça devletimiz emniyette olamayacaktır. Eğer Rumlar şehrin muhafazasını başka kuvvetli askerlere bırakırsa, bu bizim için daha tehlikeli olur. Pederim ve atalarım zamanındaki kuşatmaları hatırlayarak, bunun imkânsız olduğunu sanmayınız. Zira Sultan Bayezid ve pederimin kuşatmaları esnasında şehirde teslim hazırlıkları yapılırken Avrupa’dan Macar ve Ulahların, Asya’dan Timur’un gelmesiyle kurtulmuştur. İtalyanların yardımına gelince, Rumlar ile aralarındaki mezhep mücadelesi şehirde huzur bırakmamıştır. Biz ise para ve silahlarımızla, muharebe makinelerimiz, gemilerimiz ve askerlerimizle düşmana çok üstünüz. Ya şehri kuşatıp hücumla alacağız veya uzun bir muhasara ile düşmanı teslime mecbur edeceğiz. Hiçbir engel bizi yolumuzdan döndüremeyecek ve hiçbir kuvvet satvetimize dayanamayacaktır.”</span></p>
			<p class="Paragraf_0">dedi.<span class="italik_E"> </span>Ardından vezirlerin ve paşaların da fikirleri soruldu. Devlet erkânının bir kısmı padişahın fikirlerine katılırken, bir kısmı da muhalif kaldı.</p>
			<p class="a_Paragraf_E">Liderliğini Çandarlı Halil Paşa’nın yaptığı muhaliflere göre; İstanbul alınması güç bir şehir olup zapt edilememesi halinde devletin geleceği tehlikeye düşecekti.Ayrıca bu kuşatmanın, Avrupalıları yeni bir Haçlı seferi için harekete geçirme ihtimali de vardı. Zira Konstantinopolis, Hıristiyan Avrupa için siyasi ve ekonomik açılardan olduğu gibi dinî yönden de önemli bir şehirdi. Bu gibi sebeplerden dolayı Bizans’a karşı yapılacak bir teşebbüs Osmanlılar açısından, daha önce olduğu gibi olumsuz neticeler doğurabilirdi. Dönemin tarihçilerinden olan ve kuşatmaya bizzat katılan Dursun Bey, daima Konstantinopolis’i düşünen genç sultana, önemli devlet adamlarından bazılarının muhalefet ederek böylesine büyük bir hamlenin ağır sonuçlara sebep olabileceğini belirttiklerini ancak bu kişilerin padişahı İstanbul’u fethetme fikrinden vazgeçiremediğini şöyle yazar:</p>
			<p class="alinti_E"><span class="italik_E">“Bu cihetten daima şehrin fethi işini dilinden ve fikrinden düşürmezdi. Bir an önce harekete geçilmesi için acele ederdi. Ama bazı devlet erkânı ve hizmetindeki kimseler, bunun zorluğunu dile getirirler, daha önceki atalarının fetih için çok para harcayıp asker topladıkları halde buna bir çare bulamadıklarını söylerlerdi. Yine şehre karşı girişilecek hareketin birçok fitneye yol açma ihtimalinin bulunduğunu bildirirlerdi. Böylece onun niyetini unutulmuşluk girdabı içine atmaya kastederlerdi. Ancak o bu sözlere asla iltifat etmezdi.”</span></p>
			<p class="a_Paragraf_E">Bu muhalif düşüncelerden dolayı canı bir hayli sıkılan padişah; <span class="italik_E">“Ol kal’anın benim elimle fetholunması mukadder ise burçları ve hisarları taştan değil de saf demirden dahi olsa, kahr u gadap ateşimle eritip mum eylerim.”</span> diyerek kararlılığını gösterdi. Nihayet muhalif paşaların da çoğunluğa uymasıyla, Konstantiniyye’nin fethine mecliste ittifakla karar verildi.</p>
			<p class="a_Paragraf_E">Kuşatma hazırlıkları tüm hızıyla devam ederken, Turhan Bey ve oğullarının emrindeki Osmanlı akıncıları da 1452 sonbaharında Mora’da harekete geçip Bizans imparatoru Konstantin’in kardeşleri, Mora despotu Dimitrios ile Thomas’ı sıkıştırmaya başladılar. Turhan Bey’in görevi kış boyunca despotları tehdit etmek ve baskı altına almaktı. Nitekim akıncıların yoğun saldırılarıyla Mora despotlarının gücü tüketilecek ve imparatorun bu yönden beklediği yardım da böylece engellenmiş olacaktı.</p>
			<p class="a_Paragraf_E">Rumeli beylerbeyi Dayı Karacabey ise İstanbul civarındaki son Bizans topraklarının fethiyle görevlendirildi. Karadeniz sahilindeki Misivri, Ahyolu, Vize ve Silivri tarafındaki Ayios Stefanos kasabası fethedildi. Bigados kendiliğinden teslim oldu. Gelibolu Tersanesi’ndeki gemi tezgâhlarında faaliyet hızlandırıldı. Yeni yapılan gemilerin bazıları bakır kaplanarak zırhlandı. 147 harp gemisinden oluşan Osmanlı donanmasının komutası Baltaoğlu Süleyman Bey’e verildi. Bu gemilerin içinde takriben yirmi bin asker bulunmaktaydı.</p>
			<p class="Linkler_E"><img alt="" class="_idGenPageitem-6" src="image/05.jpg"/><br/>Haliç’e gerilen Bizans zincirlerinin Osmanlı dönemindeki hali</p>
			<p class="a_Paragraf_E">Osmanlılar, maddi ve manevi manada tam donanımlı ve moralli olarak Bizans üstüne yürürken; Rumlar, ahlaki sükût içinde bulunuyordu. İmparatorun sarayında Türklere bilgi sızdıran yüksek düzeyli devlet adamları vardı. Şehrin Türkler tarafından fethedileceği düşüncesi halk arasında iyiden iyiye yayılmıştı. Ayasofya’nın önünde bulunan, dikili bir sütun üzerindeki Justinianus heykelinin ve elindeki kızıl kürenin 14. yüzyılda düşmesi, ülkenin Türkler tarafından fethine ve imparatorluğun yıkılışına işaret sayılmaktaydı. Zira bu heykelin, şehri düşmanlardan koruduğuna dair halk arasında oldukça yaygın bir kanaat vardı. Dünya hâkimiyetini temsil eden bu heykelin Anadolu’yu gösterdiğine ve İmparator Justinianus’un, <span class="italik_E">“kendisini yıkacak kimsenin buradan” </span>geleceğini söylediği rivayeti Rumlar arasında dilden dile dolaşıyordu. Diğer bir kehanete göre de; <span class="italik_E">“Şehir Konstantin adlı bir imparator zamanında kaybedilecekti.” </span>Tüm bu söylentiler, şehir halkının nasıl bir manevi çöküntü ve ümitsizlik içinde olduğunu açıkça göstermektedir.</p>
			<p class="a_Paragraf_E">İmparator XI. Konstantin, kışı savunma hazırlıklarıyla geçirdi. Tüm surlar tamir edildi. Yirmi metre genişlik ve derinliğindeki hendeklere Marmara ve Haliç’ten alınan sularla, şehir âdeta bir adaya dönüştürüldü. İmparatorun en güvendiği nokta, kenti tarih boyunca uğradığı tüm saldırılardan kurtaran iyice berkitilmiş surları idi. Haliç tarafındaki surların tek kat olmasının verdiği zaafı önlemek için Haliç’in girişinde bir müdafaa hattı daha kuruldu ve Türk gemilerinin Haliç’e girmesini engellemek maksadıyla, Sirkeci’den Galata’ya kadar kalın bir zincir çekildi. Şehre altı ay yetecek kadar erzak depolandı. Konstantinopolis’in müdafaası ise Doğu’daki ticari menfaatlerini kaybetmek istemeyen Latinlere bırakıldı.</p>
			<p class="a_Paragraf_E">Savunmayı yönetecek meşhur komutan Cenevizli Guistiniani’nin, 26 Ocak 1453’te savaş makineleri ve malzeme yüklü iki büyük kadırga ve yedi yüz askerle şehre gelmesi halk arasında büyük bir sevinç dalgası oluşturdu. Bizanslılar, cesareti ve kahramanlığı ile şöhret bulan Guistiniani’nin gelişiyle derin bir nefes aldı. Guistiniani, emrine verilen iki bin kişi ile birlikte, şehri bugüne kadar birçok istiladan koruyan surları tamir ettirerek, uygun yerlere taş atan mancınıklar yerleştirmiş, özellikle deniz tarafındaki surları sağlamlaştırmıştı. </p>
			<p class="a_Paragraf_E">Marmara’dan Eyüp sahiline kadar devam eden bu üç sıralı surlar aşılması çok zor engellerdi. Surların önünde ise yirmi metre derinlik ve genişlikte büyük hendekler kazılmıştı. Son büyük tamiratı kuşatmadan birkaç sene evvel yapılan Konstantinopolis surları, üçgen şeklinde idi. Karadan gelecek tehlikeleri bu surlar sayesinde durdurmayı planlayan imparator, denizden gelebilecek tehlikeler için de önlem almıştı. Eski gemiler ve variller kalın bir zincirle birbirine bağlanıp denize bırakılarak Türk gemilerinin Haliç’e girmeleri engellenmek istendi. Bununla birlikte altı bin Bizanslı ve üç bin civarında da dışarıdan yardıma gelen asker teçhiz edildi. Şehrin savunmasında Bizanslı askerlerin yanında, İtalyan, İspanyol, Giritli, Fransız, Rus ve Macarlarla beraber ücretli Türk askerleri de görev alacaktı. Ayrıca, son derece etkili bir silah olan Grejuva denen Rum ateşi de hazır hale getirildi. Ekonomik sıkıntıyı gidermek içinse kiliselerdeki kıymetli madenlerden yapılmış eşyalar eritilerek bunlardan para bastırıldı.</p>
			<p class="a_Paragraf_E _idGenParaOverride-1">Katolik dünyasının desteğini alarak Osmanlılara karşı Avrupa devletlerini harekete geçirmek isteyen imparator; 12 Ocak 1452’de papa ile Ortodoks ve Katolik kiliselerinin birleşmesi konusunda anlaştı. Çünkü yalnızca Bizans ordusunun şehri müdafaaya güç yetiremeyeceğinin farkındaydı. Kardinal Isidoros, 12 Eylül 1452’de Konstantinopolis’e gelerek Ayasofya’da Katolik ve Ortodoks kiliselerinin birleştiğini ilan etti ve Roma usulünde ayin yaptı. Fakat ayin esnasında halk hipodromda toplanarak töreni protesto etti. Ortodoks halk buna şiddetle karşı çıktı ve Ayasofya’ya gitmez oldu. Bu olaydan sonra, Ayasofya neredeyse tamamen metruk hale geldi. 1204 yılındaki Latin istilasında Konstantinopolis’in nasıl yağmalandığı ve halkın Latinler tarafından nasıl tahkir edildiği, hafızalardaki canlılığını hala koruyordu. Bizans, Türklere teslim olmak istemediği kadar, ruhlarını Katolik Roma’ya satmak ve dinlerinden vazgeçmek de istemiyordu. Şehirdeki huzursuzluk son raddeye varmıştı. Kiliselerin birleşmesine tepki gösteren Grandük Lukas Notaras; <span class="italik_E">“Konstantinopolis’te kardinal şapkası görmek yerine Müslüman sarığı görmek evladır.”</span> derken, halkın duygularına tercüman oluyordu. İmparator, şehir halkı üzerindeki nüfuzunu büyük ölçüde yitirmişti.</p>
		</div>
	</body>
</html>