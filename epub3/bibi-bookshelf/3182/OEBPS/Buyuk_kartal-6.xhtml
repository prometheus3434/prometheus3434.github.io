<html xmlns="http://www.w3.org/1999/xhtml">
	<head>
		<title>Buyuk_kartal-6</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-6">Türkleri Avrupa’dan Atmak İçin <br/>Yeniden Kosova</p>
			<p class="ilk_harf"><span class="_idGenDropcap-1">M</span>acaristan kralı Ladislas’ın Varna Savaşı’nda ölümünü müteakip, Alman imparatoru Albert’in küçük yaştaki oğlu VI. Ladislas yeni Macar kralı tayin edilmişti. “Çocuk kral”ın naipliği ise Varna Savaşı komutanlarından Jan Hunyad’a verildi. Hunyad, Kral VI. Ladislas’ın tecrübesizliğinden faydalanıp dilediği gibi hareket edebiliyordu. Hatta Türkleri Avrupa’dan atan komutan payesini kazanıp bu prestijini de kullanarak Macaristan tahtına oturmanın hesabını yapıyordu. Hunyad, bu tasarılarını gerçekleştirmek için fazla beklemedi. Papa ve Avrupa devletlerinin desteğini kazanarak; Macar, İtalyan, Alman, Leh, Çek ve Slavlardan müteşekkil, mevcudu doksan bini aşan, gayet düzenli ve muntazam bir ordu ile Sırbistan’ı işgal ederek Osmanlı ülkesine girdi.</p>
			<p class="a_Paragraf_E">II. Murad, bu acil durum üzerine Arnavutluk’tan süratle Sofya’ya gelerek savaş hazırlıklarını tamamladıktan sonra, düşmanı takip ederek Kosova Sahrası’na indi. İki ordunun mevcudu aşağı yukarı birbirine müsavi idi. İslam ananesi gereğince, Osmanlı padişahı tarafından, savaş öncesinde düşmana sulh teklif edildiyse de teklifin reddedilmesi üzerine savaş tertibatı alındı. Merkezde Sultan Murad ile Şehzade Mehmed komutasındaki Kapıkulu ordusu, sağ kolda Rumeli kuvvetleri, sol cenahta ise Anadolu askeri bulunuyordu. Tecrübeli akıncılara öncü kuvvet görevi verilmişti. Ordunun gerisi ise ağırlık ve mühimmat arabalarıyla tahkim edilmişti.</p>
			<p class="a_Paragraf_E">Kosova ovasındaki savaş, 1448 yılının 17-20 Ekim tarihleri arasında üç gün boyunca devam etti. Türkler savaşta <span class="italik_E">“Kurt Kapanı”</span> taktiğini ustalıkla tatbik ettiler. Taktik gereği, önce sağ ve sol kollar kademeli olarak geriye çekilerek açıldılar. Bunu gören Haçlılar, Osmanlı ordusunun bozulduğu ve kaçtığı zannına kapılarak merkeze hücum edip kesin netice almak istedi. Bu, Türk ordusunun istediği ve beklediği hamleydi. Açılarak çekilmekte olan sağ ve sol kollar aniden geriye dönüp Haçlı ordusunun arkasına sarkarak çemberi kapattı. Düşman artık tamamen kıstırılmıştı. Âdeta demir bir mengene gibi yavaş yavaş düşmanı ezen Osmanlı ordusu amacına ulaşmış, düşman büyük ölçüde imha edilmişti. On yedi bin kayıp veren Haçlı ordusunun başkomutanı Jan Hunyad, ancak ateşli silahlarla donatılmış arabaların himayesinde kaçabilmişti.</p>
			<p class="a_Paragraf_E">II. Kosova Zaferi sonucunda; Osmanlıların Balkanlardan atılamayacağı anlaşılmış ve İslam kültürünün Rumeli’de kalıcı olduğu kesinleşmiştir. Bizans’ın Haçlılardan yardım alma ümidi kesin biçimde son bulmuştur. Bundan sonra Haçlılar müdafaa, Osmanlılar ise taarruz pozisyonuna geçeceklerdir. Ayrıca İstanbul’un fethi için gerekli olan, batı sınırlarının emniyeti de yine bu zaferle sağlanmıştır.</p>
			<p class="a_Paragraf_E">II. Murad, daha evvel yarım bırakmak zorunda kaldığı Arnavutluk meselesini halletmek üzere, Şehzade Mehmed’i de yanına alarak, 1450 yılında yeni bir sefere çıktı. Ancak Arnavutluk beyi İskender’in yıpratıcı hücumları, Jan Hunyad’ın yeniden harekete geçtiği şayiasının yayılması ve havaların kışlaması üzerine istenen netice alınamadan geriye dönüldü. O kış, Şehzade Mehmed’in Dulkadiroğlu Süleyman Bey’in kızı Sitti Mükrime Hatun ile evlenmesi vesilesiyle, tüm dost hükümdarlar ve beyler Edirne’ye davet edilerek, büyük bir düğün yapıldı. Veliaht şehzade, düğünü müteakiben karısıyla birlikte Manisa’ya döndü. 2 Şubat 1451 de felç inmesi sebebiyle, beklenmedik şekilde, 47 yaşında vefat eden II. Murad, vasiyetine uygun olarak, Bursa Muradiye Camii haziresindeki üstü açık türbesine defnedildi.</p>
			<p class="a_Paragraf_E">Halkın kendisine duyduğu sevgi ve saygıdan dolayı, “<span class="italik_E">Koca Murad Bey, Koca Murad Gazi”</span> unvanlarıyla andığı Sultan Murad; ince ruhlu, lütufkâr, adil, merhametli, sözüne sadık, cesur ve tedbirli, liderlik özellikleri yüksek bir devlet adamı olarak tarihe geçmiştir. On yedi yaşında padişah olmasıyla başlayan gaza hayatı, ömrünün son demlerine değin sürmüştür. İlmî sohbetleri seven, âlimleri himaye eden, haftanın iki gününü ilim meclislerinde geçiren, her yıl Kudüs’e, Halilürrahman’a, Medine ve Mekke’ye üç bin beş yüz flori gönderdiği rivayet edilen II. Murad, Mekke fakirleri için de vakıflar tesis etmiştir. Tüm ömrünü gaza meydanlarında geçirdiği halde, imar işlerine de ehemmiyet verip birçok eser yaptırdığı için halk arasında <span class="italik_E">“Ebu’l Hayrat”</span> olarak anılmıştır.</p>
			<p class="Linkler_E"><img alt="" class="_idGenPageitem-5" src="image/04.jpg"/><br/>Sofyada Türk Mezarlığı</p>
		</div>
	</body>
</html>