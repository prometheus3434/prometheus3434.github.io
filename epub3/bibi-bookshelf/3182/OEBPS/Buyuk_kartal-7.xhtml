<html xmlns="http://www.w3.org/1999/xhtml">
	<head>
		<title>Buyuk_kartal-7</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-7">Sultan Murad Vefat Etti</p>
			<p class="ilk_harf"><span class="_idGenDropcap-1">V</span>ezir-i Azam Çandarlı Halil Paşa’nın, Sultan Murad’ın vefatını bildirdiği mektubunu Manisa sancağında alan Şehzade Mehmed, süratle Gelibolu üzerinden Edirne’ye gelerek, 18 Şubat 1451 Perşembe günü yapılan cülus merasimi ile yedinci Osmanlı padişahı olarak tahta oturdu. On dokuz yaşını birkaç gün geçmiş bulunuyordu. Bizanslı Tarihçi Prens Dukas, Edirne Sarayı’ndaki cülus törenini şöyle betimlemektedir:</p>
			<p class="a_Paragraf_E">“<span class="italik_E">Karşısında beylerin tümü dizilmişlerdi. Biraz uzakta yan tarafta ise babasının vezirleri Halil Paşa ve İshak Paşa bulunuyordu. Kendi vezirleri Şehabeddin Paşa ve İbrahim Paşa geleneğe uygun olarak yanı başında idiler. O zaman Mehmed, veziri Şahin’e sordu: ‘Babamın vezirleri niçin öyle uzakta duruyorlar? </span>Hemen onları çağır ve Halil’den kendisine yakışan bir yerde oturmasını iste.<span class="italik_E"> İshak da Anadolu’nun diğer beyleriyle birlikte, Bursa’ya babamın cenazesini gömmeye gitsin. Ayrıca artık Anadolu’ya ait işlere o bakacaktır. Adı geçen iki vezir bu sözleri duyunca hemen onun önüne koştular ve adet üzere elini öptüler. Halil vezir olarak kaldı. İshak ise Murad’ın cenazesini aldı ve Bursa’da yaptırttığı türbeye gömdürdü.”</span></p>
			<p class="a_Paragraf_E">Yeni padişah İshak Paşa’yı <span class="italik_E">Anadolu Beylerbeyi</span> tayin etmiş, onun yerine de Şahabettin Paşa’yı getirmişti. Ancak daha önce yaşanan taht değişikliğinden dolayı araları açık olmasına rağmen Çandarlı Halil Paşa’yı veziriazamlık görevinde tuttu. Yeniçerilerin üzerinde büyük bir etkisi olan Halil Paşa’nın dış politikadaki tecrübesinden ve maharetinden de yararlanmak istiyordu. Ancak diğer taraftan yaptığı yeni atamalarla başkentte sadrazamı iyice yalnızlaştırdı. Manisa yıllarında kendisini gözetim altında tutmakla görevli olan, Anadolu Beylerbeyi Özgür oğlu İsa Bey’i azlederek İshak Paşa’yı Anadolu Beylerbeyi yaptı. Şahabettin, Saruca, Zağanos ve İbrahim Paşaları <span class="italik_E">Divan vezirliğine</span> tayin ederek kendi kadrosunu kurdu.</p>
			<p class="a_Paragraf_E">Şimdiki durum ilk saltanat yıllarına nazaran daha farklıydı: Kosova Zaferi’yle devletin içinde bulunduğu siyasi durum düzelmiş, Balkanlardaki Osmanlı hâkimiyeti pekişmiş, yeni Haçlı girişimlerine karşı Avrupalıların cesareti de kırılmıştı.</p>
			<p class="a_Paragraf_E">II. Mehmed’in cülusunu haber alan Avrupalı devletlerin elçileri başkente gelerek, hem yeni padişahı tebrik ediyor, hem de bir takım antlaşma ve tekliflerde bulunuyorlardı. Bizans imparatorunun, Trabzon Rum imparatorunun, Sırp kralının, Macar kralının elçileri; Mora despotunun, Eflak, Raguza ve Ceneviz hükümetlerinin, Midilli ve Sakız adalarının, Rodos şövalyelerinin, Galata Ceneviz kolonisinin temsilcileri Edirne’ye gelmişlerdi. İleriye yönelik tasavvurları olan genç padişah, gelen makul teklifleri olumlu karşılayarak komşu devletlerle barış siyaseti tesis etmek istiyordu. Çünkü onun gerçek gayesi Konstantinopolis idi.</p>
			<p class="a_Paragraf_E">Bir buçuk asırdan beri sürekli genişleyen Osmanlı Devleti’nin toprakları arasına sıkışıp kalan, tüm toprakları Marmara sahillerindeki bazı kaleler ile Konstantinopolis’ten ibaret olan Bizans İmparatorluğu’nun tahtında, 1449’dan beri eski Mora despotu XI. Konstantin Paleologos oturmaktaydı.</p>
			<p class="a_Paragraf_E">Öncelikle sınırların güvenliğini sağlamak maksadıyla II. Mehmed, Venedik Cumhuriyeti ile zaten var olan barış antlaşmasını yeniledi. Macarlarla üç yıllık yeni bir antlaşma imzaladı. Sırp elçilerine yakınlık gösterilerek, bazı sınır kaleleri kendilerine terk edildi. Yıldırım Bayezid’in torunu olan Şehzade Orhan’ın serbest bırakılmaması mukabilinde Çorlu Kalesi Bizans’a bırakıldı ve eski antlaşmalar da yenilendi. Ayrıca Orhan’ın masrafları için yıllık üç yüz bin akçe verilmesi de taahhütler arasındaydı. Ancak yeni padişahın barış siyaseti izlemesi, Avrupalılar tarafından yanlış değerlendirildi.</p>
			<p class="a_Paragraf_E">İlk padişahlığı döneminde yaşanan krizler sonucunda babasının tahta geri dönmesi, onun Avrupalılar tarafından kudretsiz ve kabiliyetsiz biri olarak algılanmasına sebep olmuştu. Bundan dolayı II. Murad’ın ölümü ve Mehmed’in yeniden tahta çıkışı Avrupa’da tarifsiz bir sevince yol açtı. Avrupalı krallar, Osmanlı Devleti’nin bu çocuğun ellerinde dağılacağını tahmin ediyorlardı.</p>
			<p class="a_Paragraf_E">Bizans sarayında yedi yıl geçiren Francisco Filelfo, bu fırsatın değerlendirilmesi için derhal topyekûn harekete geçilmesini öneriyordu. Fransa kralı VII. Charles’a gönderdiği mektupta Filelfo; <span class="italik_E">“şimdiki Osmanlı padişahının oldukça beceriksiz, cahil ve toy olduğunu, savaş tecrübesinin bulunmadığını, Türklerin en fazla altmış bin kişilik bir ordu çıkarabileceklerini ve direnemeyeceklerini, Haçlı ordularının Konstantinopolis’e kadar rahatça ilerleyip Bizans ordusuyla birleşerek Osmanlıları Balkanlardan ebediyen atabileceklerini, hatta Asya’ya da geçerek Türkleri ezeceklerini, bir daha toparlanmalarına imkân vermeyeceklerini”</span> ifade ediyor, mektubunu “<span class="italik_E">Haydi öyleyse, Kral Charles ileri!”</span> sözleriyle bitiriyordu.</p>
		</div>
	</body>
</html>