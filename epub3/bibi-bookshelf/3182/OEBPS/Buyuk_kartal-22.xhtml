<html xmlns="http://www.w3.org/1999/xhtml">
	<head>
		<title>Buyuk_kartal-22</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-22">Çıbanbaşı Rodos’a Bir Neşter</p>
			<p class="ilk_harf"><span class="_idGenDropcap-1">1</span>291’de Memluklar tarafından Akka Kalesi’nden kovulan Saint Jean Şövalyeleri, Bizans İmparatorluğu’nun elindeki Rodos Adası’na yerleşmişlerdi. Sonraki dönemde ise On İki Ada, Nikarya, Karpatos ve Kaşot adalarını; Bodrum ve İzmir limanlarını da zapt etmişlerdi. XV. yüzyılda Akdeniz’in doğu bölgesine hâkim olan Memluk Devleti, Doğu Akdeniz sahillerinin güvenliği açısından Kıbrıs ve Rodos adalarının önemini idrak ettiği için, bu iki adayı devamlı sıkıştırmıştı. 1424, 1425 ve 1426’ da yapılan üç sefer sonucunda, Kıbrıs kralı Memluklara vergi ödemeyi kabul etmişti. Memluklar 1440, 1443 ve 1445’te Rodos üzerine de seferler yapmalarına karşın adayı ele geçirememişlerdi. Bu seferler esnasında Osmanlı tahtında Fatih’in babası II. Murad oturmaktaydı.</p>
			<p class="a_Paragraf_E">Fatih Sultan Mehmed zamanında, Rodos üzerine 1455 ve 1467’de iki kez sefer yapılmasına karşın ada direnmiş ve alınamamıştı. Papa, Rodos şövalyelerini maddi manevi desteklemiş, tarikata yapılan bağışlar astronomik rakamlara ulaşmış, her milletten seçme şövalyeler adanın savunmasına koşmuşlardı.</p>
			<p class="a_Paragraf_E">İtalya’yı istilaya hazırlanan Sultan Mehmed, ardında bir çıbanbaşı, sorun oluşturacak bir merkez bırakmak istemediği için, son derece kapsamlı hazırlıklar yaptırarak, kesin fetih emriyle, Mesih Paşa komutasındaki donanmayı Gelibolu’dan harekete geçirdi. Donanma 23 Mayıs 1480 günü Rodos önlerine demirledi. Gedik Ahmed Paşa komutasındaki başka bir Osmanlı donanmasının, İtalya sahillerine asker dökmeye başladığı 28 Temmuz’da, umumi hücuma geçildi. Bu kuşatmada ilk kez kullanılan infilaklı tahrip bombaları ve <span class="italik_E">“zincirden kurtulan aslanlar”</span> gibi saldıran Osmanlı askerleri sayesinde düşmana ağır zayiat verdirildi. Mesih Paşa’nın sancağının kalenin kulesine dikilmesine rağmen, askerle Mesih Paşa arasında çıkan anlaşmazlık sebebiyle ele geçirilen yerler korunamadı. Askerin savaşma isteğini yitirmesi sonucunda, dokuz bin şehit ve on beş bin yaralı veren ordu geri çekildi. 3 Ağustos’ta askeri alan gemiler Rodos’tan ayrıldı. Padişah, bu başarısızlığından ötürü Mesih Paşa’nın İstanbul’a girmesine dahi izin vermedi. Beşiktaş önlerine gelir gelmez onu vezirlikten azlederek, sancakbeyi rütbesiyle Gelibolu’ya gönderdi.</p>
			<p class="Linkler_E"><img alt="" class="_idGenPageitem-16" src="image/16.jpg"/><br/>Fatih’in tuğrası</p>
			<p class="a_Paragraf_E">Kuşatmanın başarısız olmasının en büyük sebebi, adanın tam abluka edilememesinden ötürü, Avrupa’dan yardım gelmesi olmuştu. Nitekim Kanuni Sultan Süleyman’ın kuşatmasında bundan dersler çıkarılarak gerekli tertibat alınacak ve Rodos Adası, 1521’de fethedilecektir.</p>
		</div>
	</body>
</html>