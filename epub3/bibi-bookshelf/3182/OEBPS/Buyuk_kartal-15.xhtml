<html xmlns="http://www.w3.org/1999/xhtml">
	<head>
		<title>Buyuk_kartal-15</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-15">Balkanların İncisi <br/>Bosna-Hersek’in Fethi</p>
			<p class="Siirler_E">Hüner bir şehri bünyad eylemektir.<br/>Reaya kalbini abad eylemektir.<span class="ayet_kaynaklari_E _idGenCharOverride-1"> (Avnî)</span></p>
			<p class="ilk_harf"><span class="_idGenDropcap-1">İ</span>stanbul’un Fethi’ni takip eden yıllarda, Fatih bir yandan Rumeli’deki faaliyetlerini yürütürken diğer taraftan da Çanakkale Boğazı’yla, Anadolu kıyılarına yakın olan adaları ele geçirmeyi amaçlamıştır. Bu doğrultuda, 1454–1459 arasındaki seferlerle; Semadirek, Taşoz, İmroz, Limni ve Midilli adaları Osmanlı hâkimiyetine alınmıştır. Böylece hem Ege Denizi’ndeki Osmanlı egemenliği güçlenmiş hem de Anadolu sahillerinin güvenliği sağlanmıştır. Midilli Adası’nın Anadolu sahiline sadece on iki kilometre mesafede olduğu düşünüldüğünde, adaların fethinin ne denli gerekli olduğu daha iyi anlaşılır. Öte yandan Çanakkale Boğazı’nın en dar yerlerine karşılıklı olarak, Kale-i Sultaniye ile Kilitbahir Kalelerini inşa ettiren padişah, başkentin güvenliğini sağlamak istemiştir. İstanbul Boğazı’nın girişine daha önceleri inşa edilen Anadolu Hisarı ile Rumeli Hisarı düşünüldüğünde, İstanbul her iki taraftan da emniyete alınmış oluyordu.</p>
			<p class="a_Paragraf_E">Fatih’in Balkanlar coğrafyasındaki temel amacı; Tuna’nın güneyindeki tüm ülkeleri kendi hâkimiyeti altında birleştirmekti. Venedik Cumhuriyeti ile bir savaşın giderek yaklaştığını hisseden padişah, Venedik’i karadan da sıkıştırabilmek için Bosna’nın alınmasını zaruri görüyordu. Osmanlı’ya düşman bir Bosna Prensliği, Venedik’le yapılacak savaş esnasında büyük sorunlar çıkarabilirdi. İstanbul’un Osmanlıların eline geçmesiyle birlikte doğudaki ticari menfaatleri sarsılan Venedik Cumhuriyeti, Mora Yarımadası’nın da Osmanlılarca zapt edilmesinden bir hayli rahatsızdı. Gidişatı sezen Bosna ve Hersek prenslikleri de Macarlardan ve Venediklilerden yardım talep ediyorlardı.</p>
			<p class="a_Paragraf_E">1458’de Sırp kralı Lazar ölünce; Lazar’ın kızıyla evlenen Katolik Bosna kralı Stephan Tomaseviç, Sırp topraklarında hak iddia ettiği gibi Osmanlı Devleti’ne ödemesi gereken vergiyi de aksatmaya başlamıştı. Papalık, Venedik ve Macarlar tarafından kışkırtılıyor ve onlardan Osmanlı’ya karşı destek vaatleri alıyordu. Diğer taraftan, Bosna halkı ile Katolik kraliyet ailesi arasında derin bir ayrışma yaşanmaktaydı. Katolik Macarlar ve Papalık da haliyle Bosna kralını destekliyordu. Ancak Bogomil halk baskıya karşı direniyor ve kralından âdeta nefret ediyordu. Türklerin hâkimiyetlerine aldıkları ülkelere getirdikleri huzur, istikrar, mal ve can emniyeti bölge halklarınca bilindiği için Bosna ülkesi Osmanlı hâkimiyetine açık hale gelmişti. İstanbul’un fethini müteakip; <span class="italik_E">“Tanrının ve metbu-u mufahhamım İmparator Sultan Mehmed’in lütfu ile Hırvatistan voyvodası”</span> unvanıyla mektup yazan, Hırvatistan kralı Stephan Vukçiç, daha evvel Osmanlı’ya tabiiyetini bildirmişti. Sırbistan’ın tamamına hâkim olan Osmanlılar, Bosna ve Hersek’i de alarak, Orta Avrupa’da Venedik ve Macar etkisini tamamen kırmak istiyorlardı.</p>
			<p class="a_Paragraf_E">Fatih, 1462’de Eflak voyvodasının üzerine yürüdüğü sırada, Bosna kralına elçi göndererek birikmiş vergilerini ödemesini talep etti. Lakin elçiyi hazine dairesine götüren Stephan Tomaseviç; <span class="italik_E">“İşte gördüğün gibi para burada hazırdır. Fakat padişahına göndermek niyetinde değilim. Çünkü benimle savaşa karar vermiş görünmektedir. Onunla daha iyi savaşabilmek ve ülkemi terk etmek zorunda kalırsam müreffeh yaşayabilmek için bu paralara ihtiyacım vardır.”</span> diyerek elçiyi hapse attırdı.</p>
			<p class="a_Paragraf_E">Eflak Seferi’nden dönüşte Osmanlı ordusunun Bosna’ya girdiğini öğrenen Tomaseviç, Macarlar ve Venediklilerden umduğu yardımı alamayınca çareyi saklanmakta buldu. Önce Yayça, sonra Sokol ve nihayet Kiloç Kalelerine kaçtı ise de sonunda aman dileyerek teslim oldu. Bosna’nın fethini müteakip Veziriazam Mahmut Paşa, Hersek üzerine gönderildi. Osmanlılara tabiiyetini arz eden Hersek kralına memleketinin bir kısmı bırakılarak diğer bölgeler doğrudan Osmanlı ülkesine ilhak edildi. Hersek kralı küçük oğlunu, adet olduğu şekilde Osmanlı payitahtına rehin olarak gönderdi. Müslüman olan bu prens, Hersekzade Ahmed Paşa adını alarak daha sonra Osmanlı Devleti’nde sadrazamlık makamına kadar yükselmiştir. Bosna ve Hersek ülkesi daha evvel Sırbistan’a yapıldığı gibi sancakbeylik statüsü verilerek teşkilatlandırılıp Rumeli beylerbeyliğine bağlandı. Böylece Osmanlı Devleti Macar ve Venedik memleketlerinin ortasına âdeta bir kama gibi girmiş oluyordu.</p>
			<p class="a_Paragraf_E">Macaristan kralı, Bosna’yı Osmanlılardan geri almak için harekete geçmiş ise de Mihaloğlu Ali Bey, Macar ordusunu Sava Nehri’ne kadar kovalayarak birçoğunu esir almıştır. Büyük Macar ordusunun bir Türk sancakbeyi (tümgeneral) karşısında perişan olması şayan-ı dikkattir. 1471 ve 1479’da, Macar kralı Bosna’yı ele geçirmeyi tekrar denemiş ancak mağlup olarak geri dönmek zorunda kalmıştır.</p>
			<p class="a_Paragraf_E">Bosnalılar, X. yüzyılda Bulgaristan’da ortaya çıkan, Hıristiyanlığın Bogomil mezhebine bağlıydılar. Birçok konuda Katolik ve Ortodokslardan farklı inanmakta ve onların kiliselerini de <span class="italik_E">“şeytanın mabetleri”</span> olarak görmekteydiler. Teslis inancının aksine, tevhit inancına daha yatkın olup, Hz. İsa’nın Allah’ın kulu ve peygamberi olduğuna inanıyorlardı. Dinî kaynak olarak yalnızca İncili kabul ediyor, Hıristiyan kilisesinin resmî görüşlerini reddediyorlardı. Ruhban sınıfa karşı çıkıyor, lüks yaşamı, özel mülkiyeti ve içki içmeyi yanlış buluyorlardı.</p>
			<p class="a_Paragraf_E">Osmanlıların Bosna ülkesinde tanıdığı inanç hürriyeti de Bosna ahalisini derinden etkilemişti. Macarların Katolikleştirme çabalarından zaten bunalmış olan Bosnalılar, Türklerin sahip olduğu güzel davranışların kaynağının İslam dini olduğunu fark ederek Arnavutlar gibi, hiçbir baskıya maruz kalmadan, hür iradeleriyle İslamiyet’i benimsemişlerdi.</p>
			<p class="a_Paragraf_E">Bu toplu ihtida olayından oldukça hoşnut olan Fatih, herhangi bir taleplerinin olup olmadığını sorduğunda Bosnalılar, devlet hizmetlerinde görev almak istediklerini belirttiler. Bu tarihten sonra da ordu, saray ve devlet hizmetlerinde namuslu bir şekilde vazife yaptılar. Fatih’in Bosna rahiplerine verdiği ahitname Osmanlıların din adamlarına yaklaşımını, inanç hürriyetine verdiği değeri göstermekle birlikte, Balkan milletlerinin kendi istekleriyle Müslüman olmalarının arka planını da aydınlatmaktadır:</p>
			<p class="alinti_E">“<span class="italik_E">Yardım Allah’tandır! Ben ki Sultan Murad Han oğlu Sultan Mehmed Han’ım! Tüm halk tarafından şöyle bilinsin ki; bu fermanı taşıyan Bosna rahiplerine lütufta bulunup şu hususları buyurdum:</span></p>
			<p class="alinti_E"><span class="italik_E">Söz konusu rahiplere ve kiliselerine hiç kimse tarafından engel olunmayıp rahatsızlık verilmeyecektir. Bunlardan gerek memleketimde duranlara gerekse de kaçanlara emn ü eman olsun ki; memleketimize gelip korkusuzca meskûn olsunlar ve kiliselerinde yerleşsinler. Ne ben ne vezirlerim ne de halkım tarafından hiç kimse, bunlara herhangi bir şekilde karışıp incitmeyecektir. Kendilerine, canlarına, mallarına, kiliselerine ve dışarıdan memleketimize getirecekleri kimselere dahi.</span></p>
			<p class="alinti_E"><span class="italik_E">Yeri ve göğü yaratan Allah hakkı için, Ulu Peygamberimiz (s.a.s.) hakkı için, yedi mushaf hakkı için, yüz yirmi dört bin peygamber hakkı için ve kuşandığım kılıç hakkı için, en ağır bir yeminle yemin ederim ki yukarıda belirtilen hususlara, söz konusu rahipler benim hizmetime ve benim emrime itaatkâr oldukları sürece hiç kimse tarafından muhalefet edilmeyecektir.”</span></p>
			<p class="a_Paragraf_E">Türkler Müslüman olan Bosna-Herseklilere <span class="italik_E">“Boşnak</span>” demişlerdir. Hırvatçanın bir lehçesi olan Boşnakçaya, Türkçe, Arapça ve Farsçadan birçok kelime de girmiştir. Bosna ülkesi, 1909 yılında Avusturya Macaristan İmparatorluğu tarafından ilhak edilinceye değin Osmanlı idaresinde kalacaktır.</p>
		</div>
	</body>
</html>