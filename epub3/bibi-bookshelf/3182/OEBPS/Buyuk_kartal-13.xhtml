<html xmlns="http://www.w3.org/1999/xhtml">
	<head>
		<title>Buyuk_kartal-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-13">“Büyük Kartal” Karadeniz Semalarında</p>
			<p class="ilk_harf"><span class="_idGenDropcap-1">K</span>üçük bir yarımada üzerine kurulan Amasra, doğudan ve batıdan esen rüzgârlardan pek etkilenmeyen, iki limanı olan, doğal güzelliği sebebiyle “<span class="italik_E">çeşm-i cihan”</span> diye anılan, Ceneviz Cumhuriyeti’nin Anadolu’daki önemli ticaret kolonilerinden biriydi. Limanın ticaret hacmi oldukça yüksekti. Bununla birlikte Amasra, gayri meşru işlerin de yoğun olduğu bir şehirdi. Karadeniz’deki korsanlar ticaret gemilerini yağmalayıp limana sığınırlar; Anadolu’dan kaçan esirler, Amasra’ya gider; buradan da gemilerle Rumeli’ye geçer kurtulurlardı. Yani buradaki Cenevizli gemiciler bir nevi insan kaçakçılığı yaparak yüklü miktarda para kazanıyorlardı.</p>
			<p class="a_Paragraf_E">Son zamanlarda gelen şikâyetlerin artması üzerine, şimdiye dek bunca önemli bir kalenin niçin alınmadığını sadrazamına; <span class="italik_E">“Mahmut! Ol hisar ne yerdedir ki, onu benim babam ve dedelerim almadılar?”</span> diyerek soran padişaha Mahmut Paşa; <span class="italik_E">“Devletli sultanım! Onun alınmadığına bir sebep bu ola ki, Hak Teâlâ’nın hikmetinde o hisarı dahi sultanım fethede. Allah’ın takdirinde böyle kararlaştırılmış ola.”</span> cevabını verince; <span class="italik_E">“Mahmut, tez bunun hazırlığını et ki varalım. Allah’ın takdirinde her ne ki mukadder olduysa anı dahi görelim.”</span> dedi.</p>
			<p class="a_Paragraf_E">1459 yazında Mahmut Paşa komutasındaki yüz elli parçalık Osmanlı donanması İstanbul Boğazı’ndan geçerek Karadeniz’e yelken açtı. Sultan Mehmed de kara ordusu ile beraber yola koyuldu. Oldukça zorlu bir güzergâhta, sarp araziden ve ormanların içinden geçerek ilerleyen Osmanlı birlikleri Bolu’ya geldiğinde, seferin ne tarafa olduğunu hâlâ kimse bilmiyordu. İstişare esnasında ordunun ne tarafa gittiğini kendisine soran kadıya; <span class="italik_E">“Eğer sakalımın tellerinden biri tasavvurlarıma muttali olsa idi, onu derhal koparır yakardım.” </span>cevabını veren padişah, âdeta devlet işlerinde sır tutmanın önemine ne denli inandığını gösteriyor, böylece düşmanı hazırlıksız yakalamak istiyordu.</p>
			<p class="a_Paragraf_E">Osmanlı ordusunun kendi üzerine geldiğini düşünen İsfendiyaroğlu İsmail Bey, Kastamonu’yu terk edip Sinop’a kapanmıştı. Denizden Osmanlı donanmasının, karadan da Fatih’in aniden kalelerini kuşatması ile şaşkına dönen Cenevizliler, direnmenin faydasız olduğunu fark ederek kalenin anahtarlarını sundular. Şehri teslim alarak idarî düzenlemeler yapan padişah muzaffer olarak Bursa’ya döndü.</p>
			<p class="a_Paragraf_E">Anadolu coğrafyasını birleştirmeyi amaç edinmiş olan Fatih Sultan Mehmed, Sinop civarındaki İsfendiyaroğlu İsmail Bey’in düşmanca tutumundan da oldukça rahatsızdı. Zira İsmail Bey, Osmanlının hasmı olan Karamanoğulları ve Hıristiyanlarla ittifak teşebbüslerinde bulunuyordu.</p>
			<p class="a_Paragraf_E">Bu küçük beyliğe son vermeyi düşünen padişah, maksadına kan dökmeden erişmek maksadıyla, Sinop Kalesi’ni denizden ve karadan kuşattı. Elçi olarak gönderilen Mahmut Paşa ; <span class="italik_E">“Hey beyim niçin kaleyi teslim etmezsin? Hem bu bir hisarda daha ne kadar durup kavga edersin? Bütün vilayetlerin ve limanın padişahımızın eline geçti. Ona mukavemetin imkânı yoktur. Ayrıca halkın, tayin ettiğimiz Kızıl Ahmed’i de bey olarak tanıdı. Bundan gayrı ömrünü huzur içinde geçirmek dilersen padişahın hizmetine giresin.”</span> tavsiyesinde bulununca, geçmişteki hasmane tutumunu düşünen İsmail Bey; <span class="italik_E">“Padişah beni ve oğullarımı korkarım helak eder.”</span> dedi. Mahmut Paşa; <span class="italik_E">“Hâşâ ki padişahımız bunun gibi bir fiil işlesin. O affedici ve cömerttir.”</span> sözleriyle onu teslim olmaya ikna etti. Huzura gelerek Fatih’in elini öpmek isteyen İsmail Bey’i ayakta karşılayan Fatih; <span class="italik_E">“Sen benim ulu kardeşimsin. Revamıdır ki elimi öpesin!”</span> diyerek boynuna sarıldı. Ardından Yenişehir, Yarhisar ve İnegöl kazaları kendisine dirlik olarak tevcih edildi.</p>
			<p class="a_Paragraf_E">Üç ay kadar Kastamonu beyi olarak kalan kardeşi Kızıl Ahmed ise önce Karaman ülkesine oradan da Uzun Hasan’a iltica etti. Karamanoğlu İbrahim Bey, eski Kastamonu beyi İsmail’e de isyan telkininde bulunarak, kendisini Osmanlı’ya karşı kıyama çağırdı. Karamanoğlu’nun, <span class="italik_E">“Hey Tanrı kulu! Osmanoğlu’nun fırsatını bulduk. Bu taraftan biz hareket edelim. Ben sana yardımcıyım, o taraftan da Uzun Hasan Bey’e haber gönderelim. O da hareket etsin. Osmanoğlu’nu ara yerden kaldıralım. Sen yine memleketine var otur.”</span> çağrısına İsmail Bey;<span class="italik_E">“ Bu senin sözün Müslümanlığa layık söz değildir. Buna münafıklık derler. Bir gazi padişah gazaya gidiyor. Onu yolundan komak İslam’a sığar iş değildir.”</span> cevabını vererek isyan teklifini reddetti.</p>
			<p class="a_Paragraf_E">Fatih Sultan Mehmed’in yeni hedefi Trabzon Rum İmparatorluğu idi. 1204’teki IV. Haçlı Seferi esnasında Konstantinopolis Latinlerin işgaline uğrayınca, Angelos Ailesi Mora’da, Laskarisler İznik’te, Komnenos hanedanı da Trabzon’da birer devlet kurmuşlardı. 1261’de Konstantinopolis’ten Latin Haçlı ordusunu kovan İznik kralı, Bizans İmparatorluğu’nu yeniden canlandırmış, ancak Komnenoslar, Anadolu’nun kuzeydoğusunda Trabzon’da hüküm sürmeye devam etmişlerdi.</p>
			<p class="a_Paragraf_E">Fethi müteakip Mora Despotluğu’na son veren Fatih, bunu yeterli görmüyor, Bizans İmparatorluğu’nun yeniden canlandırılması ümidini tamamen bitirmek, Bizans’la bağlantısı olan her teşekküle son vermek istiyordu. Zira İstanbul’un fethinden sonra Trabzon’a yerleşen Bizans asilzadeleri, Bizans’ı tekrar kurabilmek adına bu imparatorluğu bir ümit olarak görüyorlardı. 1261’de İznik kralının Latin ordularını Konstantinopolis’ten kovup Doğu Roma İmparatorluğu’nu yeniden kurduğu gibi, Trabzon İmparatorluğu’nun da Osmanlıları kentten atıp Bizans’ı tekrar dirilteceğini umuyorlardı. Bu sebeple Osmanlıları zayıf düşürecek her türlü faaliyete gözü kapalı destek veriyorlardı.</p>
			<p class="Linkler_E"><img alt="" class="_idGenPageitem-10" src="image/10.jpg"/><br/>Trabzon</p>
			<p class="a_Paragraf_E">Bu gerekçelerle 1456’da çıkılan sefer sonucunda Trabzon Rum imparatoru IV. Yuannis, yıllık üç bin altın haraç vermeyi kabul ederek Osmanlılarla antlaşma imzaladı. Lakin tehlikenin çok ciddi olduğunu düşünen imparator, Osmanlı’ya karşı ittifak arayışlarına başladı. Bu bağlamda 1458’de kızını Akkoyunlu hükümdarı Uzun Hasan ile evlendirerek, herhangi bir tehlike durumunda kendisini koruması şartıyla, Kapadokya’yı çeyiz verdi. Ancak Gürcü kralı ve Karamanoğulları’nı da ittifaka dâhil etmeye çalışırken öldü. Yeni imparator Komnenos ise Papalık ile irtibata geçerek, Osmanlılara karşı düzenlenecek bir sefere tereddütsüz katılacağını iletti. Donanmasını güçlendirmeye, asker sayısını artırmaya çalıştı. Papanın desteği ile iyice cesaretlenerek; <span class="italik_E">“Osmanlılara artık vergi vermeyeceğini ” </span>söyleyip Uzun Hasan’dan da takviye istedi.</p>
			<p class="a_Paragraf_E">Osmanlı ordusu Sinop’tayken karargâha gelen Uzun Hasan’ın elçileri; <span class="italik_E">“Trabzon imparatorunun vergiden muaf tutulmasını, ayrıca eskiden beri Osmanlıların ödemesi gerektiği halde ödemedikleri verginin de iadesini ”</span> talep ettiler. Fatih elçilere cevaben; <span class="italik_E">“Haydi siz rahatça gidiniz. Gelecek sene ben kendim gelir, borcumu öderim.” </span>dedi. Uzun Hasan’ın Osmanlı’nın doğu sınırından girerek sınır kalelerini de zapt etmesi üzerine, Trabzon’a sahilden ilerleyeceği tahmin edilen Osmanlı ordusu, süratle güneye inerek Erzincan’a yöneldi. Uzun Hasan, beklemediği bu hamle karşısında çaresiz kaldı. Osmanlı ordusuyla bir meydan muharebesi yapacak hazırlığı yoktu. O, Fatih’in Trabzon’u sıkıştıracağını, kendisinin de arkadan sokularak, dağlık arazide Osmanlı askerini kıstıracağını planlamış, ancak evdeki hesap çarşıya uymamıştı. Çaresiz ve zor durumda kalınca; annesi Sara Hatun’u da elçilik heyetine dâhil ederek barış için Osmanlı ordugâhına gönderdi. Uzun Hasan’ın barış teklifi, Osmanlı topraklarına saldırmaması ve Trabzon Rum kralına yardımda bulunmaması şartıyla kabul edildi.</p>
			<p class="a_Paragraf_E">İmparator Komnenos’un en büyük destekçisi bertaraf edildikten sonra Trabzon’a hareket edildi. Uzun Hasan’a yine de güvenmeyen Fatih elçileri göndermesine rağmen; <span class="italik_E">“Ana! Muhterem oğlunuz gelemeyerek sevab-ı gazadan mahrum kaldılar. Hiç olmazsa siz bizimle beraber bulunun.”</span> deyip Uzun Hasan’ın annesi Sara Hatun’u kibarca yanında alıkoydu. Askeriyle kuzeye yönelen Fatih için bu sefer belki de hayatının en meşakkatli seferi olmuştu. Zira yolun olmaması sebebiyle Osmanlı ordusu sürekli sarp kayalıklardan ve dağlık bölgelerden ilerlemek zorunda kalmıştı. Kemal Paşazade’nin ifadesiyle; <span class="italik_E">“Avuç içi kadar ayak basacak düz bir yer olamamasına rağmen, erişilmez dağlardan bulut olup geçtiler.” </span>Ordu yol alırken padişah da atından inerek sürekli yürümek zorunda kalıyor ve askerler güçlükle ilerliyorlardı.</p>
			<p class="a_Paragraf_E">Bir ara padişahın kan ter içinde kaldığını gören Sara Hatun; <span class="italik_E">“Hey Oğul! Senin gibi nice beyleri kapısında ırgat diye kullanan bir padişahın, kuş tüyü yataklarda yatması münasipken, bir Trabzon Kalesi için bunca sıkıntı ve meşakkat çekmesine değer mi?”</span> diye seslenince padişah da; <span class="italik_E">“Hey Ana! Sen bu eziyet ve meşakkati Trabzon Kalesi için mi çekeriz zannedersin? Bizim tuttuğumuz kılıç İslam kılıcıdır. Bu gayret ve çalışmalar da din yolunadır. Bu yolda eza ve cefaya katlanmaz isek bize “Gazi” demek yalan olmaz mı? Allah’ın rızasını ve cihad sevabını kazanmak için daha çoğuna katlansak dahi yine de azdır.”</span> cevabını verdi.</p>
			<p class="a_Paragraf_E">Trabzon önlerine daha önceden gelmiş olan donanma kaleyi ateş altına almıştı. Ancak Akkoyunluların desteğini umduğu için, karadan bir kuşatmaya maruz kalmayacağını tahmin eden David Komnenos direniyordu. Fatih’in ordusunu da karşısında görünce âdeta afalladı. Uzun Hasan’ın annesinin Osmanlı karargâhında olduğunu öğrenince, Akkoyunluların saf dışı kaldıklarını, yardıma gelemeyeceklerini anlayarak, imparator ailesinin ve halkın hayatının korunması şartıyla şehri teslim etti. Kendisine Serez taraflarında yıllık üç yüz bin akçelik bir has verilerek, Rumeli’ye gönderildi.</p>
			<p class="a_Paragraf_E">Böylece 1459’da Cenevizlilerden Amasra’nın, 1461’de de Sinop ve Trabzon’un fethiyle Karadeniz’in Anadolu kıyıları Osmanlı ülkesine katılmıştır. Diğer taraftan, Bizans İmparatorluğu ile ilgili kalıntıların tamamen temizlenmesiyle de Avrupalıların Doğu Roma İmparatorluğu’nu tekrar diriltme ümitlerine kesin şekilde son verilmiştir.</p>
			<p class="Linkler_E"><br/><img alt="" class="_idGenPageitem-11" src="image/11.jpg"/><br/>Fatih’in yaptırdığı Topkapı Sarayı’nın Bab’üsselam girişi</p>
		</div>
	</body>
</html>