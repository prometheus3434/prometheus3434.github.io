<html xmlns="http://www.w3.org/1999/xhtml">
	<head>
		<title>Buyuk_kartal-25</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-25">Osmanlı-Memlûk İlişkilerinde Gerilim</p>
			<p class="ilk_harf"><span class="_idGenDropcap-1">M</span>emluk Devleti (1250-1517), Eyyubilerin son hükümdarı Turan Şah’ın 1249’da kanlı bir ayaklanmayla öldürülmesi ve Kıpçak menşeli bir komutan olan Aybek’in iktidarı ele geçirmesiyle kurulmuş, zamanla Mısır ve Suriye topraklarına hâkim olarak bölgenin en güçlü devletlerinden biri haline gelmiştir. Moğolların İslam dünyasını istila ederek 1258’de Bağdat’taki Abbasi Devleti’ne son vermesi ve son Abbasi halifesi Mu’tasım’ı öldürmeleri üzerine, katliamdan kurtulabilen son halifenin amcası Mustansır ve ailesi Kahire’ye sığınmıştır. Halifelik müessesesinin Memluk Devleti’nin himayesine girmiş olması Memlukların İslam dünyasındaki itibarlarını hayli artırmıştır.</p>
			<p class="a_Paragraf_E">Batıya doğru istilaya devam eden Moğol ordularının Filistin’deki Ayn Calut savaşında Memluklar tarafından durdurulması İslam âleminde büyük bir sevinç dalgası meydana getirmiştir. Orta Asya’dan Orta Doğu’ya kadar tüm Müslümanları perişan eden Moğollara karşı kazandıkları bu zafer, Memluk Devleti’ne olan saygınlığı bir kat daha artırmıştır. Diğer taraftan Memlukların Orta Doğu’daki Haçlı kalıntılarını birer birer temizlemeleri, İslam dünyasının lideri ve koruyucusu konumuna yükselmelerini sağlamıştır. XIV. ve XV. yüzyıllar boyunca Orta Doğu’da barış, huzur ve istikrarın Memluklar tarafından tesisi sayesinde Doğu Akdeniz limanlarının ticari yönden muazzam bir gelişme göstermesi sonucunda bölge baharat ticaretinin merkezi haline gelmiştir. Bu durum dinî ve siyasi yönden yükselen Memluk Devleti’nin iktisadi açıdan da kuvvetlenmesini sağlamıştır.</p>
			<p class="a_Paragraf_E">XIV. yüzyılda Anadolu’nun batısında tarih sahnesine çıkan Osmanlılar ile Memlukların ilişkileri son derece iyi bir şekilde başlamıştı. Osmanlıların İslam’ın Balkanlarda yayılması için gösterdikleri gayret ve gazanın batıdaki en aktif temsilcisi olmaları tüm İslam âleminde olduğu gibi Memluklarda da memnuniyetle karşılanmaktaydı. Sultan I. Murad’ın ve Yıldırım Bayezid’in Rumeli’de Haçlılara karşı kazandıkları zaferler ve özellikle de Niğbolu Zaferi üzerine Mısır Memluk halifesi, Yıldırım’a hediyeler göndererek ona <span class="italik_E">“Sultan-</span>ı İ<span class="italik_E">klim-i Rum”</span> unvanını vermişti. Ancak Yıldırım’ın Fırat’a doğru genişleme politikası izlemesi, Memluklara ait olan Malatya’yı zapt etmesi, Elbistan’ı ele geçirmesi ve Dulkadiroğullarının Memlukları metbu olarak tanımaktan vazgeçerek Osmanlılara tabi olmaları iki ülke ilişkilerini bozmuştu. Bu gerginlikten dolayıdır ki Yıldırım Bayezid ile Timur arasındaki zorlu Ankara Savaşı’nda Memluklar, kendileri de Timur’un politikalarından rahatsız olmalarına karşın Osmanlılarla ittifak kurmamışlar ve Timur’un galibiyetinde dolaylı rol oynamışlardı. Ancak Çelebi Mehmed ve II. Murad devirlerinde Osmanlı-Memluk ilişkileri tekrar normalleşmişti.</p>
			<p class="a_Paragraf_E">Fatih Sultan Mehmed dönemindeki Osmanlı-Memluk ilişkileri inişli çıkışlı, istikrarsız ancak içten içe hep gerilimli olmuştur. Saltanatının ilk yıllarında genel olarak iki ülke ilişkileri olumlu gelişmiş, İstanbul’un Fethi’nden sonra ve diğer Balkan seferlerini müteakip İstanbul’dan Kahire’ye gönderilen fetihnamelere, Memluk halifeleri tebriknameler ile mukabelede bulunmuşlardı. Osmanlıların gaza ve cihad faaliyetlerinde elde ettikleri başarılar Kahire Sarayı’nda biraz soğuk karşılanıyor idiyse de halk arasında büyük bir sevinç dalgası oluşturmaktaydı. İstanbul’un Fethi üzerine Kahire’de günler süren büyük şenlikler tertip edilmişti. Ancak 1460 sonrasında iki devletin arası gittikçe açılmıştı. Örneğin, Fatih Sultan Mehmed’in Trabzon Seferi’nden zaferle dönmesine karşın Memluklar bu zaferi tebrik etmemişler, buna mukabil padişah da sultan olduğunda Hoşkadem’i tebrik etmemişti.</p>
			<p class="a_Paragraf_E">Osmanlı-Memluk münasebetlerini bozan gelişmelerden birisi Hicaz suyolları meselesidir. Hac farizalarını ifa etmek için kutsal topraklara giden Osmanlı hacılarının yollardaki su kuyularının bakımsız ve harap vaziyette olması sebebiyle hayli sıkıntı çektiklerini iletmeleri üzerine padişah bu işe el attı. Ancak kuyuların ve suyollarının tamiri için Osmanlı Devleti’nin gönderdiği görevliler Mısırlılar tarafından iyi karşılanmadıkları gibi aşağılanarak geri gönderildiler. Bu arada Karamanoğulları da fırsatı değerlendirerek Mısır sultanına bir elçi göndermiş ve padişahın Mekke emirine para yardımı yaparak onu isyana teşvik ettiğini bildirmişti. Bu olaylar Memluk Devleti tarafından kendi iç işlerine karışılması olarak yorumlandı.</p>
			<p class="a_Paragraf_E">İki ülke arasındaki gerilimi tırmandıran bir başka faktör de Dulkadiroğulları Beyliği üzerindeki hâkimiyet mücadelesi oldu. Fatih, Osmanlı Devleti’nin sınırlarını güneye doğru genişletmek yahut doğuya sefer yapmak için bu beyliğin stratejik önemde olduğunun farkındaydı. Diğer taraftan Memluklar da gittikçe güçlenen ve yayılan Osmanlı Devleti’ne karşı aradaki tampon bölgeyi korumak istiyorlardı. Dulkadiroğulları Beyliği bu dönemde Akkoyunlu, Memluk ve Osmanlıların nüfuz mücadelesine giriştikleri bir yer haline gelmişti. Mısırlıların Dulkadiroğulları beyliğine Şah Budak’ı tayin etmelerine mukabil Osmanlılar da Şehsuvar Bey’i desteklediler. Şehsuvar Bey aldığı bu destek sayesinde beyliğin kontrolünü ele geçirdi. Bu aşamada Osmanlı-Memluk ilişkileri ciddi manada gerginleşmiş görünüyordu. Şehsuvar Bey bununla da yetinmeyerek Memluklara ait olan Darende’yi aldı. Halep ve Şam emirleri üzerinde etkili olmaya başladı. Fatih ise bu faaliyetleri alttan alta destekliyor; böylece Suriye topraklarında etki alanını genişletmek istiyordu. Bu arada karşılıklı gönderilen elçilere hem Memlukların hem de Osmanlıların kötü muamele etmeleri sebebiyle gerilim iyice yükselmişti. Ancak sözlerinde durmamasından dolayı Osmanlılar zamanla Şehsuvar Bey’den desteğini çektiler. Fatih’in desteğini yitiren Şehsuvar Bey, Antep’te Memluk ordusuna mağlup oldu ve yakalanarak asıldı. Memlukların Şehsuvar Bey’i öldürmeleri, Osmanlılara verdikleri sözleri tutmamaları, üstüne üstlük bir de kendilerine sığınan bazı Osmanlı askerlerinin başlarını keserek Kahire’de cirit meydanında bu kesik başlarla top oynatmaları düşmanlığı iyice su yüzüne çıkardı. Ancak bu sırada Fatih, batıda Venediklilerle, doğuda da Uzun Hasan ve Karamanlılarla savaş halinde olduğu için Mısır meselesini ertelemek zorunda kaldı. Akkoyunlu-Karamanoğlu ittifakının çökertilmesi ve Venedik Cumhuriyeti’nin önderlik ettiği koalisyon devletleriyle savaşın bitirilmesi üzerine 1480’den itibaren Fatih tüm dikkatini Memluklar üzerine yoğunlaştırdı.</p>
			<p class="a_Paragraf_E">Fatih’in Avrupa’da, Ege ve Karadeniz’de takip ettiği politikalarının hedeflerini net olarak bilmemize rağmen güney siyasetinin nihai hedeflerini ancak tahmin edebilmekteyiz. Onun iktisadi yönden güçlü ve geniş bir coğrafyaya hükmeden bir imparatorluk kurmak istediği şimdiye kadar takip ettiği siyasetten anlaşılmaktadır. Henüz Ümit Burnu’nun keşfedilmediği, ticaret yollarının okyanuslara kaymadığı o yıllarda, Mısır ve Suriye limanlarının baharat yollarının merkezinde olduğunu düşündüğümüzde, Fatih’in bölgeye hâkim olmak istemesi gayet normaldir. Dulkadiroğullarının ele geçirilmek istenmesi ve Hicaz suyolları meselesinin ileri sürülmesi bu büyük amacın bahaneleri olarak değerlendirebilir. Yavuz Selim döneminde Mısır üzerine yürünmeden önce Dulkadir ülkesinin ele geçirilmiş olması ve bu coğrafyanın güneye doğru bir sıçrama taşı olarak kullanılması da Fatih’in planlamalarını tahmin etmemizi kolaylaştırabilir. Aynı zamanda İslam âlemi üzerinde büyük bir nüfuz kurmak ve liderliğe oynamak için Memluk Devleti’ni bertaraf etmek istediği düşünülebilir. Onun batı ve doğuyu tek bir çatı altında birleştirme idealinin olduğu bilinen bir gerçektir. Gelişmelerin ve Fatih’in tasavvurlarının farkında olan Memluk Devleti’nin, tampon bölge olarak gördüğü Dulkadiroğulları Beyliği’ni ayakta tutmaya çalışması ileride olabilecek bir harekâta karşı düşündüğü bir önlem olarak değerlendirilebilir. Diğer yönden Memlukların da iyice gerginleşen ilişkilerin bir savaşla sonuçlanacağını tahmin ederek savaş hazırlıklarını artırmaları padişahın gelecekteki amaçlarını tahmin etmemizi kolaylaştırabilir. Ancak Fatih Sultan Mehmed’in 3 Mayıs 1481’de çıktığı bir sefer esnasında ölümü muhtemel bir Osmanlı-Memluk savaşını önlemiştir.</p>
		</div>
	</body>
</html>