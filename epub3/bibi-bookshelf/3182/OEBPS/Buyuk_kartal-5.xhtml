<html xmlns="http://www.w3.org/1999/xhtml">
	<head>
		<title>Buyuk_kartal-5</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-5">Uyulmayan Antlaşma Sonrası: <br/>Varna</p>
			<p class="ilk_harf"><span class="_idGenDropcap-1">O</span>ğlunu güvenilir ve tecrübeli devlet adamlarına emanet eden II. Murad’ın tahttan çekilmesiyle padişah olan II. Mehmed, saltanatını başta Memluk sultanı olmak üzere, diğer büyük İslam hükümdarlarına elçiler göndererek bildirdi.</p>
			<p class="a_Paragraf_E">Ömrünün büyük kısmını harb meydanlarında geçirmiş tecrübeli bir padişahtan sonra, Osmanlı tahtına 12 yaşında bir gencin oturması, Avrupalılar tarafından, kaçırılmaması gereken bir fırsat olarak telakki edildi. Ayrıca Karamanoğlu Mehmed Bey de; “<span class="italik_E">yapılacak bir savaşta tecrübesiz padişahı tepelemenin pek kolay olacağını, her zaman böyle bir fırsatın gelmeyeceğini”</span> söyleyerek, Haçlıları harekete geçmeye teşvik ediyordu. Öte yandan Osmanlı Devleti ile imzalanan Segedin Antlaşması’na karşı çıkan Bizans imparatoru ve Papalık, Osmanlıları Balkanlardan atmak zamanının geldiğini düşünüyor ve Macar kralına antlaşmayı feshetmesi için baskı uyguluyorlardı. Niğbolu mağlubiyetinin (1396) intikamının alınması için, kendilerinin her türlü yardımı yapmaya hazır olduklarını bildirmelerine rağmen, Kral Ladislas yeminini bozmak istemeyince, Macaristan’da Papalık vekili olan Kardinal Jülyen Cezarini devreye girdi. Papanın onayı alınmadan Müslümanlarla yapılan hiçbir antlaşmanın geçerli olamayacağını ileri süren Kardinal Cezarini, Macar kralının yemin ederek onayladığı Segedin Antlaşmasını, henüz daha mürekkebi kurumadan, hükümsüz ilan etti. Krallık Meclisi’nde Osmanlılarla imzalanmış antlaşmanın feshi ve eylül başında Orsova’nın kuşatılması için <span class="italik_E">“Baba, Oğul, Ruh’ül Kudüs ve Hz. Meryem”</span> üzerine and içildi. Erdel voyvodası Jan Hunyad, antlaşmanın bozulmasına muhalefet edince, Osmanlılardan geri alınacak Bulgaristan’ın kralı yapılacağı vaadiyle ikna edildi. Jan Hunyad yine de savaş ilanı için beklenmesini, zira Segedin Antlaşması gereğince Osmanlıların Sırbistan sınırındaki kaleleri teslim edeceklerini söyledi. Yapılan planlardan habersiz olan Osmanlılar muahedeye uydular ve zamanı geldiğinde kuzey hududundaki kaleleri boşalttılar.</p>
			<p class="a_Paragraf_E">Avrupa’da Osmanlılara savaş ilan edileceğinin duyulması, büyük bir heyecanla karşılandı. Bohemya, Eflak, Hırvat, Polonya ve Alman prenslikleri, Papalık, Venedik Cumhuriyeti ve Macarlar bu ittifakının içindeydi. Yeni bir Haçlı seferi oluşabilme ihtimali haberinin Edirne’ye ulaşması, Osmanlı’da büyük bir tedirginliğe sebep oldu.</p>
			<p class="a_Paragraf_E">Macaristan Kralı Ladislas komutasındaki Haçlı ordusu, 18–22 Eylül 1444’te Tuna Nehri’ni geçerek Kuzey Bulgaristan üzerinden Varna’ya ulaştı. Kuvvetli bir Venedik donanması da Gelibolu Boğazı’nı tutarak, Osmanlı ordusunun Anadolu’dan Balkanlara intikalini engelleyince, Edirne’deki huzursuzluk ve telaş paniğe dönüştü. Osmanlı devlet adamları II. Murad’ı tekrar tahta çıkarmaktan başka bir çare olmadığını düşünüp sabık padişahı başkente davet ettiler. Sultan II. Murad, Anadolu’dan hazırladığı ordu ile harekete geçti. Ancak Çanakkale Boğazı Venedik donanması tarafından kesilmişti. Mecburen İstanbul Boğazı’na yöneldiğinde de boğazı kontrol eden Bizans kadırgaları karadan yoğun topçu ateşine tutularak bin bir güçlükle de olsa ordunun Rumeli topraklarına intikali sağlandı.</p>
			<p class="a_Paragraf_E">Eflak voyvodası Vlad Drakul’un da katılımıyla, Haçlı ordusunun Varna’ya ulaştığı sıralarda, II. Murad kırk bin askerle Edirne’ye gelmişti. Osmanlı ordusunun Edirne’ye ulaştığı haberinin Haçlı karargâhına ulaştırılmasıyla, Haçlılar hem şaşırmış hem de moralleri bir hayli bozulmuştu.. Zira Marmara ve Çanakkale boğazları kesildiği için, Osmanlı askerinin Balkanlara geçebileceğine asla ihtimal vermiyorlardı. Yıllarca savaştıkları tecrübeli ve cesur komutan Sultan Murad yeniden karşılarındaydı. Haçlılar tasavvurlarının aksine, işlerinin pek de kolay olmayacağını düşünmeye başlamışlardı.</p>
			<p class="a_Paragraf_E">II. Murad’ın Edirne’ye ulaşması halk ve devlet adamları üzerinde büyük bir sevinç hâsıl etti. Sultan Mehmed Halil Paşayı çağırtarak; <span class="italik_E">“Babamdan rica edesin ki o durup Edirne’yi İstanbul keferesinden korusun. Bense Haçlılar üzerine varıp gaza edeyim.”</span> deyince Çandarlı Halil Paşa kendisine; <span class="italik_E">“Şehzadem! Padişah Hazretleri’ne ben bu sözü söylemeye kadir değilim. Elhamdülillah padişahımız geldi. Şimdiden sonra tedbir onundur. O nasıl söylerse öyle olur. Hem bu düşman ağır düşmandır. Ve şehzadem sen dahi bir taze gülsün.”</span> yanıtını verdi. Çandarlı Halil Paşa’yı ikna edemeyen genç padişah, babasını karşılamak üzere huzuruna çıkıp elini öptükten sonra, bizzat sefere gitme isteğini tekrarladı: <span class="italik_E">“Padişahım! Rica ederim ki bu gazaya beni dahi götüresiniz. Ben dahi gaza edip, din-i mübin uğruna küffar-ı haksara kılıç vurayım.”</span> deyince Sultan Murad; “<span class="italik_E">Yok oğul, bu sözü sen söyleme. Sen benim dediğim gibi eyle. Ol düşman yaman düşmandır. Ben düşmana vardığımda bu tahtı, Konstantiniyye keferesine karşı koruyasın.” </span>deyip oğlu Mehmed’i başkentte saltanat vekili tayin ederek, pek çok nasihatler söyledikten sonra hayır dualarla düşmana karşı yola koyuldu.</p>
			<p class="a_Paragraf_E">Edirne’den süratle yola çıkıp Varna’ya ulaşan Gazi Sultan Murad, ordusuna savaş düzeni aldırdı. Plana göre; merkez hattında yeniçerilere kendisi, sağ kanattaki Rumeli askerine Turhan Bey, sol kanattaki Anadolu askerine ise Şehabeddin Paşa komuta edecekti. Davut Bey, emrindeki gönüllülerle, takviye amacıyla sol kola kaydırılmıştı. İleri gelen beylerini, paşalarını, komutanlarını çadırında toplayan Murad Han: <span class="italik_E">“Sizler her gazada benim yoldaşlarımsınız. Göreyim sizi din-i İslam aşkına şu karşımızda duran küffara nice kılıç vurursunuz. Bilirsiniz ki gazanın fazileti ne mertebedir ve şühedanın mertebesi ne kadar yücedir. Madem doğduk elbet bir gün öleceğiz. Öyleyse size ve bize vacip olan odur ki fırsat gelmişken savaş edip gazalar edelim. Öldürenlerimiz gazi ve ölenlerimiz şehit olup, dünya ve ahiret muradına vasıl olalım.”</span> sözleriyle hitap etti. Yeniçeriler, beyler ve paşalar da; <span class="italik_E">“Padişahım sen gönlünü hoş tutasın ki bizler din-i mübin uğruna ve senin aşkına küffar ile savaş edip ve din düşmanlarına kılıç vurup ve nicemiz bu uğurda kurban olalım. Dünya durdukça siz sağ olun.”</span> dediler. Sultan Murad o gece yatsı namazından sonra sabah vaktine kadar yüzünü yerlere sürüp tazarru ve niyaz eyledi. Sabah olunca düşman üzerine yürüyüşe geçildi.</p>
			<p class="a_Paragraf_E">Savaşın Saint Martin Yortusu’na tesadüf etmesinin yanında sayıca da üstün olmaları, Haçlıların cesaret ve ümitlerini artırmaktaydı. Kral Ladislas, komutanlarına hitaben; <span class="italik_E">“Göreyim sizi. Sakın ola ki kaçarlarsa yağmaya girişmeyin. Hepsini tamamen kırıncaya kadar takipten vazgeçmeyin. Arıyı önce kırıp balını sonra yemek gerekir. Gayret edin. Türk’ü bozarsak artık karşımızda duracak hiçbir kuvvet yoktur.”</span> diyordu. Haçlı ordusunun mevcudu yaklaşık yüz bin olup Osmanlı ordusu ise altmış bin civarındaydı.</p>
			<p class="a_Paragraf_E">Gözü pek komutan Jan Hunyad’ın Osmanlı ordusunun soluna, Vlad Drakul’un başında bulunduğu Ulahların da sağ cenaha yüklenmeleriyle, savaş çok şiddetli bir şekilde başladı. Hücumlar karşısında kararlı şekilde mukavemet gösteren Anadolu askerinde bozulmaların görüldüğü demlerde, Rumeli ordusu da geriye çekilmeye başlamıştı. Anadolu Beylerbeyi Karaca Paşa ile birlikte birçok sancakbeyi şehit olmuştu. Bozgun alametlerinin görülmesine karşın, etrafı Kapıkulu ordusu tarafından tahkim edilmiş olan Sultan Murad Han, yerinden kıpırdamadan savaşı idare ediyordu. Gidişatın lehlerine döndüğünü fark eden Haçlı orduları başkomutanı Ladislas, kesin netice almak için Leh askeriyle merkeze saldırdı. Osmanlılar bu ikramı geri çevirmediler. Aniden açılıp sonra da ustaca bir manevrayla kapanan merkez kuvvetleri Ladislas’ı çembere aldı. Kral bir balta darbesiyle atından düşürüldü. Koca Hızır isimli yeniçerinin kestiği Ladislas’ın başı mızrağa geçirilerek, yeminine rağmen bozduğu antlaşma nüshasının asılı olduğu mızrağın yanına dikildi. Durumu düzeltemeyeceğini anlayan Jan Hunyad; Macar, Leh ve Eflak kuvvetleriyle birlikte, çareyi kaçmakta buldu. Kral Ladislas ile Kardinal Cesarini’nin cesetleri harb meydanında kaldı. Osmanlıların kaybı on bin civarında olduğu halde Haçlıların kayıpları çok daha fazlaydı.</p>
			<p class="a_Paragraf_E">Türklerde adet olduğu üzere, savaştan sonra harb meydanını gezen II. Murad yanındaki komutanlarından Azab Bey’e; “Hayret edilecek bir durum. Bütün bu delikanlı ordusunun arasında bir tane dahi ihtiyar yok!” demiş, Azab Bey de; “<span class="italik_E">Hünkârım! İçlerinde bir tane aksakallı olsaydı, bu kadar delice bir teşebbüste bulunmazlardı. Gençlik gururu ile dinçliklerini berbat ettiler.”</span> cevabını vermişti.</p>
			<p class="a_Paragraf_E">Savaştan sonra Edirne’ye müjdeciler yollanarak, İslam hükümdarlarına fetihnameler yazıldı. Memluk sultanına fetihnamenin yanı sıra, savaşta esir edilmiş, baştan ayağa zırhlı yirmi beş Macar şövalyesi de gönderilmişti. Memluk sultanı, elçinin getirdiği zafernameyi dinleyip zırhlara bürünmüş şövalyeleri gördükten sonra, “<span class="italik_E">Allah yardımcın olsun Osmanoğlu!” </span>diyerek hayır duada bulunmuş, cuma hutbesinde halifenin ardından Sultan Murad’ın da ismini okutarak Osmanlılara dualar ettirmişti.</p>
			<p class="a_Paragraf_E">Varna’da kazanılan bu kat’i zafer sonucunda; Baltık Denizi’nden Adriyatik’e kadar uzanan Birleşik Macar- Leh Krallığı büyük bir darbe yemiştir. Artık, Balkanlardaki Müslüman varlığını tehdit edecek bir güç kalmamıştır. Böylece, Bizans’ın Avrupa devletlerinden yardım sağlama ümidi de kesilmiştir.</p>
			<p class="a_Paragraf_E">Sultan Murad Han, Varna’dan Edirne’ye gelince hemen Anadolu’ya gitmemiş, tehlike iyice geçinceye kadar bir müddet daha oğluyla birlikte Edirne’de kalmıştır. Halil Paşa ve bazı devlet adamlarının tahta geri dönmesi konusundaki ısrarına rağmen bu ısrarlı teklifleri reddedip yeniden Manisa’ya çekilmiştir.</p>
			<p class="a_Paragraf_E">II. Murad’ın Edirne’den ayrılmasını müteakip, genç padişahın vezirleri Şehabeddin ve Zağanos Paşalar ile Halil Paşa arasındaki rekabet iyice su yüzüne çıkmıştır. Sultan Mehmed’in ekibi aktif bir gaza siyasetini padişaha telkin ederken, diğerleri ihtiyatlı ve barışçı bir dış politikanın taraftarıydılar. Osmanlı başkentinde <span class="italik_E">“</span>ş<span class="italik_E">ahinlerle güvercinler”, </span>genç padişah üzerinden rekabet etmekteydi. Sultan Mehmed “şahinlere<span class="italik_E">”</span> yakın duruyor, onların telkinleriyle hareket ediyordu. Ancak, 1446 yılında Edirne’deki büyük yangında halk hayli mağdur oldu. Bununla birlikte yeniçeriler isyan başlatarak Sultan Murad’ın tahta tekrar çıkmaması durumunda Bizans’taki Şehzade Orhan’ı tahta çıkaracakları tehdidinde bulundular. Sınırlardaki hareketliliğin artması üzerine, Halil Paşa ve ekibinin eski padişahı ısrarla tahta davet etmeleri sonucunda, II. Murad Edirne’ye dönerek ikinci kez tahta oturdu. Mehmed ise <span class="italik_E">“veliaht”</span> unvanıyla Manisa sancakbeyliğine atandı. Bu rekabetten <span class="italik_E">“şimdilik”</span> güvercinler galip çıkmıştı.</p>
			<p class="a_Paragraf_E">1444-1446 arasındaki iki yıllık padişahlığı, Şehzade Mehmed’e birçok yönden tecrübe kazandırmıştır. Halkı, devleti, orduyu daha yakından tanımış, dış politika konusunda bilgi sahibi olmuş, devlet içindeki hassas dengeleri yakinen görmüştür. Bu ilk saltanat dönemi, onun kişiliğinde de derin tesirler yapmıştır. Eski ve fazla ihtiyatlı vezirlerin otoritesini kırmak, yeniçerileri hizaya getirmek, enerjik bir gaza siyaseti izleyip İstanbul’u fethetmek fikirleri bu dönemde filizlenmiştir. 1451’den sonra otuz yıl sürecek hükümdarlığında uygulayacağı politikaların belirlenmesinde, bu iki yıllık devlet tecrübesinin tesirlerinin olduğu muhakkaktır. Mehmed, “<span class="italik_E">Veliaht Şehzade</span>” unvanıyla beş yıl sürecek sancakbeyliği yıllarında daha ziyade, siyasal ve kültürel donanımını artırmakla meşgul olmuştur.</p>
			<p class="Linkler_E"><br/><img alt="" class="_idGenPageitem-3" src="image/02.jpg"/><br/>Fatih’in şehzadelik yıllarında kendi tuğrasına çalışıyor</p>
			<p class="Linkler_E"><img alt="" class="_idGenPageitem-4" src="image/03.jpg"/><br/>Yeniçeri</p>
			<p class="a_Paragraf_E">Yeniden tahta dönen II. Murad ise öncelikle Mora meselesine yoğunlaşmıştır. Daha sonra Bizans tahtına da oturacak olan Mora despotu Konstantin Paleologos, Varna Savaşı’ndan istifadeyle Osmanlılara ait yerleri işgal etmiş, üstelik işgal edilen yerlerin boşaltılması isteğini de reddetmişti. Ancak Osmanlı akıncılarının Mora Yarımadası’nın altını üstüne getirmeleriyle çaresiz kalan Konstantin, tekrar Osmanlı tabiiyetini kabule mecbur oldu. Ardından isyan eden Arnavutluk beyi İskender üzerine sefere çıkıldı. 1448 yazındaki bu harekâta, genç Şehzade Mehmed de katıldı. Lakin Arnavutluk Seferi esnasında karargâha ardı ardına ulakların gelmesiyle harekât sonlandırıldı. Macar komutan Jan Hunyad, topladığı büyük bir orduyla Varna mağlubiyetinin intikamını almak için tekrar harekete geçmişti.</p>
		</div>
	</body>
</html>