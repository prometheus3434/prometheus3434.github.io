<html xmlns="http://www.w3.org/1999/xhtml">
	<head>
		<title>Buyuk_kartal-4</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-4">Osmanlı Tahtında <br/>Bir Küçük Şehzade</p>
			<p class="ilk_harf"><span class="_idGenDropcap-1">1</span>2 Haziran 1444’te; Macaristan kralının, Sırp despotunun elçileriyle, Edirne’de Segedin Barış Antlaşması’nı imzalayan II. Murad, Manisa’dan çağırdığı Şehzade Mehmed’i kendi yerine kaymakam tayin edip Anadolu’ya geçerek, Karaman beyiyle de bir saldırmazlık antlaşması yapmıştır. Böylece, devletin doğu ve batı sınırını güvenceye aldığını düşünerek, Mihaliç Ovası’nda karargâhına çağırdığı devlet adamlarına : “<span class="italik_E">Bu ana gelinceye dek padişahınız bendim. Bugünden sonra padişahınız oğlumdur. Zira ben cümle taç ve tahtımı ve unvanımı oğluma verdim. Artık padişah oğlumdur bilesiniz.”</span> sözleriyle, sürpriz bir şekilde saltanatı oğluna bıraktığını resmen ilan etmiş, akabinde de dervişler ve zahitlerle birlikte Bursa civarında inzivaya çekilmiştir.</p>
			<p class="a_Paragraf_E">Büyük oğlu Alâeddin Çelebi’nin ani ölümünün yol açtığı derin üzüntü ile Balkanlarda Haçlılarla giriştiği uzun ve yıpratıcı savaşların yorgunluğu, II. Murad’ın bu kararı almasında etkili olmuştur. Ayrıca oğlu Mehmed’i, kendi sağlığında meşru hükümdar olarak tanıtmak ve devlet tecrübesi kazanmasını sağlamak istemiştir.</p>
			<p class="a_Paragraf_E">Osmanlı vakanüvisleri, tarihte pek nadir rastlanan, bir hükümdarın kendi isteğiyle tahtı terk etmesi hadisesini, şöyle naklederler:</p>
			<p class="a_Paragraf_E">“<span class="italik_E">…saltanat şaşaasını fakirlik sermayesine, hükmetmek alâyişini uzletin sessizliğine değişmekle, ebedi ikbale kavuşmayı istedi. Düşüncesini veziri Halil Paşa’ya açtı: ‘Baka Lala! Bunca demdir ki, ibadullah için çalışıp, İslam ülkelerinin her yönünü fitnenin dikenlerinden pak, din ve devlet düşmanlarını çak etmekle uğraştık. Cihat yolunda ayağımız daima üzengide ve gayretimiz gaza yollarında oldu. Din yolunda dün ü gün var gücümüzü harcadık. Bir süre için hükümetten el çekip bir kenarda sessiz ve yalnız olmak, Yaradan’ın zikri ile bulunmak gönlümden geçer.’”</span></p>
		</div>
	</body>
</html>