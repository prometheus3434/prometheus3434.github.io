<html xmlns="http://www.w3.org/1999/xhtml">
	<head>
		<title>Buyuk_kartal-29</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-29">Şehzade Mehmed’den Fatih Sultan Mehmed’e</p>
			<p class="ilk_harf"><span class="_idGenDropcap-1">O</span>smanlı Devleti’nin yedinci padişahı olan II. Mehmed, 1432 yılında Edirne’de, II. Murad’ın dördüncü oğlu olarak, Hüma Hatun’dan dünyaya geldi. Son derece zeki, enerjik ve hırçın bir kişiliği olan şehzadenin tahsiline, II. Murad tarafından hususî ehemmiyet gösterildi. Edirne Sarayı’nda dönemin mümtaz âlimlerinden dersler okudu. İlk hocası Molla Yegân olup daha sonra, gerektiğinde şehzadeyi dövme yetkisiyle beraber, aynı zamanda bir hekim olan Akşemseddin’in terbiyesine verildi.</p>
			<p class="a_Paragraf_E">On bir yaşına girdiğinde, lalası Kassabzade Mahmut, hocaları ve danışmanlarıyla birlikte Manisa’ya sancakbeyi olarak gönderilen Şehzade Mehmed, aynı yıl içinde ağabeyi Alâeddin Ali Çelebi’nin beklenmedik vefatıyla, Osmanlı tahtının vârisi oldu. 1444 yılında babasının tahttan çekilmesiyle, henüz on iki yaşındayken padişah olmuşsa da 1446’da II. Murad’ın tahta geri dönmesiyle tekrar Manisa Sancakbeyliği’ne atandı. 1451’e kadar sürecek bu evrede devlet tecrübesini, bilgi ve donanımını artırmakla meşgul oldu.</p>
			<p class="a_Paragraf_E">Şehzade Mehmed’in Grek ve Latin kültürüyle tanışması da bu devreye rastlar. Bazı İtalyan hümanistlerini, Cenovalı, Venedikli ve Napolili birçok yabancı aydını çevresinde toplayan şehzade bir yandan da Yunanca, Latince ve Grekçe öğrenmeye çabalar. Latince ve İtalyanca hocası olan ve modern arkeolojinin kurucularından sayılan Cyriacus’a her gece Roma ve Avrupa tarihi okutur. Şehzadelik yıllarından itibaren hayatının sonuna kadar, Batılı hümanistlerin yanı sıra Bizanslı, Arap, İranlı ve Türk aydınları da yakın çevresinde tutarak onlarla devamlı temas halinde olmuştur.</p>
			<p class="a_Paragraf_E">1204 yılındaki Latin istilasından sonra her yönden olduğu gibi bilimsel ve kültürel yönden de yavaş yavaş kısırlaşan ve canlılığını yitiren İstanbul, Osmanlıların eline geçtikten sonra, kültürel atılımlarla hızlı bir şekilde yeniden canlandırılmıştır. Fatih Sultan Mehmed İstanbul’u bilgi, kültür ve hoşgörünün hâkim olduğu bir dünya başkentine dönüştürmek istemiş ve imparatorluğu İstanbul’dan başlayarak inşa etmeye niyetlenmiştir.</p>
			<p class="a_Paragraf_E">Fatih döneminde kent bilimsel, kültürel ve dinî eserlerle donatılmıştır. Fetihten sonra değişik semtlerdeki sekiz kiliseyi medreseye dönüştürmüş, Mevlana Tusi, Hocazade ve Mevlana Abdülkerim gibi yetkin bilginleri bu medreselere başmüderris tayin etmiştir. İstanbul’un ilk büyük camii olma özelliğini taşıyan Fatih Camii’yle birlikte, camiin kuzey ve güney taraflarına dörder büyük medresede inşa edilmiştir. İnşa edilen sekiz fakülteli Sahn-ı Seman Medreseleri’nin her bir bölümüne on dokuz oda eklenmiş, ayrıca uygulamalı olarak çalışan Darüşşifa’nın için de yetmiş oda tahsis edilmiştir. Padişah, Sahn-ı Seman Medreseleri’nde okuyan talebelerle yakinen ilgilenmiş, zaman zaman derslerine iştirak etmiş, onların tayin ve terfileri hakkında bilgi almıştır. Özellikle tıp, hukuk ve ilahiyat fakülteleriyle dikkat çeken Sahn-ı Seman Medreseleri, dönemin büyük kültür merkezlerinden biri olup günümüzde İstanbul Üniversitesi’nin temelleri bu medreseye dayandırılmakta ve üniversitenin kuruluş tarihi 1453 olarak gösterilmektedir.</p>
			<p class="a_Paragraf_E">Bu medreselerden başka padişah, Ayasofya Camii ile Eyüp Sultan Camii’nin etrafına tetimme derecesinde iki medrese daha kurdurmuştur. Vezirlerine de İstanbul’un şenlendirilmesi amacıyla camiler, hanlar ve medreseler kurmalarını emretmiş, bu meyanda Mahmut Paşa, Davut Paşa ve Mustafa Paşalar değişik semtlerde medreseler inşa ettirmişlerdir. Bir dünya imparatorluğu kurmanın birinci şartının, sağlam bir eğitim sistemi oluşturmak olduğunun bilinciyle medrese sistemini tanzim ederek eğitim, diyanet ve hukuk kurumlarını teşkilatlandırmış, İstanbul, Edirne ve Bursa’daki medreselerin müfredatlarını yeniden düzenlettirmiştir.</p>
			<p class="a_Paragraf_E">Fatih Sultan Mehmed dönemine kadar Osmanlı medreselerinde, fıkıh, kelam, tefsir gibi ilimler eski klasik usullerde okutulmuştu. Onun döneminde ise klasik ilimlerle birlikte pozitif bilimlere de özel bir değer verilmiş, felsefi ve bilimsel düşünceler desteklenmiş ve teşvik edilmiştir. Padişah din, ırk ve mezhep ayrımı yapmaksızın tüm bilginleri himaye etmiş bu olumlu bilimsel atmosfer sayesinde tüm alanlarda ilerlemeler sağlanmıştır.</p>
			<p class="a_Paragraf_E">Avusturyalı Osmanlı tarihçisi Paul Wittek,</p>
			<p class="alinti_E"><span class="italik_E">“Muhteşem kilise Ayasofya’nın korunmasını, yüzyılların yıpratıcılığına karşı muhafazasını, Türklerin üstün mühendislik bilgisine ve iktisadi kaynaklarına borçluyuz. Muzaffer Türkler, İslam dünyasında kemalini bulan yüksek medeniyete sahiptiler ve fetihten sonra bu medeniyetin içinden yeni bir hamle geliştirdiler. Sultan Mehmed kendisi de Ayasofya’yla rekabet eden yeni bir cami ve etrafında sekiz medresesi, hastaneleri ve kütüphanesi ile yeni bir külliye ve İslam âleminden âlimleri çeken yeni bir üniversite inşa ettirdi. Şehrin yeniden imarı yüzyıllar boyunca halefleri tarafından ele alınacak ve muhteşem İstanbul, Asya’nın ve Avrupa’nın geleceğine şekil verecektir.”</span></p>
			<p class="a_Paragraf_E">Alman tarihçi Mordtmann Fatih için, <span class="italik_E">“Dünya tarihinde bir dönüm noktası meydana getirmiş, her iki âlemin kültürünü kendinde toplamış bir insandı.”</span> diyor. Batı kültürüyle doğu kültürünü sentezlemek istercesine hareket ederek, aklî ve naklî bilimlerde söz sahibi olan seçkin âlimleri ülkesine toplamaya çalıştı. Bu bağlamda padişahın Doğulu âlimler ve Batılı filozoflarla kurduğu ilişkileri inceleyerek, vizyonu, dünyaya bakışı, entelektüel kişiliğini daha derinlikli şekilde analiz edebiliriz:</p>
			<p class="a_Paragraf_E">Gennadios Skholarios fetihten önce, Konstantinopolis’teki evinde kurduğu akademide Yunan ve İtalyan öğrencilere ders vermekte, İmparator Konstantin’in Katolik Kilisesi’yle birleşme düşüncesine şiddetle karşı çıkmaktaydı. Nitekim 12 Aralık 1452’de Latin Kardinal Isıdoros, Ayasofya’da icra ettiği Roma usulü ayinin ardından Katolik ve Ortodoks kiliselerinin birleştiğini halka duyurduğunda, Gennadios’un sert muhalefetiyle karşılaşmıştı. Bu cesur çıkışı ve Isıdoros ile girdiği polemikler onun Ortodoks halk arasındaki saygınlığını oldukça artırmıştı. Fatih Sultan Mehmed, İstanbul’un düştüğü günlerde esir edilerek Edirne’ye götürülen Gennadios’u buldurarak İstanbul’a getirtti. Kilise teamüllerine göre patrik seçilmeye uygun olmadığı için, ruhani derecesi yükseltilerek, en son ruhani rütbe olan Havariyyun Kilisesi piskoposluğuna seçildi ve 1454’te Hıristiyan Ortodokslarının başına patrik olarak tayin edildi. Bu hamlesiyle Fatih açıkça Ortodokslardan taraf olmuş, böylece Katolikler ile Ortodokslar arasındaki ayrılıkları derinleştirerek sürdürmeyi tasarlamıştır. Bu politika sayesinde Osmanlılar tüm Hıristiyanların birleşerek Haçlı seferlerine girişmelerini önlemiş, özellikle Balkan coğrafyasındaki Ortodokslar üzerinde daha kolay ve kalıcı bir hâkimiyet kurmuşlardır.</p>
			<p class="a_Paragraf_E">Samimi ve açık sözlü bir ilahiyatçı olan Gennadios ile sık sık bilimsel sohbetlerde bulunan Fatih onun ilmini takdir etmiştir. Sultanın Hıristiyanlığın temel akidelerini anlatan bir kitap yazmasını istemesi üzerine kaleme aldığı <span class="italik_E">“İtikatname”</span>sinde Gennadios, Hıristiyanlık hakkındaki temel bilgileri derleyerek padişaha takdim etmiştir. Ayrıca Hıristiyanlık akidesine dair huzurunda Müslüman âlimlerle Patrik Maksim Manuel arasında da bir mübahase yaptırmış ve bu tartışmanın yazılmasını patrikten istemiştir.</p>
			<p class="a_Paragraf_E">Fatih’in bu entelektüel ve siyasi araştırmalarını, Hıristiyan filozoflarla diyaloglarını anlayamayan dar görüşlü Papa Pius (1458-1464) padişahın Hıristiyanlığa meylettiği zannına kapılarak 1461’de ona uzun bir mektup yazmıştır. 1469’ da İtalya’da, <span class="italik_E">“Epistola ad Mahometem”</span> başlığıyla yayınlanan papanın mektubu şöyledir:</p>
			<p class="alinti_E"><span class="italik_E">“Bununla birlikte, sizi zamanımızın en büyük, en güçlü ve en meşhur insanı yapacak olan küçük ve önemsiz bir şeydir. Bunun ne olduğunu soracaksınız. Bulmak güç değildir. Uzun boylu araştırmanıza gerek yok. Vaftiz edilebileceğiniz bir avuç su dünyanın her yerinde bulunur. Hıristiyan ayinlerine dönün ve İncil’e inanın. Bunu yapın. Dünyada sizi ihtişam ve ululukta geçecek, güç bakımından denginiz bir hükümdar olmayacaktır. Söz veriyoruz: Sizi Greklerin ve doğunun imparatoru olarak adlandıracağız. Şimdi cebren istila ettiğiniz topraklara o zaman hakkınızla sahip olacaksınız. İslam şeriatını takip ederek başarılı olmanız mümkün değildir. Fakat Hıristiyanlığa dönerseniz zamanımızın en büyük insan olacaksınız.”</span></p>
			<p class="a_Paragraf_E">Orijinal nüshası Vatikan arşivinde mevcut olan bu mektup, bilemediğimiz sebeplerle padişahın eline hiçbir zaman ulaşmamıştır. Zaten olumlu veya olumsuz herhangi bir cevaba da günümüze değin herhangi bir arşivde tesadüf edilmemiştir.</p>
			<p class="a_Paragraf_E">XV. yüzyılın önemli hümanistlerinden Silvio Piccolomini, <span class="italik_E">“II. Pius</span>” lakabını alıp da papa olmadan, henüz daha Graz’da kançılarya sekreteriyken İstanbul’un düştüğünü öğrendiğinde düşüncelerini şöyle kaleme almıştı: <span class="italik_E">“Türklerin kılıcı başımızda dolaşıyor</span>. <span class="italik_E">Şimdiye değin evrenin sahibi İtalyanlar idi. Şimdi ise Türklerin imparatorluğu başlamaktadır. Venedik senatosu büyük bir acı içindedir, zira Venedikliler sadece Karadeniz’de değil, Suriye, Girit hatta Adriyatik’te bile dolaşım haklarını yitirebilirler.”</span></p>
			<p class="a_Paragraf_E">1444 gibi erken bir tarihte, Bizanslı bir arkadaşına Osmanlıların önünde hiçbir gücün duramayacağı kehanetinde bulunarak ileri görüşlülüğünü ortaya koyan Bizanslı tarihçi Kritovoulos da fetihten sonra Fatih’in hizmetine girenlerdendir. Padişah onu 1456’da İmroz Adası’na vali tayin etmiştir. 10 yıl süren valiliğinin ardından Kritoboulos, 1466’da ada Venediklilerce işgale uğrayınca İstanbul’a dönerek, Sultan Mehmed’in resmî tarihçisi olmuştur. 1451-1467 arasındaki Fatih’in icraatlarını kaleme aldığı kitabında; <span class="italik_E">“Sultanın en keskin zekâlı filozoflardan biri” </span>olduğunu belirtir. “<span class="italik_E">Plutarque’ın ‘Meşhurların Hayatları’ isimli eserini Grekçeden Türkçeye tercüme ettirdiğini, özellikle de İskender ve Julius Sezar’ın yaşam hikâyeleriyle ilgilendiğini” </span>anlatır.</p>
			<p class="a_Paragraf_E">Bizans İmparatorluğu’nun önemli coğrafyacı ve filozoflarından Georgios Amirutzes, fetihten sonra esir düşmüş ise de değerli bir bilgin olduğu anlaşılınca sultanın danışman kadrosuna alınmıştı. Ancak padişahla yakın ilişkisinden ötürü Avrupalı dindaşları tarafından hain ilan edilmişti. Padişahın matematik, felsefe ve coğrafya danışmanlarından olan Amirutzes, padişahın isteği üzerine Batlamyus’un “<span class="italik_E">Almagest”</span> ini Arapçaya tercüme etmişti. İki oğlundan birisi Müslüman olarak Mehmed adını almış ve Fatih’in emriyle o da İncil’i Arapçaya çevirmişti. Fatih, Batlamyus’un dünya haritasını da incelemiştir. Kütüphanesinde Batlamyus coğrafyasının, Jakobus Anglos tarafından Latinceden yapılmış tercümesine de rastlanmıştır. Padişahın dünyayı tanıma merakından dolayı Topkapı Sarayı bu yıllarda âdeta bir coğrafya akademisine dönüşmüş görünmektedir.</p>
			<p class="a_Paragraf_E">Osmanlı padişahının, coğrafya kitaplarına ve haritalara gösterdiği özel ilgi, bazı İtalyan matbaacıların da dikkatini çekmişti. Berlingheri, özenle bastırdığı Batlamyus’un “<span class="italik_E">Geopraphica”</span>sını, padişaha satabilmek için İstanbul’a gelmişti. Fakat Fatih öldüğü için, yeni hükümdar olan Bayezid’le görüşmüş, kitabı babası Fatih için hazırladığını ancak ölümü üzerine kendisine ithaf ettiğini söyleyerek satmayı başarmıştır. Bununla da yetinmeyen Berlingheri, Avrupa’da esarette yaşayan Şehzade Cem’e de yüksek telif ücreti mukabilinde bir kitap daha satmayı başarmıştır.</p>
			<p class="a_Paragraf_E">Trabzon’dan Girit’e göç eden bir ailenin çocuğu olan Gergios Trapezountios, 1416 da İtalya’ya yerleşmiş, 1426 da Katolik olmuş; Platon, Aristo ve Demosthenes tercümelerine girişmiş; bazı papalara da hocalık yapmış değerli bir bilim adamıydı. Trapezountios, Hümanizm akımının güçlendiği bu dönemde, tüm insanlığın tek bir güç altında toplanması gibi bir hayalin ancak Türk hükümdarınca gerçekleştirilebileceği umudunu taşıyordu. 1465’te Papa II. Paul’un temsilcisi olarak padişahla görüşmek üzere İstanbul’a geldiyse de görüşemedi. Dönüşte <span class="italik_E">“Sultanın Haşmetine Dair”</span> bir yazı kaleme aldı. Daha önce de yazdığı Fatih’le ilgili yazılar sebebiyle Trabzonlu Kardinal Bessarion’un başkanlığındaki komisyonun kararıyla hapsedildi. Ardından papadan af dileyerek sultana olan övgülerini, onun din değiştirmesi yolunda gerekli gördüğü için yazdığını söyleyerek hapisten kurtuldu. Trapezountios; yazılarından birinde sultana dizdiği övgülerin ardından şunları söylemekteydi: <span class="italik_E">“Tanrı’nın zatınıza bahşettiği bu fırsatı hiç kimsenin yakalayamadığını ve yakalayamayacağını düşünüyorum ve bu sonuca Tanrı size Konstantinopolis’i bahşettikten sonra vardım… Senin zaferinle Tanrı hükümdarlığı sana devretti. Tüm halkları tek bir inanç ve tek bir kilisede toplaman ve seni tüm dünyanın hükümdarı olarak yüceltmek için.”</span></p>
			<p class="a_Paragraf_E">Padişahtan aldığı davet üzerine payitahta gelen İtalyan Ressam Gentile Bellini, 1479-1480 yıllarını İstanbul’da geçirmiş ve Fatih’in portresiyle birlikte başka resimler de yapmıştır. Fatih Sultan Mehmed’i resmettiği tablo günümüzde Londra’daki National Galery’de sergilenmektedir. İtalyan Angiolello da sarayda Bellini’yle karşılaştığını yazar. Venedik Cumhuriyeti’nden Verona’lı ressam ve madalyoncu Matteo D’Patsi’nin de İstanbul’a geldiği bilinmekle birlikte henüz bir eserine rastlanmamıştır. Padişahın İtalya’dan İstanbul’a davet ettiği bu sanatçılardan ülkeleri hakkında bilgi topladığı tahmin edilmektedir. Matteo D’Patsi’nin yaşadığı macera bunun tipik örneği sayılabilir. Papalık askerleri tarafından sınırda üstü aranan D’Patsi’nin üzerinden Fatih’e yazılmış bir mektup çıkınca yakalanan ressam, casusluk suçlamasıyla yargılanmıştı.</p>
			<p class="a_Paragraf_E">Fetihten sonra Bizanslı asilzadelerinin oğullarını Enderun Mektebi’ne alan Sultan Mehmed, ilerleyen yıllarda bu kişileri devlet kademelerinde görevlendirmiştir. Mehmed ve Mesih Paşalar sadrazamlık; Has Murad Paşa ise Rumeli beylerbeyliği yapmıştır. Yani fetihten sonra Bizanslı bilginler ve siyasi elitler Osmanlı kültürünün bünyesinde eritilmiş ve Osmanlı sosyal ve siyasal hayatına katkıda bulunmalarına imkân verilmiştir. Bu yaklaşım tarzı, imparatorluk vizyonunun Osmanlı Devleti’nde yerleşmeye başladığının bariz bir göstergesidir.</p>
			<p class="a_Paragraf_E">Bilge hükümdarın, etnik köken ve inanç ayırt etmeksizin tüm bilim adamlarını himayesine alarak, bilim ve felsefeye gereken değeri vermesi neticesinde XV. yüzyılda Osmanlı İmparatorluğu’ndaki bilimsel çalışmalar ve entelektüel seviye hayli yükselmiştir. Fatih döneminde başlayan bu bilimsel hareketlilik, telif ve tercüme eserlerin nitelik ve niceliğindeki patlama, esas olarak Fatih döneminden sonra semerelerini vermiştir. Bu dönemde değişik bilim dallarında İslamî ilimlere ek olarak yeni ve orijinal katkılar yapılmıştır. Özellikle matematik, astronomi, coğrafya ve tıp sahalarında klasik İslam bilgi birikimi son sınırlarına ulaşmıştır. Örneğin bu dönemde matematik alanında kırk üç bilim adamı tarafından altmış üç eser kaleme alınmıştır.</p>
			<p class="a_Paragraf_E">Roma İmparatorluğu’nun başkenti İstanbul’u fethettikten sonra payitaht ilan etmekle yetinmeyen padişah, İslam dünyasının ve nihayet bilinen eski dünyanın merkezi yapmak istemiş, bu doğrultuda ulaşılabildiği bilim adamlarını cazip tekliflerle İstanbul’a davet etmiştir. Ali Kuşçu’nun (ö.1474) Tebriz’den transfer edilerek Ayasofya Medresesi başmüderrisi olarak görevlendirilmesi bu düşünceye güzel bir örnektir.</p>
			<p class="a_Paragraf_E">Babası, Timur Devleti hükümdarlarından ünlü astronom Uluğ Bey’in doğancısı olduğu için “Kuşçuzade” olarak anılan Ali Kuşçu, Asya’da bir güneş gibi parlayan Timur Rönesansı’nın bilge hükümdarı Uluğ Bey’in sarayında yetişti. Kadızade ve Cemşidi Kaşi başta olmak üzere dönemin diğer saray bilginlerinden ders okudu. Kadızade’nin ölümünün ardından Semerkant Rasathanesi’nin müdürlüğüne getirildi. Astronomi ve matematik alanında nadide eserler kaleme aldı. Ali Kuşçu’nun en mühim eseri “Zic-i Uluğ Bey”e yazdığı şerhtir. Bu kitabında Zic’in ön sözünde verilen teoremlerin ve problemlerin ispatlarını vermiştir. 1449’da Uluğ Bey’in oğlu Abdüllatif tarafından öldürülmesini müteakip, Semerkant’tan ayrılan Kuşçu, Akkoyunluların başkenti Tebriz’e göç etti. Uzun Hasan tarafından İstanbul’ a gönderilen elçilik heyetinde görev aldı. Ali Kuşçu’nun potansiyelini fark eden Sultan Mehmed, İstanbul’ a yerleşmesi için teklifte bulundu. Israrlı ikna çalışmalarıyla teklifi kabul eden Kuşçu, sefaret görevini tamamladıktan sonra, 100 kişilik maiyetiyle İstanbul’a geldi. Uzun yolcuğu esnasında kendisine menzil başına 1000 akçe yolluk ödenmişti. Payitahta yerleştikten sonra 200 akçe günlük maaşla Ayasofya Medresesi başmüderrisi nasb edildi. Ayasofya ve Sahn-ı Seman Medreseleri’nin ders programlarını düzenleme görevi de kendisine verildi. Ayasofya Medresesi’nde verdiği dersler büyük bir ilgiyle ve kalabalık kitlelerce takip edilmekteydi.</p>
			<p class="Linkler_E"><img alt="" class="_idGenPageitem-20" src="image/20.jpg"/><br/>Müftü</p>
			<p class="a_Paragraf_E">Ünlü astronom ve matematikçi Ali Kuşçu’nun İstanbul’da yetiştirdiği talebeler sayesinde Osmanlı ülkesinde önemli bir bilimsel ilerleme sağlanmıştır. Nitelikli eserler kaleme alan, yüzlerce talebe yetiştiren Ali Kuşçu, bir başka önemli matematikçi ve astronom Fethullah Şirvani ile birlikte Timur Rönesansı’nın son yıldızlarındandır. Semerkant Medresesi’nde Kadızade’den ders okuyan Şirvani ise daha erken bir tarihte, II. Murad devrinde Anadolu’ya gelmiş ve Osmanlı eğitim sistemine dâhil edilmişti. Uzun yıllar İstanbul medreselerinde müderrislik yaparak talebe yetiştirdi. 1486 yılında vefat etti. Doğu’nun bilgi birikimini, Batı’ya taşıyan bu iki büyük bilim adamı, Osmanlı ülkesinde matematik ve astronominin öncülerindendir. İslam dünyasının doğu ve batı taraflarının bilgi birikimini sentezleyerek yeni bir açılım sağlanmasına, entelektüel bir vizyonun inşa edilmesine katkıda bulunmuşlardır.</p>
			<p class="a_Paragraf_E">Fatih dönemi İstanbul’unun bir başka değerli bilim adamı da Sinan Paşa’dır (ö.1486) Talebelik yıllarında Molla Hüsrev, Molla Gürani, Hocazade ve Molla Yegân gibi seçkin âlimlerden ilim öğrenmiştir. Zekâsı ve yeteneği sayesinde temayüz etmiş, önce Sahn-ı Seman müderrisliğine, yani dekanlığa, ardından da “Hace-i Sultani” yani padişahın özel hocalığı makamına yükselmiştir. Matematik ve astronomi yanında, felsefe, kelam, fıkıh ve tefsir alanında birçok Arapça eser kaleme almıştır.1471’de Kubbealtı vezirliğine sonra da sadrazamlığa atanmış olması halk arasında “Hoca Paşa” şeklinde anılmasına sebep olacaktır. Ali Kuşçu’nun İstanbul’a yerleşmesinden sonra onun riyaziye derslerine bizzat katılmayı gururuna yediremeyen Sinan Paşa’nın, talebesi Tokatlı Molla Lütfi’yi derse gönderip sonra da ondan ders talim ettiği rivayet edilir. Bir hatasından dolayı padişah tarafından tutuklattırılınca, diğer bilginlerin sözbirliği edip kitaplarını yakarak memleketi terk edeceklerini bildirmeleri üzerine serbest bırakılan Sinan Paşa, Sivrihisar’a kadı tayin edilmiştir. Bu tuhaf olay bize, hem dönemin ilim adamlarının, hem sultana kafa tutacak kadar kişilikli, hem de padişahın nezdinde ne denli itibarları olduklarını göstermektedir.</p>
			<p class="a_Paragraf_E">Kariyerinde; müderrislik, kazaskerlik, padişah hocalığı ve İstanbul kadılığı gibi son derece önemli görevler olan Bursalı büyük âlim Hocazade (ö.1488) , ilmî çalışmalarına engel olduğu için tüm resmî görevlerinden istifa edebilecek kadar bilimsel araştırmalara düşkündür. Her daim mevki ve makamından ziyade müderrisliği ile övünen Hocazade özellikle İran ve Orta Asya’da oldukça meşhurdu. Hüseyin Baykara, II. Bayezid’in cülusunu tebrik için gönderdiği elçiyle birlikte Horasanlı bir âlimi de Hocazade’den ilim tahsil etmesi için göndermişti. Kendi zamanında yaşayan bilginlerin çoğuyla sarayda, padişah huzurunda tartışmalara girmiş ve çoğundan da galib ayrılmıştı. Molla Zeyrek ve Ali Kuşçu bunlardan bazılarıdır. Metafiziğe, dinler ve mezhepler tarihine oldukça düşkün olan sultan, tevhit ile ilgili konuları huzurunda mevzubahis yaptırmış, Hocazade ile Molla Zeyrek arasındaki mübahase 7 gün sürmüştür. Molla Hüsrev’in hakemliğinde gerçekleşen bu çetin tartışmadan galip olarak ayrılan Hocazade olmuştur. Adnan Adıvar’a göre Hocazade bu özelliğiyle Avrupa’daki <span class="italik_E">“Doctores Universales</span>” denilen bilgin tipini hatırlatır. Sultan Mehmed bir seferinde kendisine hukuk dersi talim eden Hocazade’ye dönerek <span class="italik_E">“Benimle münakaşa etmeye çekinmiyor musun?”</span> diye sordu. Hocazade ise <span class="italik_E">“Senin tebaan olarak evet, ama hocan olarak hayır. Dışarıda benim sultanım isen de şu anda çömezimsin.”</span> cevabını vermiştir.</p>
			<p class="a_Paragraf_E">Taassuptan uzak, açık ve serbest fikirli bir düşünceye sahip olan padişah, fırsat buldukça âlimleri sarayına davet eder, ilmi tartışmalar yaptırır, müşkül mevzular vermek suretiyle âlimlere risaleler yazdırır ve bunları tetkik ederdi. Görüşlerine değer verdiği Hocazade, Molla Gürani, Akşemseddin ve Ali Kuşçu, Georgios Amirutzes gibi bilginlere, kendi huzurunda din ve felsefe konularında derin tartışmalar yaptırmaktaydı.</p>
			<p class="a_Paragraf_E">Fatih’in İstanbul’a getirmek için çabaladığı isimlerin arasında Horasanlı büyük âlim Molla Cami de vardı. Bu büyük âlimin hacca gittiğini işiten sultan, kendisine tabi beldelerde en iyi şekilde ağırlanması için talimat göndermiş ve Şam’da iken gönderdiği elçi ile onu İstanbul’a davet etmişti. Buna mukabil teşekkür babında kaleme aldığı İrşadiye Risalesi’nde Fatih’i metheden Molla Cami, aldığı ikinci davet üzerine kalabalık bir maiyetle yola çıkmışsa da Konya’ya geldiğinde hükümdarın vefat ettiğini öğrenmiş ve büyük bir teessürle geri dönmüştü.</p>
			<p class="a_Paragraf_E">Fatih Sultan Mehmed döneminde, tıp alanında da son derece nitelikli hekimler yetişmiş ve bu hekimlerin çalışmalarıyla tababette ciddi bir ilerleme sağlanmıştır. Osmanlı tıp tarihinin en önemli hekimlerinden Şerafeddin Sabuncuoğlu’nun (ö.1469) asıl şöhrete ulaştığı alan cerrahlık idi. Önemli eserler kaleme alan Şerafettin, Endülüslü büyük bilgin Zehravi’nin kitabını, <span class="italik_E">“Cerrahiyetü’l Haniyye”</span> adıyla Türkçeye tercüme etti. Kendisinin de ilaveleriyle cerrahi müdahale araçlarını ve tekniklerini resimlerle izah ettiği bu eseri, cerrahi eğitim açısından önemli bir el kitabı niteliğindendir. 1468 yılında tüm tecrübelerini de katarak kaleme aldığı “<span class="italik_E">Mücerrebname”</span>de ise pratik tedavi yöntemlerini anlatmıştır. Deneysel farmakolojinin öncülerinden sayılan Sabuncuoğlu, bulduğu ilaçları, yaptığı karışımları hayvanlar üzerinde ilginç deneyler yaparak test etmiştir. Örneğin yılana ısırttığı bir horoza, ardından bulduğu panzehiri içirtmiş ve horoz ölmemiştir.</p>
			<p class="a_Paragraf_E">Altunizade, kendi zamanının en meşhur üroloji hastalıkları uzmanlarından biridir. Fatih’in hocalarından olan Akşemseddin’in kaleme aldığı, <span class="italik_E">“Maidetül Hayat”</span>ta mikrop ve bulaşma fikirlerini çağrıştıran düşünceler dikkat çeker. Dönemin meşhur hekimleri arasında; Hekim Arap, Hoca Ataullah, Hekim Lari ve Yakup Paşa’yı da sayabiliriz.</p>
			<p class="a_Paragraf_E">İtalyalı bir Musevi olan Yakup Paşa, Papa V. Nicola’nın İtalya’da yaşayan Arapları ve Yahudileri aforoz etmesi ve meslekî imtiyazlarını iptal etmesi üzerine Osmanlı ülkesine göç etmiş, Müslüman olduktan sonra hekimbaşılığa kadar yükselmiş ve Fatih’in özel doktorluğunu da yapmıştır. Padişahın ölümünden sorumlu tutularak yeniçeriler tarafından öldürülmüştür.</p>
			<p class="a_Paragraf_E">Fatih Sultan Mehmed, Topkapı Sarayı’ndaki kütüphanesine Arapça, Farsça ve Türkçe eserlerle birlikte Yunanca ve Latince eserler de koydurmuştur. Bu eserler günümüzde Topkapı Sarayı müzesinde muhafaza edilmektedir. Şahsi kütüphanesiyle birlikte, Ayasofya ve Sahn-ı Seman Medreseleri’nin kütüphanelerine sekiz yüz civarında kitap kazandırdığı bilinmektedir. Berlin Üniversitesi profesörlerinden Adolf Deismann’ın Fatih Kütüphanesi’nde yaptığı araştırmalara göre; gayriislamî eserlerin sayısı 585’tir. Ayrıca 1685 senesinde 185 Grekçe yazma eser de saray kütüphanesinden satılmış görünmektedir.</p>
			<p class="a_Paragraf_E">Avnî mahlasıyla şiirler yazan Sultan Mehmed, “divan”ı olan ilk Osmanlı padişahıdır. Onun döneminde edebiyat ve şiirin değeri oldukça yükselmiştir. İlim ve kültür faaliyetlerini sürekli desteklemiş, himaye etmiş, kültürel hamleleri sekteye uğratacak durumları araştırarak menetmiştir. Hammer’in anlattığı bir olay bu duruma güzel bir örnek teşkil eder:</p>
			<p class="alinti_E"><span class="italik_E">“Bir gün padişah Kırımlı bir mollaya, Kırım’ın hayli mamur bir vilayet olduğundan, pek çok âlim ve fazıl kimse yetiştiğinden, onların sürekli telif işiyle meşgul olduklarından bahis açmıştı. Molla da cevaben bu durumun eskiden olduğunu, ancak son vezirin ulemaya kötü davranarak cennet gibi olan Kırım vilayetlerini çöle çevirdiğini söyledi. Bu hadiseyi Sadrazam Mahmut Paşa’ya söyleyen padişah, ilim irfan ehline nasıl muamele edilmesi gerektiğini tekrar tembihledi.</span>”</p>
			<p class="a_Paragraf_E">Fatih, bilge kişilerin ve dervişlerin bariz bir saygısızlıkları olmadığı müddetçe onlarla şakalaşmış, onların tuhaf davranışlarını da toleransla karşılamıştır. Tebdil-i kıyafet gezdiği günlerden birinde kendisini tanıyan bir derviş padişahın yanına sokularak; <span class="italik_E">“Cenab-ı Hak yüz yirmi dört bin peygamber yarattı. </span>Ol peygamberlerin her birinin aşkına bana bir akçe veresin.<span class="italik_E">” </span>deyince, dervişin istediği miktarı vermenin zorluğu karşısında sultan tebessüm ederek;<span class="italik_E"> “Hoş sen ol peygamberlerin her birinin adını bana bir bir söyle, ben de istediğin akçeleri sana vereyim.”</span> demişti. Bunca peygamberin adını derviş nereden bilsin. Ancak beş on tanesinin adını söyleyebildi. Bunun üzerine padişah da oldukça yüklü bir ödemeden kurtulmuş oldu.</p>
			<p class="a_Paragraf_E">İlmî konuların konuşulduğu esnada saraydaki devlet adamlarının ayakta durmalarına, vezirlerinin onun huzuruna çekinerek gelmelerine karşın, âlimlerin padişahla son derece samimi bir şekilde sohbet ettikleri rivayet edilmiştir. Hükümdarın ulemaya yaptığı ayrıcalıklı muamele elbette devlet erkânının da bilim adamlarına daha fazla değer vermelerine, onları sürekli himaye ederek ilmî faaliyetleri desteklemelerine zemin hazırlamıştır.</p>
			<p class="a_Paragraf_E">Sefer zamanları haricinde, başkentte bulunduğu dönemlerde ilmî kisveyle gezmekten haz alan padişah, sivrice uçlu ve pamuklu bir takkeye sardığı geniş ve ince kıvrımlı tülbent sarığıyla dolaşırdı.</p>
			<p class="a_Paragraf_E">Fatih, taasubtan uzak, açık görüşlü toleranslı ve dindar bir Müslüman olup Allah yolunda cihaddan ömrü boyunca dur olmamıştır. Osmanlı Türk tarihinin iyi bir analizinin yapıldığı <span class="italik_E">“Akdeniz’de Türkler”</span> kitabının yazarı Carretto, “Mehmed, Batı kültürüne olan ilgisine karşın iyi bir Müslümandı.” diyor. Dönemine göre oldukça açık ifadelerle nitelikli şiirler yazan Fatih Sultan Mehmed’in;</p>
			<p class="a_Paragraf_E"><span class="italik_E">İmtisali cahidu fillah oluptur niyetim,</span></p>
			<p class="a_Paragraf_E"><span class="italik_E">Din-i İslam’ın mücerret gayretidir gayretim…</span></p>
			<p class="Paragraf_0">dizeleri onun dünya görüşü hakkında bize bir fikir verebilir. Cihadla birlikte İslam’ın emir ve yasaklarının tatbik edilmesine de son derece ehemmiyet veren padişahın, namaz ibadetine dikkat edilmesi konusunda Rum vilayetlerine gönderdiği bir fermanı şöyledir:</p>
			<p class="alinti_E"><span class="italik_E">“Allah Teâlâ, emirlerinin yerine getirilmesini bize nasip ve müyesser eylesin. Bu hükümde bildirmek istedim husus şudur: Rum diyarındaki şehir ve kasabalarda ve buraların köylerinde yaşayan Müslüman ahali, İslam dininin emir buyurduğu farzları yapıp sünnetlerine riayet etmekte, Kelam-ı Kadim’e ve Furkan-ı Mecid’e, hadis-i şeriflere uymakta gevşeklik gösterip muhalefet ederler imiş. Allah Teâlâ’nın ‘“Namazı ikame ediniz!’ emrini çiğneyip</span>, ‘<span class="italik_E">Namaz dinin direğidir. Onu dosdoğru kılan dinini ikame etmiş olur, terk eden dinini yıkmış olur.’ hadis-i şerifine uymayıp, tuğyan yoluna saparlar ve böylece mescit ve camileri harabeye ve viraneye döndürüp, fısk ı fücur işlenen yerleri mamur ederler imiş. Bunun gibi haberler katımıza ulaşmaktadır. Eğer bunlar doğru ise, emr-i bil maruf ve nehy-i anil münker eylemek üzerime vacip olduğundan, ileri gelen bir adamımı bu iş için vazifelendirdim. İnceleyip tetkik edecek.</span></p>
			<p class="alinti_E"><span class="italik_E">Şöyle emreyledim ki: Her kim namazı terk ederse, dövülmek ve mali cezaya çarptırılarak ta’zir eylemek meşru olduğundan, İslam dininin emri gereği artık Rum diyarında namazını terk edenler tespit edilip, tamam haklarından gelinsin. Halka namaz kılmaları tembih edilip, kılmayanlar tahkir ve teşhir edilsin. Hiç kimse ne olursa olsun bu icraata mani olmaya! Rum sancağı beyleri ve kadıları ve subaşıları ve bunların emrindeki diğer memurlar gönderdiğim muvazzaf kişiyle el birliği edeler. İslam’ın yüce ahkâmı emri ve yasaklarını yerine getirmekte tembelliğe ve gevşekliğe asla meydan verilmeye. Öyle ki mescitler dolacak, medreseler mamur edilecek ve din-i İslam kuvvetlendirilmiş olacaktır. Böylece Müslümanlar refah, huzur ve saadet içinde olup, padişahın devletinin devamına ve kudretinin artmasına duacı olacaklardır. Bunu böyle bilesiniz. Alamet-i şerifime itimat kılasınız.”</span></p>
		</div>
	</body>
</html>