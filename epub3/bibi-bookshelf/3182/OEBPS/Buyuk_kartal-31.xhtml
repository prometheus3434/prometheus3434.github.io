<html xmlns="http://www.w3.org/1999/xhtml">
	<head>
		<title>Buyuk_kartal-31</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-31">Bitirirken...</p>
			<p class="ilk_harf"><span class="_idGenDropcap-1">F</span>atih Sultan Mehmed, yirmi bir yaşında İstanbul’u fethederek, yüzyıllardır birçok hükümdarın hayallerini kurduğu bir hülyayı gerçekleştirmiştir. Bu açıdan bakıldığında o, Türk İslam tarihinin iftihar ettiği müstesna bir kişiliktir. Azim ve irade sahibi, temkinli, verdiği kararı mutlak surette tatbik eden, devlet idaresinde tavizsiz, soğukkanlılığını ve itidalini muhafaza etmeyi beceren, bilgili, birkaç dile vakıf ve aynı zamanda şair olan bu sıra dışı adam, tarihçiler tarafından birçok imparator ile mukayese edilmiştir. Napolyon, İskender, Sezar ve daha birçoklarıyla. Bu büyük tarihi kişiliklerin hepsinin muhakkak ki önemli meziyetleri vardı. Ancak çok azı, belki de hiçbiri Fatih kadar farklı ve çok yönlü değildi: Cephede korkusuz bir savaşçı, masa başında kurnaz bir taktisyen, medrese odasında bir entelektüel, kalem elinde hisli bir romantik, atını ufuklara sürerken yorulmak nedir bilmez bir aksiyon adamı, batı karşısında komplekssiz bir doğulu, sağlam itikatlı ve taassuptan uzak bir mümin olan bu hükümdar, hiç şüphesiz tarihin en ilginç kişiliklerinden biridir.</p>
			<p class="a_Paragraf_E">Cesaret ve kahramanlık bu sıra dışı padişahın kişiliğinin önemli bir parçasıydı. Zihnindeki planlarını gerçekleştirebilmek, amacına ulaşabilmek için birçok kereler gözünü karartarak, âdeta şuursuzca atını düşman hatlarına sürmüş, ölüme meydan okumuştu. Kararlılık ile azim, irade ile cesaret onun ruhunda cem olmuş gibiydi. Belgrat Kuşatması’nda yaşanan geçici dağınıklık ve askerlerin kararsızlığı üzerine, atını çılgınca düşman saflarına sürerek bizzat düşmanla dövüşmüş, üç Sırp askerini öldürmüş, kendisi de alnından ve bacağından yaralanmış, alnındaki yaranın izi de hayatı boyunca Belgrat hatırası olarak kalmıştı. Yine Boğdan Seferi’nde voyvodanın orman içinde hazırlattığı savunma tertibatı ve ateşlediği topları karşısında yeniçerilerin yere yatmaları üzerine, ordusuna kızarak korkusuzca düşman saflarına dalmış ve zaferin kazanılmasında belirleyici rol oynamıştır. İstanbul Muhasarası esnasında, Ceneviz kalyonlarıyla Zeytinburnu açıklarında yapılan deniz savaşını, Baltaoğlu’nun kaybetmesi üzerine atını denize sürerek, Hammer’in deyişiyle, âdeta zaferi Cenevizlilerin elinden almak istemişti.</p>
			<p class="a_Paragraf_E">Tam bir aksiyon ve mücadele adamı olan Fatih, hayatı süresince bizzat 25 sefere katılmıştı. Seferlerini nereye düzenleyeceğini son ana kadar kimseyle paylaşmaz, böylece düşmanı aniden, hazırlıksız ve kıskıvrak yakalamayı hedeflerdi. Fethetmeyi tasarladığı memleketlere savaşmadan hâkim olmak ister, o ülkelerin iktisadi yapılarına zarar vermekten kaçınırdı. Öncelikle bir kale veya kenti aman vererek zapt etme yoluna giderdi.</p>
			<p class="a_Paragraf_E">Çıkacağı seferin ve yapacağı savaşın tüm ayrıntılarını inceden inceye hesaplar, ortaya çıkabilecek aksaklıklara kaştı alternatif planlar geliştirirdi. Bunun en güzel örneği, henüz 21 yaşındayken, İstanbul Muhasarası’na girişmeden evvel defalarca surları incelemesi, güçlü ve zayıf yanlarını tespit ettirmesi ve planlamayı ona göre yapmasıdır. Şehre gelebilecek yardımları kesmek için, en uygun noktaya Rumeli Hisarı’nı inşa ettirerek toplarla donatmış ve kuşatma esnasında surların en zayıf yerlerinden biri olan Topkapı önüne karargâhını kurmuştu. İmparator Konstantin’in de bu zayıf noktayı daha iyi savunabilmek için karargâhını aynı noktaya kurdurması ve Osmanlı askerlerinin şehre Topkapı’dan girdiği düşünüldüğünde tahminlerinin ne denli isabetli olduğu anlaşılır. Bizans’ı tamamen köşeye sıkıştıran ve moral olarak çökerten hamlesini de hatırlamalıyız: Hayret uyandıran bir teşebbüse kalkışarak gemileri karadan yürütmüş ve gemilerini Haliç’e indirerek Bizans’ı çepeçevre kuşatmıştır.</p>
			<p class="a_Paragraf_E">Başarılı bir mareşal ve cesur bir karakter olan Fatih, aynı zamanda usta bir diplomattır da. Yaşamını mercek altına aldığımızda bunun birçok örneğine rastlayabiliriz: Saltanatının ilk zamanlarında yani henüz yirmi yaşındayken, yeni isteklerle gelen Bizans elçilerine hayli müsamahalı davranarak isteklerini kabul etmiş, gerçek niyetini belli etmeyerek düşmanını ürkütmemişti. Ayrıca Macarlar ve İtalyanlarla da anlaşma yoluna giderek, muhtemel bir Haçlı seferinin önünü kesmeyi tasarlamıştı. İstanbul kuşatması esnasında Galatalıların Bizanslılara yardım ettiğinin farkında olmasına rağmen buna göz yumarak cepheyi genişletmemiş ama fetihten sonraki günlerde Galata’yı derhal ve doğrudan Türk toprağı haline getirmişti. Otlukbeli seferinde, Avrupa’dan gelebilecek bir saldırıya mahal vermemek gayesiyle, Macar elçilerine o kadar tavizkar davranmıştı ki; sefirler istedikleri her şeyi alabilecekleri zannına kapılmışlardı. Ancak sefer süresince oyalanan Macar elçiler, zaferden hemen sonra tüm istekleri reddedilerek gönderilmişlerdi. Aynı zamanda Venedik toprakları da akıncılar tarafından sürekli yıpratılarak baskı altına alınmış, Venedik Akkoyun ve Karamanlılara Akdeniz’den ancak donanma ile yardım edebilmişti.</p>
			<p class="a_Paragraf_E">Askerî hamleleri asla gelişigüzel olmayıp planlanmış bir gaye çerçevesindeydi. Saltanatının sonunda baktığımızda Karadeniz’deki, Balkanlardaki, Ege ve Anadolu’daki tüm amaçlarını gerçekleştirdiğini görüyoruz. Artık sıra Roma’nın ve Hıristiyanlığın kalbini almağa gelmiş ve işe de başlanmıştı. Ancak kader buna yetmeyecekti.</p>
			<p class="a_Paragraf_E">Dost-düşman, seven-sevmeyen herkesin yetenek ve dehasını teslime mecbur kaldıkları büyük bir tarihi kişiliktir Fatih Sultan Mehmed. Osmanlı Devleti’ni gerçek manada bir imparatorluğa dönüştürmüş ve devleti sarsılmaz temeller üzerine inşa etmiştir. Osmanlıların 20. yüzyıla değin neredeyse tüm Avrupalılardan gelen tehlikeleri göğüsleyerek, Türk İslam coğrafyasını korumalarında ve bunda da başarılı olmalarında elbette Fatih’in kurduğu devlet ve ordu sisteminin katkısı büyüktür. Osmanlılar bir kale gibi, Haçlı ordularının önünde durmasaydı, kuvvetle muhtemel İslam dünyası yirminci asırda uğradığı istilalara o zamanlarda uğrayacaktı. On üçüncü yüzyıldan yirminci yüzyıla değin, İslam coğrafyasını tahrip eden büyük Haçlı istilaları olmamışsa bunun temel sebebi, Avrupa ordularının henüz daha Rumeli coğrafyasında, Osmanlılar tarafından durdurulmuş olmasıdır.</p>
			<p class="a_Paragraf_E">Sahip olunan bir varlığın değeri ancak kaybedildiğinde anlaşılır. Osmanlıların İslam coğrafyası için önemini kavrayabilmek için Birinci Cihan Harbi’ni müteakip Osmanlı İmparatorluğu’nun tarihten çekilmesiyle yaşanan perişanlıkları hatırlamak gerekir. İmparatorluğun yok olmasının ardında ortaya çıkan yeni konjonktür, Avrupalı işgalcilerin Orta Doğu’da istedikleri gibi at oynatmaları, tamamen kendi menfaatlerine göre belirledikleri yeni sınırlar, türettikleri yeni piyon devletler, yirminci yüzyıl boyunca dinmeyen, hala devam eden kan ve gözyaşı…</p>
		</div>
	</body>
</html>