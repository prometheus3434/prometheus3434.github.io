<html xmlns="http://www.w3.org/1999/xhtml">
	<head>
		<title>Buyuk_kartal-26</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-26">“La Grande Aquila a Morta!”</p>
			<p class="ilk_harf"><span class="_idGenDropcap-1">1</span>481 baharında Üsküdar’dan hareket eden Fatih Sultan Mehmed, Anadolu askerinin Konya Ovası’nda toplanmasını istemiş, Karaman valisi Şehzade Cem’i de Suriye sınırına göndermiştir. Bu seferin hedefinin neresi olduğu bilinmemektedir. Fakat uzak bir noktanın hedeflendiği kapsamlı sefer hazırlıklarından belli olmaktadır. Osmanlı tarihçilerinin genel kanaatleri bu seferin Memluklar üzerine yapılacağı şeklindedir. Nitekim Fatih devri tarihçilerinden Dursun Bey bu harekât hakkında, <span class="italik_E">“Cihet-i sefer, taraf-ı Anadolu olduğu malum olundu, amma Arap mı Acem mi malum olmadı.”</span> yazar. Mehmed Neşri Efendi de <span class="italik_E">“Gebze tarafına yürüyüp nereye sefer edeceğini kimse bilmezdi.” </span>der. Ancak doğuya gönderdiği kuvvetler, bazen yaptığı gibi, bir şaşırtmaca ile hedefteki düşmanın hazırlığını engellemek amacına matuf da olabilir. Yani Rodos’u almak veya başlamış olan İtalya fütuhatını tamamlamak istemiş de olabilir. Zira Roma ve Vatikan’ın fethi için artık hiçbir mani yoktur. Ancak ahesterevlik edilip de zaman kaybedilirse, Haçlılar Osmanlı birliklerini Otronto’dan çıkarabilirler ve böylece tutulmuş stratejik köprübaşı olan Pulya elden gidebilir, harekât akim kalabilirdi.</p>
			<p class="a_Paragraf_E">Nereye olursa olsun bu harekât, Fatih’in Gebze yakınlarındaki Hünkâr Çayırı’nda vefat etmesiyle neticesiz kalmıştır (3 Mayıs 1481). İstanbul’a getirilen padişahın naaşı, kılınan cenaze namazının ardından Fatih Camii’nin kıble tarafındaki türbesine defnedilmiştir.</p>
			<p class="Linkler_E"><img alt="" class="_idGenPageitem-17" src="image/17.jpg"/><br/>Fatih Sultan Mehmed’in banisi olduğu Fatih Camii</p>
			<p class="a_Paragraf_E">Henüz 49 yaşındaki padişahın ölümü İslam ve Osmanlı memleketlerinde büyük üzüntüye sebep olurken, Venedik’in İstanbul büyükelçisi İtalya’ya gönderdiği mektupta; <span class="italik_E">“La Grande Aquila a Morta - Büyük Kartal öldü.”</span> yazmıştır. Bu müjdeli haber, çaresizlikten kıvranan İtalya’yı sevince boğmuş, tüm İtalya’da toplar atılıp şenlikler yapılmıştır. Bilhassa Roma ve Vatikan çılgınca sevinç gösterilerine sahne olmuştur. Papa, bütün Avrupa’da kiliselerin çanlarının üç gün üç gece çalınmasını ve <span class="italik_E">“şükür ayini yapılmasını</span>” emretmiştir.</p>
			<p class="a_Paragraf_E">Ünlü Alman tarihçi Franz Babinger, Venedik arşivlerine dayanarak, daha evvel on dört kez suikasta maruz kalan Fatih Sultan Mehmed’in, on beşinci teşebbüste zehirlenerek öldürüldüğü kanaatindedir.</p>
			<p class="a_Paragraf_E"><span class="italik_E">Tabipler şerbeti kim verdi Han’a, O Han içti şarabı kana kana,</span></p>
			<p class="a_Paragraf_E"><span class="italik_E">Ciğerin doğradı şerbet o Han’ın, Hemin dem zari etti yana yana,</span></p>
			<p class="a_Paragraf_E"><span class="italik_E">Dedi niçün kıydı bana tabipler, Boyadılar ciğeri canı kana…</span></p>
			<p class="a_Paragraf_E">Âşık Paşazade’nin kitabında geçen yukarıdaki ifadeleri de bu tezine delil göstermiştir. Fatih Sultan Mehmed’in özel doktoru olan Hekim Yakup Paşa’nın, padişahın ölümünün ardından yeniçerilerce parçalanması da suikast ihtimalini kuvvetlendiren bir durum olarak yorumlanmıştır. </p>
			<p class="a_Paragraf_E">Venedikli bir doktor olan Maestro Jacopo daha sonra ihtida ederek Müslüman olmuştu. Babinger’e göre Venedik Cumhuriyeti Yakup Paşa’ya çok büyük bir servet vaad etmiş, kendisini ve neslini Cumhuriyet vatandaşı kabul etmiş, ayrıca tüm ahfadını Cumhuriyet’in tüm vergi ve mükellefiyetlerinden muaf ilan etmişti.</p>
			<p class="a_Paragraf_E">Ancak Kemal Paşazade, Dursun Bey, Âşık Paşazade, Hoca Sadeddin Efendi gibi dönemin Osmanlı tarihçilerinin kronikleri ve diğer kaynaklar Fatih Sultan Mehmed’in ölüm sebebinin suikast değil, Osmanlı hanedanının fertlerinde âdeta genetik olan, gut hastalığı olduğunu söyleyerek, zehirlendiği iddiasına yer vermemektedirler.</p>
			<p class="a_Paragraf_E">Kemal Paşazade; <span class="italik_E">“Amma dest-i takdir pençe-i tedbirin bozmuş ve ayak zahmetiyle huzurun uçurmuştu; ol sebepten uzak yere azm edemezdi. Nikris zahmeti ki atalarından intikal bir hastalıktı. Son demlerinde kendisini ciddi olarak rahatsız kılmaya başlamıştı.” </span>der.</p>
			<p class="a_Paragraf_E">Âşık Paşazade vefat sebebini şöyle açıklar: <span class="italik_E">“Ölümüne sebep ayağında zahmeti vardı. Doktorlar tedaviden aciz kaldılar. Nihayet doktorlar bir araya geldiler. İttifak ettiler. Ayağından kan aldılar. Zahmet daha ziyade oldu. Sonra şarab-ı fariğ (rahatlatıcı şurup) verdiler. Nihayet Rahmet-i Rahmana kavuştu.”</span></p>
			<p class="a_Paragraf_E">Fatih devrinin tarihçisi Dursun Bey ise padişahın ölümünü şu sözlerle anlatmaktadır:</p>
			<p class="alinti_E"><span class="italik_E">“Karşıya göçmek ve denizi geçmek esnasında eski marazı depreşmesi sebebiyle incinip bir ah çekti. Eski hastalığı daha sefere çıkarken nüksetmişti. Otağ-ı Hümayunu Tekfur Çayırı adı verilen yere kuruldu. Padişahın bünyesinin zayıflığı, dini bütün kavi Müslümanlarda olduğu gibi ona vaktin geldiğini hatırlattı. Bunca zamandır hükümdarlığını, olgunlukla yiğitlikle ve cebren hâkim kılmış olan sultan, Allah’ın takdirinden ayrı kalmayıp dünya malını ve saltanatını bırakarak mübarek ruhu Allah’a kavuştu.”</span></p>
			<p class="a_Paragraf_E">Hoca Sadeddin Efendi de sefer için Üsküdar yakasına geçen Fatih’in o günlerde vücudunda bir kırgınlık olduğunu, buna rağmen sefere koyulduğunu, Üsküdar’da birkaç gün kaldıktan sonra Gebze’ye doğru yola koyulduğunu ifade ettikten sonra, “<span class="italik_E">Tekür Çayırı’na gelip konduğu gün hali iyice sarsılmış, ağrıları da epeyce artmış bulunuyordu.”</span> diyerek ölümünü bu ağrılarına bağlar.</p>
			<p class="a_Paragraf_E">Mehmed Neşri Efendi de Kitab-ı Cihannüma’sında padişahın vefatını şu sözlerle anlatmaktadır:</p>
			<p class="alinti_E"><span class="italik_E">“27 Nisan 1481 gününde, öte yakaya geçip, Gebze tarafına yürüyüp, nereye sefer edeceğini kimse bilmezdi. Ve bil cümle birkaç menzil göçüp yine aynı yılın 3 Mayıs’ında Perşembe günü at arabasına girip, göçüp, Gebze’ye yakın yerde Maltepesi’nin çayırına kondu. Ve derler ki İstanbul’dan çıkalı hasta idi. At arabasına girip, sefer etmeğin, ecnebi kimse ahvaline vakıf değildi. Ol gün ki Maltepe’de kondu, ikindi vaktinde, kafes-i tenden, hüma-yı ruhu melek misal pervaz edip, feza-yı kudsi âleminden geçip, selametle aşiyane-i darüs selama erişti.”</span></p>
			<p class="a_Paragraf_E">Fatih Sultan Mehmed’in vefat sebebiyle ilgili tüm bu bilgiler bir analize tabi tutulduğunda şu kanaate varılmaktadır: Osmanlı tarihçilerinin XV. ve XVI. asırlarda kaleme aldıkları kroniklerinin hiç birinde padişahın zehirlendiğine dair bir bilgi kırıntısına veya bir imaya rastlanmamaktadır. Ölüm sebebi 1465’ten sonra gittikçe ilerleyen gut hastalığına bağlanır. Hekimlerin tüm müdahalelerine rağmen hünkârın kurtarılamadığı belirtilir. Ancak Avusturyalı tarihçi Franz Babinger bu kanaatte değildir. Batılı kaynakları da tarayarak yazdığı, <span class="italik_E">“Fatih Sultan Mehmed ve Zamanı”</span> isimli eserinde, <span class="italik_E">“Mehmed’in ölüm sebebinden emin değiliz. </span>Çok sayıda düşmanının oluşu ve ölümüne <span class="italik_E">ilişkin bazı ayrıntılar muhtemelen zehirlendiğini gösteriyor.”</span> diyerek hala tartışılmaya devam eden bir iddia ortaya atmıştır. Çağdaş tarihçilerimizin bazıları, özellikle de merhum Yılmaz Öztuna bu tezi değişik yazılarında ve kitaplarında sürekli gündeme getirerek zehirlenme iddiasının şöhret bulmasına zemin hazırlamıştır.</p>
		</div>
	</body>
</html>