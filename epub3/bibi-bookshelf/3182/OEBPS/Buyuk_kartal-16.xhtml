<html xmlns="http://www.w3.org/1999/xhtml">
	<head>
		<title>Buyuk_kartal-16</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-16">Büyük Harp: <br/>Hilâl ile Haç’ın Ezelî Mücadelesi</p>
			<p class="ilk_harf"><span class="_idGenDropcap-1">X</span>V. yüzyılda Akdeniz dünyasının en kuvvetli devletlerinden biri olan Venedik Cumhuriyeti ile 1454 yılında bir antlaşma imzalanmıştı. Avrupa’daki düşmanlarıyla mücadele halinde olan Venedik bu antlaşmayla, Türklerle barışçı bir politika izleyerek doğudaki ekonomik kazançlarını korumayı amaçlamıştı. Padişah da bu ticaret antlaşması ile güçlü Venedik Cumhuriyeti’ni, Avrupa’da Osmanlılar aleyhinde tasarlanan Haçlı seferlerine katılmaktan alıkoymayı planlamıştı.</p>
			<p class="a_Paragraf_E">Ancak ilerleyen yıllarda Osmanlıların, Ege ve Balkanlarda Venedik’in nüfuzundaki bölgeleri birer birer ele geçirmesi, Cumhuriyet’in politika değişikliğine gitmesine sebep olmuştur. Fatih’in Ege’deki adaları zapt etmeye başlaması, Mora Yarımadası’nın büyük bölümünü fethetmesi ve nihayet Bosna-Hersek’i ele geçirmesi Venedik’i telaşlandırmış ve gittikçe güçlenen Türk imparatorluğuna karşı ittifak arayışlarına itmiştir.</p>
			<p class="a_Paragraf_E">Bu bağlamda Papa II. Pius’un gayretleriyle, Avrupa’daki en güçlü kara ordularından birine sahip olan Macarlar, Arnavutluk beyi İskender ve Venedik Cumhuriyeti arasında Osmanlılara karşı ittifak antlaşması imzalanmıştır. Zira Osmanlının Balkanlarda yayılması Macarların da etki alanını daraltmış ve onları Tuna’nın kuzeyine itmişti. İskender Bey ise, bağımsız Arnavutluk kralı olmak istiyordu. Avrupa’dan; Lehistan, Almanya, Aragon, Kastilya, Napoli, Kıbrıs, Rodos, Ferrara, Modena, Savoie, Siena, Lucca, Pisa, Mantua, Trento, Ceneviz; Asya’dan ise; Akkoyunlular, Karamanlılar ve Gürcistan bu ittifaka destek veren diğer devletlerdi. Müttefiklerin savaşı kazanmaları halinde Osmanlı topraklarının nasıl paylaşılacağı da planlanmıştı: Mora, Attika, Teselya ve Epir Venedik’e; Makedonya İskender Bey’e; Sırbistan, Bosna, Eflak ve Bulgaristan Macaristan’a verilecek; merkezi İstanbul olmak üzere Trakya’da Bizans İmparatorluğu tekrar kurulacaktı. Yani bu plana göre Osmanlılar Avrupa’dan sürülüyorlardı. Anadolu’dan harekete geçecek Akkoyunlu hükümdarı Uzun Hasan da Osmanlıları Anadolu’dan atmak azminde olduğuna göre demek ki Osmanlı Devleti yok edilmek isteniyordu.</p>
			<p class="a_Paragraf_E">Müttefikler Fatih’in Bosna’dan İstanbul’a dönüşünün ardından, 1463 sonbaharında harekete geçtiler. Venedik Mora’ya, Macaristan da Bosna’ya saldırdı. Arnavutluk’ta İskender Bey yine isyan etti. Eşzamanlı olarak güçlü Venedik donanması da Çanakkale Boğazı’nı ablukaya aldı. Böylece Balkanlarda, Ege Denizi’nde, Adalar’da, Mora Yarımadası’nda ve Anadolu’da on altı yıl boyunca sürecek büyük savaş başlamış oluyordu. Öte yandan, Haçlı seferini emreden, 25 Ekim 1463 tarihli Papalık Fermanı, Avrupa ülkelerinde resmen ilan edilerek halka okundu:</p>
			<p class="alinti_E"><span class="italik_E">“Siz Almanlar, Macarlara yardım etmiyorsunuz, şu halde Fransızlardan yardım görmeyi ümit etmeyin. Ve siz Fransızlar Almanların yardımına gelmezseniz, İspanyol desteğinden ümidinizi kesiniz. Ölçtüğünüz ölçü ile ölçüleceksiniz. İstanbul ve Trabzon imparatorları, Bosna ve Sırbistan kralları, daha nice hükümdarlar, bekleyerek diğerlerinin yok olmasını seyretmenin sonunun ne olduğunu bizlere öğrettiler. Doğu Roma’yı elde eden Sultan Mehmed, Batı Roma’yı da elde etmek istemektedir.”</span></p>
			<p class="Linkler_E"><img alt="" class="_idGenPageitem-13" src="image/13.png"/><br/>Fatih Sultan Mehmed’i resmeden bir madalyon</p>
			<p class="a_Paragraf_E">Ayrıca Vatikan, 6 ay Haçlı ordusunda bulunacak her Hıristiyan’ın günahlarının affolunacağını da taahhüt ediyordu. Cennet vadeden Papalık fermanlarından ve Osmanlılarla yapılan savaş sebebiyle konan olağanüstü vergilerden elde edilen paralar, kardinallerin kontrolünde Türklere karşı kullanılıyordu. Ancak, Avrupa devletlerini Osmanlılara karşı harekete geçirip koordine eden merkez durumundaki Vatikan’ın tüm siyasi çalışmaları İstanbul’dan dikkatle izleniyordu. Avrupa’da oldukça faal olan ve bazılarına Tuna civarında tımarlar verilen Osmanlı casusları, bu meselede çok hassas çalışıyor, sürekli payitahta bilgi ulaştırıyorlardı.</p>
			<p class="a_Paragraf_E">1463 yılında müttefiklerin saldırılarıyla başlayan savaşın ilk evresi, Osmanlı ordularının zaferiyle neticelenmiş, 1464’te Macarlar Bosna’dan, Venedikliler de Mora’dan kovulmuştu. Balkanlardaki Ortodoks halklar ise Katoliklerin organize ettiği bu Haçlı seferlerini genelde soğuk karşılamışlardı. Babinger’e göre bu soğukluğun gerçek sebebi; <span class="italik_E">“Ortodoksların Katoliklere olan nefretinin, Osmanlı işgali korkusundan daha fazla olması idi.”</span></p>
			<p class="a_Paragraf_E">Anadolu’da Karamanoğulları probleminin baş gösterdiği, sürekli seferler sebebiyle ordudan homurtuların yükseldiği ve padişahın sağlık sorunları yaşadığı 1465 yılında, Venedik ve Macaristan’a oyalama amacıyla barış görüşmeleri teklif edildi. Ancak taraflar, birbirlerinin talepleri konusunda anlaşamadılar.</p>
			<p class="a_Paragraf_E">1466-67’de Arnavutluk Beyi İskender üzerine yüründüyse de kesin netice alınamadan İstanbul’a dönüldü. Arnavutluk, 1479’a kadar, Haçlı koalisyonuyla yapılan büyük savaşın bir cephesi olmaya devam etti. Anadolu cephesindeki tehdit büyümeye başladığı için 1468’de Karamanoğulları üzerine sefer düzenlendi.</p>
		</div>
	</body>
</html>