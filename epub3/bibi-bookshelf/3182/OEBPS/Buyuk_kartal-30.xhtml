<html xmlns="http://www.w3.org/1999/xhtml">
	<head>
		<title>Buyuk_kartal-30</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-30">Fatih Sultan Mehmed İçin Ne Dediler?</p>
			<p class="ilk_harf"><span class="_idGenDropcap-1">K</span>onstantinopolis’teki Aziz Demetrios Manastırı’nda başrahipken 1439’da İtalya’ya yerleşen, 1452’de Vatikan’ın görevli kardinali sıfatıyla Konstantinopolis’e gelerek, Ayasofya’da Katolik usulü yapılan ayini yönettikten sonra kiliselerin birleştiğini ilan eden Isidoros, kuşatma sırasında şehirdeydi ve Aziz Demetrios muhitini savunmakla görevliydi. Başından okla yaralanmış, esir düşmüş, ancak arandığı halde tanınmamayı başararak fidyeyle kurtulmuştu. Bir Türk gemisiyle Foça-Sakız-Kandiye yoluyla Venedik’e ulaştı. Kuşatmayı bütün teferruatıyla yaşayan ve Fatih hakkında birçok bilgi edinen Isidoros; <span class="italik_E">“İskender’in yaşamını her gün değişik kitaplardan okumaktadır. Bütün dünyaya hükmetmeyi İskender ve Sezar’dan daha çok istemektedir.” </span>der<span class="italik_E">. </span>Papaya hitaben de; “<span class="italik_E">Kutsal Peder! Turcus, Hıristiyanlığı tehdit etmektedir, kısa zamanda güç kullanarak ve silahla senin kentin Roma’yı da ele geçirecektir.” </span>uyarısında bulunmayı da ihmal etmez.</p>
			<p class="a_Paragraf_E">1438’de bir suikast olayına karıştığı için Girit’e sürgüne gönderilen Padovalı hukukçu Dotti, savaş esnasında şehirde bulunup da fetihten sonra adaya gelen Rumları dinledikten sonra şu kanaate varacaktır: <span class="italik_E">“İkinci bir İskender olan </span>bu müthiş adamda sıra dışı bir iradeyle muazzam bir güç birleşmiş<span class="italik_E"> durumdadır.”</span></p>
			<p class="a_Paragraf_E">1455’te Fatih’e elçi olarak gönderilen, Türkçe bildiği için yeniçerilerle de hayli geniş şekilde konuşma imkânı bulan Michael Doukas, 1341 sonrası Osmanlı ve Bizans tarihine ilişkilerine dair değerli bilgiler verdiği kitabında, <span class="italik_E">“Sultan Mehmed’in gece gündüz yatarken ya da ayakta, saraydayken ya da dışarı çıktığında tek kaygısı ne tür bir savaşla ve araçlarla Konstantinopolis’i fethedeceğidir…” </span>ve<span class="italik_E"> “Bizanslılar günahlarına bir Tanrı cezası olarak İstanbul’u Türklere kaptırmışlardır. ” </span>yazar. (228)</p>
			<p class="a_Paragraf_E">Papa II. Pius’un yakın dostu, Siena’nın Venedik elçisi ve Türklere karşı düzenlenecek Haçlı seferlerinin yılmaz savunucularından birisi olan Benvoglienti; <span class="italik_E">“Mehmed Sezar’dan, İskender’den ve dünyaya hükmetmeye kalkan tüm krallardan daha güçlüdür.” </span>der.</p>
			<p class="a_Paragraf_E">Sekoundinos; Selanik 1430’da fethedildiğinde, ailesiyle beraber on üç ay Türklerin elinde tutsak kalmış, ardından Eğriboz’da ve sonra da Floransa’da mütercimlik yapmıştı. Babinger onun yazdıklarını Türklerin kökeni ve Osmanlı tarihine ilişkin yazdıkları ilk Avrupa denemesi olarak değerlendirmiştir. Sekoundinos, Fatih’i bize şu şekilde tanıtır:</p>
			<p class="a_Paragraf_E"><span class="italik_E">“Mahumettus engin ve keskin bir zekâya sahiptir. Babasının yerine geçtikten kısa süre sonra yönetim ve sarayla ilgili bilgisinin ne derece derin olduğunu göstermiş, gereksiz ve yararsız ne varsa ortadan kaldırmıştır. Avla, kuşlarla, dansla, şarkıyla, ziyafetlerle ilgilenmez, öte yandan hiç tembel değildir. </span>Her zaman bir şeyle meşgul, hep hareket halinde, koşmuyor âdeta uçuyor.<span class="italik_E"> Düşünür ve neye karar verirse onu inanılmaz bir dakiklikle uygular. Kötü hava şartları onu engellemez, soğuktan, açlıktan, susuzluktan etkilenmez. Yönetimle meşgulken aynı zamanda edebiyat ve felsefeyle de ilgilenir. Maiyetinde günün belli saatinde yanında olma hakkına sahip çok bilgili filozoflar bulunur. Onlarla samimi bir şekilde konuşur ve onların rehberliğinde eski tarihi inceler. Sadece Sparta ya da Atina’da olanlarla değil, Roma ve Kartaca tarihiyle de ilgilenir. İskender ve Sezar’ın icraatlarını incelemekten hoşlanır.”</span></p>
			<p class="a_Paragraf_E">İstanbul’un Fethi’nde 21 yaşında olan Zorzo Dolfin, padişahı şu sözlerle tasvir eder:</p>
			<p class="alinti_E"><span class="italik_E">“Az güler, oldukça cömerttir, zekâsı daima çalışır haldedir. Soğuğa, sıcağa, açlığa ve susuzluğa mütehammildir. Projelerinde inatçı, fevkalade atılgan ve oldukça cüretkârdır. Şan ve şerefe doymayan büyük İskender gibidir. Kimseden çekinmeden kesin konuşur. Zevk ve sefadan nefsini men etmiştir. Türkçe, Yunanca ve Sırpçayı iyi konuşur. Her konuda son derece hırslıdır. Her gün mutlaka bir müddet kitap okur. Roma İmparatorluğu’nun, Laerce, Herodotos, Tite-Live, Quinte Curse, Papalık, Almanya, Fransa ve Lombardiye krallarının tarihlerini okur. İtalya coğrafyasını bütün teferruatıyla bilir, Avrupa’daki hükümetleri tanır. Büyük bir Avrupa haritasını yanından eksik etmez. Devamlı hükmetmek ister. Devletini çeşitli ülkelerindeki değişik şartlara uydurmakta mahirdir.”</span></p>
			<p class="a_Paragraf_E">Yine Fatih’in çağdaşlarından olan İtalyan Langusto İstanbul’un fethinden az sonra padişahı şu satırlarla tasvir eder:</p>
			<p class="alinti_E"><span class="italik_E">“İnce yüzlü, uzunca boylu, asil tavırlı, yüce gönüllü, hürmetten ziyade korku uyandıran, nadiren gülen, ihtiyatlı, şiddetli bir öğrenme ihtirasına sahip, gayelerinde inatçı, her konuda kendinden emin, iyi silah kullanan Büyük İskender’in şöhretinden az olmayan bir şöhretin peşindedir. Ciriaco veya başka bir İtalyan’a her gün Roma tarihi okutur. Harp sanatından daha çok hoşuna giden bir şey yoktur. Her şeyi öğrenmek isteyen zeki bir araştırıcıdır. Sefahate düşkünlüğü olmayıp nefsine hâkimdir. Azla yetinir, şehvet düşkünlüğü yoktur. Tüm zorluklara dayanıklıdır. Cihanda tek imparatorluk ve tek saltanat kurma fikrinde olup bu birliği tesis için de İstanbul’dan daha uygun bir yer olmadığı kanaatindedir.”</span></p>
			<p class="a_Paragraf_E">Papalık sarayındaki kritik görevinden dolayı önemli belge ve kişilerden yararlanarak İstanbul’un Fethi’ne, Osmanlılara ve Fatih’e ilişkin değerli bilgiler veren Soemmern, <span class="italik_E">“Roma’yı da alıp Hıristiyanlığın kökünü kazıyacağını”</span> söyler. Quirini, <span class="italik_E">“Hıristiyan halklar bir uçurumun kenarındadır diye feryat eder.”</span></p>
			<p class="a_Paragraf_E">Osmanlı tarihçilerinden Neşrî ise şöyle der:</p>
			<p class="alinti_E"><span class="italik_E">“Rivayettir ki Sultan Mehmed kerim ve adil, cesur, âlim ve dindar, ulema ve fuzelanın dostu idi. Her nerede bir ehli kemal olsa, onu İstanbul’a getirip maaşa bağlardı. Bir kişi sanatta mahir olsa onu dahi getirtip ulufe tayin ederdi. Hiçbir kişi dergâhına gelip mahrum olmazdı. Etrafı seyrana çıksa yolda uğradığı fakire dinar verirdi. İstanbul fukarasından onun florisini yemedik kişi yoktu. Tevazu ehli olup gururdan uzaktı. Gayet azamette iken bir derviş görse derhal ona tevazu gösterirdi. Onun zamanında ulema, suleha, şuara ve fukara gayet refahta idi. Öyle ki, bir kimse bir kişinin dirhemini alsa, ona aman vermezdi. Memlekette hırsızlık, fuhşiyat ve yol kesicilik sanki âlemden kalkmış idi. Bir hatun kişi bir araba altın ile iki günlük yola gitse mümkün mü idi ki bir kimsenin zararı erişe.”</span></p>
			<p class="a_Paragraf_E">Hoca Sadeddin Efendi ise onun kişiliğindeki asalete ve yüceliğe vurgu yapar:</p>
			<p class="alinti_E"><span class="italik_E">“Övülecek ahlakının sonu ve alkışlanacak tutumunun arkası yoktu. Güzel davranışları kucak dolusu keremi gibi çok idi. Adalet anlayışı öyle idi ki karıncayı incitmeye Süleyman’ın ülkesini değişmezdi. Mazlumların ahiyle bahtı aynasının karamasını istemezdi. Cömertliği öyle idi ki lütuflarını saymada hesabını yapan kalem hayrette kalırdı. O padişahın yiğitliği öyle idi ki Behram kendi adından sıkılır, İsfendiyar da öyküsünden utanırdı. Hangi ile bayrakları yönelse, ol uç zafer ve muştularıyla zafer ve sevinçlere, şenliklere uğrardı.”</span></p>
		</div>
	</body>
</html>