<html xmlns="http://www.w3.org/1999/xhtml">
	<head>
		<title>Buyuk_kartal-17</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Buyuk_kartal" xml:lang="tr-TR">
		<div class="Basic-Text-Frame">
			<p class="Baslik_1_E" id="_idParaDest-17">Karaman-Akkoyunlu İttifakına Karşı Osmanlı</p>
			<p class="ilk_harf"><span class="_idGenDropcap-1">V</span>enedik, Macaristan kralı Matthias Corvinus’tan umduğu desteği göremediği ve batıdaki savaşlarda istediği başarıları elde edemediği için Asya’daki müttefiklerini de harekete geçirdi. Karamanoğulları ile Akkoyunluların Anadolu tarafından saldırmalarıyla savaşta yeni bir cephe daha açılmış oldu.</p>
			<p class="a_Paragraf_E">İbrahim Bey’in ölümüyle başlayan taht kavgasında Akkoyunlu Uzun Hasan’ın desteğini alan İshak Bey, Karaman ülkesine hâkim olmuştu. Böylece Uzun Hasan, Orta Anadolu’da güçlenmekte olan Osmanlı nüfuzunu sarsmıştı. İshak Bey’in ölümünden istifadeyle Karaman tahtına yerleşen Pir Ahmed’in Akkoyunlular’a güvenerek Osmanlılardan bazı kalelerin iadesini istemesi üzerine Fatih, Anadolu’ya sefere karar verdi. Arnavutluk’ta İskender Bey’in o kış ölmesiyle bir nebze de olsa rahatlayan Fatih, barış görüşmeleri başlatarak hatta tavizler verebileceğini hissettirerek Venedik ve Macaristan’ı oyalama yoluna gitti.</p>
			<p class="a_Paragraf_E">1468’de Karaman topraklarına giren padişah, Manisa’dan çağırdığı Şehzade Mustafa’yı Konya tahtına oturtarak İstanbul’a döndü. Bu hamle ile Orta Anadolu’da büyük bir mücadeleyi göze almış oluyordu. Fatih’in İstanbul’a dönmesini ve 1470’te Eğriboz Seferi’nin açılmasını fırsat bilen Pir Ahmed Bey, karşı saldırıyla topraklarına geri döndü. 1471’de Osmanlılar, Karaman topraklarının tamamını hâkimiyet altına almak için kapsamlı bir harekâta giriştiler.</p>
			<p class="a_Paragraf_E">1471’de Uzun Hasan’ın dört elçisinin Venedik doçuyla, Osmanlılar aleyhinde imzaladıkları ittifak antlaşmasının planı şöyleydi: Haçlı donanması Akdeniz sahillerinden Karaman iline kuvvet sevk edecek, Uzun Hasan’ın birlikleri de bölgeye gelerek bunlara dâhil olacaktı. Karaman meselesi artık uluslararası bir meseleye dönüşmüştü. Gerçekten de 1472 yazından beri Venedik, Napoli, Rodos Papalık ve Kıbrıs gemilerinden oluşan bir Haçlı donanması Akdeniz sahillerinde dehşet saçmaktaydı. Antalya ve İzmir büyük ölçüde yakılıp yıkılmıştı. Bu donanma ile işbirliği yapan Karamanlılar, 1473 baharında bölgedeki kaleleri ele geçirdi. Ancak Fatih’in, kış mevsimine aldırmaksızın Rumeli akıncılarını derhal Sivas yöresine sevk etmesi ve baharda büyük ordusuyla Erzincan’a yürümesi, Akkoyunlu ordusunun Haçlı ordusuyla birleşmesini engelledi. Artık her şey Otlukbeli’ndeki savaşın neticesine bağlı gibi görünüyordu. Fatih açısından durum oldukça nazik bir hal almıştı.</p>
		</div>
	</body>
</html>