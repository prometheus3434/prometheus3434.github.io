<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <meta content="Word.Document" name="ProgId" />
  <meta content="Microsoft Word 12" name="Generator" />
  <meta content="Microsoft Word 12" name="Originator" />
  <link href="../Text/filelist.xml" rel="File-List" /><!--[if gte mso 9]><xml>
 <o:DocumentProperties>
  <o:Author>ibrahim</o:Author>
  <o:Description>Document was created by {applicationname}, version: {version}</o:Description>
  <o:LastAuthor>ibrahim</o:LastAuthor>
  <o:Revision>2</o:Revision>
  <o:TotalTime>114</o:TotalTime>
  <o:Created>2013-12-03T15:52:00Z</o:Created>
  <o:LastSaved>2013-12-03T15:52:00Z</o:LastSaved>
  <o:Pages>24</o:Pages>
  <o:Words>120849</o:Words>
  <o:Characters>688844</o:Characters>
  <o:Lines>5740</o:Lines>
  <o:Paragraphs>1616</o:Paragraphs>
  <o:CharactersWithSpaces>808077</o:CharactersWithSpaces>
  <o:Version>12.00</o:Version>
 </o:DocumentProperties>
</xml><![endif]-->
  <link href="../Misc/themedata.thmx" rel="themeData" />
  <link href="../Text/colorschememapping.xml" rel="colorSchemeMapping" /><!--[if gte mso 9]><xml>
 <w:WordDocument>
  <w:TrackMoves>false</w:TrackMoves>
  
  <w:HyphenationZone>21</w:HyphenationZone>
  
  <w:DrawingGridHorizontalSpacing>6 nk</w:DrawingGridHorizontalSpacing>
  <w:DrawingGridVerticalSpacing>6 nk</w:DrawingGridVerticalSpacing>
  <w:DisplayHorizontalDrawingGridEvery>0</w:DisplayHorizontalDrawingGridEvery>
  <w:DisplayVerticalDrawingGridEvery>3</w:DisplayVerticalDrawingGridEvery>
  
  <w:ValidateAgainstSchemas>false</w:ValidateAgainstSchemas>
  <w:SaveIfXMLInvalid>false</w:SaveIfXMLInvalid>
  <w:IgnoreMixedContent>false</w:IgnoreMixedContent>
  <w:AlwaysShowPlaceholderText>false</w:AlwaysShowPlaceholderText>
  
  
  <w:LidThemeOther>TR</w:LidThemeOther>
  <w:LidThemeAsian>X-NONE</w:LidThemeAsian>
  <w:LidThemeComplexScript>X-NONE</w:LidThemeComplexScript>
  
  <w:Compatibility>
   
   
   
   
   
   
   
   
   
   
   
   
   
   
   
   
   
   
   
   
   
   
  </w:Compatibility>
  <w:BrowserLevel>MicrosoftInternetExplorer4</w:BrowserLevel>
  <m:mathPr>
   
   
   
   
   
   
   
   
   
   
   
  </m:mathPr></w:WordDocument>
</xml><![endif]-->
  <!--[if gte mso 9]><xml>
 <w:LatentStyles DefLockedState="false" DefUnhideWhenUsed="true"
  DefSemiHidden="true" DefQFormat="false" DefPriority="99"
  LatentStyleCount="267">
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
 </w:LatentStyles>
</xml><![endif]-->
  <!--[if gte mso 10]>
<style>
 /* Style Definitions */
 table.MsoNormalTable
        {mso-style-name:"Normal Tablo";
        mso-tstyle-rowband-size:0;
        mso-tstyle-colband-size:0;
        mso-style-noshow:yes;
        mso-style-priority:99;
        mso-style-qformat:yes;
        mso-style-parent:"";
        mso-padding-alt:0cm 5.4pt 0cm 5.4pt;
        mso-para-margin:0cm;
        mso-para-margin-bottom:.0001pt;
        mso-pagination:widow-orphan;
        font-size:10.0pt;
        font-family:"Calibri","sans-serif";
        mso-bidi-font-family:"Times New Roman";}
</style>
<![endif]-->
  <!--[if gte mso 9]><xml>
 
</xml><![endif]-->
  <!--[if gte mso 9]><xml>
 <o:shapelayout v:ext="edit">
  
 </o:shapelayout></xml><![endif]-->

  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="Section">
    <h2 class="calibre3" id="calibre_toc_25"><span class="calibre4">- 4 - Ölülerin nehri. Gümüş Ejderha efsanesi.</span></h2>

    <p class="MsoNormal"><span class="calibre1">Gece soğuk ve sakindi. Fırtına bulutları, ayların ve yıldızların ışıklarını engellemişlerdi. Ne yağmur, ne de rüzgar; ama insanın içine sıkıntı veren bir bekleyiş vardı havada. Laurana bütün doğanın tetikte, ihtiyatlı ve korku içinde olduğunu farketti. Geride elfler, kendi minik korku ve nefretleri içinde kozaya girmiş uyuyorlardı. O kozalardan ne gibi korkunç ve kanatlı yaratıklar çıkacak diye merak etti kız.</span></p>

    <p class="MsoNormal"><span class="calibre1">Yolarkadaşlarının, elf nöbetçilerin yanından geçmesi zor olmamıştı. Theros'u tanıyan nöbetçiler, diğerleri etraflarındaki ağaçlar arasından süzülüp geçerken, durup onunla bir güzel muhabbet ettiler. Şafağın ilk soğuk ışıklarıyla nehre varmışlardı.</span></p>

    <p class="MsoNormal"><span class="calibre1">"Peki karşıya nasıl geçeceğiz?" diye sordu cüce, suya suratını asarak bakıp. "Her ne kadar kayıklara bayılmasam da yüzmekten hiç hoşlanmam."</span></p>

    <p class="MsoNormal"><span class="calibre1">"Bu bir sorun olmaz." Theros, Laurana'ya dönerek, "Minik arkadaşına sor," dedi, Silvara'yı başıyla işaret ederek.</span></p>

    <p class="MsoNormal"><span class="calibre1">Şaşıran Laurana, diğerleri gibi Yabani Elf'e baktı. Üzerinde bu kadar çok göz olmasından sıkılan Silvara, kıpkırmızı kesilerek başını önüne eğdi. "Kargai Saragon haklı," diye mırıldandı. "Burada, ağaçların gölgesinde bekleyin."</span></p>

    <p class="MsoNormal"><span class="calibre1">Onları bırakarak, seyretmesi bile insanı büyüleyen, vahşi ve özgür bir zerafet ile nehir kıyısına koştu. Laurana, özellikle Gilthanas'ın gözlerinin Yabani Elf üzerinde oynaştığını fark etmişti.</span></p>

    <p class="MsoNormal"><span class="calibre1">Silvara parmaklarını dudaklarına götürerek bir kuş gibi öttü. Biraz bekledikten sonra sesi üç kez tekrarladı. Birkaç dakika içinde, onun seslenişine, nehrin diğer yakasından bir cevap yankılandı.</span></p>

    <p class="MsoNormal"><span class="calibre1">Tatmin olan Silvara gruba döndü. Laurana, Silvara, Theros'a konuşsa bile gözlerinin Gilthanas'a kaydığını fark etti. Gilthanas'ın kendisini izlediğini görünce kızararak bakışlarını aceleyle Theros'a çevirmişti.</span></p>

    <p class="MsoNormal"><span class="calibre1">"Kargai Sagaron," dedi aceleyle, "halkım geliyor, ama onları karşılayıp açıklamada bulunmak için yanımda olman lazım." Silvara'nın mavi gözleri –Laurana sabah ışığında açık açık görebiliyordu– Sturm ile Derek'e kaymıştı. Yabani Elf başını hafifçe salladı. "Bu insanları veya bu elfleri topraklarımıza getirdiğime pek memnun olmayacaklardır korkarım," dedi Laurana ve Gilthanas'a özür dilercesine bakarak.</span></p>

    <p class="MsoNormal"><span class="calibre1">"Ben onlarla konuşurum," dedi Theros. Gözleriyle gölü tarayan Theros işaret etti. "İşte geliyorlar."</span></p>

    <p class="MsoNormal"><span class="calibre1">Laurana gök grisi nehir üzerinden kayan iki kara şekil gördü. Kaganestiler burada aralıksız nöbetçi tutuyorlar herhalde diye düşündü. Silvara'nın seslenişini tanımışlardı. Bir kölenin bu kadar özgürlüğü olması...garipti. Eğer kaçmak bu kadar kolay idiyse, neden Silvara, Silvanestiler arasındaydı? Bu hiç de akla mantığa uymuyordu... tabi eğer amacı kaçmak değil idiyse o başka.</span></p>

    <p class="MsoNormal"><span class="calibre1">" 'Kargai Sargaron' ne demek?" diye sordu Theros'a birden bire. "Gümüş Kollu Adam," diye cevap verdi Theros gülümseyerek. "Sana güveniyorlar anlaşılan."</span></p>

    <p class="MsoNormal"><span class="calibre1">"Evet. Zamanımın büyük bir bölümünü dolaşarak geçirdiğimi söylemiştim sana. Bu pek doğru sayılmazdı. Zamanımın çoğunu Silvara'nın halkı arasında geçiriyordum." Demircinin kara yüzü kaşlarını çatınca kırış kırış oldu. "Saygısızlık saymayın elf leydi ama halkınızın bu yabanilere ne büyük zorluklar yaşattıklarını tahmin edemezsiniz: Av hayvanlarını vuruyorlar veya hayvanları kaçırtıyorlar; gençleri altın, gümüş ve çelikle esir ediyorlar." Theros hiddetle iç geçirdi. "Ben elimden geleni yaptım. Onlara avlansınlar diye silah ve alet yapmaları için demiri işlemesini gösterdim. Fakat kış hem uzun, hem de zorlu olacak korkarım. Daha şimdiden avlar azaldı. Eğer iş elf akrabalarını açlıktan veya bizzat öldürmeye varırsa..."</span></p>

    <p class="MsoNormal"><span class="calibre1">"Belki kalsaydım," diye mırıldandı Laurana, "yardımım olurdu..." Sonra bu sözlerinin çok saçma olduğunu fark etti. Ne yapabilirdi ki? Kendi halkı tarafından kabul görmüyordu bile!</span></p>

    <p class="MsoNormal"><span class="calibre1">"Aynı anda heryerde olamazsın," dedi Sturm. "Elfler kendi sorunlarını kendileri çözmeli Laurana. Sen doğru olanı yapıyorsun."</span></p>

    <p class="MsoNormal"><span class="calibre1">"Biliyorum," dedi kız içini çekerek. Başını çevirip arkasına, Qualinesti kampına doğru baktı. "Ben de aynı onlar gibiydim Sturm," dedi ürepererek. "O güzelim minik dünya o kadar uzun zamandır etrafımda dönüyordu ki, kendimi evrenin merkezi zannetmeye başlamıştım. Tanis'in peşinden koşmamın nedeni, kendimi ona sevdirebileceğimden emin olmamdı. Neden sevmesindi? Ondan başka herkes seviyordu. Sonra dünyanın etrafımda dönmediğini fark ettim. Dünya beni umursamıyordu bile! Çekilen eziyetleri, ölümü gördüm. Öldürmek zorunda kaldım" – ellerine baktı– "yoksa ölecektim. Gerçek aşkı gördüm. Nehiryeli ve Altınay'ınki gibi bir aşkı; herşeyi –hatta yaşamın kendisini bile– feda etmeye hazır bir aşkı. Kendimi çok küçük, çok ufak hissettim. Şimdi halkım benim gözümde böyle. Küçük, ufak. Onların mükemmel olduklarını düşünürdüm, ama artık Tanis'in nasıl hissettiğini...ve neden gittiğini biliyorum."</span></p>

    <p class="MsoNormal"><span class="calibre1">Kaganesti kayıkları kıyıya varmışlardı. Silvara ile Theros, kürekleri çeken elflerle konuşmak için onlara doğru yürüdü. Theros'tan bir işaretle yolarkadaşları gölgeler arasından çıkarak Kaganestiler onları görebilsin diye –elleri silahlarından oldukça uzakta– kıyıda durdular. İlk başta herşey ümitsiz görünüyordu. Elfler, Laurana'nın anlamakta zorluk çektiği o garip ve kaba elfçeleriyle konuştular. Belli ki grupla ilgilenmeyi hepten reddetmişlerdi.</span></p>

    <p class="MsoNormal"><span class="calibre1">Sonra arkalarındaki ormandan boru sesleri yükseldi. Gilthanas ve Laurana telaşla birbirlerine baktılar. Arkasına bakan Theros, gümüş parmağını aceleyle gruba doğru uzattı, sonra böğrüne vurdu – belli ki yolarkadaşlarına kefil oluyordu. Borular yeniden öttü. Silvara kendi ricalarını ekledi. Sonunda Kaganestiler, belirgin bir isteksizlikle de olsa kabul etti.</span></p>

    <p class="MsoNormal"><span class="calibre1">Yol arakadaşları suya doğru aceleyle seyirttiler; hepsi, artık yokluklarının ortaya çıktığının ve takibin başladığının farkındaydı. Birer birer dikkatle içi boşaltılmış ağaç gövdelerinden başka bir şey olmayan kayıklara bindiler. Homurdanarak kendini yere atıp başını sallayan ve cüce dilinde mırıldanan Flint hariç hepsi. Sturm endişeyle onu izliyor, cücenin kayığa adımını dahi atmayı reddettiği Kristalmil gölünde olanların tekrarlanmasından endişe duyuyordu. Fakat sonunda, homurdanan cüceyi asılarak, çekerek ayağa kaldıran Tasslehoff olmuştu.</span></p>

    <p class="MsoNormal"><span class="calibre1">"Daha seni bir gemici yapacak vaktimiz var," dedi kender neşeyle Flint'i sırtından hoopakı ile dürterek.</span></p>

    <p class="MsoNormal"><span class="calibre1">"Yapamayacaksınız! Ve o şeyi bana batırmaktan da vaz geç!" diye hırladı cüce. Suyun kenarına gidince durdu, sinirli sinirli bir parça tahtayla oynamaya başladı. Tas kayığın içine hoplayıp elini uzatarak heyecanla beklemeye başlaldı.</span></p>

    <p class="MsoNormal"><span class="calibre1">"Utandır onu Flint, kayığa atla!" diye emretti Theros.</span></p>

    <p class="MsoNormal"><span class="calibre1">"Bana tek bir şey söyle," dedi cüce yutkunarak. "Neden ona 'Ölülerin Nehri' diyorlar?"</span></p>

    <p class="MsoNormal"><span class="calibre1">"Yakında görürsün," diye homurdandı Theros. Güçlü kara elini uzatarak cüceyi kıyıdan kaldırdı ve bir çuval patatesmiş gibi kayığın içindeki oturulacak yere attı. "İtin," dedi demirci, söze ihtiyacı olmayan Yabani Elfler'e. Tahta kürekleri daha şimdiden suyun derinlerine batmaya başlamıştı bile.</span></p>

    <p class="MsoNormal"><span class="calibre1">Ahşap kayık akıntıyı yakalayarak hızla batıya, nehrin aşağısına gitmeye başladı. Ağaçlarla örtülmüş kıyılar uçup gidiyordu; yolarkadaşları kayıklarda, yüzlerine rüzgar çarpıp nefeslerini keserken bir araya sokuluyorlardı. Qualinesti'nin yurt edindiği güney kıyılarında hiç hayat belirtisi görmüyorlardı. Fakat Laurana'nın gözüne, kuzey kıyısında gölge gibi, oradan oraya fırlayan, ağaçların arasına girip çıkarak saklanan şekiller takıldı. O zaman Kaganestiler'in göründükleri kadar saf olmadıklarını anladı – kuzenlerini yakından izliyorlardı. Kaganesti arasından köle olarak yaşayanların gerçekte kaç tanesinin ajan olduğunu merak etti. Gözleri Silvara'ya kaydı.</span></p>

    <p class="MsoNormal"><span class="calibre1">Akıntı onları hızla iki nehrin birleştiği bir çatala doğru götürdü. Biri kuzeyden akıyordu, diğeri –onların üzerinde gittikleri nehir– doğudan gelip birleşiyordu. Her ikisi de tek geniş bir nehirde birleşiyor, güneye, denize doğru akıyordu. Theros aniden işaret etti.</span></p>

    <p class="MsoNormal"><span class="calibre1">"İşte cüce, cevabın şurada," dedi ciddiyetle.</span></p>

    <p class="MsoNormal"><span class="calibre1">Nehrin kuzeyden gelen kolundan aşağıya başka bir kayık geliyordu. İlk önce kayığın demir attığı yerden kurtulmuş olduğunu düşündüler, çünkü içinde kimse yoktu. Sonra suya, boş olmayacak kadar çok batmış olduğunu fark ettiler. Yabani Elfler kayıklarını yavaşlatarak sığ sulara doğru sürdüler ve başlarını sessiz bir saygıyla eğerek kayıklarını sabit tuttular.</span></p>

    <p class="MsoNormal"><span class="calibre1">O zaman Laurana anladı.</span></p>

    <p class="MsoNormal"><span class="calibre1">"Bir cenaze kayığı," diye mırıldandı.</span></p>

    <p class="MsoNormal"><span class="calibre1">"Öyle," dedi Theros hüzünlü gözlerle seyrederken. Kayık sûrüklenip geçerken, akıntı nedeniyle yakına doğru geldi. Kayığın içersinde genç bir Yabani Elf'in cesedini görebiliyorlardı; kaba deri zırhına bakılacak olursa bir savaşçıydı. Göğsünde kavuşmuş duran ellerinin soğuk parmakları arasında demir bir kılıç tutuyordu, Yanında bir yay ve oklarla dolu bir sadak vardı. Bir daha hiç uyanmayacağı huzur dolu bir uykuyla kapanmıştı gözleri.</span></p>

    <p class="MsoNormal"><span class="calibre1">"Artık neden buraya Thon-Tsalarian, Ölülerin Nehri dendiğini anladınız," dedi Silvara alçak, ezgisel bir sesle. "Yüzyıllar boyunca halkım ölülerini, doğmuş olduğumuz denize geri verdi. Halkımın bu kadim geleneği, Kaganestiler ile kuzenlerimiz arasında acı bir çekişme nedeni oldu." Gözleri Gilthanas'a kaydı. "Sizin halkınız bunun nehre bir hürmetsizlik olduğunu düşünüyor. Bizi zorlayıp durdurmaya çalışıyorlar."</span></p>

    <p class="MsoNormal"><span class="calibre1">"Günün birinde nehirden aşağıya giden, göğsünde bir Kaganesti oku bulunan Qualinesti veya Silvanesti olacak," diye kehanette bulundu Theros. "Ve sonra da savaş çıkacak."</span></p>

    <p class="MsoNormal"><span class="calibre1">"Bence bütün elflerin uğraşmak zorunda kalacakları çok daha tehlikeli bir düşmanları olacak," dedi Sturm başını sallayarak. "Bakın!" İşaret etti.</span></p>

    <p class="MsoNormal"><span class="calibre1">Ölü savaşçının ayak ucunda bir kalkan, dövüşmekte olduğu düşmanının kalkanı duruyordu. Yamrulup yumrulmuş kalkanın üzerindeki kötü sembolü tanıyan Laurana derin bir iç çekti.</span></p>

    <p class="MsoNormal"><span class="calibre1">"Ejderanlar!"</span></p>

    <p class="MsoNormal"><span class="calibre1">Thon-Tsalarian'dan yukarı yapılan yolculuk hem uzun hem de güçtü çünkü nehir hem hızlı hem de güçlü akıyordu. Tas bile kürek çekimine yardım etmek zorunda kalmış ama derhal küreği suda kaybetmiş ve alayım derken neredeyse kafa üstü suya düşmüştü. Tas'ı kemerinden yakalayan Derek, Kaganestiler el işaretiyle Tas biraz daha sorun yaratırsa, onu kendileri suya atacaklarını anlatırken, tekrar kayığa çekti.</span></p>

    <p class="MsoNormal"><span class="calibre1">Tasslehoff kısa bir süre sonra sıkılarak, zıplayan bir balık görme umuduyla kayığın yanından bakınmaya başladı.</span></p>

    <p class="MsoNormal"><span class="calibre1">"Allah allah ne garip!" dedi kender aniden. Uzanarak minik elini suya daldırdı. "Bakın," dedi heyecanla. Eli ince bir gümüş katmanıyla kaplanmış, sabahın erken ışınlarında pırıl pırıl parlıyordu. "Su parıldıyor! Baksana Flint," diye seslendi diğer kayıktaki cüceye. "Suya bak..."</span></p>

    <p class="MsoNormal"><span class="calibre1">"Bakmayacağım," dedi cüce takırdayan dişleri arasından. Flint ciddi bir yüzle kürek çekiyordu ama bunun bir faydası olup olmadığı şüphe götürürdü. İnatla suya bakmayı reddetti ve sonuç olarak da diğerlerine ayak uyduramaz oldu.</span></p>

    <p class="MsoNormal"><span class="calibre1">"Haklısın Kenderken," dedi Silvara gülümseyerek. "Aslında Silvanestiler nehre Gümüş Yol anlamına gelen Thon-Sargon ismini verdiler. Buraya bu kadar kasvetli bir günde gelmeniz çok acı. Gümüş ay dolunay olduğunda nehir erimiş gümüşe döner ve gerçekten de çok güzeldir."</span></p>

    <p class="MsoNormal"><span class="calibre1">"Neden? Bunun nedeni nedir?" diye sordu kender, parıldayan elini büyük bir zevkle seyrederken.</span></p>

    <p class="MsoNormal"><span class="calibre1">"Kimse tam olarak bilmiyor, ama halkım arasında bir efsane vardır..." Silvara birden bire sustu, yüzü kızarmıştı.</span></p>

    <p class="MsoNormal"><span class="calibre1">"Ne efsanesi?" diye sordu Gilthanas. Elf lordu kayığın burnunda bulunan Silvara'ya yüzü dönük olarak oturuyordu. İşinden çok Silvara'nın yüzüyle ilgilenen Gilthanas'ın kürek çekmesi de Flint'inkinden pek farklı sayılmazdı. Silvara ne zaman başını kaldırıp baksa, oğlanın kendisine baktığını görüyordu. Saatler ilerledikçe kızın daha çok aklı karışıyor ve eli ayağı biribirine dolanıyordu.</span></p>

    <p class="MsoNormal"><span class="calibre1">"İlginizi çekmeyeceği kesin," dedi, Gilthanas'ın bakışlarından kaçınmaya çalışarak gümüş grisi suya bakarken. "Bu Huma hakkında bir çocuk öyküsü..."</span></p>

    <p class="MsoNormal"><span class="calibre1">"Huma!" dedi hızlı ve güçlü kürek çekişleri hem elf hem de cücenin beceriksizliğini kapatan Sturm, Gilthanas'ın arkasında oturduğu yerden doğrularak. "Bize Huma'nın efsanesini anlat Yabani Elf."</span></p>

    <p class="MsoNormal"><span class="calibre1">"Evet, bize efsaneni anlat," diye tekrar etti Gilthanas gülümseyerek.</span></p>

    <p class="MsoNormal"><span class="calibre1">"Pekala," dedi kız kızararak. Boğazını temizleyip başladı. "Kaganesti'ye göre korkunç ejderha savaşlarının son günlerinde Huma, insanlar için yardım bulabilmek amacıyla topraklar üzerinde geziniyordu. Fakat hüzünle, ejderhaların neden olduğu bu perişanlık ve yıkımı durdumak konusunda, bir gücü olmadığını fark etmişti. Bir cevap bulmak için tanrılara yakarmıştı." Silvara, ciddiyetle başını evet anlamında sallayan Sturm'e baktı.</span></p>

    <p class="MsoNormal"><span class="calibre1">"Doğru," dedi şövalye. "Ve Paladine dualarına karşılık vererek ona Ak Geyik'i yollamıştı. Ama geyiğin onu nereye götürdüğünü kimse bilmiyor."</span></p>

    <p class="MsoNormal"><span class="calibre1">"Benim halkım biliyor," dedi Silvara yavaşça, "çünkü Geyik Huma'yı birçok sınav ve tehlikeden sonra buraya, Ergoth topraklarına getirmiş. Koruda onun acılarını hafifleten bir kadınla karşılaşmış, güzel ve erdem sahibi bir kadınla. Huma kadına, kadın da Huma'ya aşık olmuş. Fakat kadın Huma'nın sevgi yeminlerini aylarca reddetmiş. Sonunda, içinde yanan ateşi inkâr edemeyen kadın, Huma'nın aşkına karşılık vermiş. Mutlulukları, korkunç karanlık bir gecede beliren gümüş mehtap gibiymiş."</span></p>

    <p class="MsoNormal"><span class="calibre1">Silvara bir an sessizleşti, gözleri uzaklara dalmıştı. Farkında bile olmadan, ayaklarının dibinde ejderha küresini örten kaba pelerinin kumaşına dokunmak için uzandı.</span></p>

    <p class="MsoNormal"><span class="calibre1">"Devam etsene," diye ısrar etti Gilthanas. Elf lordu kürek çekiyormuş gibi yapmayı bile bırakarak, Silvara'nın güzel gözleriyle ve ezgisel sesiyle büyülenmiş, kıpırdanmadan oturuyordu.</span></p>

    <p class="MsoNormal"><span class="calibre1">Silvara içini çekti. Kumaşı ellerinden bırakarak su üzerinden gölgeli ormanlara doğru baktı. "Mutlulukları çok kısa olmuş," dedi yavaşça. "Çünkü kadının korkunç bir sırrı varmış – bir insan değil, bir ejderha olarak doğmuşmuş. Sadece büyüsü sayesinde bir kadın gibi görünüyormuş. Ama Huma'ya daha fazla yalan söyleyemezmiş. Onu çok fazla seviyormuş. Bir gece korka korka gerçek haliyle – yani gümüş bir ejderha suretiyle onun önüne çıkarak Huma'ya ne olduğunu açıklamış, Huma'nın ondan nefret etmesini, hatta onu öldürmesini umuyormuş, çünkü acısı o kadar büyükmüş ki, yaşamak bile istemiyormuş. Fakat önünde duran parlak ve muhteşem yaratığa bakan şövalye, ejderhanın gözünde, sevdiği kadının o soylu ruhunu görmüş. Büyüsü onu yeniden kadın suretine büründürmüş ve Paladin'e ona sonsuza kadar bir kadın sureti vermesi için yakarmış. Kadın da, bu dünyada Huma ile birlikte yaşayabilmek için büyü gücünden ve ejderhaların sahip oldukları uzun ömürden vaz geçmek istemiş."</span></p>

    <p class="MsoNormal"><span class="calibre1">Silvara yüzünde büyük bir acı ifadesiyle gözlerini kapadı. Onu izlemekte olan Gilthanas, neden onun bu efsaneden bu kadar etkilendiğini merak etti. Uzanarak kızın eline dokundu. Yabani bir hayvan gibi ürken kız o kadar ani bir şekilde geri çekildi ki, kayık sallandı.</span></p>

    <p class="MsoNormal"><span class="calibre1">"Özür dilerim," dedi Gilthanas. "Seni korkutmak istememiştim. Ne oldu? Paladine'in cevabı neymiş?"</span></p>

    <p class="MsoNormal"><span class="calibre1">Silvara derin bir nefes aldı. "Paladine onun duasını kabul etmiş – korkunç bir koşulda. Her ikisine de geleceği göstermiş. Eğer kadın bir ejderha olarak kalırsa, kötü ejderhaları yenmeleri için Huma ile ona Ejderhamızrağı verilecekmiş. Eğer ölümlü olursa, Huma ile birlikte karı koca olarak yaşayacaklar ama kötü ejderhalar sonsuza kadar topraklar üzerinde kalacakmış. Huma herşeyinden –şövalyelik payesinden, şerefinden– kadın için feragat edeceğini söylemiş. Fakat kadın, daha o konuşurken, adamın gözlerindeki ferin sönmeye başladığını görmüş ve ağlayarak, vermesi gereken cevabı anlamış. Kötü ejderhaların dünyada kalmalarına izin verilmemeliymiş. Gümüş nehrin, Ejderhamızrağı'nı bulmak için ayrılan Huma'nın peşinden ağlayan ejderhanın göz yaşlarından oluştuğu söylenir."</span></p>

    <p class="MsoNormal"><span class="calibre1">"Güzel bir öykü. Azıcık hüzünlü," dedi Tasslehoff esneyerek. "Bizim Huma geri gelmiş mi? Öykünün sonu mutlu mu bitmiş?"</span></p>

    <p class="MsoNormal"><span class="calibre1">"Huma'nın öyküsü mutlu bitmez," dedi Sturm kendere kaşlarını çatarak. "Savaş alanında bütün şerefiyle ölmüştür, kendisi ölümcül bir yara aldığı halde ejderhaların liderini öldürerek. Gerçi duyduğum kadarıyla," diye ekledi şövalye düşünceli düşünceli, "sonra Gümüş Ejderha üzerinde savaşa gitmiş."</span></p>

    <p class="MsoNormal"><span class="calibre1">"Biz de Buzduvarı'nda gümüş bir ejderha üzerinde bir şövalye gördük," dedi Tas parlak bir fikirle. "O Sturm'e şeyi vermiş..."</span></p>

    <p class="MsoNormal"><span class="calibre1">Şövalye kenderin sırtını hızla dürttü. Çok geç kalmıştı, Tas bunun bir sır olarak kalacağını sonradan hatırlamıştı.</span></p>

    <p class="MsoNormal"><span class="calibre1">"Ben Gümüş Ejderha'yı bilmiyorum," dedi Silvara omuzlarını silkerek. "Halkım Huma hakkında çok az şey bilir. Sonuç olarak o bir insandı. Bu efsaneyi anlatmalarının nedeni her halde bu kadar çok sevdikleri, ölülerini alıp giden bu nehir hakkında olduğu içindir."</span></p>

    <p class="MsoNormal"><span class="calibre1">Tam bu noktada Kaganestiler'den biri Gilthanas'ı işaret ederek Silvara'ya sert sert birşeyler söyledi. Gilthanas, bir şey anlamadan Silvara'ya baktı. Elf kızı gülümsedi. "Senin kürek bile çekemeyecek kadar soylu bir lord olup olmadığını soruyor – çünkü öyleysensiz soylu efendinin yüzmesini rica edeceklermiş."</span></p>

    <p class="MsoNormal"><span class="calibre1">Gilthanas, yüzü kızararak kıza baktı. Aceleyle küreğini alarak işe koyuldu.</span></p>

    <p class="MsoNormal"><span class="calibre1">Bütün uğraşlarına rağmen –hatta gün sonunda Tasslehoff bile yeniden kürek çekmeye başlamıştı– nehir yukarı yapılan yolculuk hem yavaş, hem de külfetliydi. Karaya yaklaştıklarında, kasları, zorlanmaktan acımaya başlamış, elleri kanamış, su toplamıştı. Bütün yapabildikleri kayıkları kıyıya çekerek gizlemelerine yardım etmekti.</span></p>

    <p class="MsoNormal"><span class="calibre1">"Sence bizi izleyenleri atlatabildik mi?" diye sordu Laurana Theros'a yorgun argın.</span></p>

    <p class="MsoNormal"><span class="calibre1">"Bu, sorunun cevabı sayılabilir mi?" Adam nehir aşağısında bir yeri işaret etti.</span></p>

    <p class="MsoNormal"><span class="calibre1">Koyulaşmakta olan alacakaranlıkta, Laurana su üzerinde belli belirsiz birkaç kara şekil seçmişti. Hâlâ nehir aşağı, uzakta bir yerlerdeydiler ama Laurana o akşam yolarkadaşlarının pek rahat olmayacağını açık açık anlamıştı. Öte yandan Kaganestiler'den biri nehrin aşağısını işaret ederek Theros'a konuştu. Koca demirci başıyla onayladı.</span></p>

    <p class="MsoNormal"><span class="calibre1">"Endişelenmeyin. Sabaha kadar emniyetteyiz. Onların da karaya çıkmak zorunda olduklarını söylüyor. Kimse nehirde gece yolculuk yapmaya cesaret edemezmiş. Kaganestiler bile; üstelik onlar bütün dönemeçleri ve su altındaki kökleri biliyorlar. Burada, nehrin yakınında kamp yapacaklarını söylüyor. Gece ormanda garip yaratıklar dolaşıyormuş – kertenkele başlı insanlar. Yarın gündüz, su yoluyla mümkün olduğu kadar ilerleyeceğiz ve sonra karaya çıkacağız."</span></p>

    <p class="MsoNormal"><span class="calibre1">"Sor bakalım, eğer onların topraklarına girersek, onlar Qualinestiler'in bizi izlemelerine engel olurlar mı," dedi Sturm, Theros'a.</span></p>

    <p class="MsoNormal"><span class="calibre1">Theros, Kaganesti elfine dönerek elf dilini kabaca, ama anlaşılacak şekilde konuştu. Kaganesti elfi başını hayır anlamında salladı. Vahşi, yırtıcı görünüşlü bir yaratıktı. Laurana halkının nasıl oldu da onları hayvanlardan bir gömlek üstün yaratıklar olarak gördüğünü anlıyabiliyordu. Yüzü, insan atalarına ait hafif izler taşıyordu. Sakalı olmasa da –elf kanı Kaganesti kanında buna müsade etmeyecek kadar saf akıyordu– elf, Laurana'ya net bir biçimde hızlı hızlı ve kesin konuşma tarzı, güçlü ve kaslı yapısı ve belirgin jestleriyle Tanis'i hatırlatmıştı. Hatıralara dalan kız yüzünü çevirdi.</span></p>

    <p class="MsoNormal"><span class="calibre1">Theros tercüme etti. "Qualinestiler'in protokole uyarak, sizi aramak amacıyla Kaganesti topraklarına girebilmek için yaşlılardan izin isteyeceklerini söylüyor. Yaşlılar büyük bir ihtimalle izni verecekler, hatta belki yardım bile önereceklerdir. Onlar da, Güney Ergoth'da insan istemiyorlar, en az kuzenleri kadar. Aslında," diye ekledi Theros yavaşça, "kendisinin ve arkadaşlarının size yardım etmelerinin yegane nedeninin benim eskiden onlara yaptığıma bir karşılık vermek ve Silvara'ya yardım etmek olduğunu kesin bir dille belirttiler."</span></p>

    <p class="MsoNormal"><span class="calibre1">Laurana'nın bakışları kıza kaymıştı. Silvara nehir kıyısında durmuş, Gilthanas ile konuşuyordu.</span></p>

    <p class="MsoNormal"><span class="calibre1">Theros, Laurana'nın yüzünün asıldığını gördü. Yabani Elf'e ve elf lorduna bakarak kızın aklından geçenleri tahmin etti. "Söylentilere göre arkadaşım yarımelf Tanis'in sevgilisi olmak için evden kaçan birinin yüzünde kıskançlık izleri görmek hayret verici," diye belirtti Theros. "Senin, halkından farklı olduğunu zannediyordum Laurana."</span></p>

    <p class="MsoNormal"><span class="calibre1">"Ondan değil!" dedi kız sertçe, teninin yandığını hissederek. "Ben Tanis'in aşığı değilim. Bunun birşeyi değiştireceğinden değil. Sadece o kıza güvenemiyorum. Şey...bize yardım etmeye çok gönüllü ve bu pek normal gelmiyor."</span></p>

    <p class="MsoNormal"><span class="calibre1">"Ağabeyinin bununla bir ilgisi olabilir."</span></p>

    <p class="MsoNormal"><span class="calibre1">"O bir elf lordu..." diye başladı Laurana hiddetle. Sonra, ne söylemek üzere olduğunu fark ederek sustu. "Silvara hakkında ne biliyorsun?" diye sordu onun yerine.</span></p>

    <p class="MsoNormal"><span class="calibre1">"Az," diye cevap verdi Theros, Laurana'ya kızı anlamsız bir biçimde hiddetlendiren hüzünlü bir ifadeyle baktı. "Onun, halkı arasında çok saygı gördüğünü ve sevildiğini biliyorum, özellikle de şifacılığı yüzünden."</span></p>

    <p class="MsoNormal"><span class="calibre1">"Ya ajanlığı?" diye sordu Laurana serinkanlılıkla.</span></p>

    <p class="MsoNormal"><span class="calibre1">"Bu insanlar varlıklarını sürdürebilmek için savaşıyorlar. Yapmaları gerekeni yapıyorlar," dedi Theros sert bir ifadeyle. "Sahilde hoş bir konuşma yapmıştın Laurana. Neredeyse sana inanacaktım."</span></p>

    <p class="MsoNormal"><span class="calibre1">Demirci, kayıkları gizlemekte olan Kaganestiler'e yardım etmeye gitti. Kızmış ve utanmış olan Laurana sıkıntıyla dudaklarını ısırdı. Theros haklı mıydı? Yoksa Gilthanas'ın ilgisi onu kıskandırmış mıydı? Silvara'nın ona münasip olmadığını mı düşünüyordu? Gilthanas Tanis'i hep öyle değerlendirmişti belli ki. Bu farklı mıydı?</span></p>

    <p class="MsoNormal"><span class="calibre1">Hislerini dinle, demişti Raistlin ona. Bu tamamdı da önce hislerini kendi anlaması gerekirdi! Tanis'e olan sevgisi ona birşeyler öğretmemiş miydi?</span></p>

    <p class="MsoNormal"><span class="calibre1">Silvara.</span></p>

    <p class="MsoNormal"><span class="calibre1">Evet, diye bir karara vardı Laurana sonunda, kafasındakileri netleştirerek. Theros'a, söylediği şeyleri kastetmişti. Eğer Silvara'da güvenmediği bir şey varsa bunun Gilthanas'ın kıza ilgi duymasıyla bir ilgisi yoktu. Bu açıklanamaz birşeydi. Laurana Theros'un kendisini yanlış anlamış olmasına üzüldü ama Raistlin'in sözünü dinleyecek, kendi hislerine güvenecekti.</span></p>

    <p class="MsoNormal"><span class="calibre1">Gözünü Silvara'dan ayırmayacaktı.</span></p>
  </div>
</body>
</html>
