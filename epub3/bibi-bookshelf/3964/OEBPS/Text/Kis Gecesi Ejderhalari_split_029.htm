<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <meta content="Word.Document" name="ProgId" />
  <meta content="Microsoft Word 12" name="Generator" />
  <meta content="Microsoft Word 12" name="Originator" />
  <link href="../Text/filelist.xml" rel="File-List" /><!--[if gte mso 9]><xml>
 <o:DocumentProperties>
  <o:Author>ibrahim</o:Author>
  <o:Description>Document was created by {applicationname}, version: {version}</o:Description>
  <o:LastAuthor>ibrahim</o:LastAuthor>
  <o:Revision>2</o:Revision>
  <o:TotalTime>114</o:TotalTime>
  <o:Created>2013-12-03T15:52:00Z</o:Created>
  <o:LastSaved>2013-12-03T15:52:00Z</o:LastSaved>
  <o:Pages>24</o:Pages>
  <o:Words>120849</o:Words>
  <o:Characters>688844</o:Characters>
  <o:Lines>5740</o:Lines>
  <o:Paragraphs>1616</o:Paragraphs>
  <o:CharactersWithSpaces>808077</o:CharactersWithSpaces>
  <o:Version>12.00</o:Version>
 </o:DocumentProperties>
</xml><![endif]-->
  <link href="../Misc/themedata.thmx" rel="themeData" />
  <link href="../Text/colorschememapping.xml" rel="colorSchemeMapping" /><!--[if gte mso 9]><xml>
 <w:WordDocument>
  <w:TrackMoves>false</w:TrackMoves>
  
  <w:HyphenationZone>21</w:HyphenationZone>
  
  <w:DrawingGridHorizontalSpacing>6 nk</w:DrawingGridHorizontalSpacing>
  <w:DrawingGridVerticalSpacing>6 nk</w:DrawingGridVerticalSpacing>
  <w:DisplayHorizontalDrawingGridEvery>0</w:DisplayHorizontalDrawingGridEvery>
  <w:DisplayVerticalDrawingGridEvery>3</w:DisplayVerticalDrawingGridEvery>
  
  <w:ValidateAgainstSchemas>false</w:ValidateAgainstSchemas>
  <w:SaveIfXMLInvalid>false</w:SaveIfXMLInvalid>
  <w:IgnoreMixedContent>false</w:IgnoreMixedContent>
  <w:AlwaysShowPlaceholderText>false</w:AlwaysShowPlaceholderText>
  
  
  <w:LidThemeOther>TR</w:LidThemeOther>
  <w:LidThemeAsian>X-NONE</w:LidThemeAsian>
  <w:LidThemeComplexScript>X-NONE</w:LidThemeComplexScript>
  
  <w:Compatibility>
   
   
   
   
   
   
   
   
   
   
   
   
   
   
   
   
   
   
   
   
   
   
  </w:Compatibility>
  <w:BrowserLevel>MicrosoftInternetExplorer4</w:BrowserLevel>
  <m:mathPr>
   
   
   
   
   
   
   
   
   
   
   
  </m:mathPr></w:WordDocument>
</xml><![endif]-->
  <!--[if gte mso 9]><xml>
 <w:LatentStyles DefLockedState="false" DefUnhideWhenUsed="true"
  DefSemiHidden="true" DefQFormat="false" DefPriority="99"
  LatentStyleCount="267">
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
 </w:LatentStyles>
</xml><![endif]-->
  <!--[if gte mso 10]>
<style>
 /* Style Definitions */
 table.MsoNormalTable
        {mso-style-name:"Normal Tablo";
        mso-tstyle-rowband-size:0;
        mso-tstyle-colband-size:0;
        mso-style-noshow:yes;
        mso-style-priority:99;
        mso-style-qformat:yes;
        mso-style-parent:"";
        mso-padding-alt:0cm 5.4pt 0cm 5.4pt;
        mso-para-margin:0cm;
        mso-para-margin-bottom:.0001pt;
        mso-pagination:widow-orphan;
        font-size:10.0pt;
        font-family:"Calibri","sans-serif";
        mso-bidi-font-family:"Times New Roman";}
</style>
<![endif]-->
  <!--[if gte mso 9]><xml>
 
</xml><![endif]-->
  <!--[if gte mso 9]><xml>
 <o:shapelayout v:ext="edit">
  
 </o:shapelayout></xml><![endif]-->

  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="Section">
    <h2 class="calibre3" id="calibre_toc_33"><span class="calibre4">- 2 - Şövalye Duruşmaları</span></h2>

    <p class="MsoNormal"><span class="calibre1">Ve son olarak," dedi Derek, alçak ve ölçülü bir sesle "Sturm Brightblade'i düşman karşısında korkaklıkla suçluyorum.”</span></p>

    <p class="MsoNormal"><span class="calibre1">Lord Gunthar'ın şatosunda toplanmış olan şövalyelerin arasında da alçak bir mırıltı yayıldı. Meclisin önündeki masif kara meşeden masada oturan üç şövalye alçak sesle görüşmek için başlarını birleştirdiler. Uzun zaman önce –Kurallar gereğince– bu Şövalye Duruşmaları'nda oturan üç kişi Büyük Usta, Yüce Ermiş ve Yüce Hakim olurdu. Fakat artık bir Büyük Usta yoktu. Afet'ten beri de bir Yüce Ermiş bulunmuyordu. Yüce Hakim – Lord Alfred MarKenin– varolsa bile bulunduğu mevkiye olan hükmü en iyi ihtimalle yüzeyseldi. Büyük Usta seçilecek olan herhangi biri onun yerine bir başkasını seçebilirdi.</span></p>

    <p class="MsoNormal"><span class="calibre1">Nizam'ın başındaki bu boşluklara rağmen Şövalyeler'in işleri devam etmeliydi. Lord Gunthar Uth Wistan, gıpta edilen Büyük Usta mevkiinde hak talep edecek kadar güçlü olmasa da, o rolü üstlenecek kadar güçlüydü. Ve bugün de, Yılbaşı mevsiminin başında, genç şövalye yamağı Sturm Brightblade'in yargılanması sırasında, o mevkide oturuyordu. Sağında Lord Alfred, solunda ise Yüce Ermiş'in yerinde genç Lord Michael Jeoffrey oturuyordu.</span></p>

    <p class="MsoNormal"><span class="calibre1">Uth Wistan Şatosu'nun Büyük Salonu'nda, Sancrist'in dört bir yanından aceleyle toplanmış Solamniya'nın diğer yirmi Şövalyesi, Şövalye Duruşmaları'na tanıklık etmek için –Kurallarda yazılmış olduğu şekliyle– onlara karşı oturuyordu. Şimdi bunlar, liderleri birbirlerine danışırken mırıldanıyor, başlarını sallıyorlardı.</span></p>

    <p class="MsoNormal"><span class="calibre1">Duruşma için oturan üç Şövalye'nin tam önündeki bir masadan kalkan Lord Derek, eğilerek Lord Gunthar'a selam verdi. Şehadeti bitmişti. Şimdi sadece Şövalye'nin Cevabı ile Yargı'nın kendisi kalmıştı. Derek, gülerek ve konuşarak diğer şövalyeler arasındaki yerine döndü.</span></p>

    <p class="MsoNormal"><span class="calibre1">Salonda tek bir kişi sessizdi. Sturm Brightblade, Lord Derek Crownguard'ın lanetleyici suçlamaları sırasınca hiç kıpırdamadan oturmuştu. Asilik, emirlere itaatsizlik, şövalye taklidi yapmak türü suçlamalar duyduğunda ağzından tek bir söz veya mırıltı bile çıkmamıştı. Yüzünde özenli bir ifadesizlik ifadesi vardı; elleri de masanın üzerinde kavuşmuştu.</span></p>

    <p class="MsoNormal"><span class="calibre1">Lord Gunthar'ın gözleri şimdi de, bütün yargılama süresinde olduğu gibi Sturm'ün üzerindeydi. Yüzü o kadar beyaz ve katı, duruşu o kadar dimdikti ki, adamın hâlâ hayatta olup olmadığını merak etti. Gunthar, Sturm'ün sadece bir kez çekinir gibi bir hareket yaptığını görmüştü. Korkaklıkla suçlanınca adamın bedeni bir titremeyle sarsılmıştı. Yüzündeki ifade... Gunthar aynı ifadeyi hayatında sadece bir kez daha –tam bir mızrağın deşip geçtiği sırada bir adamda– gördüğünü hatırlamıştı. Fakat Sturm hemen eski dinginliğini kazanmıştı.</span></p>

    <p class="MsoNormal"><span class="calibre1">Gunthar, kendini Brightblade'i izlemeye öylesine kaptırmıştı ki, yanında oturan iki şövalyenin konuştuklarını kaçıracaktı neredeyse. Sadece Lord Alfred'in cümlesinin sonunu yakalayabildi.</span></p>

    <p class="MsoNormal"><span class="calibre1">"....Şövalye'nin Cevabına izin verilmemeli."</span></p>

    <p class="MsoNormal"><span class="calibre1">"Nedenmiş?" diye sordu Lord Gunthar, sesini alçak da tutsa, sertçe. "Kurallar'a göre bu onun hakkı."</span></p>

    <p class="MsoNormal"><span class="calibre1">"Şimdiye kadar böyle bir davaya bakılmamıştı," diye beyan etti açıkça Kılıç Şövalyesi Lord Alfred. "Daha önce her seferinde, Tarikat Divan'ı önüne şövalyeliğini almak için getirilen şövalye yamağının, tanıkları, birçok tanığı olurdu. Yaptıkları için gerekçelerini açıklaması amacıyla ona bir fırsat tanınırdı. Kimse onun bu hareketleri yapıp yapmadığını sorgulamıyor. Fakat Brightblade'in tek savunması..."</span></p>

    <p class="MsoNormal"><span class="calibre1">"Derek'in yalan söylüyor olduğunu söylemek oldu," diye bitirdi Taç Şövalyesi Lord Michael Jeoffrey. "Bu da düşünülemez bile. Gül Şövalyesi'ne karşı bir şövalye yamağının sözünü dinlemek!"</span></p>

    <p class="MsoNormal"><span class="calibre1">"Herşeye rağmen genç adam söz hakkını kullanacak," dedi Lord Gunthar, her iki adama da sert sert bakarak. "Kurallar'a göre, Kanun bu. Yoksa aranızda bunu sorgulayan mı var?"</span></p>

    <p class="MsoNormal"><span class="calibre1">"Hayır..."</span></p>

    <p class="MsoNormal"><span class="calibre1">"Hayır, tabii ki hayır. Fakat..."</span></p>

    <p class="MsoNormal"><span class="calibre1">"Pekala." Gunthar bıyıklarını düzeltip ileri doğru uzanarak masanın üzerinde duran kılıcın –Sturm'ün kılıcının– kabzasıyla ahşap masaya hafifçe vurdu. Diğer iki şövalye, biri kaşını kaldırarak, diğeri de belli belirsiz omuzlarını silkerek, arkasından bakıştılar. Gunthar, artık Şövalyelik'e yayılmış olan bütün o gizli entrikaların ve planların farkında olduğu gibi bunun da farkındaydı. Görmezlikten gelmeyi tercih ediyordu. Henüz boş olan Büyük Usta mevkiine hak talep edecek kadar güçlü olmasa da, Divan'da o anda bulunan şövalyeler arasında en kuvvetli ve en güçlüsü olduğu için Gunthar –başka bir zaman veya yaşta olsaydı– hiç tereddüt etmeden bastıracağı şeylerin bir çoğunu görmezlikten gelmek zorunda kalıyordu. Uzun süredir Derek'in çemberi içinde olan Alfred MarKenin'den bu vefasızlığı beklerdi ama kendisine sadık olduğunu düşündüğü Michael'a hayret etmişti. Belli ki Derek onu da çelmişti.</span></p>

    <p class="MsoNormal"><span class="calibre1">Gunthar, yerine dönerken Derek Crownguard'ı gözleriyle izledi. Derek, Büyük Usta mevkiine aday olunabilecek paraya ve arkaya sahip tek rakipti. Birkaç oy daha kazanabilirim ümidiyle Derek, efsanevi ejderha kürelerini aramak için çıkılacak tehlikeli bir maceraya içtenlikle gönüllü olmuştu. Gunthar'ın kabul etmekten başka pek bir çaresi kalmamıştı. Eğer karşı çıksa Derek'in artmakta olan gücünden korkuyor durumuna düşecekti. Derek'in bu iş için en iyi niteliklere sahip olduğu inkar edilemezdi – eğer Kurallar'a sıkı sıkı bağlı kalınması gerekirse. Fakat Derek'i uzun bir zamandır tanıyan Gunthar, eğer elinden gelseydi Derek'in gitmesine mani olurdu; şövalyeden korktuğundan değil ama ona gerçekten güvenmiyordu. Adam gururlu, güce doymayan ve –sıkışınca– kendinden başka kimseye sadık olmayan biriydi.</span></p>

    <p class="MsoNormal"><span class="calibre1">Ve görünüşe göre şimdi de Derek'in ejderha küresiyle başarı içinde geri dönüşü onun için bir zafer olmuştu. Zaten o yöne meyli olan birçok şövalye onun çemberine girmiş, hatta Gunthar'ın kendi grubundan bazıları da ayartılmıştı. Hâlâ ona karşı durabilenler, Şövalyelik hiyerarşisinin en alt mevkilerinde olan genç şövalyelerdi: Taç Şövalyeleri.</span></p>

    <p class="MsoNormal"><span class="calibre1">Bu genç adamlar, daha yaşlı şövalyeler için hayat memat meselesi sayılan, Kurallar'ın katı ve kesin yorumuna pek aldırış etmiyorlardı. Onlar değişim istiyorlar ve Lord Derek Crownguard tarafından şiddetle cezalandırılıyorlardı. Kimisi neredeyse şövalyeliğini kaybedecek duruma gelmişti. Bu genç şövalyeler sıkı sıkıya Lord Gunthar'ın ardındaydılar. Ne yazık ki sayıları çok azdı ve genellikle paradan çok sadakatleri vardı. Genç şövalyeler Sturm'ün davasını, kendi davaları gibi görüyorlardı.</span></p>

    <p class="MsoNormal"><span class="calibre1">Ama bu Derek Crownguard'ın ustaca hazırladığı bir darbe, diye düşündü Gunthar acı acı. Tek bir kılıç darbesiyle Derek hem nefret ettiği adamdan kurtulmuş, hem de en büyük rakibini elemiş olacaktı.</span></p>

    <p class="MsoNormal"><span class="calibre1">Lord Gunthar, Brightblade ailesinin bilinen bir dostuydu; nesiller boyu geriye giden bir dostlukları vardı. Beş yıl önce babasının mirasını aramak için gökten zembille inmiş gibi aniden ortaya çıkan Sturm'ün hak talebini yürürlüğe koyan Gunthar olmuştu. Sturm, annesinden getirdiği mektuplar sayesinde Brightblade ismini taşıma hakkına sahip olduğunu kanıtlamıştı. Birkaç kişi bu beyanın kağıtların yanlış tarafına yazıldığını ima etmiş fakat Gunthar bu söylentileri hızla bastırmıştı. Genç adamın eski dostunun oğlu olduğu kesindi – bu kadarı Sturm'ün yüzünden bile belliydi. Gerçi Sturm'e arka çıkarak, çok fazla şeyi riske atıyordu lord.</span></p>

    <p class="MsoNormal"><span class="calibre1">Gunthar'ın bakışları şövalyeler arasında yürüyüp tokalaşan, gülümseyen Derek'e kaydı. Evet, bu duruşma onu –Lord Gunthar Uth Wistan'ı– aptal durumuna düşürüyordu.</span></p>

    <p class="MsoNormal"><span class="calibre1">Daha da kötüsü, diye düşündü Gunthar hüzünle, gözleri yeniden Sturm'e dönerek, babasının izinden gitmeye layık bir adamın, Çok iyi biri olduğuna inandığı bir adamın, meslek hayatını mahvedecekti.</span></p>

    <p class="MsoNormal"><span class="calibre1">"Sturm Brightblade," dedi Lord Gunthar, salona sessizlik hakim olunca, "aleyhindeki suçlamaları duydun mu?"</span></p>

    <p class="MsoNormal"><span class="calibre1">"Duydum lordum," diye cevap verdi Sturm. Derin sesi salonda ürkünç bir biçimde yankılandı. Aniden Gunthar'ın arkasındaki muazzam şöminedeki kütük, bacadan yukarıya sıcak bir dalga ve kıvılcım sağnağı yollayarak yarıldı. Hizmetkarlar daha fazla odun eklemek için aceleyle ve büyük bir beceriyle içeri girdiklerinde Gunthar biraz ara verdi. Hizmetkarlar gidince, geleneksel sorgulamasına devam etti.</span></p>

    <p class="MsoNormal"><span class="calibre1">"Sen, Sturm Brightblade, aleyhindeki suçlamaları ve bunların son derece üzücü suçlamalar olduklarını ve Divan'ın seni şövalyeliğe uygun bulmamasına neden olabileceğini de anlıyor musun?"</span></p>

    <p class="MsoNormal"><span class="calibre1">"Anlıyorum," diye cevap vermeye başladı Sturm. Sesi kısıldı. Öksürerek daha kuvvetlice tekrarladı, "anlıyorum lordum."</span></p>

    <p class="MsoNormal"><span class="calibre1">Gunthar, genç adamın Derek aleyhinde söyleceği herşeyin olumsuz bir şekilde Sturm'ün kendisine yansıyacağını bilerek konuşmaya nasıl girebileceğini düşünmeye çalıştı ve bıyıklarını düzeltti.</span></p>

    <p class="MsoNormal"><span class="calibre1">"Kaç yaşındasın Brightblade?" diye sordu Gunthar.</span></p>

    <p class="MsoNormal"><span class="calibre1">Sturm beklemediği bu soru karşısında gözlerini kırpıştırdı. "Otuzun üzerindedir herhalde?" diye devam etti Gunthar düşünceli bir halde.</span></p>

    <p class="MsoNormal"><span class="calibre1">"Evet lordum," diye cevap verdi Sturm, "Ve Derek'in bize Buzduvarı Kalesi'nde yaptıklarını anlattığına göre de, usta bir savaşçıymışsın..."</span></p>

    <p class="MsoNormal"><span class="calibre1">"Bunu hiçbir zaman inkar etmedim lordum," dedi Derek, bir kez daha ayağa kalkarak. Sesinde bir sabırsızlık tınısı vardı.</span></p>

    <p class="MsoNormal"><span class="calibre1">"Yine de onu korkaklıkla suçladın," diye kestirdi Gunthar. "Eğer yanlış hatırlamıyorsam elfler saldırdıklarında, senin dövüşme emrine karşı geldiğini söylemiştin." .</span></p>

    <p class="MsoNormal"><span class="calibre1">Derek'in yüzü kızardı. "Lord Hazretleri'ne yargılananın ben olmadığımı hatırlatabilir miyim..."</span></p>

    <p class="MsoNormal"><span class="calibre1">"Sen Brightblade'i, düşmanla yüzyüze geldiğinde korkaklık yapmakla suçluyorsun," diye söze karıştı, Gunthar. "Elfler düşmanımız olalı çok yıllar geçti."</span></p>

    <p class="MsoNormal"><span class="calibre1">Derek tereddüt etti. Diğer şövalyeler de huzursuz görünüyordu. Elfler, Aktaş Divanı üyeleriydiler; gerçi oy kullanmalarına izin verilmezdi. Ejderha küresinin bulunması dolayısıyla, elfler gelecek Divan'a katılacaklardı ve şövalyelerin onları düşman addediyor oldukları kulaklarına giderse bu hiç hoş da olmazdı.</span></p>

    <p class="MsoNormal"><span class="calibre1">"Belki de düşmanı kelimesi biraz fazla iddialı bir sözdür lordum." Derek işi toparlayabilmişti. "Eğer bir hatam varsa bunun nedeni sadece Kurallar'da yazılı olanlara uygun olarak hareket etmeye çalışmamdır. Benim sözünü ettiğim sırada –aslında bizim düşmanımız sayılmayacak olan– elfler, ejderha küresini Sancrist'e getirmememiz için ellerinden geleni yapıyorlardı. Görevim onu getirmek olduğu –ve elfler de karşı çıktıkları– için, onları 'düşman' olarak betimlemek zorunda kaldım – Kurallara göre."</span></p>

    <p class="MsoNormal"><span class="calibre1">Kurnaz piç, diye düşündü Gunthar kinle.</span></p>

    <p class="MsoNormal"><span class="calibre1">Söz hakkı onda olmadığı halde konuştuğu için eğilerek özür dileyen Derek yeniden oturdu. Yaşlı şövalyelerin çoğu, takdirle başlarını salladılar.</span></p>

    <p class="MsoNormal"><span class="calibre1">"Aynı zamanda Kurallar'da," dedi Sturm yavaşça, "gerek olmadıkça can almamamız ve sadece savunma amacıyla –ister kendimizi isterse diğerlerini savunmak için– dövüşmemiz gerektiği söylenir. Elfler hayatlarımıza kast etmemişlerdi. Hiç bir zaman gerçek anlamda fiziksel bir tehlike içine girmemiştik."</span></p>

    <p class="MsoNormal"><span class="calibre1">"Size ok atıyorlarmış lordum!" diye vurdu Lord Alfred masaya eldivenli eliyle.</span></p>

    <p class="MsoNormal"><span class="calibre1">"Doğru lordum," diye cevap verdi Sturm, "ama herkes elflerin mükemmel birer nişancı olduklarını bilir. Eğer bizi öldürmek isteselerdi ağaçları vurmazlardı!"</span></p>

    <p class="MsoNormal"><span class="calibre1">"Eğer siz elflere saldırsaydınız, sence ne olurdu?" diye sorguladı Gunthar.</span></p>

    <p class="MsoNormal"><span class="calibre1">"Benim görüşüme göre sonuç trajik olurdu lordum," dedi Sturm, sesi yumuşak ve alçaktı. "Nesiller boyu ilk kez elfler ile insanlar birbirlerini öldürmeye başlardı. Sanırım Ejderha Yüceefendileri buna gülerlerdi."</span></p>

    <p class="MsoNormal"><span class="calibre1">Birkaç genç şövalye alkışladı.</span></p>

    <p class="MsoNormal"><span class="calibre1">Lord Alfred, Kurallar'ın davranış hükümlerinin böylesine ciddi bir şekilde ihlal edilmesi üzerine hiddetlenerek onlara dik dik baktı. "Lord Gunthar, burada yargılananın Lord Derek Crownguard olmadığını size hatırlatabilir miyim? Kendisi yiğitliğini savaş alanlarında defalarca kanıtlamıştır. Düşmanca bir hareket konusunda onun sözüne güvensek fena olmayacak. Sturm Brightblade, Lord Derek Crownguard'ın ithamlarının yanlış olduğunu mu söylüyorsunuz?"</span></p>

    <p class="MsoNormal"><span class="calibre1">"Lordum," diye başladı Sturm, çatlamış ve kurumuş dudaklarını yalayarak, "ben şövalyenin yalan söylediğini söylemiyorum. Öte yandan, beni yanlış takdim ettiğini söylüyorum."</span></p>

    <p class="MsoNormal"><span class="calibre1">"Ne amaç ile?" diye sordu Lord Michael.</span></p>

    <p class="MsoNormal"><span class="calibre1">Sturm tereddüt etti. "Buna cevap vermemeyi yeğliyorum lordum," dedi, arka sıralarda oturan şövalyelerin duyamayacakları ve Gunthar'ın sorusunu tekrarlamasını isteyecekleri kadar alçak bir sesle. Gunthar isteneni yaptı ve aynı cevabı –bu kez daha yüksek olarak– aldı.</span></p>

    <p class="MsoNormal"><span class="calibre1">"Neye dayanarak soruya cevap vermek istemiyorsun Brightblade?" diye sordu Lord Gunthar ciddiyetle.</span></p>

    <p class="MsoNormal"><span class="calibre1">"Çünkü –Kurallar'a göre– bu Şövalyelik onurunu aşacaktır," diye cevapladı Sturm.</span></p>

    <p class="MsoNormal"><span class="calibre1">Lord Gunthar'ın yüzü ciddiydi. "Bu ciddi bir itham. Bu ithamda bulunurken sana tanıklık yapacak kimse bulunmadığının farkında mısın?"</span></p>

    <p class="MsoNormal"><span class="calibre1">"Farkındayım lordum," diye cevap verdi Sturm, "işte o yüzden cevap vermek istemiyorum."</span></p>

    <p class="MsoNormal"><span class="calibre1">"Eğer sana konuşmanı emredersem?" "Bu, tabii ki herşeyi değiştirir."</span></p>

    <p class="MsoNormal"><span class="calibre1">"O halde konuş Sturm Brightblade. Bu olağandışı bir durum; herşeyi duymadan adil bir karara varmamız nasıl beklenebilir. Sence, Lord Derek Crownguard seni neden yanlış takdim ediyor?"</span></p>

    <p class="MsoNormal"><span class="calibre1">Sturm'ün yüzü kızardı. Ellerini bir kavuşturup bir açarak bakışlarını kaldırdı ve doğrudan, hakkında karar vermek için oturmuş olan üç şövalyeye baktı. Davayı kaybetmişti, bunu biliyordu. Şövalye olamayacak, canından bile çok istediği şeye kavuşamayacaktı. Bu hakkı kendi hatası yüzünden kaybetmek acı olurdu, ama hakkını bu şekilde kaybetmek kanayan bir yaraydı. Ve böylece Derek'i yaşamının geri kalan zamanında acı bir düşman yapacak olan sözleri söyledi.</span></p>

    <p class="MsoNormal"><span class="calibre1">"İnancıma göre Lord Derek Crownguard, kendi hırsına kapılarak, beni yanlış takdim etmiştir lordum."</span></p>

    <p class="MsoNormal"><span class="calibre1">Bir yaygaradır koptu. Derek ayağa kalkmıştı. Arkadaşları onu zorla tutuyorlardı, yoksa Sturm'e Divan Salonu'nda saldıracaktı.</span></p>

    <p class="MsoNormal"><span class="calibre1">Gunthar düzenin yeniden sağlanması için kılıcının kabzasını kuvvetle masaya vurunca topluluk yavaş yavaş sakinleşti ama daha önce Derek, Sturm'e, şerefini dışarıda sınaması için meydan okudu.</span></p>

    <p class="MsoNormal"><span class="calibre1">Gunthar şövalyeye soğuk bir edayla baktı.</span></p>

    <p class="MsoNormal"><span class="calibre1">"Lord Derek, siz de bilirsiniz ki –savaş esnasında– şeref karşılaşmaları yasaklanmıştır! Ya kendinize gelirsiniz ya da sizi bu meclisten atarım."</span></p>

    <p class="MsoNormal"><span class="calibre1">Nefes nefese kalan, yüzü perçem perçem kızaran Derek yeniden yerine oturdu.</span></p>

    <p class="MsoNormal"><span class="calibre1">Gunthar meclise sakinleşmesi için biraz daha zaman tanıdıktan sonra devam etti. "Kendini savunmak için söyleyeceğin başka birşey var mı Sturm Brightblade?"</span></p>

    <p class="MsoNormal"><span class="calibre1">"Hayır lordum," dedi Sturm.</span></p>

    <p class="MsoNormal"><span class="calibre1">"O halde bu konu tartışılırken çekilebilirsin." Sturm ayağa kalkıp eğilerek lordlara selam verdi. Sonra dönüp Meclis'i selamladı. Sonra onu bir antreye götüren iki şövalyenin refakatinde odadan ayrıldı. Burada iki şövalye, pek de sert olmayan bir biçimde Sturm'ü kendi başına bıraktılar. Kapalı kapıların yakınında durarak davayla ilgisi olmayan konular hakkında alçak sesle konuşmaya başladılar.</span></p>

    <p class="MsoNormal"><span class="calibre1">Sturm odanın uzak köşesindeki bir sıranın üzerine oturdu. Düşüncelere dalmış, sakin bir hali vardı ama hepsi roldü. Ruhundaki fırtınayı bu şövalyelere göstermemeye kararlıydı. Ümit olmadığını biliyordu. Gunthar'ın ıstırap içindeki ifadesi bu kadarını anlatmıştı ona. Ama karar ne olacaktı? Topraklarından ve servetinden men edilerek sürgüne yollanmak mı? Sturm acı acı gülümsedi. Ondan alabilecekleri hiç birşeyi yoktu. Çok uzun zamandır Solamniya dışında yaşıyordu, sürgün anlamsız olurdu. Ölüm? Neredeyse bunu memnuniyetle karşılıyordu. Herşey bu umutsuz varlığından, bu zonklayan, sersemleştiren acıdan daha iyiydi.</span></p>

    <p class="MsoNormal"><span class="calibre1">Saatler geçti. Salonun etrafındaki koridorlardan üç sesin mırıltısı bir yükseliyor, bir alçalıyordu; bazen hiddetle. Sadece Divan'ın üç Başı bir karar alabileceğinden, kalan şövalyelerin çoğu dışarı çıkmıştı. Diğer şövalyeler ayrı gruplara bölünmüşlerdi.</span></p>

    <p class="MsoNormal"><span class="calibre1">Genç şövalyeler açık açık Sturm'ün, Derek'in bile sindiremediği soylu halinden, cesaret dolu davranışlarından söz ediyorlardı. Sturm, elflerle dövüşmemekte haklıydı. Solamniya şövalyelerinin bu günlerde, elde edebilecekleri bütün dostlara gereksinimleri vardı. Neden gereksiz yere saldırsınlardı, vs. Daha yaşlı şövalyelerin tek bir cevabı vardı: Kurallar. Derek, Sturm'e bir emir vermişti. O da emre uymayı reddetmişti. Kurallar bunun affedilemez olduğunu söylüyordu. Tartışmalar akşamüstünün büyük bir bölümünde tüm hiddetiyle devam etti.</span></p>

    <p class="MsoNormal"><span class="calibre1">Sonra akşam yaklaşırken minik gümüş bir çıngırak çaldı. "Brightblade," dedi şövalyelerden biri.</span></p>

    <p class="MsoNormal"><span class="calibre1">Sturm başını kaldırdı. "Zamanı geldi mi?" Şövalye başını evet anlamında salladı.</span></p>

    <p class="MsoNormal"><span class="calibre1">Sturm bir an için başını eğdi, Paladine'den cesaret dileyerek. Sonra ayağa kalktı. Muhafızları ile birlikte diğer şövalyelerin girip yerlerine oturmalarını beklediler. İçeri girer girmez kararı duyacaklarını biliyordu.</span></p>

    <p class="MsoNormal"><span class="calibre1">Sonunda refakatçi olarak seçilen iki şövalye kapıyı açarak Sturm'ün girmesini işaret etti. Arkasında şövalyelerle Salon'a yürüdü. Sturm'ün bakışları hemen Lord Gunthar'ın önündeki masaya gitti.</span></p>

    <p class="MsoNormal"><span class="calibre1">Babasının kılıcı –efsaneye göre Berthel Brightblade'in kendisinden gelmiş olan ve ancak sahibi yenilirse kırılacak olan kılıç– masanın üzerinde duruyordu. Sturm'ün gözleri kılıca gitti. Gözlerini, yakan gözyaşlarını saklayabilmek için başı önüne düştü.</span></p>

    <p class="MsoNormal"><span class="calibre1">Kılıcın etrafında, kadim bir suçluluk sembolü olan kara güller vardı.</span></p>

    <p class="MsoNormal"><span class="calibre1">"Adamı, Sturm Brightblade'i getirin," diye seslendi Lord Gunthar.</span></p>

    <p class="MsoNormal"><span class="calibre1">Adamı, Sturm Brightblade'i, şövalyeyi değil! diye düşündü Sturm ümitsizlik içinde. Sonra aklına Derek geldi. Gözyaşlarına, gözlerini kırpıştırarak engel olmaya çalışarak başını hızla ve gururla dikti. Savaş alanında acısını nasıl düşmandan gizlerse, şimdi de Derek'ten gizlemeye niyetliydi. Gözlerini sadece Lord Gunthar'a çevirerek başını cüretle geriye savuran, şerefi lekelenmiş şövalye yamağı Tarikat'ın üç memuru önünde durup mukadderatını duymak için ilerledi.</span></p>

    <p class="MsoNormal"><span class="calibre1">"Sturm Brightblade, seni suçlu bulduk. Verilen kararı bildirmeye hazırız. Dinlemeye hazır mısın?"</span></p>

    <p class="MsoNormal"><span class="calibre1">"Evet lordum," dedi Sturm gergin bir edayla.</span></p>

    <p class="MsoNormal"><span class="calibre1">Gunthar bıyıklarını çekiştirdi, bu ona hizmet etmiş olan adamların tanıdıkları bir hareketti. Lord Gunthar atını savaş alanına sürmeden önce hep bıyıklarını çekiştirirdi.</span></p>

    <p class="MsoNormal"><span class="calibre1">"Sturm Brightblade, verdiğimiz karara göre bundan böyle Solamniya Şövalyeleri'ne ait süsleri veya savaş aletlerini kullanmanı men ediyoruz."</span></p>

    <p class="MsoNormal"><span class="calibre1">"Evet lordum," dedi Sturm yavaşça, yutkunarak.</span></p>

    <p class="MsoNormal"><span class="calibre1">"Ve, bundan böyle Şövalyeler'in hazinesinden para çekemeyecek veya onlardan bir mal veya bir hediye kabul edemeyeceksin..."</span></p>

    <p class="MsoNormal"><span class="calibre1">Salondaki şövalyeler huzursuzca kıpırdandılar. Bu saçmalıktı! Afet'ten beri kimse Tarikat'a yaptığı hizmet için para çekmemişti. Birşeyler geliyordu. Fırtına öncesinden şimşeğin kokusunu alabiliyorlardı.</span></p>

    <p class="MsoNormal"><span class="calibre1">"Son olarak..." Lord Gunthar durdu. Elleri antika kılıcın etrafını alan kara güllerle oynarken, ileri doğru uzandı. Gerginliğin daha da artmasını sağlarken keskin gözleri, toplanan meclisi taradı geçti. Konuşmaya başladığında arkasındaki ateş artık çatırdamayı kesmişti.</span></p>

    <p class="MsoNormal"><span class="calibre1">"Sturm Brightblade. Şövalyeler Meclisi. Şimdiye kadar Divan önüne böyle bir dava gelmemişti. Ve belki de, bu göründüğü kadar tuhaf da değildir, çünkü bunlar karanlık ve olağandışı günler. Genç bir şövalye yamağı var –size her halükarda Sturm Brightblade'in Tarikat standartlarına göre genç sayılacağını hatırlatmak isterim– savaştaki hüneri ve cesaretiyle dikkat çekmiş genç bir şövalye yamağı. Kendisini suçlayan kişi bile bunu kabul ediyor. Düşman ile yüzleşince emirlere uymamak ve korkaklıkla suçlanan genç bir şövalye yamağı. Genç şövalye yamağı bu ithamlara karşı çıkmıyor, ama kendisinin yanlış takdim edildiğini beyan ediyor.”</span></p>

    <p class="MsoNormal"><span class="calibre1">"Şimdi, Kurallar'a göre, henüz kalkanını kazanmamış bir adamın sözüne karşı Derek Crownguard gibi daha önce denenmiş bir şövalyenin sözünü kabul etmek zorundayız. Fakat Kurallar bu adamın, kendini savunmak için şahit çağırabileceğini de söylüyor. Bu karanlık günlerin doğurduğu olağandışı ortamdan dolayı Sturm Brightblade şahitlerini çağıramıyor. Aynı nedenden dolayı Derek Crownguard da kendi savını desteklemek için tanık çağıramıyor. O yüzden, biraz sonra açıklayacağım, önemsiz sayılabilecek bir kuralsızlık içeren bir işlem yapılmasına karar verdik."</span></p>

    <p class="MsoNormal"><span class="calibre1">Sturm, Gunthar'ın önünde, aklı karışmış ve rahatsız olmuş bir halde duruyordu. Neler oluyordu? Diğer iki şövalyeye baktı. Lord Alfred öfkesini gizlemek için zahmet bile etmiyordu. O yüzden Gunthar'ın bu "karar"ının zor kazanılmış olduğu belliydi.</span></p>

    <p class="MsoNormal"><span class="calibre1">"Divan'ın kararı," diye devam etti Lord Gunthar, "genç adam Sturm Brightblade'in şövalyeliğin en alt derecesine –Taç Nizamı'na– kabul edilmesi, benim kefaletimle kabul edilmiştir..."</span></p>

    <p class="MsoNormal"><span class="calibre1">Hayret dolu muazzam bir nida yükseldi.</span></p>

    <p class="MsoNormal"><span class="calibre1">"Ve dahası, kısa bir süre sonra Palanthas'a yelken açacak ordunun başına üçüncü kumandan olarak atanmasına karar verilmiştir. Kurallar uyarınca, Yüce Kumanda Mevkii'nde her Nizam'dan birer temsilcisi olması gerekir. O yüzden Derek Crownguard Gül Nizamı'nı temsilen Yüksek Kumandan olacaktır. Lord Alfred MarKenin Kılıç Nizamı'nı temsil edecektir ve Sturm Brightblade –benim kefaletimle– Taç Nizamı'nın kumandanı olacaktır."</span></p>

    <p class="MsoNormal"><span class="calibre1">Herkesin affaladığı bir sessizliğin ortasında, Sturm gözyaşlarının yanaklarından aşağıya süzüldüğünü hissetti ama artık onları gizlemek zorunda değildi. Arkasında, ayağa kalkan birinin sesini, hiddetle takırdıyan bir kılıç sesi duydu. Derek Salon'dan dışarıya öfkeyle ve azametle yürüdü, onun grubunda olan şövalyeler de peşindeydi. Oradan buradan tezahüratlar da duyuluyordu. Sturm gözyaşları arasından odadaki şövalyelerin yarısının – özellikle de onun komuta edeceği daha genç şövalyelerin– alkışlamakta olduğunu gördü. Sturm ani bir acının ruhundan kabarıp yükseldiğini hissetti. Zafer kazanmış olsa bile, şövalyeliğin düştüğü durum onu dehşet içinde bırakmıştı: Güce doymayan adamlar tarafından gruplara ayrılmıştı şövalyelik. Bu bir zamanların şerefli kardeşliğinin bozulmuş bir kabuğuydu sadece artık.</span></p>

    <p class="MsoNormal"><span class="calibre1">"Tebrik ederim Brightblade," dedi Lord Alfred sertçe. "Umarım Lord Gunthar'ın senin için yaptıklarının farkındasındır."</span></p>

    <p class="MsoNormal"><span class="calibre1">"Farkındayım lordum," dedi Sturm, eğilip selam vererek, "ve babamın kılıcı üzerine yemin ederim ki" –elini kılıcına koydu– "onun güvenine layık olacağım."</span></p>

    <p class="MsoNormal"><span class="calibre1">"Göreceğiz genç adam," diye cevap verdi Lord Alfred ve çıktı. Daha genç bir lord olan Michael, Sturm'e tek bir söz söylemeden ona eşlik etti.</span></p>

    <p class="MsoNormal"><span class="calibre1">Fakat onların ayrılmasıyla diğer genç şövalyeler gelerek candan tebriklerini sundular. Onun sıhhatine şarap içtiler ve eğer Gunthar onları yollamasaydı küfelik oluncaya kadar içmeye devam edeceklerdi.</span></p>

    <p class="MsoNormal"><span class="calibre1">İkisi Salon'da yalnız kaldıklarında Lord Gunthar, Sturm'e coşkuyla gülümseyerek elini sıktı. Genç şövalye gülümsemese bile, o da samimiyetle Gunthar'ın elini sıktı. Acısı çok tazeydi.</span></p>

    <p class="MsoNormal"><span class="calibre1">Sonra, yavaşça ve dikkatle kılıcının üzerindeki kara gülleri aldı Sturm. Bunları masanın üzerine bırakarak kılıcı yanında asılı duran kınına soktu. Gülleri kenara itmeye başlamıştı ki durdu ve sonra bir tanesini alarak kemerinin içine sıkıştırdı.</span></p>

    <p class="MsoNormal"><span class="calibre1">"Size müteşekkirim lordum," diye başladı Sturm titreyen bir sesle.</span></p>

    <p class="MsoNormal"><span class="calibre1">"Bana teşekkür etmeni gerektiren birşey yok oğlum," dedi Lord Gunthar. Odaya bir göz gezdirerek titredi. "Buradan çıkıp daha sıcak bir yere gidelim. Baharatlı sıcak şaraba ne dersin?"</span></p>

    <p class="MsoNormal"><span class="calibre1">İki şövalye, Gunthar'ın kadim şatosunun taş koridorlarından geçtiler, genç şövalyelerin ayrılış sesleri –parke taşları üzerindeki at nallarının sesi, bağırtılar, hatta marş söyleyen bazı sesler– aşağıdan yükselerek geliyordu.</span></p>

    <p class="MsoNormal"><span class="calibre1">"Size müteşekkirim lordum," dedi Sturm katiyetle. "Göze aldığınız risk çok büyük. İnşallah güveninize layık olabilirim...”</span></p>

    <p class="MsoNormal"><span class="calibre1">"Risk mi! Saçmalama oğlum." Kan deveranını sağlamak için ellerini oğuşturan Gunthar, Sturm'ü yaklaşmakta olan Yılbaşı kutlamaları için hazırlanan küçük bir odaya götürdü. Oda, içeride yetiştirilmiş kırmızı kış gülleri, yalıçapkını tüyleri, minik, narin altın taçlarla süslenmişti. Ateş parlak parlak yanıyordu. Gunthar'ın emriyle uşaklar, sıcak, baharatlı bir koku yayarak dumanları tüten içeceklerle dolu iki kupa getirdiler. "Babanın, düştüğüm zamanlar kalkanını önüme gererek ve beni koruyarak önümde durduğu çok olmuştur."</span></p>

    <p class="MsoNormal"><span class="calibre1">"Siz de ona aynı şekilde davranmışsınız," dedi Sturm. "Ona hiç borcunuz yok. Bana kefil olmanız demek, başarısız olduğum zaman sizin de bundan zarar göreceğiniz demektir. Mevkinizden, sıfatınızdan ve topraklarınızdan olacaksınız. Derek bunun gerçekleşmesi için elinden geleni ardına koymaz," diye ekledi kasvetle.</span></p>

    <p class="MsoNormal"><span class="calibre1">Gunthar şarabından koca bir yudum alırken önünde duran genç adamı inceliyordu. Sturm belirgin bir şekilde titreyen eliyle tuttuğu kupadan kibarlık olsun diye şarabından ancak bir yudum aldı. Gunthar elini şefkatle Sturm'ün omuzuna koyarak genç adamı kibarca ittirdi ve bir sandalyeye oturttu.</span></p>

    <p class="MsoNormal"><span class="calibre1">"Geçmişte başarısız oldun mu Sturm?" diye sordu Gunthar. Kahverengi gözlerinde şimşekler çakan Sturm bakışlarını kaldırdı.</span></p>

    <p class="MsoNormal"><span class="calibre1">"Hayır lordum," diye cevap verdi. "Olmadım. Yemin ederim!"</span></p>

    <p class="MsoNormal"><span class="calibre1">"O halde, benim de gelecek konusunda bir endişem yok," dedi Lord Gunthar gülümseyerek. Kupasını kaldırdı. "Savaşta bahtının açık olması şerefine içiyorum Sturm Brightblade."</span></p>

    <p class="MsoNormal"><span class="calibre1">Sturm gözlerini kapadı. Üzerindeki gerginlik çok fazlaydı. Başını koluna yaslayarak ağlamaya başladı – bedeni acı dolu hıçkırıklarla sarsılıyordu. Gunthar Sturm'ün omuzlarını kavradı.</span></p>

    <p class="MsoNormal"><span class="calibre1">"Anlıyorum..." dedi; gözleri, bu genç adamın babasının aynı şekilde önünde kendini bırakarak ağlamaya başladığı –Lord Brightblade'in genç karısıyla küçük oğlunu sürgünde bir yolculuğa– onların geri döndüklerini hiç göremeyeceği bir yolculuğa yolladığı bir zamana bakıyordu.</span></p>

    <p class="MsoNormal"><span class="calibre1">Bitkin düşen Sturm sonunda, başı masanın üzerinde uyuyakaldı. Gunthar sıcak şarabını yudumlayarak geçmişin hatıralarında kaybolmuş bir halde uykuya dalıncaya kadar onun yanında oturdu.</span></p>

    <p class="MsoNormal"><span class="calibre1">Ordunun Palanthas'a yelken açmasından önceki birkaç gün Sturm için çok hızlı geçmişti. Bir zırh bulması gerekiyordu. Kullanılmış bir zırh; yeni bir zırh edinecek parası yoktu. Babasının zırhını özenle paketlemişti; giymesi yasaklanmış olduğundan onu yanında taşımak istiyordu. Sonra katılması gereken toplantılar, incelenmesi gereken savaş nizamları, düşman hakkında hazmetmesi gereken bilgiler vardı.</span></p>

    <p class="MsoNormal"><span class="calibre1">Solamniya'nın tüm kuzey bölümlerinin denetimini belirleyecek olan Palanthas savaşı zorlu bir savaş olacaktı. Liderler izleyecekleri strateji konusunda anlaşmıştı. Şehir surlarını şehrin ordusuyla kuvvetlendireceklerdi. Şövalyeler, Vingaard Dağları'ndaki geçidin önünü keserek duran Yüce Ermiş Kulesi'ni zaptedeceklerdi. Fakat bütün fikir birliği ettikleri konu buydu. Üç lider arasında geçen toplantılar gergin ve soğuktu. Sonunda gemilerin yelken açma günü gelip çattı. Şövalyeler gemide toplandılar. Aileleri sessizce sahilde duruyordu. Yüzleri soluk bile olsa, biraz gözyaşı da olsa kadınlar da en az erkekleri kadar dişlerini sıkmış sert duruyorlardı. Şövalye eşlerinin bazıları da kılıç kuşanmışlardı. Hepsi kuzeydeki savaş kaybedildiği takdirde düşmanın denizi aşıp geleceğini biliyordu. Parlak zırhlarına bürünmüş Gunthar, rıhtımda durmuş şövalyeler ile konuşuyor, oğullarına veda ediyordu. Derek ile, Kurallar gereği adetten birkaç söz söylediler karşılıklı. Lord Alfred ile formalite icabı kucaklaştılar. Sonunda Gunthar, Sturm'ü aradı. Genç şövalye sade, eski püskü bir zırha bürünmüş, kalabalıktan ayrı duruyordu.</span></p>

    <p class="MsoNormal"><span class="calibre1">"Brightblade," dedi Gunthar alçak bir sesle, ona yaklaştıkça "sana bir şey soracaktım ama bu son günlerde hiç fırsat bulamadım. Şu arkadaşlarının Sancrist'e geleceklerini söylemiştin. Aralarında Divan'da tanıklık yapabilecek olanları var mı?"</span></p>

    <p class="MsoNormal"><span class="calibre1">Sturm duraksadı. Çılgın bir an için tek düşünebildiği Tanis olmuştu. Sorgulandığı bu son günlerde aklı hep arkadaşındaydı. Hatta Tanis'in Sancrist'e varabileceğine dair bir umut dalgasına bile kaptırmıştı içini. Fakat umutları kırılmıştı. Tanis her nerede idiyse kendi sorunları vardı, kendi tehlikeleriyle yüzleşiyordu. Görmeyi ummanın ötesinde umduğu biri daha vardı. Sturm gayri ihtiyari elini, göğsü üzerine bir zincirle astığı Yıldızziyneti'nin üzerine koydu. Yıldızziyneti'nin sıcaklığını neredeyse hissediyor ve nasıl olduğunu bilmese de uzaklarda biryerlerde Alhana'nın onunla birlikte olduğunu biliyordu. Sonra...</span></p>

    <p class="MsoNormal"><span class="calibre1">"Laurana!" dedi.</span></p>

    <p class="MsoNormal"><span class="calibre1">"Bir kadın mı?" Gunthar kaşlarını çattı.</span></p>

    <p class="MsoNormal"><span class="calibre1">"Evet, ama Güneşlerin Sözcüsü'nün kızı, Qualinesti hanedanından biri. Bir de ağabeyi Gilthanas var. Her ikisi de benim için tanıklık yapar."</span></p>

    <p class="MsoNormal"><span class="calibre1">"Hanedan mensupları..." diye düşündü Gunthar. Yüzü aydınlandı. "Bu mükemmel olacak, özellikle de Sözcü'nün kendisinin ejderha küresi hakkında fikir alışverişinde bulunmak için Yüce Divan'a geleceği haberini aldığımız için. Eğer bu gerçekleşirse oğlum, bir yolunu bulup sana haber yollarım ve sen de zırhını yeniden kuşanırsın! Öcünü alacaksın! Utanmadan zırhını serbestçe giyeceksin!"</span></p>

    <p class="MsoNormal"><span class="calibre1">"Ve siz de kefaletinizden kurtulacaksınız," dedi Sturm, minnetle şövalyenin elini sıkarak.</span></p>

    <p class="MsoNormal"><span class="calibre1">"Pöh! Bunu düşünme bile." Gunthar elini, aynı kendi oğullarının başına koyduğu gibi Sturm'ün başına da koydu. Sturm onun önünde saygıyla diz çöktü. "Hayır duamı kabul et Sturm Brightblade, kendi babanın yokluğunda sana bir baba gibi hayır duası ediyorum. Görevini yerine getir genç adam ve babanın oğlu olarak kalmaya devam et. Lord Huma'nın ruhu seninle olsun."</span></p>

    <p class="MsoNormal"><span class="calibre1">"Teşekkür ederim lordum," dedi Sturm ayağa kalkarak. "Hoşçakalın."</span></p>

    <p class="MsoNormal"><span class="calibre1">"Hoşcakal Sturm," dedi Gunthar. Genç şövalyeye aceleyle sarılarak döndü ve yürüyerek uzaklaştı.</span></p>

    <p class="MsoNormal"><span class="calibre1">Şövalyeler gemilere bindiler. Şafak vaktiydi ama kış göğünde parlayan bir güneş yoktu. Kurşun grisi deniz üzerinde gri bulutlar asılı duruyordu. Hiç tezahürat yoktu; sadece kaptan tarafından bağırılan emirler ve mürettebatının cevapları, bocurgatların gıcırtısı ve rüzgarda çırpınan yelkenlerin sesi vardı.</span></p>

    <p class="MsoNormal"><span class="calibre1">Ak kanatlı gemiler ağır ağır demir alarak kuzeye yelken açtılar. Kısa bir süre sonra son yelken de gözden kaybolmuştu ama şiddetli bir yağmur indirdiği, onları karla karışık buzlu damlalarla dövüp serin suların üzerine ince gri bir perde çektiği halde, rıhtımdan ayrılan olmamıştı.</span></p>
  </div>
</body>
</html>
