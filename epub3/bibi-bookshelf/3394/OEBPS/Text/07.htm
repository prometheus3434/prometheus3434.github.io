<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>VII</h1>

  <p class="nonindent">Alttaki adam bendim; Tamkin sırtımdaydı ve ben onun sırtında olduğumu sanıyordum. Margaret dışında kendisini de taşıttı bana. Bu şekilde toynaklar ve pençelerle beni sürüyorlar. Parçalara ayır beni, damgala ve kemiklerimi kır.</p>

  <p>Bir kez daha kır saçlı yaşlı flütçü hızla yanından geçen Wilhelm’a yayını gösterdi. Wilhelm onun yalvarmalarını göz ardı etti ve kehaneti geri çevirdi. Trafiği atlattı ve hızlı, küçük adımlarla, insanların kusurlarını nazikçe kapatan koyu renkle boyanmış aynalı Gloriana Oteli’nin alt kattaki merdivenlerinden çıktı. Lobiden Tamkin’in odasını aradı ve telefonu kimse açmayınca da yukarı çıkan asansörlerden birine bindi. Ellilerinde, allıklı, vizon atkılı bir kadın, tasmalı, cüce bir geyik gibi fırlak siyah gözleri ve dal gibi ince bacaklarıyla üç tane minik, kıpır kıpır köpeği gezdiriyordu. Bu, hayvanlarıyla beraber on ikinci kata alınmış olan o eksantrik Estonyalı hanımdı.</p>

  <p>Wilhelm’ı tanıdı. “Sen Doktor Adler’ın oğlusun,” dedi.</p>

  <p>Wilhelm resmî bir tavırla başını eğdi.</p>

  <p>“Ben babanın çok değerli bir dostuyum.”</p>

  <p>Wilhelm köşede durdu, onun bakışlarıyla karşılaşmak istemiyordu. Kadın, Wilhelm’ın onu küçümsediğini düşündü ve bundan babasına bahsedeceğini aklının bir köşesine yazdı.</p>

  <p>Temizlik arabası Tamkin’in kapısının önünde durdu. Oda hizmetçisinin büyük pirinç dilli anahtarı kilitteydi.</p>

  <p>“Doktor Tamkin burada mıydı?” diye sordu kıza.</p>

  <p>“Yok, görmedim.”</p>

  <p>Ama, Wilhelm yine de bakınmak için içeri girdi. Fotoğraflardaki yüzlerle Tamkin’in garip hikâyeleri arasında bağlantı kurmaya çalışarak, masadaki fotoğrafları inceledi. Büyük, ağır kitaplar çatallı bir TV anteninin altına yığılmıştı. <em>Bilim ve Akıl Sağlığı,</em> diye okudu, onun dışında çeşitli şiir kitapları vardı. Gümüş su sürahisinin ağırlığı altındaki yatak örtüsünden <em>Wall</em> <em>Street Journal</em>’ın birbirinden ayrılmış sayfaları sarkıyordu. Şimşek biçimli çizgileriyle kırmızı-beyaz bir bornoz, üzerinde bir çift pahalı batik pijama bulunan yatağın ayak ucuna asılmıştı. Kutu gibi bir odaydı ama pencerelerden kentin dışında köprüye, kentin içindeyse Hoboken’a kadar nehir görülüyordu. Arada görülenlerse, derin, gök mavisi, kirli, karmaşık, kristal, paslıydı; New Jersey’in uçurumlarında yükselen, yeni apartmanların kırmızı kemikleri, karaya yanaşmış dev yolcu gemileri, sakala benzer halatlarla örtülmüş römorkörler. Hafif tuzlu gelgitli nehir kokusu bu yüksekliğe kadar geliyordu, tıpkı temizlik suyunun kokusu gibi. Her yerden piyanoları, birbirine karışan ses egzersizleri yapan, opera söyleyen kadın ve erkekleri, çıkıntılardaki güvercinlerin seslerini duyuyordu.</p>

  <p>Wilhelm yeniden telefonu aldı. “Lobide benim için Doktor Tamkin’i bulabilir misiniz?” diye sordu. Operatör bulamayacağını söylediğinde, babasının oda numarasını verdi, ama Dr. Adler da odasında yoktu. “O zaman, lütfen bana masörü verin. Masaj odası diyorum. Anlamıyor musunuz beni? Erkeklerin sağlık kulübü. Evet, Max Schilper’ın... Adını ben nereden bileyim?”</p>

  <p>Garip bir ses, “Toktor Adler?” dedi telefonda. Bu, deforme olmuş burnu ve kulaklarıyla aşağıda görevli olan, sabun, yatak örtüsü ve sandal dağıtan yaşlı Çek boksördü. Sonra ses kesildi. Bunu boş, sonsuz bir sessizlik takip etti. Wilhelm tırnaklarıyla ahizenin diline bastı, ahizeye doğru ıslık çaldı, ama ne görevliye ne de operatöre ulaşabildi.</p>

  <p>Oda hizmetçisi onun Tamkin’in masasındaki hap şişelerini karıştırdığını gördü ve ona şüpheli gözlerle baktı. Wilhelm’ın Phenaphen hapları bitmek üzereydi ve yerine başka bir şey arıyordu. Ama kendi haplarından birini yuttu, dışarı çıktı ve tekrar asansörü çağırdı. Sağlık kulübüne gitti. Buharlı pencerelerin arasından belirdiğinde, alt kat merdiveninin dibinde yüzme havuzunun girdap gibi dönen yeşil yansımasını gördü. Dolapların olduğu odanın perdelerinin arasından geçti. Havlulara sarılı iki adam pinpon oynuyordu. Acemiydiler ve top tepelere fırlıyordu. Tuvaletteki zenci, ayakkabı cilalıyordu. Dr. Adler’ın adını çıkaramadı, Wilhelm da masaj odasına indi. Masalarda çıplak erkekler yatmaktaydı. İçerisi fazla aydınlatılmış bir yer değildi ve çok sıcaktı, tavanın hafif beyaz ay ışığı altında soluk tenler parlıyordu. Minik kâküllü güzel kızlarla dolu takvimler duvarlara tutturulmuştu. İlk masada, ağır sessiz bir lüks içinde gözleri tamamen kapalı, tam kare bir sakalı ve kısa bacaklarıyla tıknaz ve siyah saçlı bir adam yatıyordu. Bir Ortodoks Rus olabilirdi. Onun yanında havluya sarınmış olarak bekleyen bir adam yeni tıraş olmuştu ve vücudu buhar banyosundan kıpkırmızıydı. Büyük, mutlu bir yüzü vardı ve hayallere dalmıştı. Ondan sonra, göz alıcı kaslarıyla, güçlü ve genç atlet geliyordu; cinsel organında beyaz, güçlü bir kavis ve dudaklarında yarı kızgın bir gülümseme vardı. Dr. Adler dördüncü masadaydı. Wilhelm babasının solgun, zayıf bedeninin önünde durdu. Kaburgaları dar ve küçük; göbeği yuvarlak, beyaz ve şişkindi. Göbeği sanki vücudundan bağımsızmış gibi duruyordu. Kalçaları güçsüz, kol kasları pörsümüş, boğazı buruş buruştu.</p>

  <p>Atlet giymiş olan masör kulağına eğilip, “Oğlunuz,” dedi. Dr. Adler Wilhelm’ın yüzüne doğru gözlerini açtı. Hemen, yüzündeki endişeyi gördü ve anlık bir refleksle bulaşıcılık tehlikesinden kendini kurtarmak için, sakince, “Öğüdümü dinledin mi bakalım, Wilky?” dedi.</p>

  <p>“Ya, Baba,” dedi Wilhelm.</p>

  <p>“Biraz yüzüp masaj yaptırmak konusundaki?”</p>

  <p>“Notumu aldın mı?” dedi Wilhelm.</p>

  <p>“Evet ama korkarım ki başka birine sorman gerekecek, çünkü ben yapamam. Bu kadar parasız olduğunu hiç düşünmemiştim. Bunun olmasına nasıl izin verdin? Kenara hiçbir şey koymadın mı?”</p>

  <p>‘Baba, lütfen!” dedi Wilhelm, neredeyse ellerini dua eder gibi birleştirecekti.</p>

  <p>“Üzgünüm,” dedi doktor. “Gerçekten üzgünüm. Ama bir kural koymam lazım. Bunun üzerinde düşündüm, iyi bir kural bence, değiştirmek istemiyorum. Akıllıca davranmadın. Olay ne?”</p>

  <p>“Her şey. Sadece her şey. Ne değil ki? Evet az param vardı, ama yine de pek zekice hareket etmedim.”</p>

  <p>“Kumar mı oynadın? Kayıp mı ettin? Tamkin mi? Sana dedim, Wilky, Tamkin’e fazla güvenme. Öyle mi yaptın? Şüphelerim...”</p>

  <p>“Evet, Baba, ne yazık ki ona güvendim.”</p>

  <p>Dr. Adler kolunu keklik üzümü yağı kullanmakta olan masöre uzattı.</p>

  <p>“Güvendin! Ve kandırıldın, öyle mi?”</p>

  <p>“Ne yazık ki, öyle sayılır...” Wilhelm masöre bir bakış attı ama masör işine dalmıştı. Muhtemelen konuşmaları dinlememişti. “Kandırıldım. Kabul etsem iyi olur. Seni dinlemeliydim.”</p>

  <p>“Neyse, seni ne kadar sık uyardığımı hatırlatmayacağım. Acı veriyor olmalı.”</p>

  <p>“Evet, Baba, öyle.”</p>

  <p>“Bir şeyi öğrenmek için ağzının kaç kere yanması gerektiğini bilmiyorum. Aynı hatalar, tekrar tekrar.”</p>

  <p>“Tamamen katılıyorum,” dedi Wilhelm, çaresiz bir yüz ifadesiyle. “O kadar haklısın ki, Baba. Hep aynı hatalar, tekrar tekrar canım yanıyor. Beceremiyorum... Aptalım, Baba, nefes bile alamıyorum. Göğsüm tıkanıyor... boğuluyormuş gibi hissediyorum. Nefesimi tutamıyorum.”</p>

  <p>Babasının çıplaklığına baktı. Dr. Adler’ın ruh halini korumak için çaba gösterdiğinin şimdi farkına varıyordu. Bir patlamanın eşiğindeydi. Wilhelm yüzünü sarkıtıp, “Kimse kötü şansı sevmez, değil mi Baba?” dedi.</p>

  <p>“Ya! Şimdi kötü şans oldu. Bir dakika önce aptallıktı.”</p>

  <p>“Tabii ki aptallık... İkisi de var. Öğrenemediğim doğru. Ama ben...”</p>

  <p>“Ayrıntıları duymak istemiyorum,” dedi babası. “Ve şunu anlamanı istiyorum ki, yeni yüklerin altına giremeyecek kadar yaşlıyım. Sadece yardım bekleyen insanlar... Yardımı beklemek <em>zorundalar.</em> Beklemekten vazgeçmeleri lazım.”</p>

  <p>“Sadece para meselesi değil... Bir babanın oğluna vereceği başka şeyler de var.” Gri gözlerini kaldırdı ve burun delikleri babasını kendisine karşı daha da tepkili hale getiren, acı dolu bir yakarışla genişledi.</p>

  <p>Babası onu uyararak, “Bak, Wilky, sabrımı taşırıyorsun,” dedi.</p>

  <p>“Taşırmamaya çalışıyorum. Ama senden gelecek bir söz, tek bir söz çok işe yarayacak. Senden hiçbir zaman daha fazlasını istemedim. Ama sen şefkatli biri değilsin, Baba. Senden rica ettiğim şeyden azıcık bile vermiyorsun bana.”</p>

  <p>Babasının çok hiddetlenmiş olduğunu fark etti. Dr. Adler bir şey söylemeye başladı, sonra kalktı ve kalkarken üzerindeki örtüyü toparladı. Ağzı, geniş, koyu, çarpık bir şekilde açıldı ve Wilhelm’a “Kendini benim kurbanım haline getirmek istiyorsun. Ama seni kurban yapmayacağım. Tanrı aşkına, sen bunu bana yapmadan ben senin ölümünü göreceğim.”</p>

  <p>“Baba, dinle! Dinle!”</p>

  <p>“Git başımdan şimdi. Sana bakmak benim için bir işkence, seni adi,” diye feryat etti Dr. Adler.</p>

  <p>Wilhelm’ın tansiyonu yükseldi, babası kadar kızgındı, sonra kızgınlığı dindi ve Wilhelm’ı çaresiz bir durumda, sefaletin kölesi olarak bıraktı. Sertçe ve garip bir resmiyet içinde, “Peki, Baba. Bu kadar yeter. Bütün konuşmamız gerekenler bundan ibaret,” dedi, ağır adımlarla yüzme havuzu ve buhar odasına bitişik olan kapıdan dışarı çıktı, zeminden yukarı iki uzun kanattan güçlükle tırmandı. Asma katta, lobiye gitmek üzere tekrar asansöre bindi.</p>

  <p>Resepsiyonda Dr. Tamkin’i sordurdu.</p>

  <p>Resepsiyonist, “Hayır, kendisini görmedim. Ama kutuda sizin için bir şey var sanırım,” dedi.</p>

  <p>“Benim için mi? Ver bakalım,” dedi Wilhelm ve karısından gelen bir telefon mesajını açtı. Şöyle diyordu mesaj: “Lütfen Bayan Wilhelm’ı geri arayın. Acil.”</p>

  <p>Karısından ne zaman acil bir mesaj alsa, çocukları için büyük bir korkuya kapılırdı. Telefon kulübesine koştu, ceplerindeki bozuk paraları telefonun altındaki küçük kavisli çelik rafa boşalttı ve Digby’yi aradı.</p>

  <p>“Buyrun?” dedi karısı. Makas salonda havladı.</p>

  <p>“Margaret?”</p>

  <p>“Evet, merhaba.” Selamlaşmaları asla bundan öteye gitmezdi. Wilhelm’ın sesini hemen tanıdı.</p>

  <p>“Çocuklar iyi mi?”</p>

  <p>“Bisikletle gezmeye çıktılar. Niye iyi olmasınlar ki? Makas, sessiz ol!”</p>

  <p>“Mesajın beni korkuttu,” dedi. “Keşke şu ‘acil’lerin bu kadar sık olmasa.”</p>

  <p>“Sana bir şey söylemem gerekiyordu.”</p>

  <p>Her zamanki kararlı sesi Wilhelm’ın içinde bir tür aç bir özlem uyandırdı, Margaret için değil ama, bir zamanlar tattığı huzur için.</p>

  <p>“Gelecek tarihli bir çek gönderdin bana,” dedi. “Buna izin veremem. Bugün aynı beşi. Çekte aynı on ikisi yazıyor.”</p>

  <p>“Ne yapalım, param yok. Yok işte. Bunun için beni hapse attıramazsın. Ayın on ikisine kadar o parayı bulursam şanslıyım demektir.”</p>

  <p>“Bulsan iyi olur, Tommy,” diye cevap verdi karısı.</p>

  <p>“Evet? Ne için?” dedi. “Söyle. Neyin uğruna? Benim hakkımda herkese yalanlar atman için mi? Sen...”</p>

  <p>Margaret onu kesti. “Ne için olduğunu biliyorsun. Büyütecek çocuklarım var benim.”</p>

  <p>Dar telefon kulübesinde Wilhelm’ı ter bastı. Onlukları, beşlikleri ve yirmi beşlikleri parmaklarıyla sıraya dizerken omuz silkip başını eğdi. “Elimden geleni yapıyorum”, dedi. “Şansım kötü gidiyor. Aslına bakarsan, durum o kadar kötüledi ki, nerede olduğumu bile bilmiyorum. Bugün günlerden ne, onu bile söyleyemem sana. Düzgün düşünemiyorum. Hiç denemesem daha iyi. Bu işte o günlerden biri, Margaret. İnşallah böyle günlerden bir daha asla geçmem. Tüm kalbimle diliyorum bunu. Bugün hiçbir şey düşünmemeye çalışacağım. Yarın birkaç kişiyle buluşacağım. Bir tanesi satış müdürü. Diğeri, televizyonda. Ama oyuncu olarak değil,” diye ekledi aceleyle, “teknik işlerle ilgili.”</p>

  <p>“Bu yine her zamanki konuşmalarından biri, Tommy,” dedi karısı. “Rojax Corporation’la işleri düzeltmen gerekiyordu. Seni geri alırlardı. Bir yeniyetme gibi düşünmeyi kesmelisin artık.”</p>

  <p>“Ne demek istiyorsun?”</p>

  <p>“Yani,” dedi, temkinli ve kararlı, pişmanlıktan uzak bir kararlılıkla, “hâlâ bir yeniyetme gibi düşünüyorsun. Ama artık buna devam edemezsin. Her gün yeni bir başlangıç yapmak istiyorsun. Ama on sekiz yıl içinde emeklilik yaşın gelmiş olacak. Kimse senin yaşında yeni bir eleman almak istemez.”</p>

  <p>“Biliyorum. Ama bak, bu kadar katı olmana gerek yok. Önlerinde diz çökemem. Gerçekten, bu kadar katı olmana gerek yok. Sana o kadar zarar vermedim.”</p>

  <p>“Tommy, peşinden koşturmak, bize borçlu olduğun parayı istemek zorunda kalıyorum ve bundan nefret ediyorum.”</p>

  <p>Katı göründüğünün kendisine söylenmesinden de nefret ediyordu.</p>

  <p>“Kendimi kontrol etmek için çaba harcıyorum,” dedi Margaret’e.</p>

  <p>Wilhelm onun, güzel, kararlı yüzünün üstünde, kalıp gibi kesilmiş, ağaran kâküllerini gözünde canlandırabiliyordu. Adil olmasıyla övünürdü Margaret. Yaptıklarımızın bilincinde olmaya katlanamıyorduk, diye düşündü Wilhelm. Kan dökülse bile. Hayatın nefesi başkasının burun deliklerinden alınsa bile. Bu zayıfların hali; sessiz ve adil. Ve sonra ez! Ezerler!</p>

  <p>“Rojax beni geri alsın ha? Sürüne sürüne gitmem gerekir. Bana ihtiyaçları yok. Bu kadar yıl sonra, şirkette hissedar olmam lazımdı. Üçünüzü ve kendimi, bölgenin yarısıyla nasıl geçindirebilirim? Ve hele de yardım için parmağını bile kıpırdatmayacaksan, bunu niye yapayım? Seni okula gönderdim, değil mi? O zaman bana demiştin ki...”</p>

  <p>Sesi giderek yükseliyordu. Margaret bundan hoşlanmadı ve araya girdi. “Beni yanlış anladın,” dedi.</p>

  <p>“Beni öldürdüğünü anlaman lazım. Bu kadar kör olamazsın. <em>Öldürmeyeceksin</em>! Bunu hatırlıyor musun?”</p>

  <p>Margaret, “Şu anda sadece bağırıp çağırıyorsun. Sakinleşince durum değişecek. Para kazanma becerine güveniyorum ben.”</p>

  <p>“Margaret, durumu kavrayamıyorsun. Bir iş bulman lazım.”</p>

  <p>“Kesinlikle hayır. İki çocuğun başıboş kalmasına izin vermeyeceğim.”</p>

  <p>“Bebek değiller,” dedi Wilhelm. “Tommy on dört yaşında. Paulie on yaşına basacak.”</p>

  <p>“Bak,” dedi Margaret ölçülü bir tonda. “Böyle bağıracaksan, bu konuşmaya devam edemeyiz, Tommy. Tehlikeli bir yaştalar. On yaşındaki çocuklardan oluşan çeteler var... Ebeveynleri çalışıyor veya aileleri parçalanmış.”</p>

  <p>Wilhelm’a bir kez daha, terk edenin o olduğunu hatırlatıyordu. Kendi yükümlülüğü olarak çocukları o yetiştirirken, Wilhelm da özgürlüğünün bedelini ödemek zorundaydı.</p>

  <p>Özgürlük! diye düşündü yok edici bir keskinlikle. Ağzında küller vardı, özgürlük değil. Bana çocuklarımı ver. Onlar aynı zamanda benim de çocuklarım.</p>

  <p>Sen benim birlikte yaşadığım kadın olabilir misin? demeye başladı. O kadar uzun süre beraber yattığımızı unuttun mu? Bana böyle, merhametsizce davranman şart mı?</p>

  <p>Margaret’le bugün olduğundan çok daha iyi bir ilişki içinde olabilirdi. Karısının ona hissettirmek istediği şey de buydu ve bunu açıkça yaptı. “Sefalet içinde misin?” diyordu. “Ama hak ettin bunu.” Margaret’e dönmesi, Rojax’ın kendisini yeniden işe alması için yalvarmak kadar zordu. Eğer bu hayatına mal olacak olsa, yapamazdı. Margaret Olive ile olan ilişkisini berbat etmişti. Ona vurdu, dövdü, hırpaladı, canına okumak istedi.</p>

  <p>“Margaret, iş konusunu bir kez daha düşünmeni istiyorum. Şimdi diploman da var. Okul ücretini niye ödedim ben?”</p>

  <p>“Çünkü pratik görünüyordu. Ama değil. Erkek çocuk büyütmek ebeveyn otoritesi ve bir ev gerektiriyor.”</p>

  <p>Wilhelm ona yalvardı: “Margaret anlayışlı ol. Yapman gerek. İpin ucundayım ve boğulduğumu hissediyorum. Bir insanın mahvoluşundan sorumlu olmak istediğini sanmıyorum. Yumuşa biraz. Patlayacakmışım gibi hissediyorum.” Yüzü genişledi. Telefon kulübesinin duvarının çivilerine, tahtasına ve tenekesine yumruk attı. “Bırak nefes alayım. Düşüp kalırsam, ne olacak sonra? Bu senin hiçbir zaman anlayamadığım bir yönün. Bu kadar uzun süre birlikte yaşadığın birine nasıl böyle davranabiliyorsun? Senin için elinden geleni yapan kimdi? Kim çabaladı? Kim sevdi?” “Sevdi” sözcüğünü telaffuz etmek bile onu titretmeye yetmişti.</p>

  <p>“Ah,” dedi Margaret keskin bir nefesle. “Şimdi oraya geliyoruz. Nasıl olacağını düşünmüştün... Bir kodaman mı? Her şey senin ayaklarının önüne mi serilecekti? Sanırım konuyu buraya getirmek istiyordun.”</p>

  <p>Bu kadar sert bir yanıt vermeyi kendisi de beklemiyordu, belki ama kendisi de düşüncelere dalmıştı ve şimdi onu cezalandırmaya katlanamazdı, kendisinin çektiği acıları Wilhelm’ın çekmesini istemiyordu.</p>

  <p>Bu kez parmak boğumlarıyla duvara yeniden vurdu, akciğerlerinde ancak fısıltıyla konuşacak kadar hava vardı, çünkü kalbi savaşçı bir basınçla yukarı itiliyordu. Doğruldu ve dar kulübenin içinde ayaklarını sertçe yere vurdu.</p>

  <p>“Her zaman elimden gelenin en iyisini yapmadım mı?” diye bağırdı, her ne kadar sesi kendi kulaklarında zayıf ve ince tınlasa da. “Her şey benden geliyor ve karşılığında hiçbir şey elde edemiyorum. Bunu cezalandıracak hiçbir kanun yok, ama şu an bana karşı suç işliyorsun. Tanrının önünde.... Şaka etmiyorum. Ciddiyim. Tanrının önünde! Er ya da geç oğlanlar bunu anlayacaktır.”</p>

  <p>Margaret, kontrollü, katı bir tonda, “Bana bağırılmasına dayanamam. Normal bir biçimde konuşursan ve mantıklı şeyler söylersen dinlerim. Ama şu söylediklerini değil,” dedi, telefonu kapattı.</p>

  <p>Wilhelm cihazı duvardan sökmeye çalıştı. Dişlerini gıcırdattı ve çılgınca kazıyan parmaklarla siyah kutuyu yakaladı, bağırmamaya çalışarak çekti. Sonra, cam kapıdan gözünü dikmiş bakan, bu sahne karşısında tamamen şoka uğramış yaşlı bir kadın gördü ve raflarda büyük bir miktar bozuk para bırakarak kulübeden kaçtı. Merdivenlerden koşarak indi ve sokağa çıktı.</p>

  <p>Broadway’de hâlâ aydınlık bir öğleden sonraydı. Gazlı hava, güneş ışıklarının kurşuni telleri altında neredeyse hareketsizdi, kasap ve manavların kapılarının önündeki talaşlarda ayak izleri görülüyordu. Her yaştan, her dehadan, her ırktan ve cinsten bitmek bilmeyen, koşuşturan ve akan milyonlarca insandan büyük bir kalabalık, her insanı sır sahibi, antik ve gelecek, her yüzde özel bir amaç veya özün zarafeti – <em>çabalıyorum, harcıyorum, uğraşıyorum, tasarlıyorum, seviyorum, sarılıyorum, destekliyorum, yol veriyorum, imreniyorum, arzuluyorum, küçümsüyorum, ölüyorum, saklıyorum, istiyorum.</em> Herhangi birinin tahmin edebileceğinden hızlı, çok daha hızlı. Kaldırımlar her türlü geçitten daha genişti; sokağın kendisi kocamandı, sallanıyor, parıldıyordu ve Wilhelm’a öyle geldi ki, nabzı tahammülünün son sınırında zonkluyordu. Geniş bir mendil gibi görünmesine rağmen, güneş ışığının gerçek ağırlığı Wilhelm’ın kendisini sarhoş gibi hissetmesine yol açıyordu.</p>

  <p>“Ne olursa olsun boşanacağım,” diye yemin etti. “Baba olarak –Baba olarak– yok pahasına arabayı satıp otele olan borcumu ödemeliyim. Dizlerimin üzerine çöküp Olive’e ‘Biraz yanımda kal. Margaret’in kazanmasına izin verme. Olive!’ diyeceğim.” Sonra da, Olive ile yeniden başlamaya çalışırım, diye düşündü. Aslında, başlamam lazım. Olive beni seviyor. Olive...</p>

  <p>Bir limuzin sırasının yanındaki kaldırımın başında, Dr. Tamkin’i gördüğünü sandı. Tabii ki kakao renkli şeritli şapka konusunda daha önce de yanılmıştı ve ikinci kez aynı hatayı yapmak istemiyordu. Ama sivri uçlu omuzlarıyla, cenaze salonunun girişinde o kadar büyük bir ciddiyetle sohbet eden Dr. Tamkin değil miydi? Çünkü bu çok büyük bir cenazeydi. Koyu gri, modaya uygun şapka kenarının altında tuhaf bir yüz aradı. Çiçeklerle dolu iki açık araba vardı ve bir polis yayalara yol açmaya çalışıyordu. Giriş direğinin hemen orada, bir elini açmış jestler yaparak ciddi bir yüzle konuşmayı sürdüren şu adam lanet olası Tamkin değil miydi işte?</p>

  <p>“Tamkin!” diye bağırdı Wilhelm ilerleyerek. Ama copunu iki ucundan bir oklava gibi tutan bir polis tarafından kenara itildi. Wilhelm şimdi Tamkin’den daha da uzaktaydı ve sabırsız, terle kırmızıya dönen yüzü, kırmızı bir kürke benzeyen kaşlarıyla onu bütün gücüyle geriye itmeyi sürdürürken ve “Burayı boşaltalım, lütfen,” diyen polise kendi kendine küfretti. Wilhelm ona burnu büyük bir tavırla, “İnsanları böyle itmemelisin,” dedi.</p>

  <p>Ama aslında suçlanacak kişi polis değildi. Yolu açık tutmak için emir almıştı. Wilhelm izdiham tarafından ileri itiliyordu.</p>

  <p>“Tamkin!” diye bağırdı.</p>

  <p>Ama Tamkin gitmişti. Ya da, daha ziyade, kalabalık tarafından sokaktan şapele doğru taşınan Wilhelm’ın kendisiydi. İzdiham içeride sona erdi. İçerisi serin ve karanlıktı. Vantilatörden gelen hava, tuzun yaptığı hafif kaşıntıyı durdurmak için mendille sertçe sildiği yüzünü kurutuyordu. Kıpırdayan ve borulardan nefes gibi çıkan org notalarını duyup sandalyelerde oturan insanları gördüğünde bir iç çekti. Takım elbise ve fötr şapka içindeki adamlar meşe ağacı zeminde yavaşça öne arkaya ve orta kanatta yukarı aşağı yürüyorlardı. Vitrayın beyazı sedef, Davud yıldızının mavisi kadife bir kurdele gibiydi.</p>

  <p>Neyse, diye düşündü Wilhelm, dışarıdaki eğer gerçekten de Tamkin ise, burada serinde de bekleyebilirim pekala. Garip, bugün bir cenazeye gideceğinden hiç bahsetmemişti. Ama bu tam da ona göre bir şey.</p>

  <p>Ama birkaç dakika içinde Tamkin’i unuttu bile. Diğerleriyle beraber duvar kenarında duruyor ve tabuta ve tabutun yanından ölünün yüzüne bakarak yavaşça geçen insan kuyruğunu izliyordu. Şimdi o da bu kuyruğa dahil olmuştu, yavaş yavaş, adım adım, ama kalbinin çarpması endişeli, kalın, korkutucu ama biraz da şiddetli bir halde, tabuta yaklaştı ve sırası gelince durup gözlerini indirdi. Cesede baktığında soluğunu tuttu, yüzü şişti, gözleri ani göz yaşlarıyla pırıl pırıl parlıyordu.</p>

  <p>Ölen adam kır saçlıydı. Kır saçlarının iki geniş dalgası alnına geliyordu. Ama yaşlı değildi. Yüzü uzundu ve kemikli burnu, hafifçe, ince bir şekilde bükülmüştü. Kaşları, son bir düşünceye dalmış gibi havaya kalkıktı. Şimdi en sonunda, son tefekkürüyle baş başaydı, dikkatini dağıtan bütün şeylerden sonra ve et artık et olmadığında. Bu tedavi edici bakış Wilhelm’ı öyle vurmuştu ki, yerinden ayrılamadı. İçindeki hafif korkuya ve sonra kederinin çırpıntısına rağmen, gidemedi. Kuyruktan ayrılıp tabutun yanında durdu; sessizce gözleri doldu ve ziyaretçi kuyruğu örtülü bakışlarla saten tabutu geçip zambak, leylak ve güllerin bulunduğu banka doğru ilerlerken, adamı inceledi. Büyük boğucu bir keder ve neredeyse hayranlıkla, Wilhelm kafasını sallıyordu. Resmî gömleği ve kravatıyla ve gümüş klapalarıyla ve pudralanmış teniyle ölü adam dıştan kusursuz görünüyordu; azıcık altında – siyah, diye düşündü Wilhelm, gözlerine gömülmüştü.</p>

  <p>Wilhelm biraz geride durarak, ağlamaya başladı. Önce yumuşak bir şekilde ve duygulandığından, ama çok geçmeden çok daha derin bir hisle. Yüksek sesle iç çekti ve yüzü çarpık, kızgın bir hale büründü, göz yaşları derisine batıyordu. Aklından geçen ilk şey, “Bir adam... başka bir beşeri varlık,” oldu; ama bundan başka ve farklı şeyler de çıktı. “Ne yapacağım? Soyuldum ve kenara atıldım... Ah, Baba, senden ne istedim? Çocukları ne yapacağım... Tommy, Paul? Çocuklarım. Ya Olive? Canım! Neden, neden, neden... Hayatımı isteyen şeytana karşı beni korumalısın. Onu istiyorsan, öldür o zaman beni. Benden al onu, al, al.”</p>

  <p>Çok geçmeden, sözlerinde, mantık ve tutarlılık kalmadı. Duramıyordu. Gözyaşları, içinden siyah, derin ve kızgın bir halde birden fışkırdı, yaşlar boşanıyor, vücudunu şiddetle sarsıyordu, inatçı kafasını eğip omuzlarını ve yüzünü buruşturarak, mendili tuttuğu ellerini sakatlayarak. Kendini toplamak için gösterdiği çabalar boşunaydı. Hastalığın ve kederin boğazındaki büyük yumrusu yukarı doğru şişiyordu, kendini tamamen teslim etti ve yüzünü tutup ağladı. Tüm kalbiyle ağlıyordu. Şapeldeki tüm insanların arasında, iç çeken tek kişi oydu. Onun kim olduğunu bilen yoktu.</p>

  <p>Bir kadın, “New York’tan bekledikleri kuzen olabilir mi?” dedi.</p>

  <p>“Böyle davranması için gerçekten yakın biri olmalı.”</p>

  <p>“Tanrım, Tanrım! Böyle yas tutmak için,” dedi bir adam ve geniş, kıvılcım saçan, kıskanç gözlerle Wilhelm’ın sarsılan omuzlarına, elleriyle kapanmış yüzüne ve beyazlamış açık renk saçlarına baktı.</p>

  <p>“Adamın kardeşi olmasın?”</p>

  <p>“Yok, sanmam,” dedi başka biri. “Birbirlerine hiç benzemiyorlar. Gece ve gündüz gibiler. ”</p>

  <p>Çiçekler ve ışıklar Wilhelm’ın kör, ıslak gözlerinde esriyerek eriyordu; ağır, denizimsi müzik kulaklarına kadar geliyordu. Müzik, bir kalabalığın merkezinde, gözyaşlarının büyük ve mutlu unutuşuyla kendini sakladığı yerden ona doğru akıyordu. Onu duyuyordu ve müzik kederden de derin batıyordu, kalbinin en büyük ihtiyacını giderecek, kopan iç çekişler ve feryatlarla.</p>
</body>
</html>
