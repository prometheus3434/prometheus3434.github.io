<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>II</h1>

  <p class="nonindent">Posta.</p>

  <p>Ona mektubu veren resepsiyonist bu sabahki görünüşüne aldırış etmedi. Kaşlarının altından ona bir bakış atmakla yetindi, yukarı doğru, mektup el değiştirirken. Otel çalışanları ona nezaket göstermekle ne diye uğraşsındı ki? Numarasını biliyorlardı. Resepsiyonist, ona mektuplarla beraber kira faturasını da vermekte olduğunun farkındaydı. Wilhelm böyle şeylere aldırmıyormuş gibi bir tavır takındı. Ama durum kötüydü. Makbuzu ödemek için komisyoncuda kalan hesabından para çekmesi gerekecekti ve hesabı domuz yağı fiyatlarındaki düşüş yüzünden izleniyordu. <em>Tribune</em>’e göre domuz yağı bir yıl önceki seviyesinin hâlâ yirmi puan altındaydı. Hükümet para teşviki yapıyordu. Wilhelm bunun nasıl işlediğini anlamıyordu, ama çiftçinin korunduğunu biliyordu ve SEC’nin<a class="footnoteref" href="../Text/notlar.htm#n1" id="ref1">1*</a> piyasayı dikkatle incelediğinden emindi; böylece domuz yağının fiyatının yeniden yükseleceğine inanıyordu ve henüz o kadar endişeli değildi.</p>

  <p>Ama bu süre zarfında, babası faturasını ödemeyi teklif edebilirdi. Bunu niye yapmadı? Ne kadar da bencil bir ihtiyardı! Oğlunun çektiği zorlukları görüyordu; ona kolayca yardım edebilirdi. Bu onun için ne kadar önemsizse, Wilhelm için de o kadar önemliydi! Yaşlı adamın kalbi nerdeydi? Belki, diye düşündü Wilhelm, geçmişte duygusal davrandım ve iyiliğini abarttım – sıcak aile yaşamı işte. Belki de hiç böyle olmamıştı.</p>

  <p>Kısa süre önce, babası her zamanki kibar, dostane tavrıyla ona, “İşte, Wilky, onca yıldan sonra yine aynı çatı altındayız,” demişti.</p>

  <p>Wilhelm bir an mutlu oldu. Nihayet geçmişten bahsedeceklerdi. Ama imalara karşı da kendini korumaya almıştı. “Niye Brooklyn’de eşin ve iki oğlunla beraber olmak yerine bu otelde benim yanımda kalıyorsun? Sen ne dul ne de bekârsın. Bütün sorunlarını bana getirdin. Bunlarla ne yapmamı bekliyorsun?” diyen babası değil miydi?</p>

  <p>Wilhelm babasının sözlerini biraz inceleyip, “Çatı yirmi altı kat yukarıda. Ama kaç yıl oldu peki?” dedi.</p>

  <p>“Ben de tam sana bunu soruyordum.”</p>

  <p>“Ya, Baba, bilmiyorum. Annemin öldüğü yıl değil miydi? Hangi yıldı o?”</p>

  <p>Bu soruyu koyu sarışın Golden Grimes yüzündeki masum bir kaş çatmasıyla sormuştu. <em>Hangi yıldı o?</em> Sanki annesinin öldüğü yılı, ayı, günü, hatta saati bilmiyormuş gibi.</p>

  <p>“1931 yılında değil miydi?” dedi Dr. Adler.</p>

  <p>“Öyle miydi?” dedi Wilhelm. Ve sorunun hüznünü ve ezici ironisini saklayarak, sinirle titredi, başını salladı ve hızlı bir şekilde yakasının uçlarına dokundu.</p>

  <p>“Biliyor musun?” dedi babası. “Yaşlı bir adamın hafızasının güvenilirliğini yitirdiğini bilmen gerekir. Kıştı, ondan eminim. 1932?</p>

  <p>Evet, yaşı yüzündendi. Bunu fazla büyütme, diye öğütledi kendine Wilhelm. Yaşlı doktora staj yaptığı yılı sorsan, doğru cevabı anında verirdi. Her neyse, bunu fazla büyütme. Kendi babanla tartışmaya girme. Bir ihtiyarın zayıflıklarına merhamet et.</p>

  <p>“Bence 1934’e daha yakındı, Baba,” dedi.</p>

  <p>Ama Dr. Adler düşünüyordu. Lanet olsun, biz konuşurken niye rahat duramıyor? Ya pantolonunu ceplerinden çekiştiriyor ya da ayaklarını sallıyor. Düzenli tiklerden bir dağa dönüşecek gibi görünüyor. Wilhelm’ın, sanki, eve aceleyle girerken, ayakkabılarını paspasta temizlemesi gerekiyormuş gibi ayaklarını öne arkaya sallama huyu vardı.</p>

  <p>“Evet, o sonun başlangıcıydı, değil mi, Baba?” demişti Wilhelm sonra.</p>

  <p>Wilhelm babasını sık sık şaşırtırdı. Sonun başlangıcı? Ne demek istiyordu acaba – neyi ima ediyordu? Kimin sonu? Aile yaşamının sonu mu? Yaşlı adam şaşkındı, ama Wilhelm’a dertlerini anlatma fırsatı vermek istemiyordu. Wilhelm’ın garip meydan okumalarını kabul etmemenin daha iyi olduğunu öğrenmişti. Böylece, bir sosyal davranış ustası olarak, oğluyla içten bir şekilde mutabık kaldı ve “Hepimiz için çok büyük bir talihsizlik oldu,” dedi.</p>

  <p>Annesinin ölümünü niye gelip <em>bana</em> şikâyet ediyor, diye düşündü.</p>

  <p>Yüz yüze durmuşlardı, her biri sessizce kendi yöntemine göre, kendisini ifade ediyordu. Sonun başlangıcıydı: Sonun başlangıcı değildi.</p>

  <p>Wilhelm, her zaman yaptığı için, yaptığı şeyin garipliğinin farkında olmaksızın, sigarasının korunu söndürüp izmaritini başka birçok izmaritin olduğu cebine attı. Babasına bakarken, sağ elinin serçe parmağı seğirmeye ve titremeye başladı; bunu da yine irade dışı yapıyordu.</p>

  <p>Ama Wilhelm yine de aklına koyduğu takdirde mükemmel ve hatta seçkin görgü kurallarına sahip olabileceğini, hatta bu konuda babasını sollayabileceğini düşünüyordu. Kalın sesine rağmen –sesteki kalınlığı gidermek için aynı cümleyi defalarca tekrarladığı zamanlar neredeyse kekeliyordu– akıcı konuşabiliyordu. Yoksa asla iyi bir satıcı olamazdı. İyi bir dinleyici olduğunu da iddia ediyordu. Dinlerken, dudaklarını sıkıp, düşünce dolu bir edayla gözlerini deviriyordu. Çok geçmeden yorulur ve kısa, gürültülü, sabırsız solumalarla, “Ah evet...evet...evet. Tamamen katılıyorum,” derdi. Farklı görüşe sahip olması gereken zamanlarda, “Yani, emin değilim. Ben tam olarak öyle görmüyorum. Bu konuda kararsızım,” der, hiç kimsenin duygularını bilerek incitmezdi.</p>

  <p>Ama babasıyla konuşurken kendini kontrol edemeyecek gibi oluyordu. Genelde Dr. Adler ile yaptığı her konuşmadan mutsuz ayrılıyordu ve bu memnuniyetsizliği aile meselelerini tartışırken doruk noktasına ulaşıyordu. Görünüşte, yaşlı adama bir günü hatırlatmaya çalışmıştı, gerçekte ona şunu demek istiyordu: “Annem öldüğünde sen serbest kaldın. Onu unutmak istiyorsun. Catherine’den de kurtulmak istiyorsun. Benden de. Kimseyi aldatamazsın” – Wilhelm bunu anlatmaya çalışırken, ihtiyar ona kulak asmıyordu. Babası zerre kadar etkilenmemiş görünedursun, sonunda kendisini boşa kürek çekerken buldu.</p>

  <p>“Ama canım! Artık çocuk değilsin. O zaman da çocuk değildin!” demişti Wilhelm sonra yeniden kendine. Büyük, hantal, çürümüş vücuduna bakıyordu. Vücudu şeklini kaybetmekteydi, midesi şişmişti ve bir hipopotama benziyordu. Küçük oğlu ona “hummuspotamus” diyordu; küçük Paul idi bu. Ve kendisi hâlâ, eski dertlerle dolu bir halde, yaşlı babasıyla uğraşmaktaydı. “Hoşçakal gençlik! Hoşçakalın, o harika, budala ve boşa harcanmış günler. Ne kadar büyük bir aptaldım – <em>aptalım,”</em> demektense.</p>

  <p>Wilhelm hatalarının bedelini hâlâ çok ağır ödemekteydi. Karısı Margaret ondan boşanmak istemiyordu, ona ve çocuklarına mali destek vermek zorundaydı. Karısı sık sık boşanmaya karar veriyor ve her şeyi yeniden düşünüp bu kez daha sert şartlarla geliyordu. Hiçbir mahkeme karısını, Wilhelm’ın ona ödediği para kadar büyük bir miktarla ödüllendiremezdi. Bugünkü mektuplardan biri tahmin ettiği gibi eşinden geliyordu. İlk defa ona ileri bir tarihte ödenecek bir çek göndermişti ve karısı buna itiraz ediyordu. Mektubun içine çocuklara ait, bir hafta sonra ödenmesi gereken eğitim sigortası poliçelerinin makbuzlarını da koymuştu. Wilhelm’ın kayınvalidesi bu poliçeleri Beverly Hills’te çıkarmıştı ve kadının iki yıl önceki ölümünden beri bütün sigorta primlerini o ödemek zorunda kalmıştı. Kayınvalidesi neden kendi işini halledememişti ki! Çocuklar Wilhelm’ındı ve onlara o bakıyordu, hep de bakardı. Onlar için bir mütevelli fonu açmayı düşünüyordu. Ama bunlar eski beklentileriydi. Artık para sıkıntısı çekiyordu ve geleceği yeni baştan düşünmesi gerekiyordu. Bu arada, makbuzların ödenmesi lazımdı. Kartta basılmış son derece düzgün iki rakamı gördüğünde şirkete ve şirketin IBM malzemelerine lanet okudu. Kafası ve kalbi öfkeyle tıkanmıştı. Herkesin para sahibi olması lazımdı. Bir şirket için bu hiçbir şeydi. Şirket dergilerde cenaze fotoğrafları yayınlıyordu ve aptalları korkutuyordu, sonra da küçük delikler açıyordu ve müşteriler de kara kara para bulmanın yollarını arıyorlardı. Parasızlıktan utanıyorlardı. Büyük bir şirketi hayal kırıklığına uğratmak da istemiyorlardı ve bu şekilde iflas ediyorlardı. Eskiden bir adam borçları yüzünden hapse atılırdı, ama artık daha dolaylı yöntemler vardı. Parasız olmayı ayıp haline getirdiler ve herkesi iş başına gönderdiler.</p>

  <p>Peki başka ne göndermişti ona Margaret? Diğer makbuzları ona geri göndereceğine yemin ederek zarfı baş parmağıyla yırttı. Neyse ki başka bir şey yoktu. Ortası delinmiş kağıtları cebine koydu. Neredeyse ipin ucunda olduğunu bilmiyor muydu Margaret? Tabii ki biliyordu. Karısının içgüdüsü ona, bunun kendisi için bir fırsat olduğunu söylüyordu ve böylece Wilhelm’a kök söktürüyordu.</p>

  <p>Otel Gloriana’da Avusturya-Macaristan idaresi altındaki yemek salonuna gitti. Bir Avrupa kuruluşu gibi yönetiliyordu. Unlu mamuller, özellikle de turta bir harikaydı. Genellikle öğleden sonraları kahveyle beraber elmalı turta yerdi.</p>

  <p>İçeri girer girmez salonun öteki ucunda babasının parlak küçük kafasını gördü ve keskin sesini duydu. Yemek salonunun öteki ucuna doğru ilerlerken, Wilhelm’ın yüzünde tuhaf denecek kadar tehlikeli bir ifade vardı.</p>

  <p>Dr. Adler Broadway boyunca, aşağı Hudson ve New Jersey manzarasına açılan bir köşede oturmayı seviyordu. Sokağın karşısında altın ve mor mozaik sütunlarıyla aşırı modern bir kafeterya vardı. İkinci katı bir detektif okulu, bir dişçilik laboratuarı, bir zayıflama merkezi, bir emekliler kulübü ve bir İbranice okulu paylaşmaktaydı. Yaşlı adam çileklerinin üzerine şeker serpiyordu. Minik pırıltı çemberleri beyaz masa örtüsü üzerindeki su bardaklarında yansıyordu, güneş ışığındaki soluk bir bulanıklığa rağmen. Yaz başıydı ve uzun pencere içeriye doğru açılmıştı; camda bir güve vardı; camın macunu bozuktu ve çerçevelerdeki beyaz boya kırışarak akmaktaydı.</p>

  <p>“Ha, Wilky,” dedi yaşlı adam geç kalan oğluna. “Komşumuz Bay Perls ile tanışmadın değil mi henüz? Hani on beşinci kattaki.”</p>

  <p>“Nasılsınız?” dedi Wilhelm. Bu yabancıyı hoş karşılamamıştı; hemen onda bir kusur buldu. Perls’ün ucu koltuk değneğine benzer, ağır bir bastonu vardı. Boyalı saç, ince alın – bunlar önyargı nedenlerinden değildi. Ve Bay Perls’ün, oğluyla beraber kahvaltı etmek istemeyen Dr. Adler tarafından kullanılıyor oluşu da onun suçu değildi. Ama daha sert bir ses Wilhelm’ın içinde bağırarak şunu söylüyordu: “Bu lanet olası, yıpranmış yüzlü, boyalı saçlı, balık dişli, sarkık bıyıklı alabalık da kim? Babamın Alman arkadaşlarından biri daha. Bu tipleri de nereden topluyor? Dişlerindeki o şey ne? Hayatımda bu kadar sivri diş görmedim. Paslanmaz çelik mi yoksa bir tür gümüş mü? İnsanın yüzü nasıl böyle bir hale gelebilir? Ayy!” Wilhelm aralıklı, gri gözlerini dikip oturdu, geniş sırtı spor ceketinin altında kambur duruyordu. Ellerini masanın üstünde yalvarırmış gibi birleştirdi. Sonra, dişlerinden başlamak üzere, Bay Perls hakkındaki düşüncelerini biraz yumuşattı. Bu sivri uçların her biri, gıcırdatılıp aşındırılmış bir dişi temsil ediyordu ve adamın sorunlarının yüzde ikisinin dişten kaynaklandığı tahmin edecek olursak, buna Almanya’dan ettiği göç ve gülümsemesinin kırışıklarıyla karıştırmamak şartıyla, yüzünü buruşturan kırışıklarının olası nedeni de eklenince, problem toplamda büyük bir boyuta ulaşıyordu.</p>

  <p>“Bay Perls çorap ve iç çamaşırı toptancısıydı,” dedi Dr. Adler.</p>

  <p>“Satıcı olduğunu söylediğin oğlun bu mu?” diye sordu Bay Perls.</p>

  <p>“Benim tek oğlum var. Bir de kızım. Kızım evlenmeden önce tıbbi teknisyendi, anestezi uzmanı. Bir keresinde Sina Dağı’nda çok iyi bir pozisyona gelmişti.”</p>

  <p>Çocuklarından bahsederken övünmekten kendini alamıyordu. Wilhelm’a göre, övünülecek bir şey yoklu. Catherine de, Wilhelm gibi, iri ve sarışındı. Mesleğinde çok zor zamanlar geçiren bir mahkeme sekreteriyle evlenmişti. Catherine mesleki bir isim de almıştı – Philippa. Kırk yaşında, hâlâ bir ressam olma hırsı taşıyordu. Wilhelm’ın onun eserlerini eleştirecek cesareti yoktu. Ona fazla hitap etmediğini söylüyordu ama bir eleştirmen değildi. Neyse, Wilhelm kız kardeşiyle genellikle iyi anlaşamıyordu ve onun resimlerini de çok sık görmüyordu. Catherine çok çalışıyordu ama New York’ta elinde boya ve fırça olan elli bin kişi vardı ve her biri kendi başına buyruktu. Burası resmin Babil Kulesi’ydi. <em>Wilhelm</em> bu işe çok da karışmak istemiyordu. Her şey zaten karmakarışıktı.</p>

  <p>Dr. Adler bu sabah Wilhelm’ın özellikle pasaklı göründüğünü düşünüyordu – aynı zamanda uykusuzdu, gözlerinin çevresinde sigaradan kırmızı halkalar belirmişti. Ağzından nefes alıyordu, dikkatinin dağınık olduğu belliydi ve de kızarmış gözlerini yabani bir biçimde döndürüyordu. Her zamanki gibi, ceketinin yakaları, yağmura çıkması gerekiyormuşçasına yukarı kalkıktı. İşe giderken üstüne biraz çeki düzen verirdi; diğer zamanlarda kendini salar ve korkunç görünürdü.</p>

  <p>“Ne oldu, Wilky, dün uyumadın mı?”</p>

  <p>“Çok değil.”</p>

  <p>“Her çeşitten çok fazla hap alıyorsun – önce uyarıcılar sonra anti-depresanlar, ağrı kesiciler, analeptikler, zavallı organizman neye uğradığını şaşırıncaya kadar. Ayrıca, lumen insanı uyutmaz ve Pervitin veya Benzedrine de uyandırmaz. Kim bilir! Böyle şeyler zehir kadar tehlikeli olabiliyor, ama insanlar hâlâ bunlara güveniyor.”</p>

  <p>“Hayır, Baba, haplardan değil. Yalnızca, artık New York’a alışkın değilim, ondan. Bir New Yorklu için, böyle hissetmek biraz garip, değil mi? Geceleri hiç bu kadar gürültülü olmamıştı ve en ufak bir şey bile gerginlik yaratıyor şimdi bende. Mesela şu değişmeli otopark. Arabanı çıkarmak için saat sekizde gidiyorsun. Peki onu nereye koyabilirsin? Bir an geç kalsan, arabanı çekiyorlar. Sonra bir salak, ön camdaki sileceklerin altına reklam broşürleri koyuyor ve birkaç sokak ileriden adamın koyduğu şeyi otopark cezası sanıp kalp krizi geçiriyorsun. Gerçekten ceza aldığın zaman da itiraz edemiyorsun. Mahkemede şansın yok ve belediye de gelir istiyor.</p>

  <p>“Ama senin mesleğinde bir araba gerekiyor değil mi?” dedi Bay Perls.</p>

  <p>“Bir deli, işi için değilse Tanrı bilir neden şehirde bir araba ister.”</p>

  <p>Wilhelm’ın eski Pontiac’ı sokağa park edilmişti. Eskiden, gider hesabında olduğu zaman, onu her zaman bir garaja bırakırdı. Ama artık yerini kaybetmek korkusuyla arabasını Riverside Drive’dan başka yere park etmek istemiyordu ve arabayı sadece cumartesileri, çocuklarını Dodgers’ın Ebbets Field’da yaptığı maçlara götürmek için kullanıyordu. Geçen cumartesi, Dodgers şehir dışında olduğundan, annesinin mezarını ziyaret etmişti.</p>

  <p>Dr. Adler Wilhelm’la gitmeyi reddetmişti. Oğlunun araba kullanmasına dayanamıyordu. Wilhelm, arabayı kilometrelerce ikinci viteste takılı unutuyordu; nadiren doğru şeritte gidiyordu, ne işaret veriyordu ne de lambalara dikkat ediyordu. Pontiac’ının döşemeleri yağ ve kül içinde, pislikten kırılıyordu. Kül tablasında bir sigara yanarken, bir başkası elindeydi, bir üçüncüsü haritalar, başka atık kağıtlar ve Coca-Cola şişeleri arasında, yerdeydi. Direksiyonda bazen dalıp gidiyor ya da ellerini hareket ettiriyor ve tartışıyordu, bu yüzden de yaşlı doktor onunla beraber arabaya binmek istemiyordu.</p>

  <p>Wilhelm mezarlıktan döndüğünde çok kızgındı, çünkü annesinin ve anneannesinin mezarları arasındaki taş bank serseriler tarafından devrilip kırılmıştı. “Kahrolası yeniyetme barbarlar gittikçe kötü bir hal alıyor,” demişti. “Bankı ortadan ikiye ayırmak için balyoz kullanmışlar. Onlardan birini bir yakalayabilseydim!” Doktordan yeni bir bankın parasını ödemesini istemişti, ama babası bu fikre sıcak bakmıyordu. Öldüğünde kendini yaktırmak istediğini söyledi.</p>

  <p>“Yukarıda o kadar iyi uyuyamadığın için seni suçlayamam,” dedi Bay Perls. Sesi biraz keskin tınlıyordu, sanki hafif sağırmış gibi. “Orada vokal hocası Parigi kalmıyor muydu? Tanrım, bu otelde ne tuhaf tipler var. Bir sürü kedi köpeği olan Estonyalı kadın hangi kattaydı? Onu çoktan kovmuş olmaları gerekirdi.”</p>

  <p>“Aşağı, on ikinci kata aldılar onu,” dedi Dr. Adler.</p>

  <p>Kahvaltıyla beraber Wilhelm bir büyük boy Coca-Cola ısmarladı. Cebindeki küçük mektupları gizlice karıştırıp, el yordamıyla iki hapı buldu. Kağıt, ellenmekten eskiyip incelmişti. Bir peçetenin altından bir Phenaphen sakinleştirici ve bir Unicap yuttu, ama doktorun gözleri keskindi ve “Wilky, şimdi ne alıyorsun?” dedi.</p>

  <p>“Sadece vitamin.” Puro izmaritini babası puro kokusundan hoşlanmadığı için arkasındaki masanın kül tablasına bıraktı. Sonra Coca-Cola’sını içti.</p>

  <p>“Kahvaltıda portakal suyu yerine bunu mu içiyorsun?” dedi Bay Perls. Oğlanla kinayeli bir ses tonuyla konuşmanın, Dr. Adler’ın ona karşı olan sempatisini yok etmeyeceğini sezmişti.</p>

  <p>“Kafein beyni uyarıyor,” dedi yaşlı doktor. “Solunum sisteminin üzerinde çok etkisi var.”</p>

  <p>“Bu sadece satışa çıktığım günlerden kalma bir âdet, o kadar,” dedi Wilhelm. “Yeterince uzun süre araba kullandığında, beynini, mideni ve başka her yerini çalıştırıyor.”</p>

  <p>“Wilky, Rojax Corporation için çalışıyordu. Yıllarca kuzeydoğu bölgesinin satış temsilciliğini yaptı ama geçenlerde şirketle olan bağlantısını kesti,” diye açıkladı babası.</p>

  <p>“Evet,” dedi Wilhelm. “Ben savaşın sonundan beri onlarlaydım.” Coca-Cola’yı yudumladı ve her birine büyük, titrek, sabırlı tavrıyla bakarken buzu çiğnedi. Kadın garson, önüne iki tane haşlanmış yumurta koydu.</p>

  <p>“Bu Rojax şirketi ne üretiyor?” dedi Bay Perls.</p>

  <p>“Çocuk mobilyası. Küçük sandalyeler, sallanan sandalyeler, masalar, oyun parkları için parçalar, kaydıraklar, salıncaklar, tahterevalliler.”</p>

  <p>Babası anlatırken Wilhelm araya girmedi. Geniş ve dik bir duruşla, sabırla oturmaya çalıştı, ama ayakları anormal bir biçimde hareketliydi. Tamam! Babası Bay Perls’ü etkilemek zorundaydı, değil mi? Bir kez daha kendine düşen rolü oynayarak babasının suyuna gidecekti. Peki! O da oyuna katılacak ve tarzını sürdürmekte babasına yardımcı olacaktı. Tarz en önemli şeydi. Harika!</p>

  <p>“Ben Rojax Corporation için neredeyse on yıl çalıştım,” dedi. “Bana ait olan bölgeyi paylaşmamı istedikleri için yollarımızı ayırdık. İşe bir damatlarını aldılar – tecrübesiz birisi. Bu onun fikriydi.”</p>

  <p>Kendi kendine, “Niye bütün hayatımı bu lanet olası alabalığın önüne serdiğimi bana ancak Tanrı söyleyebilir,” diyordu. Başka hiç kimsenin bunu yapmadığından eminim. Diğerleri işlerini kendilerine saklıyor. Benim dışımda.</p>

  <p>“Bu bölgenin tek bir adam için fazla büyük olduğu şeklinde bir mantık yürütmüşlerdi. Ona göre tekelim vardı. Ama işin aslı öyle değildi. Asıl sebep beni artık şirket yetkilisi olarak atamak zorunda oldukları bir noktaya gelmiş olmalarıydı. Başkan yardımcısı olarak. Benim sıramdı ama bu iş damada verildi ve...”</p>

  <p>Dr. Adler Wilhelm’ın dertlerini gereğinden fazla açığa vurduğunu düşündüğünden, “Oğlumun kazancı beş haneli rakamlara çıkıyordu,” dedi.</p>

  <p>Paradan söz edilir edilmez, Bay Perls’ün sesi heyecandan daha da keskin bir hale geldi. “Yani? Yüzde Otuz İki Grubu mu? Ondan da yüksek, belki de?” Bir ipucu istedi ve rakamları öylesine değil, büyük bir iştahla söylüyordu. Uff! Paraya nasıl da tutkunlar, diye düşündü Wilhelm. Paraya tapıyorlar! Kutsal para! Güzel para! İnsanların aklı para dışında şeylere pek çalışmıyordu. Ama paran yoksa da bir sersemdin, bir sersem! Dünyanın gözü önünde kendinden özür dilemek zorundaydın. Korkak! Öyleydi işte. Dünya işleri. Bir çıkış yolu bulabilseydi keşke.</p>

  <p>Böyle düşünmek onda her zamanki tıkanıklığa neden oluyordu. Devam etmesine izin verse, büyük bir tutkuya dönüşecekti. Böylece konuşmayı kesip yemeye başladı.</p>

  <p>Yumurtaya kaşığıyla vurmadan önce peçeteyle nemi aldı. Sonra yumurtaya pat diye gereğinden hızlı vurdu (babasının düşüncesine göre). Kabuğu çıkardıktan sonra yumurtanın beyazında parmaklarından geçen ince bir kir tabakası kaldı. Dr. Adler bunu sessiz bir tiksintiyle izledi. Dünyaya nasıl bir Wilky getirmişti! İşte, sabahları ellerini bile yıkamıyordu. Suya dokunmak zorunda kalmamak için elektrikli tıraş makinesi kullanıyordu. Doktor, Wilky’nin pis huylarına tahammül edemiyordu. Sadece bir defa –ve bir daha asla, diye yemin etmişti kendi kendine– odasına girmişti. Pijama ve çorapları içinde Wilhelm yatağında oturmuş, kahve fincanından cin içerek heyecanla televizyondaki Dodgers maçını izliyordu. “İki, iki oldu sana, Duke. Hadi – vur ona, şimdi.” Sıçrarken yataktan düştü – bam! Yatak ortadan ikiye ayrılmış gibi görünüyordu. Sonra cini çaymış gibi içti ve yumruğuyla takımına tezahürat yaptı. Pis kıyafetlerinin kokusu rezaletti. Yatağın baş ucunda uykusuz saatlerini geçirmek için bir kuart şişesi, aptal dergiler ve dedektif romanları vardı. Wilhelm’ın hali medeniyet görmemiş bir adamınkinden de iğrençti. Doktor ona bundan bahsettiğinde şöyle yanıt vermişti: “İşte, bana bakacak bir karım yok.” Terk eden kimdi peki – <em>kim</em>? Margaret değildi. Doktor, karısının oğlunu geri istediğinden emindi.</p>

  <p>Wilhelm kahvesini elleri titreyerek içti, iri yüzünde, kan çanağına dönmüş gri gözleri, bir o yana bir bu yana çevriliyordu. Sarsarak, kupasını masaya geri koydu ve yarım bir sigarayı ağzına yerleştirdi; dişlerinin arasında sigarayı bir puroymuş gibi tutuyordu.</p>

  <p>“Kaçmalarına izin veremem,” dedi. “Bu aynı zamanda bir ahlak meselesi.”</p>

  <p>Babası onu düzeltti. “Ahlaki bir mesele demek istiyordun değil mi, Wilky?”</p>

  <p>“Evet o da var. Kendimi korumak için bir şey yapmam gerek. Bana bir yüksek idareci konumu vaat etmişlerdi.” Bir yabancının önünde düzeltilmesi onu küçük düşürdü ve koyu açık tenli yüzünün rengi attı, daha solgun, sonra da daha koyu bir hal aldı. Perls ile konuşmaya devam etti ama gözleri babasındaydı. “Bu bölgeyi onlara açan bendim. Onların bir rakibi için çalışıp bütün müşterilerini ellerinden alabilirdim. Benim müşterilerimi. Ahlak da işin içine giriyor, çünkü kendime olan güvenimi elimden almaya çalıştılar.”</p>

  <p>“Aynı insanlara başka bir ürün sunabilir miydin?” diye sordu Bay Perls hayretle.</p>

  <p>“Niye olmasın? Rojax ürünlerinin hatalı yanını biliyorum.”</p>

  <p>“Saçmalık,” dedi babası. “Saçmalık, çocukça sözler bunlar, Wilky. Bu şekilde ancak bela ve utanç aranmış olursun. Böyle aptalca bir düşmanlıktan ne kazanabilirdin ki? Geçimini sağlamayı ve zorunluluklarını yerine getirmeyi düşünmelisin onun yerine.”</p>

  <p>“Bana zorunluluklarımın ne olduğunun söylenmesine ihtiyacım yok. Bunları yıllardır yerine getiriyorum. Yirmi yıldan fazladır hiç kimseden bir kuruş bile yardım almadım. Birisinin bana ait olan zorunlulukları yerine getirmesini talep etmektense, WPA’da bir hendek kazmayı tercih ettim,” dedi Wilhelm, gururla, kızgın ve sertçe; ayakları masanın altında sinirli bir şekilde hareket ederken.</p>

  <p>“Wilky her türlü tecrübeyi yaşadı,” dedi Dr. Adler.</p>

  <p>Yaşlı doktorun yüzünde sağlıklı bir kırmızılık ve adeta olgun bir kayısı gibi, yarı şeffaf bir renk vardı. Cildi kemiklerinin şeklini alacak şekilde gerildiğinden, kulaklarının yanındaki kırışıklar çok derindi. Tüm kudretiyle, sağlıklı ve hoş, minyon bir yaşlıydı. Açık dama desenli beyaz bir yelek giyiyordu. Dinleme cihazı cebindeydi. Kırmızı ve siyah çizgili garip bir gömlek göğsünü kaplıyordu. Kıyafetlerini şehir merkezi dışındaki bir üniversite dükkânından alıyordu. Wilhelm mesleğine olan saygıdan dolayı bir jokey gibi giyinmeye hakkı olmadığını düşünüyordu.</p>

  <p>“Yani,” dedi Bay Perls. “Nasıl hissettiğini anlayabiliyorum. Sonuna kadar savaşmak istiyorsun. Hayatın bir noktasından sonra her şeye baştan başlamak zorunda kalmak pek de hoş olmayabilir, ama iyi bir adam bunu her zaman başarabilir. Ama sen zaten bildiğin bir işe devam etmek ve bir sürü yeni bağlantıyla yorulmamak istiyorsun.”</p>

  <p>Niye o ve onun hayatı yerine bana ve benim hayatıma değinilmesi gerekiyor, diye düşündü Wilhelm yine. O buna hiç izin vermezdi. Ama ben bir geri zekâlıyım. Gizlim saklım yok. Bana yapılabilir. Ben konuşuyorum. Aranıyorum herhalde. Herkes samimi konuşmaları seviyor, ama zeki olanlar çok anlatmaz, sadece aptallar. Zekiler aptallardan samimi bir dille bahsederler ve onları inceleyip tavsiye verirler. Ben niye buna izin veriyorum ki? Yaşı için yapılan ima onu üzmüştü. Hayır, eskisi kadar iyi olmadığını kabul edemezsin, diye itiraf etmişti kendine. Bazı şeyler gerçekten de çürür gider.</p>

  <p>“Bu sırada,” dedi Dr. Adler, “Wilky dinlenip birkaç teklifi değerlendiriyor. Değil mi?”</p>

  <p>“Öyle sayılır?’ dedi Wilhelm. Babasının Bay Perls’ün gözlerinde değerini artırmasına katlandı. WPA hendeği bütün aileyi rezil etmişti. Biraz yorgundu. Ruhu, varlığının tuhaf yükü üstünde bir eklenti, bir ağırlık, bir kambur olarak duruyordu. Herhangi bir sessizlik anında, bitkinlik onu çabalamaktan alıkoyduğunda, hayatı boyunca yanında taşıyacağı bir işe dönüşecek bu gizemli ağırlığı, bu adsız şeylerin büyümesini veya biriktirilmesini hissedebilirdi. Bir insan herhalde bunun için vardı. Wilhelm ya da Tommy adlı bu iri, garip, heyecanlı, etli, sarışın, sert şahsiyet buradaydı, şimdiki zamanda –Dr. Tamkin şimdiki zaman hakkında, aklına birçok öneri sokmaktaydı, burada ve şimdi hakkında– kırk dört yaşında, iki oğlan babası, halen Otel Gloriana’da yaşayan bu Wilky veya Tommy Wilhelm, kendisi, karakteristik kendisi olan bir yükün taşıyıcısı olarak görevlendirilmişti. Bu yükün değerine yönelik bir tahmin veya rakam yoktu. Ama belki bu mevzu, hayalci bir hayvan türü olan T.W. Who tarafından abartılıyordu. Who’nun neden var olduğunu bilebileceğine inanması gerekiyordu. Bunu asla ciddi bir şekilde bulmaya çalışmamış olmasına rağmen.</p>

  <p>“Eğer olanları gözden geçirmek ve biraz dinlenmek için zaman istiyorsa, neden bir süre için Florida’ya gitmiyor? Sezon dışı dönemde orası çok ucuz ve sakin. Bir masal ülkesi. Mangolar yeni olgunlaşmakta. Orada iki hektar arazim var. Kendini Hindistan’da zannedersin.”</p>

  <p>Bay Perls masal ülkesi hakkında yabancı bir aksanla konuşunca, Wilhelm çok şaşırdı. Mangolar... Hindistan? Ne demek istiyordu, Hindistan?</p>

  <p>“Bir zamanlar,” dedi Wilhelm, “Küba’da büyük bir otelde halkla ilişkiler işi yaptım. Leonard Lyons veya başka sütunlardan birine onlar için bir ilan koydurabilirsem, orada ücretsiz tatil hakkı daha kazanabilirim. Uzun zamandır tatile gitmedim ve bu kadar zorlandıktan sonra, artık biraz dinlenebilirim. Bunun doğru olduğunu biliyorsun, Baba.” Babasının krizin ne kadar derinleştiğini; ne kadar büyük bir para sıkıntısı yaşadığını; ve sendelediği takdirde dinlenemeyip ezileceğini; ve zorunluluklarının onu mahvedeceğini bildiğini ima etti. Ama sendelemezdi. Para! diye düşündü. Paraya sahip olduğum zaman, üzerimden akıyordu. Ama onu zorla benden aldılar. Para kanadım. Ama neredeyse artık hepsi bitti, daha fazlası için nereye gideyim?</p>

  <p>“Aslına bakarsan, Baba, ben acayip yoruldum,” dedi.</p>

  <p>Ama Bay Perls gülümsemeye başladı ve “Doktor Tamkin’den duyduğum kadarıyla, onunla bir yatırım işine girecekmişsin, ortak olarak,” dedi.</p>

  <p>“Biliyorsun, çok zeki bir tip,” dedi Dr. Adler. “Konuşması gerçekten hoşuma gidiyor. Gerçekten bir tıp doktoru olup olmadığını merak ediyorum.”</p>

  <p>“Tıp doktoru değil mi?” dedi Perls. “Herkes öyle olduğunu düşünüyor. Hastalarından söz ediyor. Reçete yazmıyor mu?”</p>

  <p>“Ne yaptığını tam olarak bilmiyorum,” dedi Dr. Adler. “Kurnaz bir adam.”</p>

  <p>“Bir psikolog, anladığım kadarıyla,” dedi Wilhelm.</p>

  <p>“Nasıl bir psikiyatr veya psikolog olabileceğini bilmiyorum,” dedi babası. “Biraz muğlak biri. Çok büyük ve aynı zamanda pahalı bir endüstri oluşuyor. O ücretleri ödemek için insanın çok büyük işler alması gerek. Neyse, bu Tamkin akıllı biri. Burada hiç doktorluk yaptığını söylemedi, ama bence Kaliforniya’da doktorluk yapmış. Orada böyle meslekleri kapsayan fazla kanun yok gibi görünüyor, üstelik duydum ki bin dolara Los Angeles’teki bir açık öğretim üniversitesinden diploma alınabiliyormuş. Kimya ve hipnoz gibi şeyler hakkında bilgisi olduğu izlenimi yaratıyor. Yine de ona güvenmezdim.”</p>

  <p>“Niye güvenemezsin ki?” diye sordu Wilhelm.</p>

  <p>“Çünkü büyük bir olasılıkla yalancı, iddia ettiği her şeyi icat ettiğine inanıyor musun?”</p>

  <p>Bay Perls sırıtıyordu.</p>

  <p>“Fortune’da ismi yazılıydı,” dedi Wilhelm. “Evet, <em>Fortune</em> dergisinde. Makaleyi bana gösterdi. Kupürlerini gördüm.”</p>

  <p>“Bu onu meşru kılmaz,” dedi Dr. Adler. “Başka bir Tamkin de olabilir. Bana inan, bu adam hilekâr. Belki de deli.”</p>

  <p>“Deli mi?”</p>

  <p>“Hem akıllı hem deli olabilir. Bu günlerde birini öbüründen ayırt edemez olduk.” diye müdahale etti Bay Perls.</p>

  <p>“Kasketlerinde taşımaları için kamyon sürücülerine yaptığı elektrikli cihaz,” dedi Dr. Adler, Tamkin’in önerdiği icatlardan birini tarif ederek. “Amacı direksiyonda uyuklamaya başladıkları zaman elektrik şoku verip onları uyandırmak. Alet uyuklamaya başladıklarında görülen tansiyon değişimi ile harekete geçiyor.”</p>

  <p>“Bana çok imkânsız bir şey gibi görünmüyor,” dedi Wilhelm.</p>

  <p>“Bana nükleer saldırı olduğu takdirde bir insanın Hudson Nehri’nin yatağında yürümesini sağlayan bir sualtı kıyafeti tarif etti. Onunla Albany’ye kadar yürüyebileceğini söyledi.” dedi Bay Perls.</p>

  <p>“Ha, ha, ha, ha, ha!” diye bağırdı Dr. Adler o yaşlı adam sesiyle. “Tamkin’in Deliliği. Niagara Şelaleleri’nin altında kamp yapabilirsin.”</p>

  <p>“Bu onun hayal gücü sadece,” dedi Wilhelm. “Pek bir şey ifade etmiyor. Mucitlerin zaten böyle olması lazım. Benim aklıma bile garip fikirler geliyor bazen. Herkes bir şey yapmak istiyor. Her Amerikalı istiyor bunu.”</p>

  <p>Babası bunu görmezden gelip Perls’e, “Başka ne icatlar tarif etti?” dedi.</p>

  <p>Yıpranmış yüzlü Bay Perls ve enine çizgili gömleğiyle babası gülerken, Wilhelm kendini tutamadı ve kendi kesik gülüşüyle onlara katıldı. Ama ümitsiz bir haldeydi. Güldükleri adama geri kalan yedi yüz dolarının temsil yetkisini verip onun mal piyasasında kendisi için spekülasyon yapmasına izin vermişti. Bütün o domuz yağını almışlardı. Bugün yağın fiyatının yükselmesi gerekiyordu. Saat on, on buçuk civarı, piyasalar açılacaktı ve o zaman görecekti.</p>
</body>
</html>
