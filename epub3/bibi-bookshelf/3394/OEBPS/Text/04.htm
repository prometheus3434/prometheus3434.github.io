<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>IV</h1>

  <p class="nonindent">Aşağılık! Geri zekâlı! Domuz! Aptal eşek! Esir! Yuvarlanan rezil hipopotam! diye bağırdı Wilhelm kendine, bükülen bacakları onu yemek salonundan dışarı çıkarırken. Gururu! Öfkeli hisleri! Yalvarması ve güçsüzlüğü! Ve yaşlı babasıyla karşılıklı küfürleşmesi... her şeye bir kafa karışıklığı yayması. Ne kadar zavallı, rezil ve gülünçtü! Büyük bir sitemle, “Kendi oğlunu biraz daha iyi tanıman gerekirdi,” dediğini hatırladı... Ne kadar adi ve tiksinç bir şeydi.</p>

  <p>Keskin bir parlaklığa sahip yemek salonundan hemen çıkamadı. Olanlardan korkunç etkilenmişti; boynu ve omuzları, bütün göğsü sanki iplerle bağlanmış gibi acıyordu. Gözyaşlarının tuzlu kokusu burnuna geldi.</p>

  <p>Ama aynı zamanda, kendisinde bazı şüphesiz derinlikler olduğu için, düşüncelerinin uzak bir yerinden, hayat işinin, yani gerçek işin, –garip yükünü taşıması, utanç ve güçsüzlük hissetmesi, bu bastırdığı gözyaşlarını tatması– önemli olan tek işin, en yüksek işin halledilmiş olduğuna dair bir öneri aldı. Belki hata yapmak, hayatının bütün amacını ve varlığının özünü ifade ediyordu. Belki de bunları yapıp acı çekmesi gerekiyordu bu dünyada. Paraya taptıkları için, kendini Bay Perls ve babasının yanında yücelttiyse de, yine de onların enerjik hareketleri, ağlamak ve yakarmak, dua etmek ve yalvarmak, tekmelemek ve yalpalamaktan, sarsıla sarsıla gitmek ve hayatın dikenleri üzerine düşmekten daha iyiydi. Ve sonunda sulu zeminin altında batmaktan – bu kör talih mi yoksa iyi bir kurtuluş mu olacaktı?</p>

  <p>Ama babasına bir kez daha öfkelendi. Parası olan başka insanlar, hayatta kaldıkları sürece, paranın işe yaramasını istiyorlar. Tamam kabul, bana destek olmasın. Ama bunu ondan hiç istedim mi? Para istedim mi hiç ondan, Margaret, çocuklarım veya kendim için? Para meselesi değil, sadece yardım; yardım bile değil, sadece o his. Ama belki de bana yetişkin bir adamın böyle hissetmemesi gerektiğini öğretmeye çalışıyordu. Bu hisler ben Rojax’tayken işlerin içine etti. Şirkete ait olduğuma dair bir <em>hissim</em> vardı ve yerime Gerber’ı getirdiklerinde <em>hislerim</em> zedelendi. Babam çok ahmak olduğumu düşünüyor. Ama düşündüğü kadar ahmak değilim ben. Ya onun duyguları? Bir an bile ölümü unutmuyor, o yüzden bu hale geldi. Ve kafasındaki tek şeyin ölüm olmasının yanı sıra para yoluyla beni de ölümü düşünmeye zorluyor. Bu onu benim üzerimde güç sahibi yapıyor. Beni bu yolla zorluyor, ta kendisi, ve sonra da küsüyor. Fakir olsa ona bakıp onu sevdiğimi gösterirdim. Şansım olsa <em>gerçekten</em> bakardım da. İçimde ona karşı ne kadar büyük bir sevgi ve saygı olduğunu görürdü. Bu, aynı zamanda onu değişik bir adam haline de getirirdi. Ellerini omzuma koyup bana duacı olurdu.</p>

  <p>Kakao renkli bandıyla geniş gri bir hasır şapka takan biri lobide Wilhelm’la konuşuyordu. Işık loştu, kırmızı zeminde lekeler bırakıyordu; deri mobilya, yeşil; dolaylı olarak yansıyan ışık, sarıydı.</p>

  <p>“Hey Tommy. N’aber?”</p>

  <p>“Affedersin,” dedi Tommy, bir ev telefonu numarasına ulaşmaya çalışarak. Ama bu, tam da aramak üzere olduğu Dr. Tamkin idi.</p>

  <p>“Yüzünde çok takıntılı bir ifade var,” dedi Dr. Tamkin.</p>

  <p>İşte burada, işte burada, diye düşündü Wilhelm. Onun nasıl bir adam olduğunu bir anlasam.</p>

  <p>“Ya,” dedi Dr. Tamkin’e. “Öyle bir ifadem mi var? İşte, her neyse, sen ne dersen bende vardır.”</p>

  <p>Dr. Tamkin’i görmek babasıyla kavgasını sona erdirdi. Başka bir kanala akarken buldu kendini.</p>

  <p>“Ne yapıyoruz?” dedi. “Bugün domuz yağının durumu ne olacak?”</p>

  <p>“Sen merak etme. Yapmamız gereken tek şey beklemek, mutlaka yükselecektir. Ama seni bu kadar kızdıran kim, Wilhelm?”</p>

  <p>“Yok, şu aile meselelerinden biri.” Şimdi Tamkin’e yeni bir gözle bakma zamanıydı, onu yakından inceledi ama bu çabası hiçbir fayda getirmedi. Tamkin’in kendisi hakkındaki iddiaları doğru ve bütün dedikodular yanlış olabilirdi. Ama bu adam bir bilim adamı mıydı, değil miydi? Eğer değilse, bu durum bölge savcısı için bir soruşturma konusu olabilirdi. Bir yalancı mıydı? Bu hassas bir soruydu. Bir yalancı bile bazı açılardan güvenilir olabilir. Tamkin’e güvenebilir miydi? Güvenebilir miydi? Hararetle, boş yere bu soruya bir cevap aramaya çalıştı.</p>

  <p>Ama bu sorunun vakti geçmişti ve şimdi ona güvenmek zorundaydı. Uzun süre çabaladıktan sonra bir karara vararak parasını ona vermişti. Sağduyu uygulama dışıydı. Kendini çok yormuştu ve kararı karar değildi. Bu nasıl olmuştu? Peki ama Hollywood kariyeri nasıl başlamıştı? Pezevenk olduğu ortaya çıkan Maurice Venice’in yüzünden değildi. Wilhelm, bu hatayı yapacak kadar olgun olduğu içindi. Evliliği de böyle olmuştu. Hayatı biraz da bu kararlarla şekil almıştı. Ve böylece, Dr. Tamkin’de ölümcüllüğün tuhaf lezzetini tattığından beri, parayı geri alamamıştı.</p>

  <p>“Yarın buluşalım, borsaya gideceğiz,” demişti Tamkin beş gün önce. Wilhelm, bu yüzden, gitmek zorunda kalmıştı. Saat on birde aracı büroya birlikte yürümüşlerdi. Yolda, Tamkin eşit ortaklıkları olmasına rağmen Wilhelm’a kendi payını henüz teslim edemeyeceği haberini vermişti; bir, iki hafta kadar bir süre, patentlerinden birine bağlı olacaktı. Bugün iki yüz dolar zararda olabilirdi; gelecek hafta bunu telafi edebilirdi. Ama ikisinin de piyasadan gelecek bir kazanca ihtiyacı yoktu, tabii ki. Bu zaten sadece bir tür oyun teklifi, dedi Tamkin. “Tabii,” demek zorunda kaldı Wilhelm. Çekilmek için çok geçti. Başka ne yapabilirdi? Sonra ticaretin resmî kısmı gelmişti ve durum çok korkunçtu. Tamkin’in çekindeki yeşil tonunun gölgesi hatalı görünüyordu; sahte, heves kırıcı bir renkti. El yazısı da garipti, hatta felaket; e’leri i’lere benziyordu, t’ler ve l’ler aynıydı ve h’ler eşekarılarının göbeği gibiydi. İlkokul dördüncü sınıf öğrencisi gibi yazıyordu. Oysa bilim adamları sembollerle ilgilendikleri için, elle yazmak yerine basarlardı. Bu Wilhelm’ın açıklaması idi.</p>

  <p>Dr. Tamkin üç yüz dolarlık çekini ona vermişti. Kör ve şiddetle sarsılan bir sapkınlık içindeki Wilhelm, bin dolarlık çekini yazarken el titremesini olanca gücüyle bastırmaya çalıştı. Dudaklarını sıkıp büyük sırtıyla masanın üstüne çömeldi ve sapır sapır dökülen, korkmuş parmaklarla yazdı. Tamkin’in çekinin geçerli olmaması halinde, kendininkinin de kabul edilmeyeceğini biliyordu. Onun tek akıllıca işi, tarihi bir gün daha ertelemekle yeşil çeke kontrol edilebilecek kadar vakit tanımasıydı.</p>

  <p>Sonrasında Tamkin’e parasıyla spekülasyon yapmasına izin veren bir vekâletname vermişti ki, bu çok daha korkutucu bir belgeydi. Tamkin bu konuda ağzını hiç açmamıştı, ama işte buradaydılar ve bunun yapılması gerekiyordu.</p>

  <p>İmzasını attıktan sonra, Wilhelm’ın aldığı tek tedbir, aracı büroya geri dönüp oradaki müdüre gizlice, “Şey, bu Dr. Tamkin hakkında bilgi alacaktım. Biz birkaç dakika önce buradaydık, hatırlıyor musunuz?” diye sormuş olmasıydı.</p>

  <p>Yağmurlu, dumanlı bir gündü ve Wilhelm postaneye gitme bahanesiyle Tamkin’den kurtulmuştu. Tamkin öğle yemeğine tek başına gitmişti ve Wilhelm şimdi geri dönmüş, şapkasından sular damlar halde, nefes nefese, gereksiz yere müdüre hatırlayıp hatırlamadığını sormaktaydı.</p>

  <p>“Evet efendim, biliyorum,” demişti müdür. Boynunda panoyu okumasına yarayan bir opera gözlüğü taşıyan soğuk, yumuşak başlı, ince yapılı ve düzgün giyinmiş bir Almandı. Belki de yukarı Broadway’in beceriksizlerine, yaşlılarına, hilekârlarına, kumarbazlarına ve aylaklarına pek aldırış etmediğinden sabahları tıraş olmuyordu; ama onun dışında son derece düzgün bir insandı. Borsa saat üçte kapanıyordu. Belki, diye tahmin etti Wilhelm, kalın bir sakalı vardı, bir kadınla akşam yemeğine çıkacaktı ve yeni tıraş olmuş gibi görünmek için sabahları sakal bırakıyordu.</p>

  <p>“Sadece bir soru,” dedi Wilhelm. “Birkaç dakika önce Doktor Tamkin’in benim adıma yatırım yapmasını sağlayacak bir vekâletname imzaladım. Bana kopyalarını verdiniz.”</p>

  <p>“Evet, efendim, hatırlıyorum.”</p>

  <p>“Bilmek istediğim şu,” dedi Wilhelm. “Ben avukat değilim ve kağıda sadece bir göz attım, imzaladığım vekâletname Dr. Tamkin’e herhangi bir malım üzerinde vekâlet sağlıyor mu – para ya da mülk?”</p>

  <p>Yağmur damlaları Wilhelm’ın deforme olmuş, şeffaf yağmurluğundan akıyordu; her zaman minik görünen gömlek düğmeleri, kısmen, incili çeyrek aya benzeyen parçalara ayrılmıştı ve göbeğinin koyu, kalın, altın renkli kılları dışarı çıkıyordu. Onun hakkındaki fikirlerini saklamak müdürün işiydi; akıllı, gri, düzgündü (tıraşlı olmamasına rağmen) ve masasına gelen sorunlar dışında diyecek fazla bir şeyi yoktu. Wilhelm’da, uzun süre düşünüp yirmi farklı kez reddettiği kararı alan bir adam görmüş olmalıydı. Tıraşsız zarifliği ile gümüşi, sakin, dengeli, uzun profilli, deneyimli, ilgisiz, dikkatli müdür, korkulu bir sakarlıkla titreyen Wilhelm’a bakmadı bile. Yüzü, az renkli, uzun burun delikliydi, bir algı ünitesi olarak çalışıyordu; gözleri görevlerini son derece azaltılmış bir seviyede yerine getiriyordu. İşte, Rubin gibi, her şeyi bilen bir adam. O, bir yabancı olarak, biliyordu; Wilhelm, doğduğu bu şehri tanımıyordu.</p>

  <p>“Hayır efendim, ona bu hakkı vermiyor,” demişti müdür.</p>

  <p>“Sadece size yatırdığım fonlar üzerinde hakkı var, değil mi?”</p>

  <p>“Evet öyle, efendim.”</p>

  <p>“Teşekkür ederim. Öğrenmek istediğim buydu,” demişti Wilhelm, minnetle.</p>

  <p>Cevabı onu rahatlattı. Fakat, sorunun hiç değeri yoktu. Hiç. Çünkü Wilhelm’ın başka varlığı yoktu. Tamkin’e son parasını vermişti. Yükümlülüklerini karşılayacak kadar parası zaten yoktu ve Wilhelm gelecek ay ya da şimdi iflas etmesinin bir şeyi değiştirmeyeceğini hesap ediyordu. “Ya beş parasız ya da zengin,” diye düşünmüştü ve bu formül ona risk alma cesareti vermişti. Yani, zengin değil de; bunu beklemiyordu, ama belki Tamkin ona piyasada ihtiyacı olan şeyi nasıl kazanacağını gösterebilirdi. Fakat, artık kendi hesaplarını çoktan unutmuştu ve tek farkında olduğu, yedi yüz dolarını son kuruşuna kadar kaybedeceğiydi.</p>

  <p>Dr. Tamkin, domuz yağı ve hububatla deneyler yapan iki centilmenlermiş gibi hareket ediyordu. Birkaç yüz dolarlık para, ikisi için de önemli değildi. “İzle. Bundan büyük bir zevk alacaksın ve niye diğerlerinin bu işe girmediklerini merak edeceksin. Wall Street tiplerinin o kadar zeki –dâhi– olduklarını mı düşünüyorsun? Bu, birçoğumuzun psikolojik olarak ayrıntıları düşünmekten korkması nedeniyle böyle. Şunu söyle. Yoldayken ve arabanın kapağının altında ne olup bittiğini bilmediğin zaman, motorda bir sorun çıktığı takdirde ne olacağı konusunda endişelenirsin. Yanlış mı?” Hayır, haklıydı. “İşte,” dedi Dr. Tamkin, dudaklarında sessiz bir başarı ifadesi, neredeyse alaylı bir imayla. “Hep aynı psikolojik prensip, Wilhelm. Ne olup bittiğinden haberin olmadığı için onlar zengin. Ama bu bir sır değil ve biraz para yatırıp bazı gözlem ilkelerini uygulamakla anlamaya başlarsın. Soyut olarak incelenemez. Süreci, para akışını, bütün karmaşayı hissetmek için numune bir risk alman gerekiyor. Bir deniz yosununun ne hissettiğini anlamak için suya girmen lazım. Kısa süre içinde yüzde yüzlük bir kar sağlayacağız.” Böylece, Wilhelm başlangıçtan itibaren, borsaya olan ilgisi kuramsalmış gibi davranmak zorunda kaldı.</p>

  <p>“Eee,” dedi Tamkin, lobide onunla tekrar buluştuğunda, “sorun nedir, şu aile meselesi? Söyle bana.” Kendini zeki bir zihin bilimcisi olarak lanse ediyordu. Ne zaman böyle yapsa, Wilhelm ne söyleyeceğini şaşırıyordu. Ne yaparsa yapsın, ne derse desin, Dr. Tamkin onun içini okuyor gibiydi.</p>

  <p>“Babamla biraz konuştum.”</p>

  <p>Tamkin bunda olağanüstü hiçbir yan göremedi. “Bu hiç bitmeyen hikâyedir,” dedi. “Anne-baba ve çocuk arasındaki temel çatışma. Bitmeyecek, hiç. Baban gibi zarif bir yaşlı beyefendiyle bile olsa.”</p>

  <p>“Öyle galiba. Onunla bir yere varmayı hiç beceremedim. Duygularıma itiraz ediyor. Aşağılık buluyor. Onu üzüyorum ve bana kızıyor. Belki tüm yaşlılar böyledir.”</p>

  <p>“Oğullar da. Ben de bir oğul olarak söylüyorum,” dedi Dr. Tamkin. “Hepsi aynı, baban gibi kibar bir yaşlı aile reisine sahip olmaktan gurur duymalısın. Bu sana ümit vermeli. O ne kadar uzun yaşarsa, senin yaşam süren de o kadar uzuyor.”</p>

  <p>“Olabilir. Ama anne tarafımdan daha fazla özellik aldığımı sanıyorum ve annem ellilerinde öldü,” diye yanıtladı Wilhelm, derin derin düşünerek.</p>

  <p>“Tedavi ettiğim bir gencin babasıyla arasında bir sorun çıktı – az önce bir görüşmem oldu,” dedi Dr. Tamkin, koyu gri şapkasını çıkarırken.</p>

  <p>“Sabahın köründe mi?” diye sordu Wilhelm, şüpheyle.</p>

  <p>“Telefonda, tabii ki.”</p>

  <p>Şapkasını çıkarınca nasıl bir yaratığa dönüşüyordu şu Tamkin! Yansıyan ışık kel kafatasının karmaşıklıklarını, martı burnunu, oldukça hoş kaşlarını, kibirli bıyığını, hilekâr kahverengi gözlerini gösteriyordu. Vücudu tıknaz, sert; boynu, kafasının geniş arka tarafı yakasına dokunacak kadar kısaydı. Kemikleri, normal kemikler bir kez bükülürken, kendininkiler iki kez bükülmüşçesine, tuhaf bir şekilde biçimlenmişti ve omuzları pagodaya benzeyen iki uç şeklinde yükseliyordu. Gövdesi kalındı. Belki de namussuz biri olduğunun veya saklayacak çok şeyi bulunduğunun bir işareti olarak, ayak parmak uçları içe dönüktü. Ellerinin derisi yaşlanıyordu; tırnakları lunulasız, içbükey, pençe gibiydi, ve gevşek görünüyordu. Gözleri kunduz kürkü kadar kahverengiydi ve acayip çizgilerle doluydu. İki büyük çıplak kahverengi top, düşünceli bakıyordu – ama gerçekten öyle miydi? Ve samimi – ama Dr. Tamkin samimi miydi? Gözlerinde hipnotize edici bir güç vardı, ama o güç ne hep aynı etkinlikte kalıyordu ne de Wilhelm bu gücün tamamen doğal olduğuna inanıyordu. Tamkin’in, gözlerini, üzerinde uğraşılmış bir biçimde, bile bile dikkat çekici kılmaya çalıştığını ve bu hipnotizma etkisini çabalayarak yarattığını hissediyordu. Bazen başarısız oluyordu veya zayıflıyordu ve böyle durumlarda yüzünün odak noktası kalın (hatta belki de ahmak görünen) kırmızı alt dudağına kayıyordu.</p>

  <p>Wilhelm ellerindeki domuz yağı stoğundan bahsetmek istiyordu ama Dr. Tamkin devam etti: “Bu benim baba-oğul vakası senin için öğretici olabilir. Babandan tamamen farklı bir psikolojik tip. Bu adamın babası onun, kendi oğlu olmadığını düşünüyor.”</p>

  <p>“Niye?”</p>

  <p>“Çünkü annesinin yirmi beş yıl boyunca bir aile dostuyla ilişkiye girdiğini ortaya çıkarmış.”</p>

  <p>“Bak hele!” dedi Wilhelm. İçinden geçense şuydu: Tam bir palavra. Zırvalık!</p>

  <p>“Kadının ne kadar ilginç olduğunu da bilmelisin. İki kocası var. Çocuklar kimden? Adam kadını araştırıyor ve ondan dört çocuklarından ikisinin kendisinden olmadığına dair imzalı bir itiraf alıyor.”</p>

  <p>“İnanılmaz,” dedi Wilhelm, ama bunu bayağı mesafeli bir tavırla söyledi. Dr. Tamkin’den bu tür hikâyeleri hep duyardı. Tamkin’e inanacak olsan, bütün dünya böyleydi. Oteldeki herkesin zihinsel bir hastalığı, gizemli bir geçmişi, saklanmış bir illeti vardı. Gazete tezgâhındaki Rubin’in karısı sözde, bağırmayı seven, çaçaron iskambil oyuncusu Carl’la ilişki yaşıyordu. Berber Frank’in karısı, kocası French Lines iskelesinde onun gelmesini beklerken, bir askerle kaçmıştı. Herkes iskambildeki yüzler gibiydi, her bir taraftan ters yüz edilmişti. Her yetkilinin bir karakter nevrozu vardı. İçlerinde en delileri ise işadamlarıydı; vicdansız, gösteriş düşkünü, gürültülü halleriyle ülkeyi, sert tavırlarla ve cesur yalanlarla ve kimsenin inanmadığı cüretkâr yalanlar ve münasebetsiz kelimelerle yöneten iş adamı sınıfı. Herkesten daha deliydi onlar. Veba yayıyorlardı. Rojax Corporations’ı düşünerek Wilhelm, çoğu işadamının deli olduğu fikrine katılmaya meyillendi. Ve Tamkin’in, tuhaflıklarına rağmen, bir nevi gerçeği söylediğine ve bazı insanlara bir çeşit iyiliği dokunduğuna inanıyordu. Bir veba salgını olduğunu duymak, Wilhelm’ın şüphelerini doğruladı ve Tamkin’e, “Bu konuda sana tamamen katılıyorum. Her şeyin ticaretini yapıyorlar, her şeyi çalıyorlar, dibine kadar sinikler,” dedi.</p>

  <p>“Ama dikkat et, annenin itirafı geçerli değil,” dedi Tamkin hastasından, yani müşterisinden bahsederek, “baskı altında alınmış bir itiraf. Genç arkadaşa sahte bir itiraf yüzünden endişelenmemesini söylemeye çalıştım, ama mantıklı olmam ona nasıl bir fayda sağlar ki?”</p>

  <p>“Sağlamaz mı?” dedi Wilhelm, aşırı gergin bir şekilde. “Sanırım borsaya gitsek iyi olur. Az sonra açılacak.”</p>

  <p>“Hadi canım,” dedi Tamkin. “Saat dokuz bile olmadı daha ve ilk bir saat zaten fazla ticaret olmaz. On buçuğa kadar Chicago’da işler kızışmaz ve unutma, bizden bir saat gerideler. Neyse, domuz yağı yükselir diyorsam yükselecektir. Bana güven. Arkasındaki suç-saldırganlık döngüsünü inceledim. Benim bu konuda <em>birşeyler</em> biliyor olmam lazım. Yakanı düzelt.”</p>

  <p>“Ama bu arada,” dedi Wilhelm, “bu hafta haddimizi bildirdiler. Bu tahminin en iyisi olduğundan emin misin? Değilse, biraz çekilmeli ve beklemeliyiz belki.”</p>

  <p>“Zafere düz bir yoldan ulaşılamadığını görmüyor musun?” dedi Dr. Tamkin ona. “Ona doğru yalpalarsın. Öklid’den Newton’a kadar düz çizgiler vardı. Modern çağ müteredditleri analiz ediyor. Kendi hesaplarıma göre deri ve kahve ürünleri ticaretinde çok para kaybettim. Ama kendime güveniyorum. Önceden tahmin edip onları yeneceğimden eminim.” Wilhelm’a üstü kapalı bir şekilde gülümsedi, samimi, sakinleştirici, kurnaz ve bir büyücü gibi, hor gören, gizli, güçlü. Korkularını gördü ve onlara gülümsedi. “Rekabet faktörünün,” dedi, “farklı bireylerde nasıl ortaya çıkacağını saptamak çok ilginç...”</p>

  <p>“Öyleyse? Hadi gidelim.”</p>

  <p>“Ama daha kahvaltı etmedim.”</p>

  <p>“Ben ettim.”</p>

  <p>“Gel, bir kahve iç.”</p>

  <p>“Babamla karşılaşmak istemiyorum.” Wilhelm cam kapıların arasından bakarak, babasının diğer çıkıştan gitmiş olduğunu gördü. O da benimle karşılaşmak istemedi, diye düşündü. “Tamam, seninle oturacağım, ama acele edelim çünkü borsaya oturacak yerler tükenmeden gitmek isliyorum. Herkes senin önüne geçiyor,” dedi Dr. Tamkin’e.</p>

  <p>“Bu çocuk ve babası hakkında bir şey söylemek istiyorum sana. Çok sürükleyici bir şey. Babası nüdistti. Herkes evde çıplak dolaşıyordu. Kadın belki de <em>giyinik</em> adamları çekici buluyordu. Kocası saç kestirmeye de inanmıyordu. Dişçilik yapıyordu. Ofisinde binicilik pantolonu ve çift bot giyip yeşil far sürüyordu.</p>

  <p>“Hadi be, dalga geçme,” dedi Wilhelm.</p>

  <p>“Gerçek bir vaka bu.”</p>

  <p>Birdenbire, Wilhelm gülmeye başladı. Ruh halindeki değişimi o da öngörmemişti. Yüzü sakinleşti ve heyecanlandı; babasını, dertlerini unuttu; dişlerinin arasından bir ayı gibi soluyarak nefes nefese kaldı. “Bir at dişçisi gibi görünüyor. Bir ata bakmak için pantolon giymesi gerekmez. Ee, başka neler anlatacaksın? Eşi mandolin mi çalıyordu? Çocuk süvari alayına mı katıldı? Ya, Tamkin, sen tam bir martavalcısın.”</p>

  <p>“Demek seni eğlendirmeye çalıştığımı sanıyorsun,” dedi Tamkin. “Benim bakış açıma aşina değilsin de ondan. Ben olgularla ilgileniyorum. Olgular daima sansasyoneldir. Tekrar söyleyeyim. Olgular <em>daima!</em> sansasyoneldir.”</p>

  <p>Wilhelm keyifli ruh halinden çıkmak istemiyordu. Doktorun mizah duygusu gelişmemişti. Ona ciddi bir tavırla bakıyordu.</p>

  <p>“Sana dair olguların sansasyonel olduğuna,” dedi Tamkin, “istediğin her meblağda paraya bahse girerim.”</p>

  <p>“Ya... ha, ha! Olguları mı istiyorsun? Bunları gerçek bir dergiye satabilirsin.”</p>

  <p>“İnsanlar yaptıkları şeylerin ne kadar sansasyonel olduğunu unutuyorlar. Bunu kendilerinde fark etmiyorlar. Günlük hayatlarının arka planına karışıyor.”</p>

  <p>Wilhelm gülümsedi. “Bu çocuğun sana doğruyu söylediğinden emin misin?”</p>

  <p>“Evet, çünkü bütün aileyi yıllardır tanıyorum.”</p>

  <p>“Hem de kendi arkadaşlarınla psikolojik çalışmada bulunuyorsun. Buna izin verildiğini bilmiyordum.”</p>

  <p>“İşte, ben bu meslekte bir radikalim. Elimden geldiğince iyilik yapmalıyım.”</p>

  <p>Wilhelm’ın yüzü yeniden solgun ve ağır bir hal aldı. Ağarmış altın saçları kafasını ağırlaştırıyordu ve gergin parmaklarıyla masayı tutuyordu. Sansasyonel, ama, gayet garip, hem de sıkıcı. Bunu nasıl anlayabilirsin şimdi? Komik ama komik değil. Doğru ama yanlış. Hafif ama yorucuydu, Tamkin. Wilhelm’ın ondan en çok şüphelendiği zaman, bu kuru sesle konuştuğu andı.</p>

  <p>“Bana gelince,” dedi Dr. Tamkin, “Ücrete ihtiyacım olmadığı zamanlar verimim en yüksek seviyeye çıkıyor. Sadece sevdiğim zaman. Mali karşılık olmadan. Sosyal etkiden uzaklaştırıyorum kendimi. Özellikle paradan. Aradığım şey ruhsal denge. İnsanları ‘burada ve şimdi’ye getirmek. Gerçek evrene. Şimdiki an bu. Geçmiş bize yaramaz. Gelecek endişelerle dolu. Gerçek olan sadece şimdi... ‘burada ve şimdi.’ Günü yaşa.”</p>

  <p>“Yani,” dedi Wilhelm, ciddiyetine geri dönüyordu. “Çok sıradışı biri olduğunu biliyorum. ‘Burada ve şimdi’ hakkında söylediğin şey hoşuma gitti. Sana gelen herkes, hem özel arkadaşın hem de hastan mı? O uzun boylu hoş kız da mı, hani hep o güzel bürümcüklü etekleri giyen ve kemerler takan?”</p>

  <p>“O bir sara hastası ve çok kötü ve ciddi bir patoloji. Onu başarıyla tedavi ediyorum. Altı aydır kriz geçirmedi, halbuki daha önceleri haftada bir kere geçiriyordu.”</p>

  <p>“Ya o genç kameraman, hani bize Brezilya’daki yağmur ormanlarında çektiği filmleri gösteren, o kızla akraba değil mi?”</p>

  <p>“Erkek kardeşi. O da benim terapim altında. Sara hastası bir kardeşi olan bir insandan beklenebilecek bazı korkunç eğilimleri var. Ümitsiz bir halde yardıma muhtaç oldukları bir anda, hayatlarına girip onları kanatlarım altına aldım. Ondan kırk yaş büyük bir adamın kontrolü altındaydı ve ne zaman onu terk etmeye çalışsa, ona öneri yoluyla krizler geçirtiyordu. New York’ta yaşanan olayların yüzde birini bile bilseydin! Bak, ben insanın yalnız olduğunda nasıl da bir hayvan gibi hissetmeye başladığını anlarım. Gece olduğunda ve pencereden bir kurt gibi ulumak istediğinde. Genç arkadaşın ve kız kardeşinin bakımını tamamen üzerime aldım. Onu sakinleştirmem gerek, yoksa ertesi gün Brezilya’dan Avustralya’ya gider. Onu ‘burada ve şimdi’de tutmamın yolu ona Yunanca öğretmek.”</p>

  <p>Bu tam bir sürprizdi! “Ne, sen Yunanca mı biliyorsun?”</p>

  <p>“Kahire’deyken bir arkadaşım bana öğretmişti. Onunla birlikte Aristo’yu okudum boş oturmamak için.”</p>

  <p>Wilhelm bu yeni iddiaları yutup incelemeye çalıştı. Geceleri pencereden bir kurt gibi ulumak ona samimi geldi. Bu üzerinde düşünülmesi gereken bir şeydi gerçekten. Ama Yunanca! Tamkin’in onun nasıl bir tepki vereceğini beklediğini fark etti. Sürekli yeni parçalar ekleniyordu. Birkaç gün önce Tamkin bir zamanlar, yeraltı dünyasında, Detroit Purple Çetesi’nin bir üyesi olduğunu ima etmişti. Eskiden Toledo’daki bir psikiyatri kliniğinde müdürmüş. Bir Polonyalı mucitle beraber batmaz bir gemi üzerine çalışmıştı. Televizyon alanında teknik danışman olmuştu. Bir dâhinin hayatında bunlar mümkündü. Ama bütün bunlar Tamkin’in başından geçmiş miydi? O bir dâhi miydi? Sık sık Mısır kraliyet ailesinin birkaç üyesine psikiyatrlık yaptığını söylüyordu. “Ama herkes aynı, ister aristokrat olsun ister sıradan insan olsun,” dedi Wilhelm’a. “Aristokratlar hayat hakkında daha az şey biliyor.”</p>

  <p>Wilhelm’a anlattığı korkunç hastalıklarını Kaliforniya’da tedavi ettiği bir Mısır prensesi, onu ücretle tutup kendi ülkesine götürmüştü ve Tamkin orada prensesin bir sürü arkadaşı ve akrabasını tedavi etmişti. Ona Nil’de bir villa vermişlerdi. “Ahlaki nedenlerden dolayı sana onlar hakkındaki ayrıntıları anlatamam,” dedi – ama Wilhelm bütün ayrıntıları çoktan duymuştu ve hepsi de garip ve şaşırtıcıydı, eğer anlattıkları gerçekse tabii. <em>Eğer gerçekse</em> – şüphe etmeden duramıyordu. Mesela, ipek kadın çorabı giyen ve çoraplar dışında çırılçıplak kalmış bir halde aynaya bakan general ve diğerleri. Garip bir biçimde gerçeklere dayalı olarak konuşan doktoru dinlerken, Wilhelm sözleri kendi diline çevirirdi, ama ya bunu yeterince hızla yapamaz ya da duyduklarına uygun terimler bulamazdı.</p>

  <p>“O Mısırlı kodamanlar borsaya da para yatırdılar, iş olsun diye. Ekstra paraya ne ihtiyaçları vardı ki? Sadece onlarla kurduğum ilişki ile ben de neredeyse milyoner oldum, eğer akıllıca oynasaydım ne olacaktı kimbilir. Büyükelçi olabilirdim.” Amerikalı? Mısır büyükelçisi? “Bir arkadaşım bana pamuk hakkında tüyo verdi. Büyük bir miktar satın aldım. Ödeyecek kadar param yoktu, ama orada herkes beni tanıyordu. Onların sosyal çevresinden bir adamda para olmayacağı akıllarına bile gelmemişti. Satış telefonda yapıldı. Sonra, pamuk nakliyatı henüz yoldayken pamuğun fiyatı üçe katlandı. Ürünün bu kadar değerli olduğu ortaya çıktığında, dünyanın bütün pamuk piyasalarında dalgalanma oldu; böyle büyük bir nakliyatı yapanın kim olduğunu öğrenmeye çalıştılar. Ben! Beni soruşturdular ve sıradan bir doktor olduğumu ortaya çıkardılar ve siparişi iptal ettiler. Bu yasadışı bir hareketti. Onlara karşı dava açtım. Ama mahkeme için yeterince param olmadığından bir Wall Street avukatına yirmi bin dolara davayı sattım. O mücadele etti ve kazanmak üzereydi. Mahkeme dışında onunla bir milyondan fazla bir paraya anlaşma yaptılar. Ama Kahire dönüşü, bir uçak kazası oldu. Uçaktaki herkes öldü. İçimde, bu avukatın katilinin ben olduğuma dair bir vicdan azabı var. Dalavereci olmasına rağmen.”</p>

  <p>Bu olanaksız hikâyeleri oturup dinlediğim için gerçek bir aptal olmalıyım, diye düşündü Wilhelm. Sanırım, hayatın daha derin konularından bahseden insanlar için fazla enayi görünüyorum, onun anlattığı şeyler için bile.</p>

  <p>“Biz bilim adamları buna akıldışı suçluluk duygusu adını veririz, Wilhelm,” dedi Dr. Tamkin, sanki Wilhelm onun sınıfında bir öğrenciymiş gibi. “Ama böyle bir durumda, para yüzünden, onun kötülüğünü istedim. Bunun farkındayım. Bütün ayrıntıları tasvir etme vakti değil şimdi, ama para bana kendimi suçlu hissettirdi. Mangır ve Mort, ikisi de M’yle başlıyor. Makineler. Maskaralık.”</p>

  <p>“Peki Merhamet? İnsani-şefkatin-Meyvesi?” dedi Wilhelm, aklı onun için rastgele düşünürken.</p>

  <p>“Bir gerçeği anlamalısın artık. Para kazanmak saldırganlıktır. Her şey burada bitiyor. Tek bir işlevsel açıklama var. İnsanlar piyasaya öldürme amacıyla geliyorlar. ‘Turnayı gözünden vuracağım,’ diyorlar. Bu tesadüf değil. Birini öldürmeye gerçek cesareti olmadığı için buna bir simge buluyor. Para. Onları hayallerinde öldürüyor. Bak, sayım her zaman sadistçe bir faaliyet olmuştur. Dövmek gibi. Yahudiler İncil’de kendilerinin sayılmasına izin vermiyorlardı. Bunun sadistçe olduğunu biliyorlardı.”</p>

  <p>“Ne demek istediğini anlamıyorum,” dedi Wilhelm. Garip bir rahatsızlık onu içten içe parçalıyordu. Hava, aşırı derecede ısınmıştı ve kafası bulanıyormuş gibi hissediyordu. “Onları öldürmeye götüren şey neydi ki?”</p>

  <p>“Yavaş yavaş, çözeceksin,” diye garanti verdi Dr. Tamkin.</p>

  <p>Onun etkileyici gözlerinde kahverengi bir kürkün zengin kuruluğu vardı. Bir sürü kristalimsi kıl veya ışık dikeni, gözlerinin çıplak yüzeylerinde pırıldıyordu. “İnsan ve hayvan hareketlerinin mükemmelliğini, hayatın derin kimyasal, organik ve ruhsal sırlarını, üzerlerine yıllarca çalışmadan anlayamazsın. Ben psikolojik bir şairim.”</p>

  <p>“Eğer sen bu tür bir şairsen,” dedi Wilhelm, parmakları cebindeki küçük zarfların içinde Phenaphen haplarını ararken, “borsada ne işin var?”</p>

  <p>“Bu çok iyi bir soru. Belki de umurumda olmadığı için spekülasyon konusunda daha iyiyim. Genel olarak, parayı yeterince fazla arzulamıyorum ve bu yüzden ona daha kontrollü bir şekilde ulaşıyorum.”</p>

  <p>Ya, tabii! diye düşündü Wilhelm. Bu bir cevap, öyle mi? Eğer sert bir tavır takınsaydım, her şeyden geri çekileceğinden eminim. Önümde sürünürdü. Bana nasıl da sinsice bakıyor, ona kanıp kanmadığımı görmek için! Phenaphen hapını büyük bir yudum suyla yuttu. Hap aşağı inerken, gözlerinin çevresi kızardı. Sonra kendini daha sakin hissetmeye başladı.</p>

  <p>“Seni tatmin edecek bir cevap vermeye çalışayım,” dedi Dr. Tamkin. Gözlemeleri önüne konmuştu. Üstlerine tereyağı sürdü, koyu akçaağaç şerbetinden döktü, onları dörde böldü ve sert, hızlı ve bazen menteşelerinden gıcırtılar çıkan çenesini kullanarak yemeye başladı. Bıçağının sapını göğsüne dayayarak, “Burası, insanın sinesi –senin, benim, herkesin– ve tek bir ruh yok. Bir sürü ruh var. Ama iki esas ruh var, gerçek ruh ve taklitçi ruh. Bak! Her adam bir şeyi veya birini sevmesi gerektiğinin farkında. Dışarıya yönelmesi gerektiğini hissediyor. ‘Sevemiyorsan, nesin sen?’ Buraya kadar tamam mı?” dedi.</p>

  <p>“Evet, doktor. Sanırım,” dedi Wilhelm, dinleyerek – biraz kuşkucu bir şekilde, ama yine de dikkatle.</p>

  <p>“‘Nesin sen?’ Hiçbir şey. Cevabı bu. Hiçbir şey. Kalplerin kalbinde – Hiçbir şey! İşte, buna tabii ki dayanamıyorsun ve bir ‘Şey’ olmak istiyorsun ve çabalıyorsun. Ama insan bu ‘Şey’i olmak yerine, olmadan herkesi aldatmaya çalışıyor. Kendine karşı bu kadar sert davranamıyorsun. <em>Az</em> seviyorsun. Bir köpeğin varmış gibi” (<em>Makas!</em>) “veya bir bağış kampanyasına biraz para veriyormuşsun gibi. Bu sevgi değil, değil mi? Ne o zaman? Bencillik, saf ve basit. Taklitçi ruhu sevmenin bir yolu. Kibir. Bu sadece kibir. Ve sosyal kontrol. Taklitçi ruhun ve sosyal hayatın çıkarı aynı, toplum mekanizması. Bu insan hayatının en büyük trajedisi. Uff, çok korkunç! Berbat! Özgür değilsin. Kendi hainin senin içinde yaşıyor ve seni satıyor. Ona bir köle gibi boyun eğmek zorundasın. Seni at gibi çalıştırıyor. Ama ne için? Kimin için?”</p>

  <p>“Evet, ne için?” Doktorun sözleri Wilhelm’ı kalbinden vurdu. “Çok haklısın,” dedi. “Ne zaman özgür kalacağız?”</p>

  <p>“Amaç sistemi tam anlamıyla sürdürmek. Bedel ödeyen gerçek ruh oluyor. Acı çekiyor ve hastalanıyor ve taklitçinin sevilemeyeceğini anlıyor. Çünkü taklitçi bir yalan. Gerçek ruh hakikati seviyor. Ve gerçek ruh böyle hissedince, taklitçiyi öldürmek istiyor. Sevgi nefrete dönüştü. O zaman tehlikeli hale geliyorsun. Bir katil. Haini öldürmek zorundasın.”</p>

  <p>“Bu herkese oluyor mu?”</p>

  <p>Doktor basitçe cevap verdi. “Evet, herkese. Tabii ki, basitleştirmek adına, ruh dedim; bu bilimsel bir terim değil, ama anlamanı kolaylaştıracaktır. Bir katil ne zaman katletse, içindeki onu aldatan, kandıran ruhu yok etmek ister. Onun düşmanı kim? Kendisi. Ya sevgilisi? O da kendisi. Bu yüzden, her intihar bir cinayet ve her cinayet bir intihardır. Bu, tek ve aynı fenomen. Biyolojik açıdan taklitçi ruh gerçek ruhun enerjisini çalıyor ve onu zayıflatıyor, bir asalak gibi. Bu bilinçsiz, habersiz olarak gerçekleşiyor, organizmanın derinliklerinde. Parazitoloji okudun mu hiç?”</p>

  <p>“Hayır, doktor olan babam.”</p>

  <p>“Parazitoloji üzerine bir kitap okumalısın.”</p>

  <p>“Ama bu, bütün dünyanın katillerle dolu olduğu anlamına geliyor. O zaman bu, dünya değil. Bir tür cehennem,” dedi Wilhelm.</p>

  <p>“Tabii,” dedi Tamkin. “En azından bir tür Araf. Cesetlerin üzerinde yürüyorsun. Her yerdeler. <em>De profundis</em><a class="footnoteref" href="../Text/notlar.htm#n2" id="ref2">2*</a> diye bağırdıklarını ve yumruklarını sıktıklarını duyabiliyorum. Onları dinliyorum, zavallı yaratıklar. Onları duymadan edemiyorum. Ve gözlerim buna açık. Ağlayasım da geliyor. Bu bir insan trajikomedisi.”</p>

  <p>Wilhelm Tamkin’in tasavvurunu kavramaya çalıştı. Ve doktor ona bir kez daha güvenilmez göründü ve onu kuşkulandırdı. “Tamam,” dedi, “ama kibar, sıradan, yardımsever insanlar da var. Bunlar – şehir dışındalar. Her yerde. Hem, ne biçim şeyler okuyorsun sen?” Doktorun odası kitaplarla doluydu.</p>

  <p>“Bilim, felsefe ve edebiyatın en iyisini okuyorum,” dedi Dr. Tamkin. Wilhelm Tamkin’in odasındaki televizyon anteninin bile bir sürü cilt üzerine konulmuş olduğunu görmüştü. “Korzybski, Aristo, Freud, W. H. Sheldon ve bütün büyük şairler. Bana sıradan biri gibi yanıt veriyorsun. Aklını konuya vermedin.”</p>

  <p>“Çok ilginç,” dedi Wilhelm. Aklını hiçbir şeye veremediğinin farkındaydı. “Aptal olduğumu düşünme ama. Benim de fikirlerim var.” Saate bir göz atınca, borsanın birazdan açılacağını fark etti. Birkaç dakika daha oturabilirlerdi. Tamkin’den duymak istediği hâlâ birkaç şey vardı. Tamkin’in konuşmasının hatalı olduğunu görüyordu, ama bilim adamları her zaman o kadar da okumuş olmuyorlardı. İki ruhun tasviri onu çok etkilemişti. Tommy’de taklitçi ruhu görüyordu. Hatta Wilky bile kendisi olmayabilirdi. Gerçek ruhunun ismi yaşlı dedesinin onu adlandırdığı gibi –Velvel– olabilir miydi? Oysa ruhun adı, sadece bu olmalıydı – ruh. Nasıl görünüyordu? Ruhum bana benziyor mu? Babama benzeyen bir ruh var mı? Tamkin’e benzeyen? Gerçek ruh gücünü nereden alıyor? Niye gerçeği sevmek zorunda? Wilhelm acı çekiyordu, ama acısını bilmezlikten gelmeye çalışıyordu. Gizliden gizliye, doktorun ona yararlı bir tavsiye vermesi ve hayatını değiştirmesi için dua ediyordu. “Evet, seni anlıyorum,” dedi. “Sözlerin boşa gitmedi.”</p>

  <p>“Zeki olmadığını hiç söylemedim, sadece bunu tam olarak araştırmadığını söyledim. Aslına bakarsan, sen derin yaratıcı yetenekleri olan bir insansın, ama aynı anda huzursuzlukların da var. Senin durumunla ilgilendim ve bir süredir seni tedavi ediyorum.”</p>

  <p>“Benim haberim olmadan mı? Herhangi bir şey yaptığını hissetmedim. Ne demek istiyorsun? Bilgim dışında tedavi görmek istediğimi sanmıyorum. Kararsız kaldım. Ne oldu, normal olmadığımı mı düşünüyorsun?” Gerçekten de, bu konuda kesin bir karara varamamıştı. Doktorun kendisiyle ilgilenmesine sevindi. Birisinin onunla ilgilenmesine, ona iyiliklerde bulunmasına muhtaçtı. Nezaket, merhamet istiyordu o. Ama –ve şimdi ağır omuzlarını o tuhaf tarzıyla geri çekip ellerini giysisinin kollarına soktu; masanın altında ayakları sinirli bir şekilde sallanıyordu– ama o da endişeleniyordu, hatta biraz kızgındı. Tamkin ona söylemeden ne hakla karışıyordu? Nasıl imtiyazlı bir hayat sürüyordu bu adam? Diğerlerinin parasını alıp o parayla spekülasyon yapıyordu. Herkes tedavi olmak için ona geliyordu. Ondan hiç kimse sır saklayamıyordu.</p>

  <p>Doktor ona öldürücü kahverengi, ağır, akıl sır ermez gözleri, parlak kel kafası, sarkık kırmızı alt dudağıyla baktı ve “İçinde çok fazla suçluluk duygusu var,” dedi.</p>

  <p>Wilhelm bunu çaresizce kabul etti, yüzüne doğru yükselen ateşi hissederek, “Evet, bence de. Ama kişisel olarak,” dedi, “bir katil gibi hissetmiyorum. Ben her zaman rahat olmaya çalışıyorum. Benim peşimde olan onlar. Anlasana... Beni sıkıştırıyorlar. Evet zahmet olmazsa eğer ve sakıncası yoksa, beni tedavi etmeye başladığında bunu bilmek isterim. Ve şimdi, Tamkin, Tanrı aşkına, öğlen yemeği mönülerini çıkarmaya başladılar bile. Çeki imzala da gidelim!” Tamkin, Wilhelm’ın istediğini yaptı ve kalktılar. Muhasebecinin masasından geçerken, Tamkin kocaman bir faks kağıdı tomarı çıkarıp, “Bunlar işlem faturaları. Kopyalar. Hesap senin adına olduğu için bunları saklasan iyi olur, gelir vergisini ödemek için bunlara ihtiyacın olacak. İşte bu da dün yazdığım bir şiirin kopyası,” dedi.</p>

  <p>“Babam için resepsiyona bir şey bırakmam lazım,” dedi Wilhelm ve otel faturasını bir notla beraber bir zarfa koydu. <em>Sevgili Baba, bu ay bana destek ol, lütfen, Sevgiler; W.</em> Yüzü yandan somurtkan bir buldoğa benzeyen ve boynu tutulmuş gibi görünen resepsiyonisti mektubu babasının kutusuna iterken izledi.</p>

  <p>“Gerçekten, babanla kavga etmenizin nedenini sorabilir miyim?” dedi Dr. Tamkin, tereddütlü bir biçimde bekliyordu.</p>

  <p>“Geleceğimle ilgiliydi,” dedi Wilhelm. Hareket halindeki bir kule gibi, elleri pantolonunun ceplerinde, merdivenlerden hızlı adımlarla indi. Meseleden bahsetmeye utanıyordu. “Diyor ki eski işime dönemiyor oluşumun bir sebebi varmış, tabii ki sebebi var. Herkese şirket yetkilisi olacağımı söylemiştim. Ve olacaktım. Söz verilmişti. Ama sonra damat yüzünden beni atlattılar. Hava atıp kendimi büyük gösterdim.”</p>

  <p>“Yeterince alçakgönüllü olursan, dönebilirsin. Ama çok fark etmez. Sana borsada iyi bir geçim yolu sağlayacağız.”</p>

  <p>Balık istifi otobüslerden çıkan gazın görüş alanında yarattığı sahte havanın arasında, bulanık ama toz dumanla zonklayan Yukarı Broadway’in güneş ışığına çıktılar. Wilhelm eski bir alışkanlıkla, ceketinin yakasını kaldırdı.</p>

  <p>“Sadece teknik bir soru,” dedi Wilhelm. “Zararın, yatırdığın paradan çok olduğu taktirde ne olacak?”</p>

  <p>“Merak etme. Onlarda ultramodern elektronik muhasebe makineleri var, borca girmene izin vermezler. Seni otomatik olarak sistemden çıkarıyor. Ama bu şiiri okumanı istiyorum. Hâlâ okumadın.”</p>

  <p>Newark Havalimanı’ndan La Guardia’ya posta taşıyan çekirge gibi hafif, bir helikopter şehrin üzerinde büyük bir sıçrayış yaptı.</p>

  <p>Wilhelm’ın açtığı kağıtta cetvelle çizilmiş kırmızı çizgiler vardı. Okudu:</p>

  <div class="block">
    <p class="bl_nonindent"><strong>Mekanizme karşı Fonksiyonalizm<br />
    İzm’e karşı Hizm</strong></p>

    <p class="bl_nonindent">Eğer sadece bakabilseydin,<br />
    Azametinin, şimdisi ve geleceği,<br />
    Zevk, güzellik, ne de sevinç hissederdin,<br />
    Ayaklarında, dünya-ay-deniz üçlü birliği.</p>

    <p class="bl_nonindent">O zaman ne diye oyalanıyorsun,<br />
    Sadece kabuktan alarak,<br />
    Ve dünyanın yüzeyini sıyırıyorsun,<br />
    Bütün yaratıklar zaten senin olarak?</p>

    <p class="bl_nonindent">Olmayanları arıyorsun,<br />
    Kendi şanında dinlenirsin,<br />
    Şahit ol. Gücün boş değil,<br />
    Sen kralsın. En iyisisin.</p>

    <p class="bl_nonindent">Sonra bak önüne,<br />
    Gözlerini aç ve gör,<br />
    Huzur Dağı’nın eteğinde,<br />
    Sonsuza giden beşiğin var.</p>
  </div>

  <p>Kafası tamamen karışmış olan Wilhelm, ateş saçarak kendi kendine, Bu ne saçmalık, ne boş laf! Benden ne istiyor? Lanet olası, kafama vursun, yere yatırsın, öldürsün beni daha iyi. Bunu niye veriyor bana? Amacı ne? Bilerek mi yapıyor? Kafamın karışmasını mı istiyor? Zaten kafamı tamamen karıştırdı. Bilmeceler konusunda iyi değilim. O yedi yüz dolara veda et ve bu hatayı da önceki hatalarından oluşan uzun listene ekle – Anneciğim, ne liste ama! diye düşündü. Süslü bir şekerci dükkânının parlak penceresinin yanında duruyordu, Tamkin’in kağıdı elinde, epey şaşkın, sanki gözlerinde bir flaş patlamıştı.</p>

  <p>Ama tepkimi bekliyor. Şiiri hakkında bir şey söylemem gerekiyor. Bu şaka olmasa gerek. Ne söyleyeceğim ona? Şu Kral kim? Bu şiir <em>birisi için</em> yazılmışa benziyor. Ama kim? Konuşasım bile yok. Fazlasıyla boğulmuş ve tıkanmış hissediyorum kendimi. Bu kadar kitap okuyup da edebiyat konusunda nasıl bu kadar cahil olabiliyor? Ve niye insanlar demek istediklerinin başkaları tarafından kolayca anlaşılacağını varsayıyorlar. Hayır, bilmiyorum ve hiç kimse bilmiyor. Gezegenler de, yıldızlar da, sonsuz uzay da bilmiyor. Planck Sabiti’ne veya başka şeylere de uymuyor. O zaman neye yarar? Ne gerek var? Huzur Dağı derken ne kastediyor? Everest Dağı için bir mecaz olabilir mi? Dediğine göre, insanlar intihar ediyorlar ve belki Everest’e tırmananlar da intihar etmeye çalışıyorlardı ve o yüzden de huzur istiyorsak dağın eteğinde kalmalıyız. “Burada ve şimdi.” Ama çıkarken de “burada ve şimdi” vardır, günü yaşamak için çıktıkları zirvede de. Asıl kastettiği, yüzey değil sanırım. Ağzım köpürmek üzere. “Beşiğin...” Beşiğinde dinlenen kim – kendi şanında? Düşüncelerim sonuna geldi. Duvarı hissediyorum. Artık asla. İşte s.ktir et her şeyi! Parayı ve her şeyi. Defet! Param olduğunda beni canlı canlı yiyorlar, Brezilya ormanlarında geçen şu filmdeki piranalar gibi. Nehirde o Brahma boğasını yedikleri sahne çok korkunçtu. Boğanın rengi soldu, tam bir kil gibi ve beş dakika içinde tek parça olarak sadece iskeleti kaldı, suda yüzerek uzaklaştı. Hepten iflas ettiğimde, en azından beni rahat bırakacaklar.</p>

  <p>“Ee, bu konuda ne düşünüyorsun?” dedi Dr. Tamkin. Özel bir tarzda zekice gülümsedi, sanki Wilhelm’ın artık nasıl bir adamla muhatap olduğunu anlaması gerekiyormuş gibi. “Güzel. Çok güzel. Yazman uzun zaman aldı mı?”</p>

  <p>“Bu düşünce zincirini yıllardır geliştiriyorum. Takip edebiliyor musun?”</p>

  <p>“Bu ‘Sen’in kim olduğunu anlamaya çalışıyorum.”</p>

  <p>“Sen? ‘Sen’ sensin.”</p>

  <p>“Ben mi! Niye? <em>Bana mı</em> ait bu?”</p>

  <p>“Niye sana ait olmasın? Bunu yazdığım zaman seni düşünüyordum. Tabii ki, şiirin kahramanı hasta insanlık. Gözlerini bir açsa, harika olacak.”</p>

  <p>“Evet, ama ben nereden girdim buna?”</p>

  <p>“Şiirin temel düşüncesi <em>var</em> etmek veya <em>yok</em> etmek. Arası yok. Mekanizma yok ediştir. Para tabii ki yok ediştir. Son mezar da kazıldığında, mezarcının parasının ödenmesi gerekecek. Eğer doğaya güvenseydin, korkmana gerek kalmazdı. Seni ümitlendirirdi. Doğa yaratıcıdır. Hızlı. Gür. Esin verici. Dalları biçimlendirir. Dünyanın suyunu akıtır. İnsan ise bunların başı. Bütün yaratılmışlıklar onun mirası. İçinde ne yattığını bilmiyorsun. Bir insan ya yaratıyor ya da mahvediyor. Tarafsızlık yok...”</p>

  <p>“Acemi olmadığını biliyordum,” dedi Wilhelm, dürüstçe. “Sadece tek bir eleştirim var. Bence ‘niye’ yanlış. Şöyle yazmalısın, ‘Nereye o zaman...’” Ve biraz düşündü. Ee? Kendimi riske attım. Beni kurtarmak için artık bir mucize gerekiyor. Param gitmiş olacak, böylece beni mahvedemeyecek. Paramı öylesine alıp kaybedemez ama. O da işin içinde. Bence kendisi de kötü durumda. Olmak zorunda. Bundan eminim, çünkü, şimdi düşününce, çeki yazarken şakır şakır terliyordu. Ben ne için buna kendimi soktum? Dünyanın suları benim üzerime akacak.</p>
</body>
</html>
