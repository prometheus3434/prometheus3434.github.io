<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>I</h1>

  <p class="nonindent">Dertlerini saklamak konusunda, Tommy Wilhelm’ın başkasından aşağı kalır yanı yoktu. En azından kendisi öyle düşünüyordu ve bu düşüncesini destekleyen bir sürü kanıt vardı. Eskiden bir aktördü –hayır, tümüyle değil, aslında bir figüran– ve oyunculuğun ne olması gerektiğini biliyordu. Ayrıca puro da içiyordu ve puro içip şapka takan adamın bir avantajı vardır; nasıl hissettiğini anlamak çok daha zor olur. Kahvaltıdan önce günlük postaları almak üzere yirmi üçüncü kattan asma kattaki lobiye geldi ve yeterince iyi giyimli olduğunu düşünüyordu – umuyordu: İyi bir izlenim verecek kadar. Bu sadece bir ümit meselesiydi, çünkü halihazırdaki çabalarına ekleyebileceği başka bir şey yoktu. On dördüncü katta babasının asansöre girmesini bekledi; genelde kahvaltıya giderken bu saatte buluşurlardı. Görünüşüne verdiği önem, büyük ölçüde yaşlı babasının hatırı içindi. Ama asansör on dördüncü katta durmadı ve aşağı inmeye devam etti. Sonra asansörün metal kapısı açıldı ve lobiyi kaplayan devasa, koyu kırmızı asimetrik halı Wilhelm’ın ayaklarına doğru dalgalandı. Lobinin ön tarafı karanlık ve sakindi. Yelkene benzeyen Fransız perdeleri güneş ışınlarını içeriye girmekten alıkoyuyordu, ama üç yüksek, dar pencere açıktı ve Wilhelm mavi gökyüzünde bir güvercinin lobinin hemen altındaki sinemanın afişini destekleyen zincire tünediğini gördü. Bir anlığına kuşun kanatlarının birbirine şiddetle çarptığını duydu.</p>

  <p>Otel Gloriana’daki müşterilerin çoğu emeklilik yaşını geçmişti. New York’un, yetmiş, seksen ve doksanlarındaki yaşlı kadın ve erkek nüfusunun büyük bir kısmı Broadway boyunca yaşar. Hava çok soğuk veya çok yağmurlu olmadıkça yaşlılar minik tırabzanlarla çevrili küçük parklardaki banklara ve Verdi Meydanı’ndan Columbia Üniversitesi’ne uzanan metro parmaklıklarına üşüşürler, dükkân ve kafeteryaları, ucuzcu mağazaları, çayhaneleri, pastaneleri, güzellik salonlarını, okuma salonları ve kulüp odalarını doldururlar. Gloriana’daki bu yaşlıların arasında Wilhelm kendini yabancı hissediyordu. Kırklarının ortalarında, görece gençti, geniş omuzlu, iri ve sarışındı; sırtı artık biraz kamburlaşmış veya kalınlaşmışsa da, sağlam ve güçlüydü. Kahvaltıdan sonra yaşlı müşteriler lobideki yeşil deri koltuk ve divanlarda oturup dedikodu yapmaya ve gazete okumaya başladılar; günün bitmesini beklemekten başka yapacakları bir iş yoktu. Ama Wilhelm daha hareketli bir hayata alışkındı ve sabahları enerjik bir şekilde dışarı çıkmayı seviyordu. Ve birkaç ay boyunca, işi olmadığından, her gün erkenden kalkarak moralini yüksek tutmuştu; saat sekizi vurmadan, tıraşını olmuş bir şekilde lobide hazır bulunurdu. Babasıyla beraber kahvaltıya gitmeden önce gazete ve birkaç puro alır ve bir-iki tane kola içerdi. Kahvaltıdan sonra... dışarı, dışarı, dışarı iş başına. Otelden çıkmak onun için başlı başına bir iş haline gelmişti. Ama bunun uzun süre böyle süremeyeceğini anlamıştı ve bugün endişelenmekteydi. Rutininin bozulacağının farkındaydı ve çoktan öngörülmüş ama şimdiye dek belirsiz kalmış koca bir sorunun kapıda olduğunu seziyordu. Akşama varmadan önce, anlayacaktı.</p>

  <p>Yine de günlük güzergâhını izleyerek lobinin öteki tarafına geçti.</p>

  <p>Gazete tezgâhında çalışan Rubin’in gözleri güçsüz. Aslında zayıf olmayabilirlerdi, fakat sarkık, dantelli göz kapaklarıyla güçsüz bir ifadeleri vardı. İyi giyimliydi. Bu, o kadar gerekli görünmüyordu –çoğunlukla tezgâhın arkasında duruyordu– ama yine de çok iyi giyinmişti. Üzerinde, koyu kahverengi bir takım elbise vardı; manşetleri küçük ellerindeki kılları utandırıyordu. Countess Mara imzalı bir kravat takmıştı. Wilhelm ona yaklaşırken Rubin onu görmedi; bir rüyadaymış gibi, bulunduğu köşeden görünen birkaç bina ötedeki Otel Ansonia’ya bakıyordu. Semtin muhteşem yapıtaşı Ansonia, Stanford White tarafından inşa edilmişti. Kuleleri, kubbeleri, güneşten rengi yeşile dönmüş koskocaman metal kabarcıkları ve baloncukları, demir süslemeleri ve oymalarıyla Ansonia, Prag veya Münih’ten gelen yüz kat daha büyütülmüş bir Barok saraya benziyor. Binanın yuvarlak tepeleri, siyah televizyon antenleriyle dolu. Ansonia’nın rengi havadaki değişimlere bağlı olarak mermer veya deniz suyu gibi, sisteki arduaz kadar siyah ya da güneş ışığındaki süngertaşı kadar beyaz görünebiliyor. Otel bu sabah kendisinin derin suya düşen bir yansıması gibi görünüyordu, yukarıda beyaz ve bulutlu, aşağıda derin bozulmalarla dolu. İki adam gözlerini dikmiş, birlikte ona baktı.</p>

  <p>“Baban çoktan kahvaltıya indi, yaşlı beyefendi,” dedi. Rubin sonra.</p>

  <p>“Öyle mi? Benden önce mi bugün?”</p>

  <p>“Üstündeki gömlek süper görünüyor,” dedi Rubin. “Nereden aldın? Saks’tan mı?”</p>

  <p>“Hayır, bu bir Jack Fagman – Chicago’dan aldım.”</p>

  <p>Canı sıkkın olsa bile, Wilhelm hâlâ alnını hoş bir şekilde kırıştırabiliyordu. Yüzünün bazı yavaş, sessiz hareketleri çok çekiciydi. Kendinden uzaklaşıp gömleğine daha iyi bakmak istermiş gibi geriye bir adım attı. Bakışı komikti, pasaklılığı üzerine bir yorum gibiydi. Güzel kıyafetler giymeyi seviyordu, ama giyince, üzerindeki her parça ayrı telden çalıyordu. Wilhelm, kesik kesik güldü; dişleri küçüktü; gülerken ve üflerken yanakları şişiyordu ve yaşından çok daha genç görünüyordu. Eskiden, üniversite birinci sınıf öğrencisi olduğu ve bir rakun ceketi giyip, büyük sarışın başına bir kasket geçirdiği günlerde, babası iri vücut yapısına rağmen, Wilhelm’ın bir kuşu ağacından çıkarmaya ikna edecek kadar cazibeli olduğunu söylerdi. Wilhelm’in hâlâ büyük bir cazibesi vardı.</p>

  <p>“Ben bu güvercin-grisini çok beğendim,” dedi her zamanki hoş, nazik tavrıyla. “Yıkanamıyor. Onu temizlemeye göndermen gerek. Asla yıkandığı zamanki kadar iyi kokmuyor. Ama iyi bir gömlek. On altı, on sekiz dolar civarında.”</p>

  <p>Bu gömlek Wilhelm tarafından alınmamıştı; patronunun bir hediyesiydi – kavga ettiği eski patronunun. Ama Rubin’e bu hikâyeyi anlatması için bir neden yoktu. Hatta belki de Rubin hikâyeyi biliyordu – Rubin her şeyi bilen bir tipti. Wilhelm da Rubin hakkında birçok şey biliyordu, mesela, karısı, işi ve sağlığı hakkında. Bunların hiçbirinden bahsedilemiyordu ve bahsedilemeyenlerin bu büyük ağırlığı onlara konuşacak çok az şey bırakmıştı.</p>

  <p>“Ya, bugün harbi iyi görünüyorsun,” dedi Rubin.</p>

  <p>“Öyle mi? Gerçekten mi?” dedi Wilhelm sevinçle. Buna inanamıyordu. Yansımasını puro kutularıyla dolu dolabın camında, heybetli mühürlerde, Şam kumaşında ve Garcia, VII. Edward, Büyük Kiruş gibi ünlü adamların altın kabartmalı portrelerinde görüyordu. Camdaki kararma ve bozulmaları da hesaba katmak zorundaydı, ama yine de o kadar iyi göründüğünü düşünmüyordu. Ayrıntılı bir tabelaya benzeyen derin bir kırışık, alnına, kaşlarının arasına kazınmıştı ve koyu sarışın teninde bazı koyu lekeler vardı. Şaşırtıcı, dertli, arzulu gözlerinin ve burun deliklerinin ve dudaklarının gölgesi onu neredeyse eğlendirmeye başlamıştı. Sarışın hipopotam! – kendini böyle görüyordu. Büyük yuvarlak bir yüz, geniş, açılan havalı kırmızı dudaklar ve küçük dişler gördü. Ve şapkayı ve de puroyu. Hayatım boyunca ağır iş yapmalıydım, diye düşündü. Seni ölesiye yoran ve uyutan ağır onurlu bir iş. Bütün enerjimi harcar ve kendimi daha iyi hissederdim. Bunun yerine, kendimi farklı kılmak zorundaydım – yine de.</p>

  <p>Çok çaba göstermişti ama bu çaba ağır işe eşdeğer sayılmazdı, değil mi? Ve genç bir adam olarak, eğer kötü bir başlangıç yaptıysa, bu yine kendi yüzüne bağlıydı. Bin dokuz yüz otuz başlarında, çarpıcı dış görünüşü nedeniyle, şöhret kazanma potansiyeline sahip olduğu düşünülüyordu ve böylece Hollywood’a gitmişti. Orada yedi yıl boyunca, inatla, bir aktör olmaya çalıştı. O yıllardan çok önce, hırs ve hayalleri tükenmişti ama gururundan ve belki de tembelliğinden dolayı Kaliforniya’da kalmıştı. Sonunda başka şeylere yöneldi, ama o yedi yılın sebatı ve yenilgisi, onu ticaretten ve şirketlerden uzaklaştırmıştı ve artık mesleklerden birine girmek için çok geçti. Olgunlaşması çok yavaş gerçekleşmiş ve o, değersizleşmişti böylece enerjisinden kurtulamamıştı ve şimdi en büyük zararı ona yine bu enerjinin vermiş olduğundan emindi.</p>

  <p>“Dün gece seni iskambilde görmedim,” dedi Rubin.</p>

  <p>“Kaçırdım. Nasıl geçti?”</p>

  <p>Bu son birkaç haftadır, Wilhelm nerdeyse her gece iskambil oynamıştı ama dün artık bir kez daha kaybetmeyi kaldıramayacağını hissetmişti. Hiç kazanmamıştı. Bir kere bile. Kayıplar küçük de olsa sonuçta kazanç değillerdi, değil mi? Kayıptı onlar. Sürekli kaybetmekten de birinin ona eşlik etmesinden de bıkmış ve böylece tek başına sinemaya gitmişti.</p>

  <p>“Yani,” dedi Rubin, “fena değildi. Karl çocuklara bağırmakla aptallık etti. Bu sefer Dr. Tamkin karşılıksız bırakmadı. Ona bu davranışının psikolojik nedenini açıkladı.”</p>

  <p>“Neden neydi peki?”</p>

  <p>“Ben ondan alıntı yapamam,” dedi Rubin. “Kim yapabilir ki zaten? Tamkin’in konuşma tarzını biliyorsun. Bana sorma. <em>Trib</em> ister misin? Kapanış sözlerine bakmayacak mısın?”</p>

  <p>“Bakmak pek bir işe yaramayacak. Dün saat üçte ne olduğunu biliyorum,” dedi Wilhelm. “Ama gazeteyi getirsem iyi olur sanırım.” Elini ceketinin cebine götürmesi için bir omzunu kaldırması gerekliymiş gibi görünüyordu. Cebindeki küçük hap paketleri ve ezilmiş sigara izmaritleri ve selofan şeritleri ve bazen diş ipi olarak kullandığı kırmızı paket bantları arasına birkaç kuruş sıkıştırmış olduğunu hatırladı.</p>

  <p>“Bu o kadar iyi görünmüyor,” dedi Rubin. Biraz şakalaşmak istemişti ama tonsuz sesi ve gevşek ve yarı kapalı göz kapakları başka bir yöne çevrilmişti. Duymak istemiyordu. Onun için fark etmezdi. Belki de bunu çoktan biliyordu, her şeyi bilen ve bilen bir tip olduğu için.</p>

  <p>Hayır, bu iyi değildi. Wilhelm’ın mal piyasasında üç domuz yağı siparişi vardı. Dört gün önce o ve Dr. Tamkin bu domuz yağını 12.96’ya almışlardı ve malın fiyatı birden düşmeye başlamıştı ve daha hâlâ da düşmekteydi. Bu sabahki postadan mutlaka bir fazladan kâr ödemesi talebi çıkacaktı. Her gün bunlardan bir tane gelirdi.</p>

  <p>Onu bu işe psikolog Dr. Tamkin sokmuştu. Tamkin Gloriana’da yaşıyor ve kağıt oynamaya geliyordu. Wilhelm’a iyi bir Wall Street evinin şehir merkezi dışındaki şubelerinde, kâr depozitinin tamamını yasal olarak gerekli kılmaksızın mallar üzerine spekülasyon yapabileceğini açıklamıştı. Bu, şube müdürüne bağlıydı. Eğer seni tanıyorsa –ki bütün şube müdürleri Tamkin’i tanıyordu– kısa vadeli alımlar yapmana izin verirdi. Bunun için az miktarda bir hesap açmak yeterliydi.</p>

  <p>“Bu tip spekülasyonun tüm sırrı,” demişti Tamkin, “tetikte olmaktır. Hızlı hareket etmelisin – al ve sat; sonra satıp yine al. Hızlı ol! Gişeye git ve doğru anda Chicago’yu aramalarını sağla. Vur ve tekrar vur! Sonra aynı gün çık. Göz açıp kapayıncaya kadar on beş, yirmi bin dolarlık soya tohumu, kahve, mısır, deri, buğday ve pamuk satarsın.” Doktorun piyasadan iyi anladığı belliydi. Yoksa bu kadar basit anlatamazdı. “İnsanlar açgözlü oldukları ve piyasadan fiyatların yükselmeye başladığı zaman çıkamadıkları için para kaybediyorlar. Onlar kumar oynuyor, ama ben bunu bilimsel bir şekilde yapıyorum. Bu bir tahmin işi değil. Birkaç puan alıp çıkman gerek. Niye, ey tanrılar!” dedi kel, patlak gözlü ve sarkık dudaklı Dr. Tamkin. “Piyasada insanların niye bu kadar para kazandığını merak ettin mi hiç?”</p>

  <p>Wilhelm’ın kasvetli dikkati yüzünü tamamen değiştiren kesik bir gülüşe dönüşürken, “Ha, tabii ki! Sen ne sandın? 1928-29’un çok ötesinde ve hâlâ yükselişte olduğunu bilmeyen var mı ki? Fulbright soruşturmasını okumayan var mı? Her yerde para var. Herkes para götürüyor. Para...para...” dedi.</p>

  <p>“Bütün bunlar olup biterken sen dinlenebilir misin? Hâlâ yerinde oturabilir misin?” dedi Dr. Tamkin. “Sana itiraf edeyim, ben bunu yapamam. Sadece ceplerinde yatırım yapacak birkaç kuruşu var diye vurgun yapan insanları düşünüyorum. Aklı yok, yeteneği yok, ama fazladan bir parası var ve bu ona daha çok para kazandırıyor. O kadar etkileniyorum, kızıyorum ve huzursuz oluyorum ki... acayip huzursuz oluyorum! Ben kendi mesleğimi icra edemedim bile. Çevrende bu kadar parayla herkes kazanırken, sen budala olmak istemiyorsun. Boş boş etrafta dolanıp haftada beş, on bin kazanan insanlar tanıyorum. Otel Pierre’de bir adam tanıyorum. Hiçbir özelliği yok, ama öğlen yemeğinde bir koca şişe Mumm’s şampanyası içiyor. Central Park South’ta başka bir adam tanıyorum... ama çene yormanın ne anlamı var. Onlar milyonlar kazanıyor. Bin bir dalavereyle onları vergilerden kurtaran zeki avukatları var.”</p>

  <p>“Halbuki ben ikna olmuştum,” dedi Wilhelm. “Eşim ortak bir kazancın altına imza atmayı reddetti. Bayağı iyi bir yıldan sonra, Yüzde Otuz İki Grubu’na düştüm ve tamamen soyuldum. Peki ya kötü yıllarıma ne demeli?”</p>

  <p>“Bu bir işadamları birliği,” dedi Dr. Tamkin. “Bu adamların haftada beş bin kazandıklarından emin olabilirsin...”</p>

  <p>“Bu kadar paraya ihtiyacım yok,” demişti Wilhelm. “Ama uf! Keşke bundan kalıcı ufak bir maaş çıkarabilseydim. Çok değil. Fazla istemiyorum. Ama buna ne kadar da ihtiyacım var! Bana ne yapacağımı göstersen, o kadar minnettar olurum ki.”</p>

  <p>“Tabii ki gösteririm. Düzenli olarak <em>ben</em> de yapıyorum zaten. Sana makbuzlarımı getiririm istersen. Hem sana bir şey söyleyeyim mi? Tavrını çok beğendim. Para hırsına yakalanmaktan kaçınmalısın. Bu tarz bir etkinlik düşmanca duygular ve şehvetle dolu. Bunun bazılarına neler yaptığını görmen gerek. Piyasaya girerken içlerinde bir katil taşıyorlar.”</p>

  <p>“Bir keresinde birinin şöyle dediğini duymuştum,” dedi Wilhelm. “Bir insan ancak sevdiği şey kadar iyidir.”</p>

  <p>“Evet, aynen öyle,” dedi Tamkin. “Onların yolundan gitmek zorunda değilsin. Borsada oynamanın daha sakin ve mantıklı, psikolojik bir yolu da var.”</p>

  <p class="extract">Wilhelm’ın babası, yaşlı Dr. Adler oğlununkinden tamamen farklı bir dünyada yaşıyordu, ama bir keresinde oğlunu Dr. Tamkin konusunda uyarmıştı. Daha ziyade rahat bir tavırla, –çok sade bir ihtiyardı– “Wilky, belki de bu Tamkin’in söylediklerine fazla kulak asıyorsundur. Konuşmaya değer bir tip. Bundan şüphem yok. Oldukça sıradan bir adam, ama aynı zamanda çok da ikna edici. Fakat ona ne kadar güvenilebileceğini bilmiyorum,” demişti.</p>

  <p>Wilhelm babasının onunla, oğlunun iyiliğine bu kadar ilgisiz bir halde konuşmasına derinden içerlemişti. Dr. Tamkin nazik görünmeyi seviyordu. Nazik! Öz oğlu, tek ve biricik oğlu, babasına düşüncelerini aktaramıyor veya kalbini açamıyordu. Babama yaklaşabilseydim, diye düşündü, Tamkin’e gitmezdim. En azından Tamkin beni anlıyor ve bana yardımcı olmaya çalışıyor, babamsa rahatsız edilmek istemiyor.</p>

  <p>Yaşlı Dr. Adler mesleğinden emekli olmuştu; epey parası vardı ve oğluna rahat rahat yardımcı olabilirdi. Geçenlerde Wilhelm ona, “Baba... görünen o ki kötü bir haldeyim. Bunu söylemekten nefret ediyorum. Sana iyi haberler vermeyi yeğlerdim. Ama gerçek bu. Ve mademki gerçek bu, Baba... başka ne diyebilirim ki? Gerçek bu,” demişti.</p>

  <p>Belki başka bir baba oğlunun böyle bir itirafta bulunmasının ne kadar zor olduğunu takdir edebilirdi – bu kadar kötü şans, bitkinlik, güçsüzlük ve başarısızlığı. Wilhelm yaşlı adamın ses tonunu taklit etmeye çalışmış ve kendini alçak sesli, kibar bir centilmen gibi göstermek istemişti. Sesinin titremesine izin vermedi; aptalca bir harekette bulunmadı. Ama doktordan cevap yoktu. Sadece başını sallıyordu. Yüzündeki sağlıklı, hoş ve keyifli yaşlılık ifadesi hiç değişmemişti, öyle ki, sanki kendisine Seattle’ın Puget Sound’a yakın olduğu ya da Giants ile Dodgers’ın gece bir karşılaşma yaptığı söylenmişti. Oğluna da eskiden hastalarına davrandığı gibi davranıyordu ve bu Wilhelm için büyük bir üzüntü kaynağıydı; neredeyse dayanılamayacak kadar üzücü bir durumdu. Acaba göremiyor muydu, hissedemiyor muydu? Aile duygusunu mu yitirmişti?</p>

  <p>Çok kırılmış olmasına rağmen, Wilhelm adil olmaya çalıştı. Yaşlılar değişmek zorunda, diyordu. Üzerine düşünecekleri pek çok zor şey var. Gidecekleri yer için hazırlanmaları gerek. Eski rutinle yaşayamazlar artık; bütün bakış açıları değişiyor ve başkaları, akrabalar ve tanıdıklar, benzer hale geliyor. Babam artık aynı adam değil, diye düşündü Wilhelm. Doğduğum zaman otuz iki yaşındaydı, şimdiyse seksen olmak üzere. Ayrıca, onun yanında kendimi küçük bir evlat, bir çocuk gibi hissetmeyi kesmeliyim artık.</p>

  <p>Yakışıklı, yaşlı doktor oteldeki diğer yaşlılardan daha uzun boyluydu. Herkes ona gıptayla bakıyordu. İnsanlar, “O adam yaşlı Profesör Adler, dahiliye öğretirdi. Teşhisçiydi, New York’un en iyilerindendi ve olağanüstü bir tecrübesi vardı. Harikulade görünüşlü bir ihtiyar değil mi? Bu kadar temiz ve kusursuz bir bilim adamı görmek bir zevk. Duruşu dik, söylenen her kelimeyi anlıyor. Zekâsı hâlâ yerinde. Onunla herhangi bir konuda konuşabilirsiniz,” diyordu. Resepsiyonistler, asansör görevlileri, kadın garsonlar, santral memurları ve oda hizmetçileri, otel idaresi onu övüyor ve şımartıyordu. Onun istediği de buydu. Her zaman kibirli bir adam olmuştu. Bazen babasının kendini bu kadar beğendiğini görmek Wilhelm’ı çok öfkelendirirdi.</p>

  <p>Ağır, siyah, çarpıcı yazılarıyla <em>Tribune</em> gazetesini açtı ve kelimelere dikkat etmeksizin okumaya başladı, çünkü aklı hâlâ babasının kibrindeydi. Doktor kendi övgüsünü kendi yaratmıştı. İnsanların kullanıldıklarından haberleri yoktu. Peki bu övgülere neden gerek duyuyordu? Herkesin meşgul olduğu, ilişkilerin kısa karşılaşmalarla sınırlı kaldığı ve önem arz etmediği bir otelde, övgü almak ona nasıl bir tatmin sağlayabiliyordu? Belki bir an için insanların düşüncelerine şöyle bir girebilirdi; girdiği gibi de çıkardı. Onlar için hiçbir zaman fazla önem taşımazdı. Wilhelm uzun ve derin bir iç çekerek, yuvarlak ve bir nevi dairesel kaşlarını kaldırdı. Gözlerini gazetenin kalın kenarlarının ötesine dikti.</p>

  <div class="block">
    <p class="bl_nonindent">...çok geçmeden terk etmek zorunda kalacağın şeyi iyi sev.</p>
  </div>

  <p>İstemsiz hafızası aklına bu dizeyi getirmişti. Başta dizenin babasına gönderme yaptığını düşünmüştü, ama sonra bunun daha ziyade kendisi için söylenmiş olduğunun farkına vardı. O kadar iyi sevmesi gereken kişi <em>kendisiydi.</em> “Farkına vardığın, <em>aşkını</em> güçlendiren.” Son zamanlarda Dr. Tamkin’in etkisiyle eskiden okuduğu şiirleri hatırlamaya başlamıştı. Dr. Tamkin en önemli İngiliz şairlerini bilir, en azından bildiğini söyler ve ara sıra kendi şiirlerinden de bahsederdi. Ne zamandır kimse Wilhelm ile böyle bir şeyden konuşmamıştı. Üniversite yıllarını hatırlamak istemiyordu, ama şimdi bütün dersler arasında mantıklı görünen bir ders varsa, o da Edebiyat 1 idi. Ders kitabı, Lieder ve Lovett’in <em>İngiliz Nazmı ve Nesri</em> adında, ince sayfaları olan, siyah ve kalın bir kitaptı. Bunu okudum mu? diye sordu kendine. Evet, okumuştu ve en azından zevkle anımsayabildiği bir başarıydı bu. “Yine de, bir kez daha, ey şanlar,” diye okumuştu. Ne kadar saf bir cümleydi! Çok güzeldi.</p>

  <div class="block">
    <p class="bl_nonindent">Batmış olsa bile suyun altında...</p>
  </div>

  <p>Böyle şeyler onu hep etkilemişti ve şimdi bu kelimelerin gücü çok, çok daha da fazlaydı.</p>

  <p>Wilhelm gerçeğe saygı gösterirdi, ama bazen yalan söylerdi ve sıkça söylediği yalanlardan biri de eğitimi hakkındaydı. Penn State mezunu olduğunu söylüyordu, ama gerçekte ikinci sınıfı bitirmeden okulu bırakmıştı. Kız kardeşi Catherine’in lisans diploması vardı. Wilhelm’ın artık hayatta olmayan annesi de Bryn Mawr’dan mezundu. Ailede eğitimi olmayan tek kişi Wilhelm’dı. Bu da başka bir hassas noktaydı. Babası ondan utanıyordu.</p>

  <p>Ama yaşlı adamın başka bir ihtiyara böbürlenerek, şöyle dediğini duymuştu: “Oğlum satış müdürü. Okuldan mezun olacak kadar sabrı yoktu. Ama durumu iyi. Kazancı beş haneli sayılarda geziniyor.”</p>

  <p>“Nasıl, otuz kırk bin mi?” dedi yaşlı, kambur arkadaşı.</p>

  <p>“Aslında, yaşam tarzını sürdürmek için en az bu kadarına ihtiyacı var. Evet buna ihtiyacı var.”</p>

  <p>Tüm sorunlarına rağmen Wilhelm neredeyse gülecekti. O ne gösteriş meraklısı, yaşlı bir ikiyüzlüydü. Artık ortada bir satış müdürü olmadığını biliyordu. Haftalardır ne müdür, ne satış, ne de kazanç vardı. Ama dünyanın gözünde nasıl da parlak bir görüntü çizmek isteriz... İhtiyarlar insanları aldatırken ne de güzel görünürler! Asıl satış müdürü babam, diye düşündü Wilhelm. Beni satıyor. Satışa çıkan asıl <em>o</em> olmalıydı.</p>

  <p>Ama ya gerçek? Ah, gerçek, sorunların olması ve babasının bu sorunlara bulaşmak istememesiydi. Babası ondan utanıyordu. Gerçek, diye düşündü Wilhelm, çok tuhaf bir şeydi. Dudaklarını sıkıştırdı ve dili yumuşadı; ta arkada, boğazı ve ses telleri acıyordu ve göğsünde bir hastalık yumrusu oluşmuştu. Ben gençken babam hiçbir zaman arkadaşım olmadı, diye düşündü. Ya büroda, ya hastanede ya da dersteydi. Başımın çaresine bakmamı bekler ve benim için hiç kafa yormazdı. Şimdi beni küçümsüyor. Ve belki de bazı açılardan haklı.</p>

  <p>Yemek odasına gideceği anı ertelemesi hiç de şaşırtıcı değildi. Rubin’in kasasının kenarına gelmişti. <em>Tribune</em>’u açmıştı; gazetenin yeni basılmış sayfaları ellerinden kaydı; purosu bitmişti ve şapkası da onu korumuyordu. Dertlerini saklamak konusunda başkasından aşağı kalır yanı olmadığını düşünmekte haksızdı. Sorunları, yüzünden açıkça okunuyordu. Ama bunun farkında bile değildi.</p>

  <p>Ayrıca genellikle otelde karşılaştığı farklı adlar meselesi de vardı. “Siz Doktor Adler’ın oğlu musunuz?” “Evet, ama adım Tommy Wilhelm.” Doktorsa şöyle derdi: “Ben ve oğlum farklı soyadı kullanırız. Ben geleneği destekliyorum. O yenilikten yana.” Tommy adı Wilhelm’in kendi icadıydı. Hollywood’a gittiği zaman Adler’ı atıp Tommy’yi benimsemişti. Hollywood da kendi fikriydi. Her şeyin Maurice Venice adlı bir yetenek avcısından çıktığına inanma eğilimindeydi. Ama bu yetenek avcısı asla kesin bir stüdyo bağlantısı teklifi yapmamıştı. Onunla ilgilenmişti, ama oyunculuk testi iyi sonuç vermemişti. Testten sonra Wilhelm ilk adımı atıp Maurice Venice’e “Peki, herhalde seni orada işe alırlar,” dedirtene kadar baskı yaptı. Bu sözlerin gücüyle, Wilhelm üniversiteyi terk edip Kaliforniya’ya taşınmıştı.</p>

  <p>Biri bir keresinde, ülkenin bütün gevşek nesnelerinin Los Angeles’ta toplandığını, sanki Amerika bir yana eğildiğinde yere iyi vidalanmamış şeylerin Güney Kaliforniya’ya doğru kayıyormuş gibi olduğunu söylemiş, Wilhelm de bu görüşe katılmıştı. Kendisi de bu gevşek nesnelerden biriydi. Bazen insanlara, “Ben üniversite için fazla olgundum. Kocaman bir çocuktum yani. Öyleyse, ne zaman adam olmaya başlayacağım? diye düşündüm,” derdi. Boyanmış bir araba kullandıktan, sloganlarla dolu sarı bir yağmurluk giydikten, el altından poker oynadıktan ve kokain partilerine katıldıktan sonra, üniversiteye gitmiş sayılmıştı. Yeni bir şey denemek istiyordu ve kariyeri hakkında anne-babasıyla kavga ediyordu. Derken Maurice Venice’ten bir mektup geldi.</p>

  <p>Yetenek avcısının hikâyesi uzun ve karmaşıktı ve birkaç versiyonu vardı. Olayın gerçek yüzü hiç anlatılmamıştı. Wilhelm, ilk önce gösteriş amacıyla, sonra da kendine merhamet edercesine yalan söylemişti. Ama hafızası iyiydi, hâlâ uydurduklarını gerçekten olan bitenden ayırabiliyordu ve bu sabah elinde <em>Tribune</em>, Rubin’in vitrininin önünde dururken, gerçek olayların çılgın gidişatını hatırlama ihtiyacı hissetti.</p>

  <p>Bir ekonomik kriz olduğunun farkında bile değildim. Nasıl hiçbir şeye hazırlanmadan işimi sadece ilham ve şansa bırakacak kadar aptal olabildim? Yuvarlak geniş gri gözleri ve kendine yönelttiği şiddetle kapanmış büyük biçimli dudaklarıyla, içinde saklı olan her şeyi zorla açmaya çalıştı. Babamı öyle ya da böyle etkileyemezdim. Annem beni durdurmaya çalıştı, ama devam ettik, bağırdık ve iddialaştık. Söylediğim her yalanla sesimi daha da yükselttim ve suçladım – bir hipopotam gibi. Zavallı Annem! Onu nasıl da hayal kırıklığına uğrattım. Rubin unutulmuş <em>Tribune</em> gazetesi bir kolunun altında, ezilmiş Wilhelm’in kesik iç çekişini duydu.</p>

  <p>Wilhelm, bu sabah kendisiyle ne yapacağını bilmez halde boş boş etrafta dolaşırken, Rubin’in onu izlediğini fark ettiği vakit Coca-Cola makinesine yöneldi. Kola şişesinden büyük bir yudum alıp öksürdü ama öksürüğe aldırış etmedi, çünkü gözleri yukarıda ve dudakları ellerinin ardında kapalı, hâlâ düşünmekteydi. Tuhaf bir huyu vardı, ceketinin yakaları hep yukarı kalkık olurdu, sanki bir rüzgâr varmış gibi. Yakaları hiç düz olmazdı. Ama, kendi ağırlığından kamburlaşmış, gücünün neredeyse deformasyona uğrattığı geniş sırtında, spor ceketinin yakaları zaten bir kurdele kadar ince görünüyordu.</p>

  <p>Yirmi beş yıl önce West Bank Avenue’daki oturma odasında “Ama Anne, eğer aktör olmayı becermezsem okula geri dönebilirim,” derkenki sesini dinliyordu.</p>

  <p>Ama annesi onun kendini mahvedeceğinden korkuyordu. “Wilky, eğer tıp okumak istersen, baban sana yardımcı olabilir,” diyordu. Bunu hatırlamak onu boğdu.</p>

  <p>“Hastanelere dayanamam. Ayrıca, bir hata yapıp birisini yaralayabilirim veya en kötüsü onu öldürebilirim. Buna tahammül edemem. Üstelik, bu işi yapacak kadar zeki değilim.”</p>

  <p>Annesi sonra Columbia Üniversitesi’nde yabancı diller ve matematik dallarında üstün başarı gösteren, Wilhelm’ın kuzeni ve kendisinin yeğeni Artie’den bahsetme gafletinde bulunmuştu. Benleri ve iğrenç basık yüzü, kendini koklama tavırları ve pis görgüsüzlükleri, yürüyüşe çıktığı zamanki sıkıcı fiil çekme huyuyla o koyu, küçük, kasvetli Artie. “Rumence çok kolay bir dil. Her şeye <em>tl</em> ekliyorsun.” Wilhelm’ın Riverside Drive’daki asker ve denizci heykeli yakınında beraber oyun oynadığı Artie artık profesör olmuştu. Profesör olmak zaten o kadar harika bir şey sayılmazdı. Biri bu kadar çok dil bilmeye nasıl tahammül edebilirdi? Ayrıca Artie, Artie olarak kalmak zorundaydı ve bu bayağı kötü bir şeydi. Ama belki de başarı onu değiştirmişti. Bu dünyada bir yeri olduğundan, belki daha iyiydi şimdi. Artie dillerini seviyor ve onlar için mi yaşıyordu, yoksa o da kalbinde bir sinik miydi aslında? Bugünlerde ne çok insan sinikti. Hiç kimse halinden memnun görünmüyordu ve Wilhelm başarılı insanların sinikliği karşısında dehşete kapılıyordu. Siniklik herkesin ekmek peyniri olmuştu. İroni de öyle. Belki bunun çaresi yoktu. Hatta muhtemelen gerekli bir şeydi. Yine de, Wilhelm ondan çok korkuyordu. Gün sonunda ne zaman kendini her zamankinden daha yorgun hissetse, bundan sinikliği sorumlu tutuyordu. Çok fazla dünyevi iş çevrilmişti. Çok fazla sahtekârlık. Bunun ona yaptığı etkiyi ifade edecek çeşitli sözcükleri vardı. Tavuk! Pis! Tıkanıklık! diye bağırıyordu kalbinde. Fare yarışı! Sahtekâr! Cinayet! Oyunu Oyna! Baş belaları!</p>

  <p>Başlangıçta yetenek avcısının mektubu, yağcı bir şakadan başka bir şey değildi. Wilhelm’ın öğrenci saymanlığı seçimlerine katıldığı zaman üniversite gazetesinde çıkan fotoğrafı, Maurice Venice tarafından fark edilmiş; Venice daha sonra oyunculuk sınavına girmesi konusunda Wilhelm’a bir mektup yazmıştı. Wilhelm hemen trenle New York’a geldi.</p>

  <p>Yetenek avcısı öküz gibi iri, koskoca bir adamdı; kolları, aşağıda yağ ve et tarafından çekiliyor izlenimi uyandırıyordu ve bu gerçekten çok acı veriyor olmalıydı. Saçları seyrekti. Ama cildi sağlıklıydı. Gürültülü bir biçimde soluyordu ve boğazındaki yağlardan dolayı biraz zor çıkan sesi boğuktu. Eskiden hap kutusu diye bilinen iki göğüs cepli bir takım giymişti. Takım elbisesi çizgiliydi, mavi üzerine pembe; pantolonu ayak bileklerini sarıyordu.</p>

  <p>Buluştular, el sıkıştılar ve oturdular. Bu iki iri adamın yanında Broadway’deki minik büro cüce gibi kalıyor, mobilyaları oyuncak gibi görünüyordu. Wilhelm’ın hali iyiyken rengi Golden Grimes elmasını andırırdı. O zamanlar kalın sarı saçları çok gürdü; geniş omuzları da eğrilmemişti; çenesi daha inceydi, gözleri daha geniş ve canlıydı, bacakları o zaman da bir garipti ama yine de etkileyici derecede yakışıklı bir adamdı. Ve hayatının ilk büyük hatasını yapmak üzereydi. Sanki, diye düşünürdü bazen, elime bir silah alıp o silahla kendimi vurmuşum gibi.</p>

  <p>Yapılarla dolup taşan şehir merkezinin –uzun duvarlar, gri alanlar, katran ve çakıl taşından kuru lagünler– kasvetli hale getirdiği küçük ofisindeki masada olduğundan daha da iri görünen Maurice Venice, kendini anlatmaya geçti. “Mektubum antetli kağıttaydı, ama belki beni yine de soruşturmak istersin?” dedi.</p>

  <p>“Kim, <em>ben</em> mi?” dedi Wilhelm. “Neden?”</p>

  <p>“Bazı insanlar para sızdırdığımı ve oyunculuk testinden pay aldığımı düşünüyorlar. Bir kuruş para istemiyorum. Ben menajer değilim. Komisyon yok.”</p>

  <p>“Bunu aklıma bile getirmedim,” dedi Wilhelm. Bu Maurice Venice’te şüpheli bir taraf mı vardı? Aşırı tepki gösteriyordu.</p>

  <p>Sonunda boğuk, yağdan zayıflamış sesiyle Wilhelm’a meydan okudu: “Eğer şüphe duyuyorsan, distribütörü arayıp kim olduğumu araştırabilirsin, Maurice Venice.”</p>

  <p>Wilhelm ona şaşkınlıkla baktı: “Niye şüphem olsun ki? Tabii ki sana güveniyorum.”</p>

  <p>“Çünkü bana bakarken ne düşündüğünü tahmin edebiliyorum, çünkü bürom bayağı ufak. Sanki bana inanmıyormuşsun gibi. Hadi. Ara. Ne kadar tedbirli olduğun beni ilgilendirmez. Ciddiyim. İlk bakışta benden şüphelenecek çok insan var. Onlar şan ve şöhrete kavuşacaklarına tam inanamıyorlar.”</p>

  <p>“Ama ben sana inanıyorum diyorum,” demişti Wilhelm; kesik, içten gülüşünün baskısıyla içe doğru bükülmüştü. Gülüşü tamamen sinirdendi. Boynu kırmızıydı ve kulaklarının çevresi iyice tıraşlanmıştı – berberden yeni çıkmıştı; yüzü insanlarda hoşa giden bir izlenim bırakma arzusuyla parlıyordu. Bütün bu çaba, aynı derecede <em>kendi</em> izlenimiyle meşgul olan Venice için harcanıyordu.</p>

  <p>“Şaşırdıysan, sana ne demek istediğimi gösterebilirim, demişti Venice. “On beş ay kadar önce, yine bu ofiste, gazetede güzel bir şey gözüme çarptı. Bir fotoğraf bile değildi, sadece bir çizimdi, bir sutyen reklamı, ama hemen bir şöhret parıltısı yakaladım orada. Gazeteyi arayıp kızın kim olduğunu sorduğumda, bana reklam ajansının numarasını verdiler; ajansı aradığımda bana sanatçının numarasını verdiler; sonra sanatçıya ulaştım ve o da bana mankenlik ajansının numarasını verdi. Nihayet, nihayet kızın numarasını aldım, onu aradım ve “Merhaba, ben Maurice Venice. Kaskaskia Films adına çalışan bir yetenek avcısıyım,” dedim. Bana anında “Tabii tabii, mutlaka öyledir,” diye yanıt verdi. İşte, bu konuşmanın hiçbir yere gitmeyeceğini fark edip ona şöyle dedim: “Peki hanımefendi. Seni suçlamıyorum. Sen çok güzel bir parçasın ve eminim ki peşinden koşan onlarca hayranın vardır, arayan flört eden ve sataşmayı seven erkek arkadaşlar mesela. Ama çok meşgul bir adam olarak, seninle boşuna tartışıp zamanımı harcamak yerine ne yapman gerektiğini söyleyeceğim. Bu benim numaram, bu da Kaskaskia Dağıtımcılık A.Ş.’nin numarası. Onları arayıp kim olduğumu sor, Maurice Venice. Yetenek avcısı.” Kız gerçekten de onları aradı. Ardından bana telefon edip özürler diledi, ama onu utandırmak ve bir artistle kötü bir başlangıç yapmak istemediğim için onu mahcup etmedim. Daha iyisini yapmayı bilirim ben. O yüzden ona ihtiyatlı davranmasının doğal olduğunu söyledim, neyse. Hemen bir deneme yapmak istedim. Çünkü yetenek konusunda neredeyse hiç yanılmam. Bir şey görmüşsem, orada demektir. Bunu aklına yaz, lütfen. Bu kızın bugün kim olduğunu biliyor musun?”</p>

  <p>“Hayır,” dedi Wilhelm heyecanla. “Kim bu kız?”</p>

  <p>“Nita Christenberry,” dedi Venice etkileyici şekilde.</p>

  <p>Wilhelm tepkisiz kaldı ve sustu. Bu bir başarısızlıktı. Kızın adını duymamıştı; Venice ise Wilhelm’ın cevabını bekliyordu ve sinirlenecekti.</p>

  <p>Ve gerçekten de Venice alınmıştı. “Senin sorunun ne? Dergi bile okumaz mısın? Büyük bir yıldız o,” dedi.</p>

  <p>“Özür dilerim,” diye cevap verdi Wilhelm. “Ben öğrenciyim, o yüzden gündemi takip edecek vaktim yok. Onu tanıyıp tanımamam bir şey ifade etmiyor. Yıldızı parlamıştır, eminim.”</p>

  <p>“Evet, tabii. İşte onun bir fotoğrafı.” Wilhelm’a birkaç fotoğraf uzattı. Kız bir mayo güzeliydi – kısa boyu, sıradan göğüsler, kalçalar ve yumuşak butlar. Evet, bayağı iyiydi, Wilhelm’ın hatırladığına göre. Yüksek topukları üzerinde dikiliyordu, saçlarında İspanyol bir tarak vardı ve omzuna bir şal atmıştı. Elinde bir yelpaze vardı.</p>

  <p>“Çok canlı görünüyor,” demişti.</p>

  <p>“Tapınılası bir kız değil mi gerçekten de? Hem de nasıl bir kişilik! Eğlence piyasasındaki diğer kadınlar gibi değil, inan bana.” Wilhelm için bir sürprizi vardı. “Mutluluğu onunla buldum,” dedi.</p>

  <p>“Öyle mi?” dedi Wilhelm, tam olarak anlamadan.</p>

  <p>“Evet evlat, nişanlandık.”</p>

  <p>Wilhelm plajda çekilmiş başka bir fotoğraf gördü. Fotoğrafta Venice’in havlu kumaşından bir mayosu vardı ve kadınla beraber, yanak yanağa, kameraya doğru bakıyorlardı. Altta, beyaz mürekkeple “Malibu Colony’de aşk” yazılıydı.</p>

  <p>“Birlikte çok mutlu olacağınızdan eminim. Size...”</p>

  <p>“<em>Biliyorum</em>,” dedi Venice kesin bir tavırla. “Çok mutlu olacağım. O çizimi gördüğümde, kader nefesini üzerime doğru üfledi. Nefesi bütün vücudumda hissettim.”</p>

  <p>“Evet, jeton şimdi düştü,” demişti Wilhelm. Yapımcı Martial Venice’le akraba değil misin sen?”</p>

  <p>Venice yapımcının ya yeğeni ya da bir kuzeninin oğluydu. Hayatta başarılı olmadığı açıktı. Bunu anlamak Wilhelm için kolaydı. Bürosu acayip fakirdi, Venice gayet sinirli bir halde kendiyle övünüyordu ve aşırı bir titizlikle kendini anlatma derdindeydi – zavallı adam. O hırslı ve güçlü bir klanın muğlak başarısızlığıydı. Aynı zamanda, Wilhelm ona büyük sempati besliyordu.</p>

  <p>“Artık nerede devreye girdiğini öğrenmek istersin sanırım. Okulunun gazetesini gördüm, tesadüfen. Resimde gayet güzel görünüyorsun,” demişti Venice.</p>

  <p>“O kadar da olamaz,” dedi Wilhelm, gülmekten ziyade nefes nefese kalıyor gibiydi.</p>

  <p>“Bana işimi öğretme,” demişti Venice. “Bana bırak. Bu konuda çok çalıştım ben.”</p>

  <p>“Böyle bir şeyi asla hayal etmemiştim – Neyse, sence bana hangi roller uyar?”</p>

  <p>“Konuşurken, bir yandan da seni izliyordum. İzlemediğimi düşünme. Bana birini hatırlatıyorsun. Bakalım, kim olabilir – eskilerden biri belki. Milton Sills mi? Hayır, o değil. Conway Tearle, Jack Mulhall? George Bancroft? Hayır, onun yüzü daha sertti. Ama sana şunu söyleyebilirim ki, George Raft, tarzı bir tip değilsin – o sert, düz, kısa, kara, küçük karakterler. ”</p>

  <p>“Hayır, öyle göründüğümü sanmıyorum.”</p>

  <p>“Hayır, sen gece kulüplerindeki o büyük yumruklu, çekici favorili, tango veya bolero yapan sinek sıklet tiplerden değilsin. Edward G. Robinson da değilsin – sesli düşünüyorum. O ağız ve o yumruklarla sinir bozucu taksi şoförü rolündeki Cagney de değil.”</p>

  <p>“Biliyorum.”</p>

  <p>“Ne William Powell kadar zarifsin, ne de Buddy Rogers gibi lirik bir delikanlısın. Saksafon da çalmıyorsundur sanırım. Hayır. Ama...”</p>

  <p>“Ama ne?”</p>

  <p>“William Powell veya George Raft gibi bir tipe kız arkadaşını kaptıran bir tip olacağına karar verdim. Düzgünsün, sadıksın ve ekiliyorsun. Yaşlı kadınlar daha iyi bilir. Anneler senden yana. Eğer onlara kalsa, yaşadıkları tecrübelerden sonra, seni anında kaparlar. Çok sempatiksin, genç kızlar bile böyle düşünüyor. Senden iyi bir koca olur. Ama diğer tiplere kapılıyorlar. Gün gibi aşikâr.”</p>

  <p>Ama Wilhelm kendini böyle görmüyordu. Artık eski zemine gözlerini dikmiş bakarken sadece şaşırmış değil, aynı zamanda incinmiş de olduğunu fark etti. Neden, diye düşündü, o bile beni silik bir role koydu.</p>

  <p>“Senin fikrin mi bu?” diye sormuştu Wilhelm, biraz kendini savunur gibi.</p>

  <p>Venice bir adamın böyle bir role girmemek uğruna şöhrete itiraz edebileceğini hiç aklından geçirmemişti. “Bu senin için bir fırsat,” dedi. “Şimdi üniversitedesin. Ne okuyorsun?” Parmaklarını şaklattı. “Birşeyler işte.” Wilhelm’ın kendisi de okul hakkında aynen böyle hissediyordu. “Bu gidişle, bir yere varmak için en azından elli yıl beklemen gerekecek. Ama bu yolu takip edince, bir sıçrayışta, bütün dünya kim olduğunu bilecek. Swanson ve Roosevelt gibi bir isim olacaksın. Doğudan Batıya, Çin’e, Güney Amerika’ya kadar. Şaka değil. Dünyanın sevgilisi olacaksın. Dünya bunu istiyor, buna ihtiyacı var. Bir adam gülümseyince, bir milyar insan onunla beraber gülümsüyor. Biri ağlayınca, yine bir milyar insan onunla beraber iç çekiyor. Beni dinle, dostum...” Venice son bir çaba göstermek için kendini hazırlamıştı. Hayalinde dışarı çıkaramadığı büyük bir ağırlık vardı. Wilhelm’ın de bunu hissetmesini istiyordu. Yüzünün büyük, temiz, anlamlı ve daha ziyade budala hatlarını kendini zorla tutsak almışlarcasına büktü ve boğuk, yağdan tıkanmış sesiyle şöyle dedi: “Dinle, her yerde, uğraşan, sefil, sorunlu, bunalımda, bitkin insanlar var ve sürekli çabalıyorlar. Bir molaya ihtiyaçları var, değil mi? Bir fırsat, bir yardım, şans veya sempati.”</p>

  <p>“Evet, kesinlikle gerçek bu,” dedi Wilhelm. Duyguyu kapmıştı ve Venice’in devam etmesini bekliyordu. Ama artık Venice’in konuşacak şeyi kalmamıştı; konuşmasını noktaladı. Wilhelm’a mavi teksir yazılarla dolu birkaç kağıt verdi, kağıtları zımbaladı ve ona oyunculuk testi için hazırlanmasını söyledi. “Diyaloglarını aynanın önünde çalış,” dedi. “Kendini rahat bırak. Rol seni içine almalı. Duygulanmaktan ve yüzünü farklı şekillere sokmaktan korkma. Elinden geleni yap. Çünkü oyunculuk yapmaya bir kere başladığında, normal bir insan olarak kalamazsın, sıradan şeyler sana uymaz. Sıradan davranışlar gösteremezsin.”</p>

  <p>Ve böylece Wilhelm Penn State’e bir daha hiç dönmemişti. Oda arkadaşı eşyalarını New York’a gönderdi, üniversite yönetimi de olanları öğrenmek amacıyla Dr. Adler’a yazmak durumunda kaldı.</p>

  <p>Yine de Wilhelm Kaliforniya’ya gitmeyi üç ay daha ertelemişti. Ailesinin iyi dilekleriyle başlamak istiyordu, ama o dilekler hiç gelmedi. Anne-babasıyla ve kız kardeşiyle kavga ediyordu. Ve ardından, riskleri tam olarak algılayıp gitmeye karşı bin bir sebep ürettiği ve korkudan hastalandığı zaman, evi terk etti. Bu Wilhelm için tipik bir davranıştı. Bir sürü düşünce, tereddüt ve tartışmadan sonra, sayısız kez reddettiği yolu izlemişti. Bu şekilde aldığı on tane karar tüm kişisel tarihini şekillendirmişti. Hollywood’a gitmenin bir hata olacağını düşünmüştü ve sonra gitmişti. Eşiyle evlenmemeye karar vermişti, ama yine de gitmiş ve evlenmişti. Tamkin’le yatırım yapmamaya yemin etmişti ve sonra da gidip ona bir çek vermişti.</p>

  <p>Ama Wilhelm hayatın başlamasını dört gözle bekliyordu. Üniversite bir başka gecikmeden ibaretti. Venice ona gelip dünyanın, önünde parlamak için Wilhelm’ı seçtiğini söylemişti. Sıradan olanın endişeli ve dar hayatından kurtulacaktı. Üstelik, Venice ona kendisinin şimdiye dek hiç hata yapmadığını söylemişti. Yeteneği sezme içgüdüsünün mükemmel olduğunu söylemişti Wilhelm’a.</p>

  <p>Ama Venice, oyunculuk testinin sonuçlarını gördüğünde çark etti. O günlerde, Wilhelm’da bir konuşma sorunu vardı. Tam bir kekemelik değildi, filmdeki diyalogların abarttığı, kalın bir konuşma tarzıydı. Film, fark edilmeyen başka tuhaflıklarının da olduğunu gösteriyordu. Omuz silktiğinde, elleri yenlerinin içine çekiliyordu. Göğsü kocamandı, ama ışıklar altında o kadar da güçlü gözükmüyordu. Her ne kadar kendisini bir hipopotama benzetse de, daha çok bir ayıyı andırıyordu. Yürüyüşü bir ayınınki gibiydi, sanki ayakkabıları bir engelmiş gibi hızlı ve sessiz, ayak parmakları içe dönüktü. Ama Venice’in haklı olduğu bir nokta vardı. Wilhelm fotojenikti ve (artık ağaran) dalgalı sarı saçları filmde iyi çıkmıştı, ama testten sonra Venice artık onu yüreklendirmek istemiyordu. Ondan kurtulmaya çalıştı. Onun üzerinden risk alamazdı, zaten çok hata yapmıştı ve güçlü akrabalarının korkusuyla yaşıyordu.</p>

  <p>“Venice kendi iyiliğim için gitmem gerektiğini söylüyor,” demişti Wilhelm anne-babasına. Bu yalandan nasıl da utanıyordu şimdi! Venice’e kendisinden vazgeçmemesi için nasıl da yalvarmıştı. “Bana yardım edemez misin? Okula geri dönmek beni öldürür,” demişti.</p>

  <p>Sonra, Coast’a gelince Maurice Venice’in tavsiyesinin bir ölüm öpücüğü olduğunu öğrenmişti. Venice yardım ve bağışa Wilhelm’dan çok daha fazla ihtiyaç duyuyordu. Birkaç yıl sonra, Wilhelm’ın şansı kötüye gittiği ve Los Angeles hastanesinde bir hademe olarak çalıştığı dönemde gazetelerde Venice’in resmini görmüştü. Pezevenklikle suçlanıyordu. Wilhelm duruşmayı yakından takip ederek Venice’in gerçekten de Kaskaskia Films için çalıştığını ama bağlantılarını açıkça bir tele kız şebekesi kurmak için kullanmış olduğunu öğrendi. O zaman benden ne istedi? diye ağlamıştı haline Wilhelm. Venice hakkında söylenen kötü hiçbir şeye inanmak istemiyordu. Belki biraz aptal ve talihsizdi, bir şamar oğlanı, bir budala, bir enayi. Bir insana bu yüzden on beş yıl ceza verilmezdi. Wilhelm bazen Venice’in ona ne kadar üzgün olduğunu anlatan bir mektup yazacağını düşünürdü. Kaderin soluğunu ve Venice’in onun mutlu olacağından nasıl emin olduğunu hatırladı. Nita Christenberry üç yıl hapisle cezalandırılmıştı. Adını değiştirmiş olmasına rağmen, Wilhelm onu tanımıştı.</p>

  <p>O zamanlar, Wilhelm da yeni adını almıştı. Kaliforniya’da Tommy Wilhelm olmuştu, Dr. Adler bu değişimi hiç kabul etmemişti. Kırk yıldan fazla bir süredir yaptığı gibi, bugün de oğluna Wilky diyordu. Gazete kolunun altında düzensiz bir halde sıkıştırılmışken, işte, bir insanın iradeyle değiştirebileceği çok az şey var, diye düşünüyordu. Akciğerlerini ya da sinirlerini ya da bünyesini veya mizacını değiştiremez. Bunlar kendi denetimi altında değildir. İnsan bunları, genç, güçlü, atılgan ve genel gidişattan mutsuz iken, kendi özgürlüğünü savunmak için değiştirmek ister. Hükümeti devirmesi ve farklı bir halde yeniden doğması imkânsızdır; sadece kısıtlı bir kavrama gücü ve belki de aslında olguları değiştiremeyeceğine dair bir önsezisi vardır. Buna rağmen, bir harekette bulunur ve Tommy Wilhelm’a dönüşür. Wilhelm Tommy olmaya her zaman büyük özlem duymuştu. Fakat, Tommy gibi hissetmeyi hiç beceremedi ve ruhunda hep Wilky olarak kaldı. Sarhoş olduğu zaman kendini Wilky olarak korkunç bir şekilde azarlardı. “Seni budala! Seni üşütük! Seni Wilky!” derdi kendine. Tommy olarak başarı kazanmamasının belki de iyi bir şey olduğunu düşünüyordu çünkü bu, içten bir başarı olmazdı. Wilhelm kendisinin yerine Tommy’nin bunu başarıp Wilky’nin vatandaşlık hakkını elinden alacağından korkuyordu. Evet, yaptığı şey çok aptalcaydı ama bu, yirmi yaşındayken verdiği ve suçlanması gereken hatalı bir karardı. Babasının adını ve böylece babasının kendisi hakkındaki düşüncesini söküp atmıştı. Biliyordu ki, bu onun özgürlüğe kavuşma çabasıydı. Düşüncelerinde Adler bir tür başlığını temsil ederken, Tommy bireyin özgürlüğüydü. Ama Wilky onun kaçınılmaz özüydü.</p>

  <p>Orta yaş civarında, özgür seçim konusunda artık düşünceler üretmez oldun. Sonra bir dedenden ağaran bal veya kavanozdaki şekerlere benzeyen saçlar filan; başka birinden geniş, kalın omuzlar, bir amcadan konuşma bozukluğu ve bir diğerinden de küçük dişler ve karanlığı akına kadar dağılmış gri gözler ve Peru’dan bir heykele benzeyen geniş dudaklı bir ağız miras kaldığını fark ettin. Göçebe ırkların böyle bir görünüşü vardır, bir aşiretin kemikleri, bir başkasının derisi. Hassas duygular, yumuşak bir kalp, derin derin düşünme huyu ve baskı altında şaşkına dönme eğilimi annesinden geçmişti.</p>

  <p>Adını değiştirmesi bir hataydı ve bunu istediği kadar rahatça itiraf edebilirdi. Ama bu hata artık geriye çevrilemezdi, o zaman babası niye ona sürekli nasıl bir günah işlediğini hatırlatıyordu? Artık çok geçti. Günahın işlendiği o hazin güne dönmesi gerekecekti. Peki o gün neredeydi? Geçmişte ve ölü. Kimin utandırıcı anılarıydı bunlar? Babasının değil kendisinin. Geçmişte yaptıkları arasında iyi olarak tanımlayabileceği bir şey hatırlıyor muydu? Çok, çok az. Affetmek gerekiyordu. Önce, kendini affetmen ve sonra, genel bir affediliş. Yaptığı hatalardan babasına oranla çok daha fazla acı çekmiş olan kendisi değil miydi?</p>

  <p>“Ey Tanrım,” diye dua etti Wilhelm. “Beni sorunlarımdan kurtar. Beni fikirlerimden kurtar ve kendimle ilgili daha iyi birşeyler yapmama izin ver. Boşa harcadığım tüm zaman için özür dilerim. Beni buradan çıkar ve başka bir hayata götür. Çünkü ben artık mahvoldum. Merhametli ol.”</p>
</body>
</html>
