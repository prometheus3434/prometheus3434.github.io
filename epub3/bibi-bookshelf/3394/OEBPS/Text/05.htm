<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>V</h1>

  <p class="nonindent">Sabırla, manavın penceresinde, bir adam kepçeyle sebze sıralarının arasına parçalanmış buz dağıtıyordu. Fars kavunları, leylaklar, ortası pırıltılı siyah laleler de vardı. Sokaktan gelen gürültüler az sonra göğün mağaralarından yankılandı. Broadway trafiğinin gelgitinin arasından geçerken, Wilhelm kendi kendine, Tamkin’in bana konferans vermesinin nedeni, birisinin ona konferans vermiş olması ve bu şiirin nedeni de bana iyi bir tavsiye vermek istemesi, diyordu. Herkes birşeyler biliyormuş gibi görünüyor. Tamkin gibi tipler bile. Çoğu insan ne yapması gerektiğini biliyor, ama kaç kişi yapabiliyor ki?</p>

  <p>Hayattaki iyi şeyleri, mutlu şeyleri ve kolay, sakin şeyleri düzeltmek zorunda kalacağına, düzeltebileceğine ve düzelteceğine inanıyordu. Bir sürü hata yapmıştı ama bunlara göz yumabilirdi. Aptallık etmişti ama bu affedilebilirdi. Harcanmış vakitten feragat etmeliydi. İnsan bu konuda başka ne yapabilirdi? Her şey çok karmakarışıktı, ama yine basitleştirilebilirdi. Düzeltmek mümkündü. İlk olarak, şehirden gitmesi gerekiyordu. Hayır, önce parasını geri alması gerekiyordu...</p>

  <p>Sokaktaki karnavaldan –el arabaları, akordeon ve keman, ayakkabı boyama, dilencilik, cambaz ayaklıkları üzerinde dolaşan bir kadın gibi yuvarlanan toz– aracı büronun kalabalık, dar alanına girdiler. Büro ön taraftan en arkaya kadar Broadway kalabalığıyla doluydu. Peki, bu sabah domuz yağı ne alemdeydi? Wilhelm salonun arka tarafından minik rakamları okumaya çalıştı. Alman müdür dürbünüyle bakıyordu. Tamkin, Wilhelm’ın soluna yerleşti ve göze çarpan kel kafasını örttü. “Adam bana kâr miktarını soracak,” diye mırıldandı. Ama fark edilmeden geçtiler. “Bak, domuz yağı yerini korudu,” dedi.</p>

  <p>Bu uzaklıktan ve o kadar kafa üzerinden rakamları okuduğuna göre Tamkin’in gözleri çok keskin olmalıydı. Bu, onun bir başka sıradışı yönüydü.</p>

  <p>Salon her zaman kalabalıktı. Herkes konuşuyordu. Panonun içindeki çarkların hareketi sadece ön tarafta duyuluyordu. Yukarıdaki aydınlatılmış ekranda haber şeritleri akıyordu.</p>

  <p>“Domuz yağı. Peki ya çavdar?” dedi Tamkin, parmak ucunda yükselerek. Burada, değişik bir adamdı şimdi, heyecanlı ve sabırsız. Yoluna çıkan insanları yararak ilerliyordu. Yüzü kararlı bir hal aldı ve ağzının iki tarafında, bıyığının altında garip şişlikler çıktı. Şimdi Wilhelm’a panoda yeni değişen rakamları gösteriyordu. “Bugün birşeyler oluyor,” dedi.</p>

  <p>“O zaman kahvaltı etmen niye o kadar uzun sürdü?” dedi Wilhelm.</p>

  <p>Odada önceden ayrılmış koltuklar yoktu, sadece normal koltuklar vardı. Tamkin hep ikinci sırada, mallara yakın olan tarafta otururdu. Bazı tanıdıkları ona yer ayırmak için koltuklara şapkalarını koyuyordu.</p>

  <p>“Teşekkürler. Teşekkürler,” diyordu Tamkin, sonra Wilhelm’a dönüp, “Bunu dün ayarladım,” dedi.</p>

  <p>“Akıllıca bir fikir,” dedi Wilhelm. Oturdular.</p>

  <p>Gofre kumaş ceketli yaşlı bir Çinli iş adamı, kavuşturulmuş kollarla, duvarın yanında oturuyordu. Beyaz bir Vandyke giymişti, yumuşak ve kabarık. Wilhelm onu bir gün Riverside Drive’da bebek arabaları içinde iki küçük kız çocuğunu, torunlarını iterken görmüştü. Sonra, ellilerinde iki kadın vardı, muhtemelen kardeşlerdi, zeki ve yetenekli, para kazanan tiplerdi, Tamkin’e göre. Wilhelm ile bir kez bile konuşmamışlardı. Ama Tamkin’le sohbet ederlerdi. Tamkin herkesle konuşurdu.</p>

  <p>Wilhelm yaşlı Bay Rowland ve daha da yaşlı Bay Rappaport’un arasında oturuyordu. Rowland dün ona 1908 yılında, Harvard’da üçüncü sınıf öğrencisi iken, doğum günü için annesinin kendisine yirmi tane çelik hissesi verdiğini ve o zamanlarda finans haberlerini okumaya başladığını, yaşamının geri kalanını avukatlık yapmak yerine borsayı takip ederek geçirdiğini söylemişti. Şimdi sadece, üzerine uzmanlaştığı soya tohumuyla ilgili spekülasyon yapıyordu. Tutucu metoduyla, dedi Tamkin, haftada iki yüz kağıt topluyordu. İncir çekirdeğini doldurmayan bir kazançtı bu, ama sonuçta bekâr ve emekliydi, paraya ihtiyacı yoktu.</p>

  <p>“Bakacağı insanlar yok,” dedi Tamkin. “Senin ve benim yaşadığımız sorunları yaşamıyor.”</p>

  <p>Tamkin’in bakımını üstlendiği biri var mıydı? Bir insan için olabilecek her şeye sahipti – bilim, Yunanca, kimya, şiir ve şimdi de bakmakla yükümlü olduğu insanlar. Sara hastası o güzel kız, belki. Onun saf, harika, ruhsal ve dünya üzerine bilgisi olmayan bir çocuk olduğunu söylerdi sık sık. Onu koruyor, ve eğer yalan değilse, ona tapıyordu. Tamkin’e inanarak cesaret verdiğin veya en azından onu sorgulamaktan kaçındığın zaman, ipuçları daha da iddialı oluyordu. Bazen kızın müzik dersi parasını ödediğini söylüyordu. Bazen erkek kardeşinin Brezilya’ya film çekimi için yaptığı yolculuğun masraflarını karşıladığını söylüyordu.</p>

  <p>Ve ölmüş bir sevgilisinin yetim çocuğuna destek olduğundan bahsediyordu. Laf arasında verilmiş bu ipuçları, tekrarlandıklarında sansasyonel iddialara dönüşüyordu.</p>

  <p>“Kendim için fazla bir şey istemiyorum,” dedi Tamkin. “Ama insan yalnızca kendisi için yaşayamaz ve benim de bazı önemli şeyler için paraya ihtiyacım var. Sence, yaşamını sürdürmek için ne kadar gerekiyor?”</p>

  <p>“On beş binden az olamaz, vergiler düştükten sonra. Eşim ve çocuklarım için.”</p>

  <p>“Başka hiç kimse yok mu?” dedi Tamkin, neredeyse acımasız bir kurnazlıkla. Ama, başka bir derdi hatırlamak istemeyen Wilhelm’ın bocaladığını görünce bakışları yumuşadı. “Evet... vardı. Ama para meselesi değildi.”</p>

  <p>“Umarım!” dedi Tamkin. “Aşk eğer aşksa, bedavadır. On beş bin, ama, senin zekâna sahip bir adam için o kadar da fazla değil. Budalaların, katı yürekli suçluların ve katillerin savuracak milyonları var. Dünyayı yakıp yok ediyorlar –petrol, kömür, ağaç, metal ve toprağı, ve neredeyse havayı ve gökyüzünü emiyorlar. Tüketiyorlar ama karşılığında hiçbir şey vermiyorlar. Senin gibi mütevazı bir hayat beklentisi olan, hissetmek ve yaşamak isteyen biri sorun yaşıyor... Ruhun bir gramını,” dedi Tamkin parmaklarıyla tırnak içine alarak, “gücün bir kilosu ile değiştirmek istemediği için... bu dünyada yardımsız yapamaz. Ama merak etme.” Wilhelm bu teminatı kavramaya çalıştı. “Boşver gitsin. Biz istediğin rakamın ötesine geçeceğiz.”</p>

  <p>Dr. Tamkin Wilhelm’ı rahatlatmaya çalıştı. Kazandığı paranın piyasada haftalık bin dolara kadar çıktığını sık sık tekrarlardı. Wilhelm faturaları incelemişti, ama o ana kadar borç belgelerinin olması gerektiği aklına hiç gelmemişti; sadece satış belgelerini görmüştü.</p>

  <p>“Ama on beş bin çok iddialı bir rakam değil,” diyordu Tamkin ona. “Bunun için dar görüşlü insanlarla uğraşarak kendini helak etmene gerek yok. Pek çok kişi Yahudileri de sevmiyor, değil mi?”</p>

  <p>“Bunu fark edebilecek durumda değilim. Mesleğime sahip olduğum sürece kendimi şanslı sayıyorum. Tamkin, paramızı kurtarabileceğini mi söylemek istiyorsun?”</p>

  <p>“Aa, sana dün kapanıştan önce ne yaptığımı söylemedim mi? İşte, domuz yağı kontratlarından birini satıp aralık mahsulü çavdar aldım. Bugün çavdar üç puan yükseldi ve durumumuzu biraz düzeltti. Ama domuz yağı da yükselecek.”</p>

  <p>“Nerede? Tanrım, evet, haklısın,” dedi Wilhelm, heyecanla ve daha iyi görmek için ayağa kalktı. Kalbinde yeni bir ümit filizlendi. “Bana niye daha önce söylemedin?”</p>

  <p>“Güven duymayı öğrenmelisin. Domuz yağındaki çöküş fazla süremez. Yumurtalara bir bak. Artık daha fazla düşemeyeceğini söylememiş miydim? Yükseldikçe yükseliyorlar. Yumurtaya yatırım yapsaydık çok daha iyi durumda olurduk,” dedi Tamkin, hayırsever bir sihirbaz gibi gülümseyerek.</p>

  <p>“O zaman niye yatırmadık?”</p>

  <p>“Yatırmak üzereydik. 0.24’lük bir siparişim vardı, ama sonra 26.25’te gidişat değişti ve az farkla kaçırdık. Neyse. Yağ geçen yılki seviyesine dönecek.”</p>

  <p>Belki. Ama ne zaman? Wilhelm fazla ümide kapılmak istemiyordu. Yine de, kısa bir süreliğine, daha rahat nefes alabilmişti. Öğlene doğru ticaret kızışıyordu. Parlak rakamlar panoda, yapay kuşlarla dolu bir büyük kafes gibi pır pır ederek dönüyordu. Yağ iki puan arasında gidip geliyordu, ama çavdar yavaş yavaş yükselmekteydi.</p>

  <p>Kısılmış, müthiş ciddi gözlerini kısa süreliğine kapattı ve belirsizliklere dayanamayacak kadar büyük olan Buda kafasını salladı. Birkaç dakikalığına huzur bulacağı Roxbury’deki küçük avlusuna çekilmişti.</p>

  <p>Berrak sabahın şekerini kokladı.</p>

  <p>Kuşların uzun nağmelerini duydu.</p>

  <p>Yaşamını isteyen hiçbir düşman yoktu.</p>

  <p>Buradan defolup gideceğim, diye düşündü Wilhelm. New York’a ait değilim artık. Ve uyuyan biri gibi iç çekti.</p>

  <p>Tamkin, “Affederseniz,” dedi ve koltuğundan kalktı. Odada sakin duramıyordu, para ve mal bölümleri arasında gidip geliyordu. Düzinelerce kişi tanıyor ve sürekli konuşmalara katılıyordu. Tavsiye mi veriyordu, bilgi mi alıyordu, ya da bilgi mi veriyordu, veya uyguluyor muydu? Bu gizemli meslek nasıl bir şeydi? Hipnotizma? Belki insanlarla konuşurken onları hipnotize ediyordu. Sivri omuzları, o kel kafası, neredeyse pençe gibi gevşek tırnakları ve kahverengi, yumuşak, öldürücü ve ağır gözleriyle ne az bulunur, ne tuhaf biriydi.</p>

  <p>Önemli şeylerden söz ediyordu ve bunu yapan çok az kişi olduğu için insanı şaşırtabiliyor, heyecanlandırabiliyor, duygulandırabiliyordu. Belki iyilik yapmak, belki kendini daha yüksek bir makama getirmek, belki kendi kehanetlerine inanmak, belki de kendi kalbine dokunmak istiyordu. Kim bilebilirdi ki? Birçok tuhaf fikri vardı; Wilhelm Tamkin’in bu fikirleri kendi başına oluşturmadığını kesin olarak bilemez, ancak şüphelenmekle yetinebilirdi.</p>

  <p>Artık Tamkin ve kendisi eşit ortak olmuştu, ama Tamkin sadece üç yüz dolar yatırmıştı. Diyelim ki bunu bir yerine beş kere yaptı; o zaman bin beş yüz dolarlık bir yatırım ona beş bin dolarlık spekülasyon yapma hakkı tanıyacaktı. Her defasında vekaleti olsa, bir hesaptan başka bir hesaba para aktarabilirdi. Hayır, Alman’ın bir gözü muhtemelen ondaydı. Yine de imkânsız değildi. Bu tür hesaplamalar Wilhelm’ı tiksindiriyordu. Tamkin’in bir kumarbaz olduğu belliydi. Ama nasıl geçiniyordu? Ellilerinde olmalı. Hayatını nasıl sürdürüyordu? Mısır’da beş yıl; ondan önce Hollywood; Michigan, Ohio, Chicago’da. Elli yaşındaki bir adam en azından otuz yıl kendini geçindirmiştir. Tamkin’in asla bir fabrika veya ofiste çalışmadığından emindi. Nasıl beceriyordu o zaman? Kıyafet konusunda zevkten yoksundu ama ucuz şeyler de almıyordu. Fitilli veya düz kadife Clyde’s gömlekler, desenli kravatlar, çizgili çoraplar giyiyordu. Üstünde hafif bir asit veya börek kokusu vardı; doktor olmasına rağmen, sık yıkanmıyordu. Üstelik, Tamkin’in Gloriana’da güzel bir odası vardı ve oraya taşınalı bir yıl olmuştu. Ama babasının kutusunda duran ödenmemiş bir faturayla, Wilhelm’ın kendisi de oranın bir müşterisiydi. O etekli ve kemerli güzel kız mı para veriyordu ona? Sözde hastalarını mı kandırıyordu? Dürüst bir adam için cevaplanması mümkün olmayan bu kadar soru sorulamazdı. Belki sağlıklı bir adam için de. Tamkin deli miydi, o zaman? O kahvaltıdaki hasta Bay Perls deliyi akıllıdan ayırmanın çok zor olduğunu söylemişti ve her büyük şehir, özellikle de New York söz konusu olduğunda, haklıydı – karmaşıklıkları ve makineleri, tuğlaları ve boruları, telleri ve taşları, çukurları ve zirveleriyle dünyanın sonu. Ve burada herkes deli miydi? Ne tarz insanlar vardı etrafta? Herkes özel olarak düşünüp çözdüğü kendine özgü bir dil konuşuyordu; her birinin kendi fikirleri ve tuhaf huyları vardı. Bir bardak sudan bahsetmek için, Tanrı’nın yeri ve göğü yaratmasından başlamak gerekiyordu; elma; İbrahim; Musa ve İsa; Roma; Ortaçağ; barut; Devrim; Newton’a geri gidiş; Einstein’a geliş; sonra savaş, Lenin ve Hitler. Hepsini gözden geçirip düzenledikten sonra bir bardak sudan bahsetmeye devam edebilirdi insan. “Bayılıyorum, bana bir bardak su getirebilir misin?” O zaman bile anlaşıldığın için şanslıydın. Ve bu, karşılaştığın herkesle tekrar, tekrar oluyordu. Çeviriyor ve çeviriyordun, anlatıyor ve anlatıyordun, bir oraya bir buraya... Anlamamak veya anlaşılmamak, deliyi sağlıklıdan ayırt edememek, başlı başına cehennem cezasıydı. Babalar baba, oğullar oğul değildi. Gündüz kendinle konuşuyor ve gece kendini ikna etmeye çalışıyordun. New York gibi bir şehirde konuşacak başka kim vardı?</p>

  <p>Yukarı dönük gözleri ve üst dudağı kalın, sessiz ağzıyla Wilhelm’ın yüzünde garip bir bakış belirdi. Birkaç seviye ileri gitti – bu halde, herkesin dışlanmış olduğunu hayal ettiği zaman, insan bunun küçük meselelerden biri olduğunu fark ediyor. Daha büyük bir bünye var ve bundan kendini ayıramıyorsun. Su bardağı gözden kayboluyor. Basit a ve b’den büyük x ve y’e gitmiyorsun ve bardak konusunda hemfikir olup olmaman da bir şey ifade etmiyor, ama bu ayrıntıların çok altında, Tamkin’in gerçek ruh dediği şey, herkese düz ve anlaşılır şeyler söylüyor. Orada oğullar ve babalar kendileri ve bir bardak su sadece bir süs; kumaşta bir parlaklık çemberi çiziyor; bir meleğin ağzı bu. Orada herkes için gerçek bulunur ve karmaşa sadece... sadece geçicidir, diye düşündü Wilhelm.</p>

  <p>Bu daha büyük bir bünye fikri, içine, birkaç gün önce Times Square’de, cumartesi günkü beyzbol maçına (Polo Grounds’da bir günde arka arkaya iki maç olacaktı) bilet almak üzere şehir merkezine indiği zaman yerleşmişti. Her zaman nefret etmiş olduğu ve şimdi daha da nefret ettiği bir yeraltı pasajından geçiyordu. Reklamlar arasındaki duvarlara tebeşirle birşeyler yazılmıştı: “Artık günah işleme,” ve “Domuz yeme,” dikkatini özellikle çekenlerdi. Karanlık tünelde, burnu, gözleri ve dişleri deforme eden, çirkinleştiren ve parçalayan telaş, sıcaklık, ve karanlıkta, Wilhelm’ın göğsü birden, bu kusurlu ve korkunç görünümlü insanlara yönelik, aranmamış, genel bir sevgiyle dolup taştı. Onları seviyordu. Her birini tutkuyla seviyordu. Kardeşleriydiler. O da kusurlu ve çirkindi, ama bu sevgi alevinde onlarla birleşmişse, ne fark ederdi? Ve yürürken, hem onlara hem de kendine dua ederek, “Ey kardeşlerim, kız ve erkek kardeşlerim,” demeye başladı.</p>

  <p>Dillerin sayısının veya bir bardak suyu tasvir etmenin ne kadar zor olduğunun ne önemi vardı? Veya birkaç dakika sonra ona bilet satan adamı kardeşi gibi hissetmemesinin?</p>

  <p>Yine o ikindi vakti, bu sevgi dolu şefkat hücumu hakkında iyi düşünceler beslemez olmuştu. Neye yaramıştı? İnsanlar, yeteneğe sahip oldukları ve bunu bazen kullanmak zorunda kaldıkları için, bu tür istemsiz duygulara yelteniyorlardı. Bu, ancak şu metro şeylerinden biriydi. Penisin rastgele sertleşmesi gibi. Ama bugün, kendi hesap gününde, hafızasına tekrar danıştı ve dönmeliyim, diye düşündü. Bu doğru ipucu ve bana en iyi gelen şey de bu olsa gerek. Çok büyük bir şey. Gerçek gibi...</p>

  <p>Sağ tarafındaki yaşlı adam, Bay Rappaport, neredeyse kördü ve Wilhelm’a sürekli “Kasım buğdayının yeni fiyatı ne? Temmuz soyasınınkini de söyle,” diyordu. Cevapladığında ise teşekkür etmiyordu. Onun yerine, “Tamam,” veya “Oldu,” diyor ve yeniden ihtiyacı olana kadar sırtını dönüyordu. Çok yaşlıydı, Dr. Adler’dan da yaşlıydı. Tamkin’e bakılırsa, zamanında tavuk ticaretinin Rockefeller’ı idi ve büyük bir servetle emekli olmuştu.</p>

  <p>Tavuk endüstrisi hakkında Wilhelm’ın garip bir hissi vardı, uğursuzdu ona göre. Yollardayken, sıklıkla tavuk çiftliklerinden geçerdi. İhmal edilmiş arazilerdeki o büyük, yamuk, ahşap binalar; hapishane gibiydiler. Işıklar zavallı tavukların yumurtlamasını sağlamak için bütün gece yanıyordu. Sonra katliam. Tüm kesilenlerin kümesleri bir köşede üst üste dizilse bir hafta içinde Everest Dağı veya Huzur Dağı’nı geçebilirdi. Meksika Körfezi’ni dolduran kanları. Ve toprağı yakan tavuk dışkısı, asitli.</p>

  <p>Ne kadar yaşlı... ne kadar yaşlıydı bu Bay Rappaport! Burun etinde mor lekeler gömülüydü ve kulaklarının kıkırdağı lahana göbeği gibi buruş buruştu. Gözlükleri artık ona çare olamaz halde, gözleri dumanlı ve soluktu.</p>

  <p>“Bana şu soya tohumunun fiyatını okuyuver, oğlum,” dedi ve Wilhelm okudu. İhtiyarın ona Tamkin hakkında bir ipucu, birkaç yararlı tavsiye ya da bilgi verebileceğini düşünüyordu. Ama hayır. Sadece bir bloknota not aldı ve notu cebine koydu. Ne yazdığını hiç kimseye göstermedi. Ve Wilhelm, milyonlarca hayvanı, küçük tavuğu öldürerek zengin olan bir adamın tam da böyle bir davranış göstereceğini düşündü. Eğer öbür dünya gibi bir şey varsa, bütün o tavukları öldürmenin hesabını orada vermek zorunda kalabilirdi. Ya hepsi onu bekliyorsa? Ama eğer öbür dünya varsa, herkes hesap vermek zorunda kalacaktı. Ama eğer öbür dünya varsa, tavukların durumu gayet iyi olacaktı.</p>

  <p>Neyse! Ne kadar aptal şeyler düşünüyordu bu sabah. Uff!</p>

  <p>Nihayet, yaşlı Rappaport Wilhelm’la birkaç kelime konuştu. Yom Kippur için sinagogda yer ayırıp ayırmadığını sordu.</p>

  <p>“Hayır,” dedi Wilhelm.</p>

  <p>“O zaman, eğer ailen için <em>Yiskor</em> söylemek istiyorsan acele etsen iyi olur. Ben hiç kaçırmam.”</p>

  <p>Evet, diye düşündü Wilhelm, arada bir annem için dua etsem iyi olur. Annesi Reform cemaatine üyeydi. Babası dinsizdi. Wilhelm mezarlıkta bir adama annesi için dua etsin diye para vermişti. Adam mezarlar arasındaydı ve <em>El</em> <em>molai rachamin</em> için bahşiş almayı bekliyordu... “Ey Rahim Mevla,” demek diye düşündü Wilhelm. <em>B’gan Aden...</em> “Cennette”. Dua ederken, heceleri uzattılar. <em>B’gan Ay-den.</em> Mezarın yanındaki kırık bank onda bir şey yapma isteği uyandırdı. Wilhelm sık sık kendi bildiği gibi dua ederdi. Sinagoga gitmezdi ama ara sıra birkaç ibadeti yerine getirirdi, duygularına göre. Şimdi düşünüyordu, Babamın gözünde ben yanlış bir Yahudiyim. Davranış şeklimi beğenmiyor. İyi Yahudi olan sadece o. Ne olursan ol, hep yanlış bir çeşit oluyorsun.</p>

  <p>Bay Rappaport, homurdandı, uzun purosunu kokladı, ve pano, bir elektrikli arı kümesi gibi, pır pır etti.</p>

  <p>“Tavuk işiyle ilgilendiğinden, yumurtalar üzerine spekülasyon yapacağınızı düşündüm, Bay Rappaport.” Sıcak, kesik gülüşüyle yaşlı adamı cezbetmeye çalışıyordu.</p>

  <p>“Ya. Evet. Sadakat, ha?” dedi yaşlı Rappaport. “Bunlara sadık kalmalıyım. Tavuklar arasında çok zaman geçirdim. Tavukların cinsiyetini belirlemede uzman oldum. Tavuk yumurtadan çıktığında erkekleri dişilerden ayırt etmen gerekir. Kolay iş değil bu. Çok, çok tecrübe gerektiriyor. Şaka mı sandın? Bütün bir endüstri buna bağlı. Evet, bazen bir yumurta sözleşmesi alıyorum. Sende ne var bugün?”</p>

  <p>“Domuz yağı, çavdar,” dedi Wilhelm, tedirgin bir şekilde.</p>

  <p>“Alım? Satım?”</p>

  <p>“Aldım.”</p>

  <p>“Ha,” dedi yaşlı adam. Bununla ne kastettiğini bilmiyordu Wilhelm. Ama tabii ki ondan daha açık konuşmasını bekleyemezdi. Birisine bilgi vermek kurallara aykırıydı. Wilhelm çok istekli bir halde, Bay Rappaport’un kendisi için bu seferliğine bir istisna yapmasını bekliyordu. Sadece bu seferliğine! Çünkü durum ciddiydi. Sessizce, telepatik bir konsantrasyonla, kendisini kurtaracak, basit bir işaret verecek bir kelime için yaşlı adama yalvarıyordu. “Ya lütfen... lütfen yardım et,” diyecekti neredeyse. Rappaport bir gözünü kapatsa veya başını bir tarafa eğse veya parmağını kaldırsa veya gazetedeki bir köşeyi gösterse ya da bloknotundaki bir rakamı. Bir ipucu! Bir ipucu!</p>

  <p>Puronun ucunda uzun kusursuz bir kül oluştu, bütün damarları ve hafif keskinliğiyle yaprağın beyaz hayaleti. Yaşlı adam tarafından ihmal ediliyordu, kendi güzelliği içinde. Çünkü gerçekten güzeldi. Adam Wilhelm’ı da görmezden geliyordu.</p>

  <p>“Wilhelm, bak, çavdarımız nasıl sıçradı,” dedi Tamkin ona.</p>

  <p>Onlar gergin bir şekilde bakarken aralık mahsulü çavdar üç puan yükseldi; hareketli kısımlar hızlı hızlı dönüyordu ve makinenin ışıkları vızıldıyordu.</p>

  <p>“Bir buçuk puan daha yükselirse domuz yağı zararımızı telafi edeceğiz,” dedi Tamkin. <em>Times</em>’ın kenarına karaladığı hesaplamaları gösterdi.</p>

  <p>“Bence satış siparişini şimdi vermelisin. Kısa zararla çıkalım.”</p>

  <p>“Şimdi çıkmak mı? Hiçbir şey yapmadan.”</p>

  <p>“Niye olmasın? Niye bekleyelim?”</p>

  <p>“Çünkü,” dedi Tamkin, gülümseyen, neredeyse açıkça alay eden bir bakışla, “Piyasa kızışınca, cesaretini kaybetmemelisin. Şimdi kâr yapma zamanı.”</p>

  <p>“İşler yolundayken çıkmayı tercih ederim.”</p>

  <p>“Hayır, böyle korkmamalısın. Bence Chicago Borsası’ndaki mekanizma belli. Aralık çavdarında arz azlığı var. Bak, bir çeyrek daha yükseldi. Bunu takip etmeliyiz.”</p>

  <p>“Kumar zevkimi kaybediyorum artık,” dedi Wilhelm. “Bu kadar hızla yükselirken, güvende hissedemezsin. Aynı hızla inebilir.”</p>

  <p>Tamkin, sanki bir çocukla konuşuyormuş gibi kuru, yorucu bir sabırla, “Şimdi dinle, Tommy. Ben doğru teşhis ettim. Satmamı istiyorsan satış siparişi veririm. Ama bu, sağlık ve patoloji arasındaki fark. Nesnel biri, her dakika fikrini değiştirmez ve risk unsuru hoşuna gider. Ama nevrotik karakter farklı. Nevrotik karakter...”</p>

  <p>“Lanet olsun, Tamkin!” dedi Wilhelm, kızarak. “Kes şunu. Bundan hoşlanmıyorum. Karakterimi irdelemeyi bırak. Bu tür şeyleri önüme getirme. Hoşlanmıyorum dedim.” Tamkin bu yüzden devam etmedi; geri çekildi. “Ben sadece,” dedi, daha yumuşak, “bir satıcı olarak sanatçı tipine sahip olduğunu söylemek istedim. Satıcı, ticaretin öngörü tarafındadır. Sen aynı zamanda bir aktörsün de.”</p>

  <p>“Hangi tip olduğumun önemi yok...” Kızgın ama zayıf bir tatlılık Wilhelm’ın boğazında yükseldi. Gripmiş gibi öksürdü. Sahneye figüran olarak çıkmaya başlayalı yirmi yıl olmuştu. Annie Laurie adlı bir filmde gayda çalmıştı. Annie, genç Laird’i uyarmak için gelmişti; Laird ona inanmıyordu ve sesini bastırmak için gaydacıları çağırmıştı. Kız ellerini ovuştururken, Laird onunla alay ediyordu. Wilhelm, eteklik giymiş, bacakları çıplak, üfledi, üfledi, üfledi, ama çalgıdan bir ses bile çıkmadı. Tabii ki müzik önceden kaydedilmişti. Ondan sonra grip olmuştu ve bugün bile ara sıra göğsündeki zayıflıktan yakınırdı.</p>

  <p>“Boğazına bir şey mi takıldı?” dedi Tamkin. “Bence, belki de doğru dürüst düşünmek için fazla rahatsızsın. Benim ‘burada ve şimdi’ egzersizlerimden birkaçını denemelisin. Geleceği olduğu kadar geçmişi de düşünmekten alıkoyar ve kafa karışıklığını azaltır.</p>

  <p>“Evet, evet, evet, evet,” dedi Wilhelm, gözlerini aralık çavdarına dikmişken.</p>

  <p>“Doğa sadece tek bir şey biliyor ve bu da şimdiki zaman. Şimdi, şimdi, sonsuz şimdi, büyük, koskocaman, iri bir dalga gibi... devasa, parlak ve güzel, hayat ve ölümle dolu, göğe yükselen, denizlerde duran. Gerçeği, ‘burada ve şimdi’yi, şöhreti takip etmelisin...”</p>

  <p>...göğsünde zayıflık, Wilhelm’ın hatıraları devam etti. Margaret onunla ilgileniyordu. Mobilyalı iki odaları vardı, ikisine de sonradan el konacaktı. Margaret yatakta oturmuş ona okuyordu. Wilhelm ona günler boyunca okuttu ve Margaret öykü, şiir, evde olan her şeyi okudu. Sigara içmeye yeltendiğinde, boğuluyor, başı dönüyordu. Ona bir fanila giydirmişlerdi.</p>

  <div class="block">
    <p class="bl_nonindent">Gel o zaman, Keder!<br />
    Tatlı Keder!<br />
    Kendi bebeğim gibi seni emziririm göğsümde!</p>
  </div>

  <p>Bunu niye hatırladı? Niye?</p>

  <p>“Şimdi, hemen burada var olan andan bir şey seçmelisin,” dedi Tamkin. “Ve kendine burada ve şimdi, burada ve şimdi, burada ve şimdi de. ‘Neredeyim?’ ‘Burada.’ ‘Ne zaman?’ ‘Şimdi.’ Bir nesne veya insan seç. Herhangi biri. ‘Burada ve şimdi bir insan görüyorum.’ ‘Burada ve şimdi bir adam görüyorum.’ ‘Burada ve şimdi bir adamın sandalyede oturduğunu görüyorum.’ Mesela, beni al. Kafanın dağılmasına izin verme. ‘Burada ve şimdi kahverengi takım elbiseli bir adam görüyorum. Burada ve şimdi bir fitilli kadife gömlek görüyorum.’ Bunu daraltmalısın, bir kerede bir nesne ve hayalinin fırlayıp gitmesine izin vermemelisin. Şimdide ol. Saati, dakikayı, anı kavra.”</p>

  <p>Beni hipnotize etmeye veya dolandırmaya mı çalışıyor? diye meraklandı Wilhelm. Beni satış fikrinden uzaklaştırmak için mi? Ama yedi yüz doları geri kazansam bile, nerede olacağım?</p>

  <p>Dua ediyormuş gibi, çarpıcı gözlerinin üzerinde, yayılmış, kabarık damarlara sahip göz kapakları aşağı inerken, Tamkin, “Burada ve şimdi bir düğme görüyorum. Burada ve şimdi düğmeyi diken ipliği görüyorum. Burada ve şimdi yeşil ipliği görüyorum,” dedi. Yavaş yavaş, kendini düşünmekle Wilhelm’a nasıl sakinleşebileceğini göstermek istiyordu. Ama Wilhelm biraz da istemeyerek, Margaret’in okuyan sesini duyuyordu,</p>

  <div class="block">
    <p class="bl_nonindent">Gel o zaman Keder!<br />
    ..................<br />
    Düşündüm seni bırakmayı<br />
    Ve seni aldatmayı<br />
    Ama artık seni bütün dünyadan çok seviyorum işte.</p>
  </div>

  <p>“Benim buğdaydan ne haber? O lanet olası herifler yolumu kapıyor. Göremiyorum,” dedi Bay Rappaport, yaşlı elini Wilhelm’ın kalçasına koyarak.</p>
</body>
</html>
