<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>VI</h1>

  <p class="nonindent">Öğle yemeğine çıktıkları zaman, çavdar hâlâ yükseliyor ve domuz yağı yerini koruyordu.</p>

  <p>Yaldızlı bir cephesi olan kafeteryada yemek yediler. İçerisi de dışarısı kadar süslüydü. Yemek muhteşem görünüyordu. Bütün halinde balıklar, havuçlu resimler gibi çerçevelenmişti ve salatalar teraslı bahçelere ya da Meksika piramitlerine benziyordu; limon, soğan ve kırmızı turp dilimleri güneş, ay ve yıldızlar gibi görünüyordu; kremalı turtalar neredeyse otuz santim kalınlığında ve kekler, sanki uyuyan insanlarca rüyada pişirilmiş gibi şişkindi.</p>

  <p>“Ne alacaksın?” dedi Tamkin.</p>

  <p>“Çok değil. Güzel bir kahvaltı yaptım. Bir masa bulayım. Bana biraz yoğurt, kraker ve bir bardak da çay getir. Öğle yemeğinde fazla vakit harcamak istemiyorum.”</p>

  <p>“Yemen gerekiyor,” dedi Tamkin.</p>

  <p>Bu saatte yer bulmak çok zordu. Yaşlılar zaman öldürüyor ve kahve içerken dedikodu yapıyorlardı. Yaşlı kadınlar, rujlu, sürmeli ve kınalıydı, saçları mavi boyalıydı ve gözlerine far sürüp, kıyafetlerini tamamlayan mücevherler takıyorlardı, çoğu gururluydu ve etraftakilere yaşlarına uygun olmayan bakışlarla bakıyorlardı. Örgü ören, yemek pişiren ve torunlarına bakan namuslu yaşlı hanımlar kalmamış mıydı artık? Wilhelm’ın büyükannesi ona bir denizci elbisesi giydirmiş, dizi üzerinde dans ettirmiş, yulaf lapasına üfleyip, “Amiral, yemek yemelisin,” demişti. Ama şimdi bunu hatırlamanın ne yararı vardı?</p>

  <p>Bir masa bulmayı başardı ve Dr. Tamkin de tabak ve bardakla dolu bir tepsi getirdi. Yankee rosto, mor lahana, patates, büyük bir karpuz dilimi ve iki bardak da kahve almıştı. Wilhelm yoğurdunu bile yutamadı. Göğsü hâlâ acıyordu.</p>

  <p>Tamkin, Wilhelm’ı hemen bir tartışmaya soktu. Wilhelm’ı durdurmak veya onu çavdarı satmaktan alıkoymak için mi? Yoksa nevrotik karakterini ima etmesinden oluşan kızgınlığını gidermek için mi? Ya da konuşmak dışında bir amacı yok muydu?</p>

  <p>“Bence babanın ve karının sözlerin seni fazla endişelendiriyor. O kadar mı önemliler?”</p>

  <p>“İnsan kendini tekrar tekrar inceleyip düzeltmeye çalışmaktan yorulabilir. Hayatının ikinci bölümünü birinci bölümde yaptığın hataları çözmekle geçirebiliyorsun,” diye yanıtladı Wilhelm.</p>

  <p>“Sana bırakacak biraz parası olduğunu söyledi bana baban, sanırım.”</p>

  <p>“Muhtemelen vardır.”</p>

  <p>“Çok mu?”</p>

  <p>“Kim bilir?” dedi Wilhelm, ihtiyatla.</p>

  <p>“Bu konuda ne yapacağını düşünmelisin.”</p>

  <p>“Onu aldığımda belki bir şey yapamayacak kadar zayıf olacağım. Eğer bir şey alırsam tabii.”</p>

  <p>“Böyle bir şeyi iyi planlaman gerekiyor. İyi bir yere yatırım yap.” Bono alıp bu bonoları başka bir şey satın almak için güvence olarak kullandığı ve böylece güven içinde yüzde on iki kâr sağladığı planlarından bahsetmeye başladı. Wilhelm bütün ayrıntıları takip edemedi. “Eğer parasını sana hediye olarak verirse, miras vergisini ödemene gerek kalmaz.”</p>

  <p>Wilhelm acı bir şekilde, “Babamın ölümü kafasındaki başka bütün düşünceleri ortadan kaldırıyor. Beni de bunu düşünmeye zorluyor. Bunu becerdiği için benden nefret ediyor. Ümitsiz bir hale düştüğümde... tabii ki parayı düşünüyorum. Ama ona bir şey olmasını istemem. Ölmesini istemiyorum tabii ki,” dedi. Tamkin’in kahverengi gözleri zekice parlıyordu. “Bana inanmıyorsun. Belki de psikolojik değil. Ama benim şerefim namına. Şaka şakadır, ama ben böyle şeyler hakkında şaka yapmak istemiyorum. Öldüğü zaman, soyguna uğramış gibi olacağım. Babam olmayacak.”</p>

  <p>“Babanı seviyor musun?”</p>

  <p>Wilhelm bunu kavramaya çalıştı. “Tabii, tabii ki onu seviyorum. Babam. Annem...” Bunu dediğinde ruhunun tam ortasında büyük bir çekilme hissetti. Balık oltaya yakalandığında ellerinde yaşam gücünü duyabilirsin. Gizemli bir yaratık, suyun altında, açlıktan, çengeli yakaladı, koşturuyor ve debelenerek çabalıyor. Wilhelm içinden geçeni hiç dışa vurmadı. İçinden geçen kendini ifşa etmedi. Kaçtı.</p>

  <p>Ve hayalleri karıştıran Tamkin, <em>kendi</em> babası hakkındaki acayip hikâyeyi anlatmaya –veya uydurmaya– başladı. “Müthiş bir şarkıcıydı,” dedi, “biz beş çocuğunu terk etti çünkü bir sopranoya âşık oldu. Ona hiç karşı olmadım ve hayat prensibini takip etme biçimine hayran oldum. Ben de aynı şeyi yapmak istiyordum. Mutsuzluk yüzünden, bir yaşa geldikten sonra, beyin ölmeye başlar. (Doğru, doğru! diye düşündü Wilhelm.) “Yirmi yıl sonra, Rochester’daki Eastman Kodak’ta deney yaparken yaşlı adama rastladım. Beş çocuğu daha olmuştu.” (Yalan, yalan!) “Ağladı; utanmıştı. Ona bir garezim yoktu. Doğal olarak kendimi garip hissettim.”</p>

  <p>“Benim babam da bana biraz yabancı geliyor,” dedi Wilhelm ve düşünmeye başladı. Tanıdığı insana ne olmuştu? Ya da bana? Catherine artık benimle konuşmuyor bile, öz kardeşim. Sorun babamın sorunlarıma sırtını dönmesi değil, hissettiğim karmaşayı bilmezlikten gelmesi. Buna dayanamıyorum. Hayatın harabeleri ve üstüne üstlük bu karmaşa... kaos ve yaşlı gece. Arkadaş gibi ayrılmamamız babam için daha kolay bir veda mı olur? Babam bunu kızgın bir şekilde yapmalı belki... “Lanet olsun sana!” Peki ama niye, diye düşündü Wilhelm, o veya başka biri bana acısın; veya bir başkasından önce niye bana acısınlar? Gerektiğinde insanların ihtiyacın olan şeyi sana vermeye hazır olduklarını düşünen benim çocuksu beynim.</p>

  <p>Wilhelm iki oğlunu düşünmeye başladı, onlara nasıl göründüğünü ve onların kendisi hakkında ne düşündüklerini merak etti. Şimdi beysbol sayesinde bir avantajı vardı. Onları Ebbets Field’a götürdüğü zaman, o kişi kendisi değildi. Kendini mutlu gibi gösteriyordu, ama aslında bir avuç kum yemiş gibi hissediyordu. Garip, alışkın olduğu ev, aşırı garip; köpek Makas, sırtının üstünde yuvarlanıyor, havlıyor ve sızlanıyordu. Wilhelm ortada olağandışı bir şey yokmuş gibi davranıyordu, ama yorucu bir ağırlık üstüne üstüne geliyordu. Flatbush’a giderken çocuklarına, yaşlı Pigtown ve Charlie’yle ilgili anekdotlar ve eski starlara ait anılar anlatıyordu ama bu da pek işe yaramıyordu. Onun üstlerine ne kadar düştüğünü bilmiyorlardı. Hayır. Bu onu çok incitiyordu ve Margaret’i, çocuklarını kendisine karşı dolduruşa getirmekle suçluyordu. Kendisi şefkat maskesi takarken, Wilhelm’ı mahvetmek istiyordu. Roxbury’ye kadar gitmesi ve papaza anlatması gerekmişti; ama papaz onu anlamamıştı. İnsanlara pek aldırış etmiyorlar, onlar için kanunları önce gelir. Olive, boşanınca onunla kilise dışında evleneceğini söylemişti. Ama Margaret buna izin vermeyecekti. Olive’in babası çok efendi bir yaşlıydı, bir osteopattı ve durumu anlıyordu. En sonunda, “Şimdi beni dinle, Olive’e tavsiye vermem gerekiyor. Bunu yapmamı kızım istiyor. Ben genelde açık görüşlü biriyimdir, ama onun da bu kentte yaşaması gerekiyor,” dedi. O zamana kadar Wilhelm ve Olive çok fazla sorun yaşamıştı, Olive Roxbury’deki yaşamından endişe duyduğunu söylüyordu ona. Bu hayran olduğu minyon, güzel, esmer kızı kırmaktan çok korkuyordu. Olive pazar günü geç kalktığı zaman ayine geç kalacaklar diye onu ağlayarak uyandırıyordu. Wilhelm, onun jartiyerini takmasına, slipini düzeltmesine ve giyinmesine yardımcı olmaya çalışırdı, hatta şapkasını titreyen elleriyle başına yerleştirirdi; sonra onu kiliseye götürür ve arabayı unutkanlıkla ikinci viteste sürerdi, ondan özür dilemeye ve onu sakinleştirmeye çalışarak. Dedikodulardan kaçınmak için kiliseden birkaç bina önce inerdi. Yine de Olive onu seviyordu ve boşandığı zaman onunla evlenecekti. Ama Margaret bunu hissetmiş olmalıydı. Margaret Wilhelm’a, onun aslında boşanmak istemediğini söylüyordu; Margaret’e göre Wilhelm boşanmaktan korkuyordu. “Her şeyimi al, Margaret. Bırak Reno’ya gideyim. Tekrar evlenmek istemez misin?” diye feryat ediyordu. Hayır. Başka adamlarla çıkıyordu ama Wilhelm’ın parasını alıyordu. Ona acı çektirmek için yaşıyordu.</p>

  <p>“Baban seni kıskanıyor,” dedi Dr. Tamkin Wilhelm’a. Wilhelm gülümsedi. “Beni mi? Hadi be.”</p>

  <p>“Tabii ki. İnsanlar karısını terk eden bir adamı hep kıskanır.”</p>

  <p>“Evet ama” dedi Wilhelm küçümsemeyle, “Eş konusunda beni kıskanmasına gerek yok.”</p>

  <p>“Evet, karın da sana imreniyor. Özgür ve genç kadınlarla çıkıyor, diye düşünüyor. Karın yaşlanıyor mu?”</p>

  <p>“Tam olarak değil,” dedi Wilhelm, karısını hatırlamak onu üzüyordu. Yirmi yıl önce, mavi hoş bir yün takım giymiş, aynı kumaştan yumuşak bir şapka takmıştı – onu berrak bir biçimde gördü. Sarışın kafasını indirdi ve şapkanın altındaki temiz, sade yüzünü, canlı gözlerini, düz küçük burnunu, şekli inanılmaz derecede güzel ve düzgün olan çenesini görüyordu. Serin bir gündü, ama güneşte, granit kanyondan gelen çam kokusunu duyuyordu. Bu, Santa Barbara’nın hemen güneyindeydi.</p>

  <p>“Kırklarında,” dedi.</p>

  <p>“Ben bir sarhoşla evliydim,” dedi Tamkin. “Korkunç bir alkolik. Akşam yemeğine onu götüremezdim, çünkü tuvalete gidiyorum bahanesiyle kaçıp bara giderdi. Barmenlere ona içki vermemelerini söylerdim... Ama onu derinden seviyordum. Hayatımdaki en ruhani kadın oydu.”</p>

  <p>“Şimdi nerede?”</p>

  <p>“Boğuldu,” dedi Tamkin. “Provincetown, Cape Cod.’da. İntihar etmiş olmalı. Böyle bir tipti... intihara eğilimli. Onu iyileştirmek için gücümün yettiği her şeyi yaptım. Çünkü,” dedi Tamkin, “benim asıl görevim şifa vermek. Yaralanıyorum. Bu acı veriyor. Diğerlerinin hastalıklarından kaçmak istiyorum, ama kaçamıyorum. Ben kendime verilmiş bir borç gibiyim, deyim yerindeyse. Ben insanlığa aitim.”</p>

  <p>Yalancı! dedi Wilhelm içinden. İğrenç yalanlar. Bir kadın yaratmış ve onu öldürmüştü, şimdi ise kendine şifacı diyordu ve kendini o kadar dürüst gösteriyordu ki kötü karakterli bir kuzu gibi görünüyordu. Gösterişli küçük sahtekâr, ayakları pis kokan düzenbaz. Bir doktor! Gerçek bir doktor, yıkanırdı. Muhteşem bir izlenim bıraktığını sanıyor ve kendisi hakkında konuştuğu zaman insanı neredeyse kendisini alkışlamaya davet ediyor; geniş bir hayal gücüne sahip olduğuna inanıyor, ama değil, üstelik akıllı da değil.</p>

  <p>O zaman onunla ne yapıyorum ben ve niye ona yedi yüz dolar verdim? diye düşündü Wilhelm.</p>

  <p>Uff, bugün bir hesap günüydü. Bugün, diye düşündü, ister istemez gerçeğe çok daha yakından bakacağım. Zar zor nefes alıyordu ve biçimsiz şapkası karışık koyu sarışın kafasından aşağı kaydı. Kaba bir bakış. Tamkin bir şarlatandı, üstelik çaresizdi. Ve üstelik, Wilhelm bunu önceden biliyordu. Ama beyninin bir köşesinde Tamkin’in otuz veya kırk yıl boyunca zorluklardan geçtiğini ve bu krizden de kurtulup Wilhelm’ı da güvenli bir yere taşıyacağını hesap etmişti. Ve Wilhelm Tamkin’in sırtında olduğunu fark etti. Bu ona yeri tamamen terk etmiş ve diğer adamın üzerine binmiş olduğunu hissettirdi. Havadaydı. Adım atmak Tamkin’e kalıyordu.</p>

  <p>Doktor –eğer gerçekten doktorsa– endişeli görünmüyordu. Ama zaten yüzünde çok ifade yoktu. Anlık duygular, açık alıcılar ve özgür dürtülerden bahsederken, yüzü ancak bir iğnedanlık kadar ifadeye sahipti. Hipnotize edici büyüsü çöktüğünde, büyük altdudağı yüzünden zayıf ve akıllı görünüyordu. Korku gözlerinden akıyordu, bazen acınacak kadar alçakgönüllü oluyordu. Bir ya da iki kere Wilhelm bu bakışı görmüştü. Köpek gibi, diye düşündü. Belki şimdi böyle bakmıyordu, ama çok sinirliydi. Wilhelm bunu biliyordu, ama açıkça fark edebilecek durumda değildi. Doktora biraz yer, biraz vakit gerekiyordu. Şimdi bastırılmamalıydı. Böylece Tamkin hikâyelerini anlatmaya devam etti.</p>

  <p>Onun sırtındayım, dedi kendi kendine Wilhelm... sırtında. Yedi yüz dolarla kumar oynadım ve sırtına binmeye devam etmeliyim. Onunla iyi anlaşmalıyım. Artık çok geç. İnemem.</p>

  <p>“Biliyorsun,” dedi Tamkin, “o kör, yaşlı adam Rappaport –neredeyse tamamen kör olmak üzere– bu civardaki en ilginç şahsiyetlerden biri. Keşke onu gerçek hikâyesini anlatmaya ikna edebilsen. Çok büyüleyici. Bana öyle dedi. Gizemli bir hayatı olan iki eşli insanlardan bahsedildiğini sık sık duyarsın. Ama bu yaşlı adam hiç kimseden hiçbir şey saklamadı. Sıradan bir patrik. Şimdi, sana ne yaptığını söyleyeceğim. İki ailesi vardı, birbirinden ayrı ve uzak, bir tanesi Williamsburg’de, diğeri Bronx’ta. İki eşi de birbirinden haberdardı. Bronx’taki eşi daha gençti; şimdi yetmişine yaklaşıyor. Birisine kızdığında öbürüyle yaşamaya gidiyordu Rappaport. Bu arada, New Jersey’deki tavuk işini yönetiyordu. Bir karısından dört ve diğerinden altı çocuğu vardı. Şimdi hepsi yetişkin, ama üvey kardeşleriyle hiç tanışmadılar ve bunu istemiyorlar da. Bütün aile telefon rehberinde listelenmiş.”</p>

  <p>“İnanamıyorum,” dedi Wilhelm.</p>

  <p>“Bana kendi anlattı. Ve daha ne olmuş dersin? Görme yeteneğini kaybetmeden önce çok okuyormuş, ama sadece Theodore Roosevelt kitaplarını. Yaşadığı her yerde kitaplardan bir dizi bırakıyormuş ve çocuklarını da bu kitaplarla yetiştirmiş.”</p>

  <p>“Lütfen,” dedi Wilhelm, “bu saçmalıkları bana anlatma artık, tamam mı? Lütfen...”</p>

  <p>“Sana bunları anlatırken,” dedi Tamkin, hipnotize edici kurnazlığıyla, “bir bildiğim var. Bazı insanların kendilerini iğrenç suçluluk duygusundan nasıl kurtardıklarını ve içgüdülerini nasıl izlediklerini görmeni istiyorum. Bir kadın doğuştan bir adama kendini suçlu hissettirerek onu sakatlamayı biliyor. Bu özel bir <em>yok</em> ediş ve insanı iktidarsız hale getirmek için lanetini gönderiyor. ‘Eğer ben izin vermezsem, bir daha erkek olamazsın,’ diyor sanki. Ama yaşlı babam veya Bay Rappaport gibi adamlar şöyle yanıtlıyor: ‘Kadın, senden bana ne?’ Sen bunu hâlâ yapamıyorsun. Ortada kalmış bir vakasın. İçgüdülerini takip etmek istiyorsun, ama hâlâ çok endişelisin. Mesela, çocukların hakkında...”</p>

  <p>“Şimdi, bana bak,” dedi Wilhelm, ayaklarını yere vurarak. “Tek bir şey söyleyeceğim! Çocuklarımdan bahsetme. Onları rahat bırak.”</p>

  <p>“Ben sadece evdeki çatışmalara nazaran şimdiki durumları daha iyi diyecektim.”</p>

  <p>“Çocuklarımdan mahrum kaldım.” Wilhelm dudağını ısırdı. Ama artık çok geç olmuştu. Keder ona çarptı. “Sürekli para ödüyorum. Onları hiç görmüyorum. Ben olmadan yetişiyorlar. Onları kendisine benzetiyor. Onları düşman olarak yetiştirecek. Lütfen artık bundan söz etmeyelim.”</p>

  <p>“Sana acı çektirmesine neden izin veriyorsun? Onu terk etmekteki asıl amacını yok ediyor bu. Onun oyununu oynama. Şimdi, Wilhelm, sana bir iyilik yapmaya çalışıyorum. Istırapla evlenme diyorum sana. Bazıları böyle yapar. Istırapla evlenirler ve birlikte yatar, birlikte yemek yerler, tam bir karı koca gibi. Mutlulukla çıkmanın zina olduğunu düşünürler,” dedi Tamkin.</p>

  <p>Wilhelm bunu dinlediğinde, kendisine rağmen, Tamkin’in sözlerinde gerçek payı olduğunu kabul etmek zorunda kaldı. Evet, diye düşündü Wilhelm, sahip olabileceklerinden emin oldukları tek hayat şeklinin ıstırap olduğuna inanıyorlar ve ıstırabı terk edince ellerinde hiçbir şey kalmayacağından korkuyorlar. Bunu biliyor. Sahtekâr bu kez ne söylediğinin farkında.</p>

  <p>Tamkin’e bakarak her zamanki çorak yüzünde bunları itiraf edilmiş olarak gördüğünü sandı. Evet, evet, o da. Yüz yalan, ama en azından bir gerçek. Şehir penceresinden bir kurt gibi uluyan. Hiç kimse buna dayanamaz artık. Herkes bununla o kadar dolu ki, sonunda herkes bunu ilan etmek zorunda kalacak. Bunu! Bunu!</p>

  <p>“Yeter artık. Tamkin, hadi borsaya gidelim,” dedi Wilhelm, aniden kalkarak.</p>

  <p>“Ama daha kavunumu bitirmedim.”</p>

  <p>“Olsun. Yeterince yedin. Geri dönmek istiyorum.”</p>

  <p>Dr. Tamkin iki çeki masanın öteki tarafına doğru uzattı. “Dün kim ödedi? Sıra sende bugün, sanırım.”</p>

  <p>Kafeteryayı terk etmek üzereyken Wilhelm hesabı dün de kendisinin ödediğini hatırladı. Ama tartışmaya değmezdi.</p>

  <p>Tamkin yürürken sürekli, ıstırap çekmeye kendini adamış pek çok kişi olduğunu tekrarladı. Ama Wilhelm’a, “Söz konusu sen olunca iyimserim ve dünya kadar uyumsuzluk gördüm. Senin için hâlâ ümit var. Kendini gerçekten mahvetmek istemiyorsun. Hislerini açık tutmaya çabalıyorsun, Wilhelm. Bunu görebiliyorum. Bu ülkenin yüzde yedisi alkolle intihar ediyor. Diğer bir yüzde üç, uyuşturucu yoluyla, belki. Başka bir yüzde altmış ise sıkıntıdan toza dönüşüveriyor. Yüzde yirmisi ruhunu şeytana satmış. Yaşamayı isteyen çok küçük bir yüzde. Bütün dünyada tek önemli şey bu. İnsanlar arasında sadece bu iki sınıf var. Bazıları yaşamak istiyor, ama büyük çoğunluk istemiyor,” dedi.</p>

  <p>Bu harikaydı, Tamkin kendini aşmaya başlıyordu. “İstemiyorlar. Yoksa, bu savaşlar neden olsun? Sana bir şey daha söyleyeceğim,” dedi. “Ölüm sevgisi şu demektir; kendileriyle beraber ölmeni isterler. Seni sevdikleri için. Bundan emin ol.”</p>

  <p>Doğru, doğru! diye düşündü Wilhelm, bu vahiylerden çok etkilenmiş bir şekilde. Bütün bunları nereden biliyor? Hem bir aptal ve belki de hilekâr, bir dalavereci olup hem de dünyayı nasıl bu kadar iyi anlayabiliyor? Söylediklerine inanıyorum. Çok basitleştiriyor... her şeyi. İnsanlar sinekler gibi sapır sapır dökülüyor. Ben hayatta kalmaya çalışıyorum ve bunun için çok çabalıyorum. Kafamı karıştıran şey bu. Bu kadar zorlanmak kendi amacını boşa çıkarır. Peki hangi noktada yeniden başlamam gerek? Biraz geriye döneyim ve bir daha deneyeyim.</p>

  <p>Komisyoncuyla kafeterya arasında sadece birkaç yüz metre vardı ve bu kısa mesafe içinde Wilhelm, yavaş yavaş, bu geniş fikirlerden uzaklaşıp o anki sorunlara yoğunlaştı. Borsaya yaklaştıkça parayı daha çok düşünmek zorunda kalıyordu.</p>

  <p>Vizyona yeni giren filmleri gösteren sinemanın önünden geçerken oradaki pasaklı, ayakkabı boyacısı çocuklar arkalarından koştu. Bandajlı dilenci yüzü, küçük pasaklı ayakları ve kemanının sandığında eskiden bir konser kemancısı olduğunu kanıtlayan bir gazete kupürüyle yaşlı, sakallı aynı adam, telini Wilhelm’a uzatarak, “Sen!” dedi. Wilhelm, endişeli gözlerle, 72. sokağı geçmek üzere yola devam etti. Büyük ikindi kalabalığı tüm gürültüsüyle şehir merkezinin ağzının açıldığı ve gökdelenlerin güneşin sarı yangınını yansıttığı Columbus Circle’a doğru akın ediyordu.</p>

  <p>Yeni ofis binasının cilalı taş cephesine vardıklarında, Tamkin “Kapıdaki adam, şu yaşlı Rappaport değil mi? Bence yanında beyaz bir baston taşımalı, ama gözlerinde bir sorun olduğunu asla kabul etmez,” dedi.</p>

  <p>Bay Rappaport ayakta iyi duramıyordu; dizlerini kırmıştı, leğen kemiği pantolonunun ancak yarısını dolduruyordu. Pantolonu, pantolon askıları tutuyordu, arada bir boşluk bırakarak.</p>

  <p>Elini uzatarak Wilhelm’ı durdurdu, bir şekilde onu tanımıştı. “Beni puro dükkânına götür,” diye buyurdu ona.</p>

  <p>“Beni mi istiyorsun? Tamkin!” diye fısıldadı Wilhelm. “Onu sen götür.”</p>

  <p>Tamkin başını salladı. “Seni istiyor. Yaşlı beyefendiyi geri çevirme.” Daha alçak bir sesle, anlamlı bir şekilde, “Şu dakika da ‘burada ve şimdi’nin başka bir örneği işte. İçinde bulunduğun bu dakikayı yaşamalısın ve bunu istemiyorsun. Bir adam yardım istiyor. Borsayı düşünme. Borsa kaçmıyor. Yaşlıya saygı göster. Hadi. Bu daha değerli olabilir,” dedi.</p>

  <p>“Beni götür,” dedi yaşlı tavuk tüccarı yeniden.</p>

  <p>Çok sıkılmış olan Wilhelm Tamkin’e doğru yüzünü buruşturdu. Yaşlı adamın büyük ama hafif dirseğini kemiğinden tuttu. “Tamam, hadi yürüyelim,” dedi. “Ya da bekle... Ne durumda olduğumuzu görmek için panoya bir göz atmak istiyorum.”</p>

  <p>Ama Tamkin Bay Rappaport’u yürütmeye başlamıştı bile. Bay Pappaport yürüyor ve “Beni kaldırımın ortasında bırakma. Devrilmekten korkuyorum,” diye Wilhelm’ı azarlıyordu.</p>

  <p>“Hızlanalım. Hadi.” Tamkin komisyoncuya girerken, Wilhelm yaşlı adamı çekiştiriyordu.</p>

  <p>Trafik, Broadway’e, güneşin sıcak tellerinin güneyden yuvarlandığı gökyüzünden iniyormuş gibi görünüyordu. Sokaktaki metro mazgallarından sıcak, sert kokular yükseliyordu.</p>

  <p>“Bu yeniyetme serseriler beni endişelendiriyor. Bu Porto Riko çocuklarından ve uyuşturucu alan bu gençlerden korkuyorum,” dedi Bay Rappaport. “Kafayı bulmuş bir halde dolaşıyorlar.”</p>

  <p>“Serseriler mi?” dedi Wilhelm, “Mezarlığa gittim; annemin taş bankı kırılmıştı. Bu yüzden birisinin boynunu kırabilirdim. Hangi dükkâna gidiyorsun?”</p>

  <p>“Broadway’in karşısında. Otomatın bitişiğindeki La Magnita tabelası.”</p>

  <p>“Bu taraftaki dükkânın nesi var?”</p>

  <p>“İstediğim markayı satmıyorlar, o yüzden.”</p>

  <p>Wilhelm lanet okudu, ama sözlerine hâkim oldu.</p>

  <p>“Ne diyorsun?”</p>

  <p>“Şu lanet olası taksiler,” dedi Wilhelm. “Herkesi ezmek istiyorlar.”</p>

  <p>Soğuk, kokulu dükkâna girdiler. Bay Rappaport büyük purolarını dikkatle farklı ceplerine koyarken Wilhelm, “Hadi, yaşlı sürüngen. Ne sıkıcı bir ihtiyar! Bütün dünya ona hizmet ediyor,” diye mırıldıyordu. Rappaport Wilhelm’a puro teklif etmedi ama, bir tanesini kaldırarak, “Bunların boyutuna ne diyorsun, ha? Bunlar Churchill tipi purolar,” dedi.</p>

  <p>Ancak emekliyor, diye düşündü Wilhelm. Pantolonu düşüyor, çünkü onu taşıyacak kadar eti yok. Neredeyse kör, üstelik leke içinde ama bu yaşlı adam hâlâ borsada para kazanıyor. Çok parası olmalı. Ve eminim çocuklarına hiç para vermiyordur. Bazıları ellilerinde olmalı. Orta yaşlı adamların çocuk kalmasını sağlayan şey bu. Paranın sahibi. Düşün... bir düşün! Her şeyi kim denetliyor? Bu tür yaşlı adamlar. İhtiyaçsız. İhtiyaçları olmadığı için paraları var. Benim ihtiyacım olduğu için param yok. Yoksa çok kolay olurdu.</p>

  <p>“Ben Churchill’den de yaşlıyım,” dedi Rappaport.</p>

  <p>Şimdi konuşmak istiyordu! Ama borsadayken ona soru sormaya kalksan, cevap vermeye tenezzül etmez.</p>

  <p>“Eminim öyledir,” dedi Wilhelm. “Hadi, gidelim.”</p>

  <p>“Ben de bir savaşçıydım, Churchill gibi,” dedi yaşlı adam. İspanya’yı patakladığımız dönem deniz kuvvetlerine gittim. Evet, o zamanlarda deniz eriydim. Kaybedecek ne vardı? Hiçbir şey. San Juan Tepesi’ndeki savaş bittikten sonra, Teddy Roosevelt beni sahilden attı.”</p>

  <p>“Hadi, kaldırımın kenarına dikkat et.”</p>

  <p>“Meraklıydım ve neler olup bittiğini öğrenmek istiyordum. Orada işim yoktu ama bir tekne aldım ve kürek çekerek sahile gittim. Adamlarımızdan ikisi ölmüştü, sineklerden korumak için Amerikan bayrağıyla örtülmüşlerdi. İşte ben orada nöbetçi olan asker çocuğa şöyle dedim: ‘Hadi şu adamlara bakalım. Burada ne olduğunu görmek istiyorum,’ o da ‘Olmaz’ dedi, ama ikna ettim. Sonra bayrağı kaldırdı ve bu iki uzun boylu çocuğu gördüm, ikisi de centilmen, botlarıyla yatıyor. Çok uzun boylulardı. İkisinin de uzun bıyıkları vardı. Yüksek sosyeteye mensup çocuklardı. Birisinin adı Fish idi, Hudson’dan, önde gelen bir aileden. Kafamı kaldırdığımda şapkasını çıkarmış olan Teddy Roosevelt önümde duruyor ve orada öldürülmüş tek askerler olan bu iki arkadaşa bakıyordu. ‘Deniz kuvvetleri burada ne arıyor? Emir aldın mı?’ dedi bana sonra. ‘Hayır, efendim,’ dedim. ‘O zaman sahilden defol.’”</p>

  <p>Yaşlı Rappaport bu hatırayla çok gurur duyuyordu. “Söylediği her şey çok zekice, çok klastı. Vay be! Şu Teddy Roosevelt’i çok seviyorum,” dedi, “Seviyorum onu!”</p>

  <p>Ah, şu insanlar! Neredeyse bu dünyayı terk etmek üzere, hayatı bitmek üzere, ama T.R. bir kere ona bağırdı diye onu seviyor. Galiba bu da bir tür aşk. Wilhelm gülümsedi. O zaman Tamkin’in hikâyesinin gerisi belki gerçekti, on tane çocuk, karıları ve telefon rehberi hakkında olan.</p>

  <p>“Hadi, hadi, Bay Rappaport,” dedi ve yaşlı adamın büyük oyuk dirseğini tutup onu aceleyle geri götürdü; dirseğini ince pamuklu kumaşın arasından tuttu. Hareketli kısımların ışıklar altında, tahta bloklar üstünde baget tıkırtılarıyla değiştiği ve bu haliyle bir Çin tiyatrosuna her zamankinden daha fazla benzeyen aracı büroya geri döndüklerinde Wilhelm panoyu görebilmek için gözlerini kıstı.</p>

  <p>Domuz yağı fiyatlarında bir gariplik vardı. O rakamlar yağa ait olamazdı! Rakamları yanlış haneye koymuş olmalıydılar. Şeridi kenarına kadar takip etti. 0.19’da duruyordu ve öğle vaktinden beri yirmi puan düşmüştü. Peki ya çavdar kontratına ne olmuştu? Önceki haline gerilemişti ve satış şanslarını kaybetmişlerdi.</p>

  <p>“Buğday fiyatını oku,” dedi yaşlı Bay Rappaport Wilhelm’a.</p>

  <p>“Uf, beni bir dakika rahat bırak,” dedi ve bir elinin arkasında yaşlı adamdan yüzünü tamamen sakladı. Tamkin’i arıyordu, Tamkin’in kel kafasını veya Tamkin’in kakao renkli şeritleri olan gri hasır şapkasını. Onu göremiyordu. Neredeydi? Rowland’in yanındaki koltuklarda yabancılar oturuyordu. Koridor başındaki bir koltuğa, Bay Rappaport’un önceki yerine doğru hamle yaptı ye sandalyenin yeni sahibi kırmızı saçlı, ince, kararlı yüzlü adam sandalyesinden ayrılmayacak şekilde Wilhelm’a yol vermek için öne eğilinceye kadar koltuğu arkadan itti. “Tamkin nerede?” diye sordu Wilhelm, Rowland’a.</p>

  <p>“Yaa, bilmiyorum. Bir şey mi oldu?”</p>

  <p>“Onu görmüşsündür. Az önce geldi.”</p>

  <p>“Hayır, onu görmedim.”</p>

  <p>Wilhelm ceketinin üst cebinden el yordamıyla bir kurşunkalem çıkardı ve hesap yapmaya başladı. Parmakları hissizleşti ve o sinirlilik halinde, ondalık sayılarda bir hata yapmış olmasından korktu, sınavdaki bir öğrenci gibi çıkarma ve çarpma işlemlerini bir kez daha kontrol etti. Bir sürü krize alışkın kalbi yeni bir panik içindeydi. Ve korktuğu gibi, tamamen mahvolmuştu. Alman müdüre sormasına gerek yoktu. Elektronik muhasebe makinesinin onu sistemden çıkardığını görebiliyordu. Müdür belki de Tamkin’e güvenilemeyeceğini biliyordu, onu ilk günden uyarabilirdi. Ama müdürün buna karışması beklenemezdi.</p>

  <p>“Darbe mı yedin?” dedi Bay Rowland.</p>

  <p>“Ah, daha da beter olabilirdi, sanırım,” dedi Wilhelm, soğukkanlı bir şekilde. Kağıdı sigara izmaritleri ve hap kutuları olan cebine koydu. Yalan ona yardım etmişti – oysa, bir an önce, ağlamaktan korkuyordu. Ama kendini toparladı. Toparlama çabası göğsünde, bir hava kesesi tarafından boğazında oluşturulan acı gibi şiddetli, dikey bir acıya neden oldu. Artık çavdar ve domuz yağının düştüğünden haberdar olan yaşlı tavuk milyonerine de, ciddi bir şey olmadığını söyledi. “Bu sadece geçici düşüşlerden biri. Korkacak bir şey yok,” dedi ve kendine hâkim oldu. Ağlama ihtiyacı, kalabalıkta onu arkadan iten, dürtükleyen ve ona sövüp sayan biri gibiydi ve Wilhelm arkasına dönmeye cesaret edemedi. Bu insanların önünde ağlamayacağım, dedi kendi kendine. Her ne kadar onları bir daha görmeyecek olsam da eğer önlerinde bir çocuk gibi yığılıp kalırsam bana yazıklar olsun. Hayır! Hayır! Ama yine de dökülmemiş gözyaşları yükseldikçe yükseliyordu ve şimdi boğulmak üzere olan bir adam gibi görünüyordu. Ama onunla konuştukları zaman, onlara açıkça cevap veriyordu. Gururlu bir şekilde konuşmaya çalışıyordu.</p>

  <p>“...gidiyor musun?” diye sorduğunu duydu Rowland’ın.</p>

  <p>“Ne?”</p>

  <p>“Belki sen de gidersin diye düşündüm. Tamkin bu yaz Maine’e tatile gideceğini söyledi.”</p>

  <p>“Ya, öyle mi?”</p>

  <p>Wilhelm konuşmayı kesti ve Tamkin’i aramaya erkekler tuvaletine gitti. Koridorun karşısında panoya ait makinelerin bulunduğu oda vardı. Mekanik kuşlar gibi vızıldıyor ve pır pır ediyorlardı, borular karanlıkta parlıyordu. Parmakları arasında tuttukları sigaralarıyla birkaç işadamı tuvalette sohbet ediyorlardı. Tuvalet bölmesinin kapısında kakao boyalı şeridiyle gri bir hasır şapka asılıydı. “Tamkin,” dedi Wilhelm. Kapının altındaki ayakları tanımaya çalıştı. “İçeride misin, Doktor Tamkin?” dedi, boğulmuş bir kızgınlıkla. “Bana cevap ver. Ben Wilhelm.”</p>

  <p>Şapka alındı, kapı kilidi açıldı ve bir yabancı çıkıp ona sıkılmış bir halde baktı.</p>

  <p>“Bekliyor musun?” dedi işadamlarından biri. Wilhelm’a sıranın onda olmadığı uyarısını yapıyordu.</p>

  <p>“Ben mi? Hayır,” dedi Wilhelm. “Ben bir arkadaşı arıyorum.” Çok kızmış bir şekilde, kendi kendine Tamkin’in ona en azından orijinal depozitinin payı olan iki yüz doları vereceğini söylüyordu. “Ve Maine’e giden trene binmeden önce. O tatilde bir kuruş harcamadan önce... Ah o yalancı! Bu işe eşit ortaklıkla girdik.”</p>
</body>
</html>
