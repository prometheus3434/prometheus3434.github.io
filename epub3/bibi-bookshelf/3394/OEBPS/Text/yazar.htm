<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="reference">
    <p class="reference"><strong>SAUL BELOW</strong> 10 Haziran 1915’te, ailesinin kısa bir süre önce Rusya’dan göçerek yerleştiği Kanada’nın Quebec şehrinde doğdu. Dokuz yaşındayken ailesiyle beraber Amerika’ya, hayatının büyük bölümünü geçireceği, roman ve hikâyelerinin büyük kısmının ana mekânı olan Şikago’ya göç etti. Küçük yaştan itibaren kitap okumaya merak sardı. Chicago Üniversitesi’nde başladığı İngiliz Edebiyatı eğitimini iki sene sonra yarıda bırakarak, Northwestern Üniversitesi’nin antropoloji bölümüne geçti. Bellow romancılık kariyerinden önce geçimini, bir süre gazete ve dergilere kitap eleştirileri yazarak sağladı. İlk romanı <em>Boşlukta Sallanan Adam</em> 1944’te, ikinci romanı <em>Kurban</em> 1947’de yayımlandı. 1948’de aldığı Guggenheim bursuyla iki sene Paris’te ve başka Avrupa şehirlerinde kaldı. Asıl başarı ve ünü, bu iki yıl içinde yazmaya başlayıp 1953’te yayımladığı ve yayımlanır yayımlanmaz Amerikan Ulusal Kitap Ödülü’ne değer bulunan <em>Augie March’ın Maceraları</em> ile elde etti. Ardından 1956’da kısa ama güçlü bir kitap olan dördüncü romanı <em>Günü Yaşa</em>’yı yayımladı. 1959’da, 1960’lardan 2000’lere kadar yazacağı kitapların tema ve yapılarının habercisi olan <em>Yağmur Kral</em>’ı yayımladı. Beş senede yazdığı ve 1964’te yayımladığı en büyük kitabı <em>Herzog</em> ile ikinci defa Ulusal Kitap Ödülü’nü kazandı. Bellow 1970 yılında <em>Bay Sammler’ın Gezegeni</em>’ni yayımladı ve bu kitapla beraber üst üste üç kez Ulusal Kitap Ödülü kazanan ilk Amerikan yazarı oldu. 1975’te Pulitzer Ödülü’nü kazanacak olan <em>Humboldt’un Armağanı</em>’nı yazdı. 1976’da İsveç Akademisi tarafından Nobel Edebiyat Ödülü’ne layık görüldü. Akademi ödül gerekçesinde, Bellow’un “derin bir insanlık kavrayışıyla çağdaş kültürün incelikli bir çözümlemesini eserlerinde birleştirmesine” dikkat çekti. Bellow’un bu tarihten sonra yazdığı kitaplar, sırayla <em>Dean’in Aralığı</em> (1982), <em>Daha Fazla Kalp Kırıklığı Ölümü</em> (1987), <em>Bir Hırsızlık</em> (1989), <em>Belarus Bağlantısı</em> (1989), <em>Beni Hatırlatacak Bir Şey: Üç Hikâye</em> (1991), <em>İşin Aslı</em> (1997), <em>Ravelstein</em> (2000) ve <em>Toplu Hikâyeler</em> (2001)’dir. 20. yüzyılın en büyük romancılarından biri sayılan Saul Bellow, 5 Nisan 2005’te, doksan yaşında Şikago’da hayatını kaybetti.</p>
  </div>
</body>
</html>
