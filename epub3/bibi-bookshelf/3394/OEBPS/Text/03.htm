<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>III</h1>

  <p class="nonindent">Bay Perls’ün uzun silueti beyaz masa örtüleri, züccaciye ve parlayan gümüş takımlarının ortasında, göz alıcı ışıkların arasından, lobinin karanlığına doğru gözden kayboldu. Bastonunu sürte sürte yürüyordu ve Wilhelm’ın onun dertleri hakkında yaptığı tahminlere katmadığı, sakatlar için yapılmış geniş ayakkabısını sürümekteydi. Dr. Adler, Bay Perls hakkında konuşmak istiyordu. “Kendisini yavaş yavaş çökerten kemik hastalığıyla,” dedi, “zavallı bir adam.”</p>

  <p>“Hani şu ilerleyen hastalıklardan biri mi?” dedi Wilhelm.</p>

  <p>“Çok kötü. Sempatimi,” dedi doktor, “gerçek hastalıklara saklamayı öğrendim. Bu Perls tanıdığım herkesten daha çok acınacak biri.”</p>

  <p>Wilhelm bir uyarı aldığının farkındaydı, bu yüzden fikrini açık etmedi. Yedi, yedi. Acele etmedi ama kekleri ve babasının çileklerini, sonra da kalan domuz pastırması parçalarını bitirene dek tabağına yemek koymayı sürdürdü; birkaç fincan kahve içti ve tüm bunları bitirdiğinde, kendini, bir tutukluluk hali içinde, ihtişamla oturur buldu. Bundan sonraki adımda ne yapması gerektiğini bilmiyor gibiydi.</p>

  <p>Bir süre, baba oğul olağandışı bir sessizlik içinde kaldılar. Wilhelm’ın Dr. Adler’ı hoş tutma çabaları tam bir fiyaskoyla sonuçlanmıştı, çünkü yaşlı adamın aklından o sırada şunlar geçiyordu: İyi eğitim aldığını hiç tahmin edemezsin... Bu benim oğlum ne terbiyesiz biri... Görünüşünü niye biraz daha düzeltmeye çalışmıyor? Niye böyle sallanıyor? Ve nasıl da idealist bir hava takınıyor.</p>

  <p>Wilhelm oturuyordu, bir dağ gibi. Babasının düşündüğü kadar pasaklı değildi. Hatta bazı açılardan, belli bir zarafeti bile vardı. Geniş de olsa, dudaklarının ince hatlarında, kaşlarında ve yavaş yavaş eğrilen burnunda bir asalet vardı; sarı saçlarında beyazların yanı sıra, altın ve kestane rengi gölgeler de göze çarpıyordu. Rojax Firması’ndayken, Wilhelm Roxbury’de küçük bir daire tutmuştu, küçük bir veranda ve bahçesi olan geniş bir evde iki oda... Bugünkü gibi bahar sonu havasında, keyif sürdüğü sabahlar, örgüleri arasından güneş ışığının aktığı hasır bir sandalyeye yayılırdı. Güneş, genç gülhatmilerin sümüklüböcekler tarafından açılmış deliklerinin ve çimenlerin izin verdiği ölçüde, küçük çiçeklerin arasından sızardı. Bu huzur (o günlerin de kendi sorunları olduğunu unutuyordu), bu huzur yoktu artık. Wilhelm’a ait olmamalıydı bu, gerçekten de, burada New York’ta yaşlı babasıyla beraber olmak, hayatının gerçek haline daha uygun düşüyordu. Babasının, gerçek hastalıklar için sakladığını söylediği sempatisini kazanma şansı bulunmadığını gayet iyi biliyordu. Üstelik, can sıkıcı sorunları üzerine babasıyla tartışmaya girmeme konusunda kendine öğütlerde bulunmuştu, zira babası, biraz da haklı olarak, rahat bırakılmak istiyordu. Wilhelm’ın bildiği başka bir şey de bunlardan bahsetmeye başladığında kendini daha kötü hissederek sorunları içinde boğuluyor, kendi kendini kapana kıstırıyor oluşuydu. O yüzden, kendini uyardı: “Bırak şunu, ahbap. Durum ancak daha kötüye gidebilir.” Ama, daha derin bir kaynaktan başka telkinler geldi. Sorunlarını onun önünde ortaya dökmezse onları hepten kaybetme riskiyle karşı karşıya gelecekti ki, tecrübeyle sabit, böylesi daha da kötüydü. Ayrıca, babasını, ilerlemiş yaşı nedeniyle suçlayarak bir başarı sağlayamazdı. Hayır. Hayır, yapamazdı. Ben onun oğluyum, diye düşündü. O benim babam. Ben ne kadar oğul isem o da o kadar baba – yaşlı ya da değil. Bunu onaylamış olarak, tam bir sessizlik içinde de olsa, oturmayı sürdürdü ve o otururken masada babası hâlâ yanındaydı.</p>

  <p>“Wilky,” dedi yaşlı adam, “aşağıdaki hamama gittin mi?”</p>

  <p>“Hayır, Baba, daha değil.”</p>

  <p>“Neyse, Gloriana New York’taki en hoş havuzlardan birine sahip. 25 metre, mavi fayanslar. Çok güzel.”</p>

  <p>Wilhelm havuzu görmüştü. İskambile giderken havuzun merdivenlerini geçiyordun. Klorlu suyun ve kapalı mekânın kokusu ona hiç hitap etmemişti.</p>

  <p>“Rus ve Türk hamamlarını, güneş lambalarını ve masajı denemen lazım. Güneş lambaları bana göre değil. Ama masaj çok iyi geliyor; düşününce, aslında su tedavisinden güzeli yok. Sade suyun rahatlatıcı bir etkisi var ve dünyadaki bütün alkol ve uyku haplarından daha yararlı.”</p>

  <p>Wilhelm, babasının yardım ve sempatisinin bu tavsiyeden ileri gitmeyeceğini düşündü.</p>

  <p>“Düşündüm de,” dedi, “su tedavisi deliler için.”</p>

  <p>Doktor bunu oğlunun şakalarından biri olarak aldı ve gülümseyerek, “Yani, bir akıl hastasının aklını yerine getiremez tabii. Ama bende çok işe yarıyor. Masajlarım ve buhar olmadan yaşayamazdım.”</p>

  <p>“Herhalde öyledir. Benim de bir gün denemem gerek. Dün, öğleden sonra, başım çatlayacak gibiydi ve biraz hava almaya çıktım, su deposunun çevresinde biraz gezindim ve oyun alanında oturdum bir süre. İp atlayan ve saklambaç oynayan çocukları görmek beni dinlendiriyor.”</p>

  <p>Doktor onaylayarak, “Evet, şimdi bu, işin ana fikrine daha yakın.”</p>

  <p>“Leylakların sonu,” dedi Wilhelm. “Açılmaları yazın geldiğini gösterir. En azından, kentte bu böyle. Şekercilerin kepenklerini açıp kaldırımda gazoz satmaya başladıkları zaman yani. Ama her ne kadar burada büyümüş de olsam, Baba, şehir yaşamına katlanamıyorum, kır yaşamını özlüyorum. Burası üstüme üstüme geliyor. Sinirlerimi bozuyor. Çok zorlanıyorum çok. Neden daha sakin bir yere çekilmediğini anlamıyorum.</p>

  <p>Doktor masada küçük elini öyle eski ve tipik bir jestle açtı ki, Wilhelm bunu hayatının temellerine yönelen gerçek bir dokunuş gibi algıladı. “Ben bir şehir çocuğuyum, hatırlamalısın bunu,” diye açıkladı Dr. Adler. “Ama şehir sana bu kadar zor geliyorsa, o zaman gitmelisin.”</p>

  <p>“Öyle yapacağım,” dedi Wilhelm, “Doğru bağlantıları kurduğumda. Bu sırada...”</p>

  <p>Babası araya girdi, “Bu sırada, hapları azaltmanı öneririm.”</p>

  <p>“Abartıyorsun, Baba. O kadar da... şeye karşı kendime biraz takviye yapıyorum...” Neredeyse “sefalet” sözcüğünü telaffuz edecekti, ama şikâyet etmeme kararını bozmadı.</p>

  <p>Fakat, doktor, öğüdünün fazla üzerine gitme gafletinde bulundu. Oğluna verebileceği tek şey buydu ve bir kez daha tekrar etti. “Su ve egzersiz.”</p>

  <p>Genç, akıllı, başarılı bir evlat istiyor, diye düşünüyordu Wilhelm, ve “Evet, Baba, böyle tıbbi tavsiyeler verdiğin için teşekkürler, ama buhar beni hasta eden şeyi iyileştiremez,” dedi.</p>

  <p>Doktor, Wilhelm’ın sesinde aniden beliren zayıf gerginliğin, yüzündeki bütün o sarkmanın ve göbeğindeki kemerini zorlayan şişmenin gönderdiği uyarılarla fark edilir bir biçimde geri çekildi.</p>

  <p>“Yeni işler var mı?” diye sordu isteksizce.</p>

  <p>Wilhelm bütün vücuduyla başlangıç niteliğinde büyük bir özet yaptı; nefesini tuttu ve rengi değişti ve gözleri sulandı. “Yeni?” dedi.</p>

  <p>“Sorunlarını çok büyütüyorsun,” dedi doktor. “Bunlar kalıcı hale gelmemeli. Gerçek dertlere yoğunlaş – ölümcül hastalıklar, kazalar.” Yaşlı adamın bütün tavrı şöyle diyordu: Wilky, anlatmaya başlama yine. Dinlemek istemiyorum.</p>

  <p>Wilhelm de kendini dizginlemek için dua ediyordu; kendi zayıflığını biliyor ve buna karşı savaşıyordu. Babasının karakterini de biliyordu. Ve yavaşça konuşmaya başladı: “Ölüm söz konusu olduğunda, mezarın bu tarafındaki herkes ona eşit uzaklıkta. Hayır, sanırım sorunum tam olarak yeni değil. İki oğlan için poliçe primi ödemem gerekiyor. Margaret gönderdi. Her şeyi bana yıkıyor. Annesi ona bir gelir bıraktı. Ortak bir vergi iadesi imzalamayı bile reddediyor. Tıkandım kaldım. Vesaire. Ama bütün hikâyeyi daha önce duydun zaten.”</p>

  <p>“Tabii duydum,” dedi yaşlı adam. “Ona o kadar para vermemeni söyledim sana.”</p>

  <p>Wilhelm tekrar konuşmadan önce dudaklarını sessizce oynattı. İçindeki sıkıntı büyüyordu. “İşte, ama benim çocuklarım, Baba. Benim çocuklarım. Onları seviyorum. Hiçbir şeylerinin eksik kalmasını istemem.”</p>

  <p>Babası yarı sağır bir hayırseverlikle, “Evet, tabii. Ve karın, eminim ki, o poliçeden kâr sağlıyordur.”</p>

  <p>“Bırak sağlasın. Öyle bir paranın kuruşunu elde etmeden ölmeyi tercih ederim zaten.”</p>

  <p>“Ah, evet.” Yaşlı adam iç çekti. Ölümden bahsedilmesinden hoşlanmamıştı. “Kız kardeşin Catherine’in –Philippa– yine peşimde olduğunu söylemiş miydim?”</p>

  <p>“Ne için?”</p>

  <p>“Bir sergi için bir galeri kiralamak istiyor.”</p>

  <p>Wilhelm yüksek adalet duygusuyla, “Eh, o sana kalmış, Baba,” dedi.</p>

  <p>İnce, tüye benzer, eğreltiotu saçlarıyla, yuvarlak kafalı yaşlı adam, “Hayır, Wilky. O tuvallerde hiçbir şey yok. İnanmıyorum; bir ‘kral çıplak’ hikâyesi. İkinci bir çocukluk için çok yaşlı olabilirim ama en azından ilkini arkamda bıraktım. Dört yaşındayken ona mum boya alınca mutlu olurdum. Ama şimdi kırk yaşında bir kadın ve kendi aldanışları içinde yüreklendirilmek için çok yaşlı. Ressam filan değil o.”</p>

  <p>“Ona doğuştan sanatçı diyecek kadar ileri gitmeyeceğim,” dedi Wilhelm, “ama değerli bir şey uğruna çaba gösterdiği için onu suçlayamazsın.”</p>

  <p>“Bırak kocası pohpohlasın onu.”</p>

  <p>Wilhelm kız kardeşine adil davranmak konusunda elinden geleni yapmıştı ve gerçekten de babasını dertleriyle sıkmak istememişti; ama yaşlı adamın sıkı, hayırsever sağırlığı, üzerinde her zamanki etkiyi bırakmıştı. “İş kadınlara ve paraya gelince tamamen bilgisizim. Margaret’ı böyle hareket etmeye iten ne?”</p>

  <p>“Onsuz yapamayacağını gösteriyor,” dedi doktor. “Seni paranın baskısıyla geri getirmeye çalışıyor.”</p>

  <p>“Ama, Baba, beni mahvederken nasıl geri dönmemi bekleyebilir? Hayır, benim de bir onurum var. Anlamadığın nokta şu ki, Margaret beni bitirmeye çalışıyor.”</p>

  <p>Babası gözlerini dikip baktı. Bu ona saçma geliyordu. Wilhelm şöyle düşündü: Bir adamın ayağı bir kere kaymaya başladı mı, aptallık yapayım daha iyi, diye düşünüyor. Gerçek bir aptal olayım. Bundan gurur payı bile çıkarır neredeyse. Ama gurur duyulacak hiçbir şey yok – hey, evlat? Hiçbir şey. Davranışı için babamı suçlamak istemiyorum. Ve gurur duyulacak hiçbir sebep yok.</p>

  <p>“Bunu anlamıyorum. Ama böyle hissediyorsan, neden gidip sorunu onunla kalıcı bir şekilde çözmüyorsun?”</p>

  <p>“Ne demek istiyorsun, Baba?” dedi Wilhelm, şaşırmış bir halde. “Sanırım sana anlattım. Sence sorunu çözmek istemiyor muyum? Dört yıl önce ayrıldığımızda ona her şeyi verdim – eşyalar, mobilyalar, birikimler. İyi niyet göstermeye çalıştım, ama hiçbir işe yaramadı. Köpeğimiz Makas’ı istediğimde, ki birbirimize çok bağlıydık –çocukları bırakmak zaten yeterince zordu– beni kesinlikle geri çevirdi. Hayvan umurunda bile değildi yoksa. Senin köpeği gördüğünü sanmıyorum. Bir Avustralya çoban köpeği. Genelde gözlerinden biri beyazdır ya da beyaza çalar, bu da onlara yanıltıcı bir görünüş verir, ama en nazik köpek cinsidir, yemek ve konuşma konusunda olağandışı bir inceliğe sahiptir. En azından bu köpeğin dostluğuna izin ver. Asla.” Wilhelm çok duygulanmıştı. Mendiliyle bütün yüzünü sildi. Dr. Adler oğlunun kendini duygularına gereğinden fazla kaptırdığını düşünüyordu.</p>

  <p>“Bana ne zaman vurabilirse vuruyor ve sadece bunun için yaşıyormuş gibi görünüyor. Hep daha fazlasını talep ediyor. İki yıl önce üniversiteye dönüp bir diploma daha almak istedi. Yüküm daha da arttı, ama sonrasında o diplomayla daha iyi bir iş bulabileceğinden, bunun akıllıca bir fikir olduğunu düşündüm. Ama hâlâ eskisi kadar çok alıyor benden. Bundan sonra yapmak istediği şey, doktora. Ailesindeki kadınların uzun yaşadığını söylüyor ve bu yüzden de hayatımın sonuna kadar ödeyeceğim de ödeyeceğim.”</p>

  <p>Doktor sabırsız bir şekilde, “Neyse, bunlar ayrıntı; prensip değil. Dışarıda bırakamayacağın ayrıntılar. Köpek! Her türlü alakasız şeyi birbirine karıştırıyorsun. İyi bir avukata git,” dedi.</p>

  <p>“Söyledim ya, Baba. Benim avukatım var, onun da var, ikisi de konuşuyor ve ikisi de bana fatura gönderiyor, kendimi yiyip bitiriyorum. Ah, Baba, Baba, nasıl bir deliğin içindeyim ben!” dedi Wilhelm büyük üzüntü içinde. “Avukatlar –anlıyor musun?– bir anlaşma hazırlıyorlar. Pazartesi tamam diyor, sonra salı günü daha çok para istiyor. Ve her şey yeniden başlıyor.”</p>

  <p>“Onun her zaman garip bir kadın olduğunu düşünmüşümdür,” dedi Dr. Adler. Margaret’i baştan beri sevmeyerek ve evliliği onaylamayarak kendisinden beklenen her şeyi yapmış olduğunu hissediyordu.</p>

  <p>“Garip mi, Baba? Onun nasıl biri olduğunu göstereyim.” Wilhelm kirden kahverengiye dönmüş parmakları ve yenmiş tırnaklarıyla geniş boğazını kavrayıp kendini boğmaya başladı.</p>

  <p>“Ne yapıyorsun?” diye sordu yaşlı adam.</p>

  <p>“Onun bana ne yaptığını gösteriyorum sana.”</p>

  <p>“Dur... Kes şunu!” dedi yaşlı adam ve buyurgan bir biçimde masaya vurdu.</p>

  <p>“Yani, Baba, benden nefret ediyor o. Beni boğduğunu hissediyorum. Nefes alamıyorum. Benim üzerimden, beni öldürmek için kendi durumunu düzeltti. Çok geçmeden, onun yüzünden ya boğulup ya da felç geçirip öleceğim. Nefes alamıyorum ya.”</p>

  <p>“Ellerini boğazından çek, aptal adam,” dedi babası. “Kes şu saçmalığı. Bu büyülere inanmamı bekleme benden.”</p>

  <p>“Böyle adlandırmak istiyorsan, tamam.” Yüzü parladı, soldu, şişti ve nefesi tıkandı.</p>

  <p>“Ama söylüyorum sana, onunla tanıştığım andan itibaren bir köle oldum. Kurtuluş İlanı sadece renkli insanlar içindi. Benim gibi bir koca, demir tasmalı bir köledir. Kiliseler Albany’ye kadar gidip kanunu denetliyor. Boşanma istemiyorlar. Mahkeme diyor ki, ‘Serbest mi olmak istiyorsun. O zaman iki kat çalışman gerek – en az iki kat! Çalış! sersem.’ Ve böylece adamlar birkaç kuruş için birbirini öldürecek hale gelir, onlardan nefret eden karılarından kurtulur fakat şirketlere satılırlar. Şirket adamın o maaşı almak zorunda olduğunu bilir ve bundan sonuna kadar yararlanır. Bana özgür olmaktan bahsetme. Zengin bir adam net bir milyon gelirle özgür olabilir. Fakir bir adam da, ne yaptığını kimse takmadığı için özgür olabilir. Ama benim pozisyonumda birinin ölümüne ter dökmesi gerekir.”</p>

  <p>Babası buna cevap verdi: “Wilky, bu tamamen senin hatan. Buna izin vermek zorunda değilsin.”</p>

  <p>Hitabeti kesilen Wilhelm, bir süre konuşamadan kaldı. Beceriksiz ve sersem bir halde, nefes almaya çalıştı ve babasının yüzüne doğru, zoraki bir çabayla kaşlarını çattı.</p>

  <p>“Sorunlarını anlamıyorum,” dedi yaşlı adam. “Böyle sorunlarım hiç olmadı benim.”</p>

  <p>Şimdi Wilhelm aklını kaybetmişti ve ellerini sallayıp tekrar tekrar, “Ah, Baba, bana bunları satma, satma bunları. Bunları bana satma,” diyordu.</p>

  <p>“Doğru,” dedi babası. “Farklı bir dünyadan geliyorum ben. Annen ve ben bambaşka bir yaşam sürdük.”</p>

  <p>“Ah, Annemle nasıl karşılaştırabilirsin,” dedi Wilhelm. “Annem sana yardımcı olurdu. Sana bir kez olsun zarar verdi mi?”</p>

  <p>“Bir opera gibi devam edip durmaya gerek yok, Wilky,” dedi doktor. “Bu sadece senin bakış açın.”</p>

  <p>“Ne? Gerçek bu,” dedi Wilhelm.</p>

  <p>Yaşlı adam ikna olacak gibi değildi, yuvarlak kafasını sallayıp yaldızlı gömleğinin üzerinde yeleğini aşağı çekti ve konuşmayı, onları duymayan birine, orta yaşlı bir adamla saygıdeğer babası arasında geçen sıradan bir sohbet gibi gösterecek şekilde geriye yaslandı. İri ve pis haliyle Wilhelm, kan çanağına dönmüş, gri gözleri ve aleve benzer şekillerle yukarı bükülmüş, bal rengi saçlarıyla yükseldi ve ileri geri sallandı. Haksızlık onu kızdırmış, yalvaran bir hale sokmuştu. Babasıyla anlaşmak istiyordu ve böylece ona boyun eğmeyi denedi. “Ne Annemle Margaret’ı karşılaştırabilirsin, ne de senle ben karşılaştırılabiliriz, çünkü sen, Baba, bir başarıydın. Ve bir başarı... başarıdır. Ben hiçbir zaman başarı kazanmadım.”</p>

  <p>Doktorun yaşlı yüzü sükunetini kaybetti, sert ve kızgın bir hal aldı. Kırmızı-siyah çizgili gömleğinin altında küçük göğsü hızla kalktı ve “Evet. Çok çalışmak yüzünden. Bencil değildim, tembel değildim. Babam Williamsburg’de kuru gıda satardı. Biz bir hiçtik, anlıyor musun? Şansımı boşa harcayamazdım.” dedi.</p>

  <p>“Tembel olduğumu bir an bile kabul edemem,” dedi Wilhelm. “Kabul etmem gereken bir şey varsa, her şeyin fazla üstüne gittiğimdir. Pek çok hata yaptığımı kabul ediyorum. Senin yaptığın şeyleri yapmamam gerektiğini düşünmem gibi. Kimya okumak. Bu, senin yaptığın bir şeydi. Ailede vardı.”</p>

  <p>Babası devam etti: “Çevremde elli tane kadınla da dolaşmadım ama. Bir Hollywood yıldızı değildim. Küba’ya tatile gidecek vaktim olmadı. Evde oturup çocuklarıma baktım.”</p>

  <p>Ah, diye düşündü Wilhelm, gözleri yukarda. Bir kere, en başta onun yanında yaşamaya niye buraya geldim? New York bir gaz gibi. Renkler geçip gidiyor. Beynim çekiliyor, ne yaptığımı bilmiyorum. Parasını almak istediğimi ya da onu kıskandığımı sanıyor. Ne istediğimi anlamıyor.</p>

  <p>“Baba,” dedi Wilhelm yüksek sesle, “çok haksızlık ediyorsun. Filmlerin yanlış bir adım olduğu doğru. Ama oğullarımı seviyorum. Onları bırakmadım. Margaret’i terk ettim çünkü terk etmem gerekiyordu.”</p>

  <p>“Neden terk etmen gerekiyordu.”</p>

  <p>“Yani...” dedi Wilhelm, kafasındaki pek çok sebebi birkaç kelimeye sığdırmaya çalışarak. “Gerekiyordu işte – öyle gerekiyordu.”</p>

  <p>Babası ani ve şaşırtıcı bir duygusuzlukla, “Yatakta sorunların mı vardı? O zaman biraz katlansan iyi olurdu. Er ya da geç herkesin başına geliyor. Normal insanlar bununla yaşamayı öğreniyor. Geçer gider. Ama sen böyle yapamazdın, o yüzden şimdi de romantik fikirlerinin acısını çekiyorsun. Yeterince açık anlatabildim mi?” dedi.</p>

  <p>Son derece açıktı. Wilhelm bunu farklı taraflardan tekrar tekrar dinliyor gibi görünüyordu, başını farklı yönlere çevirdi, dinledi ve düşündü. Sonunda, “Bu, işin tıbbi yönü olsa gerek. Haklı olabilirsin. Margaret’le yaşayamaz olmuştum sadece. Katlanmak istedim ama hastalanıyordum artık. O bir taraftaydı, ben öteki tarafta. O benim gibi olamazdı, o yüzden ben onun gibi olmaya çalıştım ama yapamadım,” dedi.</p>

  <p>“Sana gitmeni söyleyenin <em>o</em> olmadığından emin misin?” dedi doktor.</p>

  <p>“Keşke öyle olsaydı. Şimdi daha iyi bir pozisyonda olurdum. Hayır, bendim. Terk etmek istemedim, ama kalamıyordum. Birinin ilk adımı atması gerekti. O kişi ben oldum. Şimdi şamar oğlanı olan da yine benim.”</p>

  <p>Doktor, oğlunun yapacağı itirazları önceden bir kenara iterek, “Rojax’taki işini niye kaybettin?” dedi.</p>

  <p>“Kaybetmedim, anlattım sana.”</p>

  <p>“Yalan söylüyorsun. Bağlantıyı kesmiş olamazsın. O paraya acayip ihtiyacın var. Zor duruma düşmüş olmalısın.” Küçük, yaşlı adam lafı dolaştırmadan ve etkileyici bir tonla konuşuyordu. “Konuşmak zorunda olduğuna ve anlatmadan gidemeyeceğine göre, gerçeği söyle. Bir skandal mı yaşandı – bir kadın?”</p>

  <p>Wilhelm şiddetle kendini savundu. “Hayır, Baba, ortada kadın filan yoktu. Nasıl olduğunu anlattım.”</p>

  <p>“O zaman belki de bir erkek,” dedi yaşlı adam kötülük dolu.</p>

  <p>Wilhelm ona hayrete düşmüş halde, kuru dudaklar ve yanan bir solgunlukla baktı. Teni biraz sararmıştı. “Neden söz ettiğinin farkında değilsin herhalde,” diye cevapladı bir süre sonra. “Hayal gücünü bu kadar zorlamamalısın. Burada Broadway’de yaşamaya başladığından beri hayatı, güncel haliyle, anladığını düşünmek zorundasın. Kendi oğlunu biraz daha iyi tanıman gerekirdi. Konuyu kapatalım artık.”</p>

  <p>“Pekâlâ, Wilky, kapatayım konuyu. Ama yine de Roxbury’de birşeyler olmuş olmalı. Asla geri dönmeyeceksin. Delice rakip bir şirketi temsil etmekten bahsediyorsun. Bunu yapmayacaksın. Ününü kirletecek bir şey yaptın sanırım. Ama seni geri isteyen kız arkadaşların oldu, öyle değil mi?”</p>

  <p>“Bölgede yolculuğa çıktığım zamanlar ara sıra bir kızla çıkıyorum,” dedi Wilhelm. “Rahip değilim.”</p>

  <p>“Özel biri yok mu? Ciddi bir ilişkin olmadığından emin misin?”</p>

  <p>Kendini yükten kurtarmaya çalışmıştı ve onun yerine, diye düşündü Wilhelm, anlayış dolu sözlere değer olduğunu kanıtlamak için bir sorgudan geçmesi gerekmişti. Çünkü babası her türlü iğrenç şeyi yaptığına inanıyordu.</p>

  <p>“Roxbury’de birlikte olduğum bir kadın var. Birbirimize âşık olduk ve evlenmeye karar verdik, ama boşanmamı beklemekten yorgun düştü. Margaret bunu anladı. Üstüne üstlük kız Katolikti ve onunla beraber bir rahibe gidip açıklamada bulunmam gerekti.”</p>

  <p>Bu son itiraf Dr. Adler’ın ne ona acımasına, ne sakin, yaşlı kafasını sallamasına ne de yüzünün renginin değişmesine yol açtı.</p>

  <p>“Hayır, hayır, hayır, hayır; tamamen yanlış,” dedi.</p>

  <p>Wilhelm yine tedbirli davrandı. Yaşını hatırla. Artık aynı insan değil. Sorunlara katlanamaz. Öyle boğulmuş ve tıkanmış haldeyim ki, doğru düzgün göremiyorum. Bu bataklıktan sonunda kurtulabilecek ve dengemi yeniden sağlayabilecek miyim? Asla aynı kişi olmuyorsun sonradan. Sorunlar sistemi paslandırıyor.</p>

  <p>“Gerçekten de boşanmak <em>istiyor musun</em>?” dedi yaşlı adam.</p>

  <p>“Ödediğim bedel karşılığı birşeyler elde etmem gerek.”</p>

  <p>“O takdirde,” dedi Dr. Adler, “normal olan hiçbir insan bir kadından gelen bu tip bir davranışa tahammül edemezdi herhalde.”</p>

  <p>“Ah, Baba, Baba!” dedi Wilhelm. “Hep aynı şey oluyor. Bak, beni nasıl da inandırıyorsun. Başta her zaman sorunlarıma yardım edecek gibi yapıyorsun, anlayış gösteriyorsun vesaire. Umutlanıyorum ve sana minnet duymaya başlıyorum. Ama konuşma daha bitmeden, öncesine göre yüz kat daha depresif oluyorum. Niye böyle oluyor? Hiç anlayış göstermiyorsun. Bütün suçu bana yıkmak istiyorsun. Belki bunu yapmakla iyi ediyorsun.” Wilhelm kendini kaybetmeye başlıyordu. “Anlaşılan kendi ölümünden başka düşündüğün bir şey yok. Üzgünüm o zaman. Ama ben de öleceğim. Ve ben senin oğlunum. Bir kere bu benim hatam değil. Bunu yapmanın doğru ve iki taraf için de adil bir yolu olmalı. Ama benim bilmek istediğim şey şu, madem yardım etmeyeceksin, niye umut veriyorsun? Sorunlarım hakkında ne öğrenmek istiyorsun, Baba? Bana yardım etmek zorunda kalmamak için mi tüm sorumluluğu üzerime atıyorsun? Böyle bir oğlun olduğu için seni teselli etmemi mi bekliyorsun?” Wilhelm’ın göğsünün içinde yanlışın sıkıca atılmış bir düğümü vardı, gözleri yaşla doldu ama yaşların akmasına izin vermedi. Her zamanki gibi pejmürde görünüyordu. Sesi kalın ve boğuktu, kekeliyordu ve korkunç duygularını dile getiremiyordu.</p>

  <p>“Senin kendine göre bir amacın var,” dedi doktor, “böyle mantıksız davranırken. Benden ne istiyorsun? Ne bekliyorsun?”</p>

  <p>“Ne mi bekliyorum?” dedi Wilhelm. Bir şeyi düzeltememiş gibi hissediyordu. Köpüklü dalgaların arasında uzaklaşıp giden bir top gibi, Wilhelm kontrolünü kaybetmekteydi. “<em>Yardım</em> bekliyorum!” Sözler ağzından yüksek, vahşi, çılgın bir feryat olarak çıktı ve yaşlı adamı ürküttü. Konuşmayı duyacak mesafede kahvaltı eden iki üç kişi onlara doğru döndü. Wilhelm, ağarmış bal rengi saçları yüzünün genişlemesiyle kabarıp gürleşmiş bir halde, “Ben acı çektiğimde... üzülmüyorsun bile. Çünkü bana en ufak bir şefkat beslemiyorsun ve benimle hiç ilgilenmek istemiyorsun.” dedi.</p>

  <p>“Niye senin davrandığın gibi davranmak zorunda olayım? Hayır, hoşlanmıyorum bundan,” dedi Dr. Adler.</p>

  <p>“Pekâlâ. Kendimi değiştirmemi istiyorsun. Ama diyelim yapabildim – ne olacağım? Ne yapabilirim? Diyelim tüm hayatım boyunca kendim hakkında yanlış fikirlere sahip oldum ve olduğumu düşündüğüm şey olmadım. Birkaç tedbir alacak kadar bile dikkatli değildim, pek çok insandan farklı olarak – bir dağ sıçanının, kendi tünelinden birkaç farklı çıkış yoluna sahip olması gibi. Peki ya şimdi ne yapmalıyım? Yaşamımın yarıdan fazlası geçti. Yarıdan fazlası. Şimdi de gelmiş bana normal bile olmadığımı söylüyorsun.”</p>

  <p>Yaşlı adam da sükunetini kaybetmişti. “Yardım almak konusunda feryat koparıyorsun,” dedi. “Askere gitmen gerektiğini düşündüğünde, Margaret’a her ay çek yolladım. Bir aile reisi olarak bir istisna yapabilirdin. Ama hayır! Savaş sensiz süremezdi ve gittin kendini askere yazdırdın, Pasifik cephesinde emir eri olarak. Senin yaptığını herhangi bir memur yapabilirdi. Bir asker olmaktan daha iyi bir şey bulabilirdin yapacak.”</p>

  <p>Wilhelm ayıya benzer cüssesini sandalyeden hafif kaldırmış, parmakları masayı tutmaktan yayılmış ve beyazlamış halde cevap vermek üzereydi, ama yaşlı adam başlamasına izin vermedi. “O kadar da iyi olmayan evlatlara sahip başka yaşlılar görüyorum, ama yine de onların arkalarında duruyorlar, büyük bir özveriyle onları destekliyorlar. Ama ben bu hatayı yapmayacağım. Öldüğümde – bir, iki yıl sonra hâlâ bu noktada olacağın gerçeği kafana girmiyor. Ama ben bu konuyu düşünüyorum,” dedi.</p>

  <p>Rahat bırakılmak istediğini söylemeye yeltendi. Onun yerine Wilhelm’a iki kişi arasında daha iyi ve işe yarar olanın, daha çok hayran olunanın dünyayı ilk önce terk etmesinin haksız bir şey olduğunu kastettiği izlenimi verdi. Belki de gerçekten bunu kastetmişti – biraz; ama bu, başka şartlarda bu kadar doğrudan bir şekilde ortaya çıkmazdı.</p>

  <p>“Baba,” dedi Wilhelm alışılmadık açıklıkta bir yalvarışla. “Ne hissettiğini bildiğimi anlamıyor musun? Merhamet duyuyorum. Hep yaşamanı istiyorum. Benden çok yaşarsan, benim için hiçbir sakıncası yok.” Babası bu itirafa cevap vermeden bakışını başka yere yöneltirken, Wilhelm birden patladı: “Hayır, ama benden nefret ediyorsun. Param olsaydı etmezdin. Tanrının önünde itiraf etmen lazım. Farkı yaratan para. Öbür türlü iyi bir baba oğul olurduk, ben senin için bir gurur kaynağı olsaydım eğer – böylece bütün otelde benimle övünüp caka satabilirdin. Ama ben doğru bir evlat tipi değilim. Çok yaşlıyım, çok yaşlı ve çok talihsiz.”</p>

  <p>Babası, “Sana hiç para veremem. Bir başlasam sonu gelmez. Sen ve kız kardeşin son kuruşuma kadar alırsınız. Hâlâ hayattayım, ölmedim. Hâlâ buradayım. Hayat daha bitmiş değil. En az sen ve başka insanlar kadar canlıyım. Sırtımda kimseyi istemiyorum. Git buradan! Sana da aynı öğüdü veriyorum, Wilky. Sırtında kimseyi taşıma,” dedi.</p>

  <p>“Paranı kendine sakla,” dedi Wilhelm sefil bir halde. “Sakla ve keyfini sür. İşte mutluluğun sırrı!”</p>
</body>
</html>
