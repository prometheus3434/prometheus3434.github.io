<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.4" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p14"><span class="t2">İSLAMCILIK VE EKONOMİ:</span></p>

  <p class="p15"><span class="t2">HÜR BİR TOPLUM İÇİN POLİTİKA ÖNERİLERİ</span><a id="a3"></a><a href="../Text/notes.html#a12">{<span class="t6">*</span>}</a></p>

  <p>&nbsp;</p>

  <p><span class="t5">Giriş</span></p>

  <p>&nbsp;</p>

  <p>İslâmi köktencilik, İslâmi uyanış, ya da İslâmcılık<span class="t6">1</span> diye bilinen küresel hareketin göze çarpan en büyük başarılarından biri İslâm bankalarının yayılması olmuştur. Faizsiz bankacılık yaptıkları için İslâmi bir kimliğe sahip oldukları iddiasında olan bu bankaların müşterileri giderek artmakta, pek çoğu da bu tür bankacılığın kârlı olabileceğini kanıtlamaktadır.</p>

  <p>İslâm bankacılığının başarıları, İslâm dünyasının lâikleşmesini, modernleşmesini ve ekonomik kalkınmasını savunan pek çok kişiyi telaşlandırmıştır. Kaygı taşıdığını açıkça ifade edenlerden biri, Ocak 1993'de öldürülen, geniş bir okuyucu kitlesine sahip köşe yazarı Uğur Mumcu'ydu.<span class="t6">2</span> Mumcu'ya göre İslâm bankacılığı, İslâmi köktenciliği ilerletmek, Müslümanları gelişen küresel uygarlıktan ayırmak ve Müslüman ulusları Orta Çağ'dan kalma ilkelere dayanan otoriter bir politik birlik içinde toplamak için oynanan çirkin bir oyunun parçasıydı.</p>

  <p>İslâm bankalarının uygulamalarını bilen okuyucular, Mumcu'nun neden telâşlandığını anlamakta güçlük çekecektir. Çünkü İslâm bankaları, her ticari işletme gibi, seçimlerini piyasa baskılarına göre belirlemektedir. İslâmcı düşünürlerin ütopik iddialarına rağmen, İslâm bankalarının uygulamaları, geleneksel bankaların uygulamalarından çok da farklı değildir. Geleneksel bir banka açıkça faiz alırken, bir İslâm bankası yakın oranda "komisyon" almaktadır. İslâm bankacılığını incelemiş olan bir Malezyalı şöyle yazar: "Aradaki tek fark, İslâm bankalarının görevlileri takke giyerken, geleneksel bankalardakilerin papyon takmalarıdır."<span class="t6">3</span></p>

  <p>Ancak, İslâm bankacılığının geleneksel bankacılıktan temelde ayrılmadığı savı, bu yeni hareketin topluma zarar verdiği iddiasıyla çelişmez. İslâm bankalarının öteki bankalar gibi ticaret ve yatınm yapmaları da, tehlikeli politik ve kültürel amaçlara hizmet etmeyecekleri anlamına gelmez. Bu makale, İslâm bankacılığı konusunun ötesine geçerek, İslâm ekonomisi öğretilerinin ve uygulamalarının yayılmasından neden endişe duyulması gerektiğini araştıracaktır. Ancak asıl amacımız, İslâmcılık tartışmasının ortaya çıkardığı sorunlara çözümler önermektir. İslamcılığın yarattığı ve yaratabileceği ekonomik etkileri inceleyecek ve üç öneride bulunacağız.Öncelikle İslâmcı ekonomik gündemin yetersizliklerini belirleyecek, sonra da İslâmcı liderlerin halktan aldıkları desteği abartma eğiliminde olduklarına dikkat çekeceğiz. Son önerimiz, ki Mumcu'nun kaygılarını paylaşan lâiklerin buna karşı çıkması mümkündür, İslâmcıların toplumsal sorunlara ilişkin görüşlerinin ciddiyetle değerlendirilmesi gerektiği yönündedir. İslâmcılaron, sosyoekonomik sorunlar da dahil olmak üzere, yerleşik toplum düzeniyle ilgili şikâyetlerinin pek çoğu, gerçek başarısızlıklardan kaynaklarımaktadır.</p>

  <p>Toplumsal sorunlara çözüm önerileri sunmaya soyunan&nbsp; bir yazarın nasıl bir toplum düşlediğini ortaya koyması gerekir. Dolayısıyla, kendi ideallerime kısaca değinmem yerinde olacaktır. Bence, bir ekonominin temel ilkeleri, bireysel özgürlük ve sınırlı devlet anlayışı olmalıdır. Gerek maddi isteklerimizi gerekse manevi ihtiyaçlarımızın bir çoğunu en iyi karşılayabilecek olan düzen, bireylere kendi beklenti, yetenek ve tercihlerine göre üretmek, tüketmek, pazarlık etmek ve ticaret yapmak konusunda geniş özgürlükler sunan serbest piyasa düzenidir. Serbest bir ekonomide, devletin temel ekonomik rolü mülkiyet haklarını korumaktır.Devlet, ticareti, haberleşmeyi ve yenilikleri yalnızca bariz aksaklıkların giderilmesi için düzenleyecek, kimi bağlamlarda sosyal güvenlik sağlama görevini üstlense bile gelir dağılımını değiştirmeye kalkmayacaktır.<span class="t6">4</span></p>

  <p>&nbsp;</p>

  <p><span class="t5">İslâm bankacılığının toplumsal önemi</span></p>

  <p>İslâm bankacılığı tek başına ele alındığında, serbest piyasa düzeni açısından sorun oluşturmaz. Özel sermayeye dayanan, devletten ayrıcalık görmeyen ve müşterileri geleneksel bankalara geçmekte serbest olan İslâm bankalarının uygulamaları, ekonomik özgürlüklere hiçbir kısıtlama getirmeyecektir. Dahası, en azından bu koşullarda, İslâm bankacılığının başarısı, toplumsal bir ihtiyacı karşıladıklarını gösterir; bu yüzden, tahammül görmeli, yasal güvence altına alınmalı, hatta sevinçle karşılanmalıdır.</p>

  <p>İslâm bankalarının, ideale uygun bir biçimde çalıştıkları ölçüde, kimi tasarrufçuları, özellikle de emeklileri, başkalarının daha kolay taşıyabileceği riskleri taşımaya ittiği iddia edilir. Bu bankaların verdiği ticari ve sınai kredilerin çok iyi bir biçimde izlenilmesi gerektiği de ileri sürülmüştür.<span class="t6">5</span> Bu iddialardaki gerçek payı yadsınamaz. Ancak, yetmiş yaşlarında bir kimse, tasarruflarını değişken getirili bir yatınm hesabına yatırarak riske sokmayı seçiyorsa, yatırımın batması durumunda yatırımcıya yardım eli uzatmak zorunda olmadıkları sürece, üçüncü kişilerin buna karşı çıkmaları gerekmez. Benzer biçimde, eğer özel bir banka sınai kredilerinin getirisini bu kredilerin finanse ettiği projelerin kazancına bağlamayı seçerse, bankanın borçlarını ödemekle yükümlü olmadıkları sürece, üçüncü kişilerin bu durumdan kaygılanması için hiçbir neden bulunmayacaktır.</p>

  <p>Her toplum, üyelerini birçok bağlamda başkalarının savurganlık ya da ahmaklık olarak nitelendireceği kararlar almak konusunda serbest bırakır. Örneğin Amerikalılar, besleyici değerden yoksun, hatta zararlı yiyecekler alma özgürlüğüne sahiptir. Müslümanlara, hatta gayrimüslimlere, İslâmi olduğu söylenen bir öğretiye uygun biçimde yatırım yapma uğruna para kaybetme özgürlüğü tanımak, ilke olarak, Amerikalılara paralarını sağlıksız yiyeceklere harcama özgürlüğü vermekten farklı değildir. İslâm bankaları yetersiz olsa bile, bu durum kimseye onların var olma haklarına karşı çıkma hakkı vermez.</p>

  <p>İslâm bankacılığını tehlikeli bulan gözlemciler, bu tür bankacılık uygulamalarının endişelenmeyi gerektirmediği yolundaki görüşümüze katılacaklardır.<span class="t6">6</span> Bunların pek çoğu, bir takkenin bir papyondan daha tehlikeli olmadığının farkındadır. Öte yandan, söz konusu gözlemciler İslâm bankacılığını güdüleyen tek unsurun, ihmal edilmiş mali bir hizmeti halkın istifadesine sunma aşkı olmadığını söyleyecektir. Geliştirdikleri yazının önde gelen temalarından biri, İslâm bankacılığının yeni bir mali araç olmanın yanında, İslamcılığın göze batan, kârlı ve sembolik olarak da güçlü bir aracı olduğudur. Mumcu, İslâm bankacılığını Atatürk'ün kurduğu lâik ve Batılılaşmış Türkiye Cumhuriyeti'ne yapılan bir saldırı olarak değerlendiriyordu. Aynı şekilde, Mısır'ın İslâmcı yazarları da İslâm bankacılığını, hem İslâmcı eylemlere mali bir kaynak, hem de İslâmcı eylemciler arasında mali ilişkiler kurmaya yarayan bir araç olarak görürler.<span class="t6">7</span></p>

  <p>İslâm bankacılığıyla İslâmcılık arasındaki ilişkinin bir hayal ürünü olmadığı kesindir. İslâm bankalarının kurucuları ve yöneticileri, İslâm'ın Müslümanların hayatında oynadığı rolün güçlendirilmesi için üstlerine düşen görevi, bu şekilde yerine getirdikleri inancındadırlar. Kimileri, yalnızca ekonomik ilişkilerin değil cinsiyet rollerinin, eğitimin, kitle iletişim araçlarının, devletin ve daha bir çok kurumun, kısacası tüm toplumsal düzenin, İslâmi kriterlere göre yeniden yapılanmasını istiyor. Yeni bir model buzdolabı üretimine başlayan ya da işgücünü arttırmaya yeltenen bir beyaz eşya üreticisi, genelde toplumun eğitim sistemini değiştirmeyi, kadın-erkek ilişkilerini yeniden düzenlemeyi ya da ekonomiyi yeniden yapılandırmayı amaçlamaz. Buna karşılık, İslâm bankacıları kendilerini birer kâr arayıcısı olmaktan öte toplumsal yenilenmenin öncüleri olarak görmektedirler. Kendi başlarına bırakılmayı ve özgürce kendi alt-ekonomilerini kurabilmeyi istemenin yanında, seslerini duyurmayı ve çevrelerini etkileyebilmeyi de istemekte, özellikle de, tercih ettikleri mali uygulamaları toplumun diğer kesimlerine de benimsetmeye çalışmaktadırlar. İslâm bankacıları, ekonomiyi, hatta tüm toplumsal düzeni, zararlı lâik etkilerden temizlemeyi amaçlayan bir savaşımın neferleri olduklarını düşünürler.</p>

  <p>"İslâm ekonomisi"<span class="t6">8</span> olarak tanınan geniş yazın, İslâm bankalarının geleneksel şirketlerden farklı olarak, büyük bir toplumsal görev yüklenmiş olduklarını kaydediyor. Bu yazına göre, mevcut kapitalist ve sosyalist ekonomiler adaletsizlik, yolsuzluk, eşitsizlik, yoksulluk ve hoşnutsuzluk yaratmaktadır. Bütün bu problemlerin temel kaynağı da, sıkıntı içindeki borçluları yoksulluğa iten, alacaklıların hiçbir çaba harcamaksızın risksiz kazançlar elde etmelerine izin veren ve toplumsal bağları zayıflatan faiz kurumudur. İslâm ekonomisine göre İslâm bankacılığı, faize alternatif sunarak ekonomiyi daha adaletli ve daha eşitlikçi duruma getirecek, toplumun dokusuna uyduracaktır. Ancak amaç, İslâm bankacılığını yaygınlaştırmanın ötesinde banka sektörünün tümüne İslâmi bir kılık vermektir. Geleneksel bankacılığa karşı yürütülen kimi kampanyalar, en azından "faize dayalı" bankacılığın yasaklanmasını sağlayarak başarıya ulaşmıştır. 1979'da Pakistan'daki bankalar beş yıl içinde faizsiz bankacılığa geçmekle yükümlü tutulmuş, 1992'de de bu uygulamadan muaf tutulan işletmeler Pakistan Şeriat mahkemesi tarafından kanun kapsamına alınmıştır.<span class="t6">9</span> Iran ve Sudan'da da faiz yasakları yürürlüğe girmiştir.<span class="t6">10</span></p>

  <p>Faiz yasağının dini gerekçesi ise, kurumsal çerçeve ve verilen borcun niteliği ne olursa olsun Kur'an'ın faizin her çeşidini yasakladığı iddiasıdır. Aslında Kur'an'ın yasakladığı uygulama <span class="t7">riba</span>'dır. Riba, ödenmeyen borçların katlanarak büyümesine yol açan, eski bir Arap borç verme usulüdür. Her tür faizin riba oluşturduğu görüşü konusunda, sıradan dindarların kuşkuları bir yana, İslâmi âlimler arasında bile hiçbir zaman fikir birliğine varılamamıştır.<span class="t6">11</span> Buna rağmen, kimi İslâm iktisatçıları,<span class="t6">12</span> bu anlaşmazlığı sonuçlandırılmış sayarak faiz yasağının mantığını ve uygulanabilirliğini sorgulayan herkesi sapkın, fırsatçı ya da cahil olarak nitelendiriyorlar. Dahası, İslâm ekonomisinin temel hükümlerine karşı çıkan Müslümanlar da dahil herkesi, hatta gayrimüslimleri, bu yasağa uymaya zorlamakta haklı olduklarını düşünüyorlar.</p>

  <p>İslâm bankacılığının pek çok savunucusu açısından bu tür bankacılığın dini gerekçesi, ekonomik gerekçesinden çok daha önemlidir. Öyle ki kimileri, İslâm bankacılığının yöntemlerini eleştirenlere yanıt olarak İslâm bankalarının ekonomik yararlarının, İslâmi uyanışa yaptıkları katkının yanında ikinci planda kaldığını söylüyorlar. Bu kişilerin en önemli amacı, Müslüman kimliğinin geliştirilmesi, İslâm'ın çağımıza uygunluğunun kanıtlanması ve İslâm dinine yeniden itibar kazandırılmasıdır. İslâm bankacılığı, din ile ekonominin birbirinden soyutlanmasına karşı çıkarak, çağdaş uygarlığın lâikleştirmiş olduğu bir alanda dini otoriteye rol tanımaktadır. Üstelik, İslâmi ekonomik yaşamın özelliklerini vurgulayarak İslâm uygarlığının Batı uygarlığı tarafından yutulmasını önlemeye çabalamaktadır. Pakistan'daki Cemaat-i İslâmi'nin pek çok lideri, İkbal ve Cinnah'ın "ılımlı" İslâm anlayışına alternatif olarak daha katı ve daha zorba bir anlayışı savunmakta ve İslâm bankacılığını kendi anlayışlarını yaymanın bir aracı olarak görmektedirler.<span class="t6">13</span></p>

  <p>&nbsp;</p>

  <p><span class="t5">İslâmi alt-ekonomi</span></p>

  <p>1940'lı yıllarda İslâm ekonomisi ekolünü kuran Pakistanlı düşünür Seyyid Ebu'l-A'la Mevdudi şöyle der: "Gerçek Müslümanlar kişiliklerini ve varlıklarını İslâm diniyle birleştirirler. Dolayısıyla, Müslüman olmalarının dışındaki bütün rolleri ikinci planda kalır. Baba, oğul, karı, koca, iş adamı, mal sahibi, işçi ve işveren olarak Müslümanlıklarının gerektirdiği biçimde yaşarlar."<span class="t6">14</span> Mevdudi'nin izinde yürüyen çağdaş İslâmcılar da İslâm'ın "bir yaşam biçimi", yani kişisel ve toplumsal her bağlamda bir kılavuz ve ilham kaynağı olduğuna inanırlar. Açıkça görüldüğü gibi bu görüş dinin; bilim, hukuk, politika ve ekonomi gibi toplumsal alanlardan ayrılabileceği yolundaki lâik görüşle çatışır.</p>

  <p>İslamcılar, İslâm dininin yalnızca kişisel inançla ilgili olduğu iddiasını çürütmek için bu dinin bir yaşam biçimi olarak da çok kapsamlı olduğunu gösterme ihtiyacı duymuşlardır. İslâm ekonomisi de, Mevdudi ve öteki yazarlar aracılığıyla, işte bu tartışmayı çözüme ulaştırmak için geliştirilen geniş bir felsefi çabanın bileşeni olarak ortaya çıktı.<span class="t6">15</span> Bu yazın hızla büyümekteyken, somut uygulamalar da görülmeye başlandı. 1960'larda İslâm ekonomisinin uygulanırlığını, farklılığını ve hikmetini gösterme çabalarının başlamasını takiben, 1975'te dünyanın ilk İslâm bankası hizmet vermeye başladı.<span class="t6">15</span> İslâm bankacılığı, daha sonra, altmıştan fazla ülkeye yayılarak İslâm ekonomisinin lâik ekonomik sistemlerden daha üstün olduğunu gösterme kampanyasının ana öğesi oldu. İslâm ekonomisi uygulamaları, bankacılığı da kapsayan dört ayrı kategoride incelenebilir.</p>

  <p>İlk kategoride, var olan ekonomik etkinliklere, genellikle yüzeysel bir biçimde İslâmi kimlik verme çabaları yer alır.İslâm bankacılığı işte bu kategoriye girer. Gerçekte, İslâm bankalarının işleyişi geleneksel bankalarınkinden çok da farklı değildir. Kredi verirken onlar da mali kriterleri esas alır, geleneksel bankalar gibi onlar da başka kriterlere pek dikkat etmezler. İslâm ekonomisi, çabuk kazanç elde etmeyi amaçlayan projeler yerine uzun vadeli kalkınma projelerine öncelik vermeyi üstlenmiş olsa da, İslâm bankalarının eğilimi bu yönde değildir. Hizmetlerini dindar Müslümanlarla ya da yalnızca Müslümanlarla sınırlı tutmazlar. Topluma zarar verebilecek projeleri, örneğin çevre kirliliği yaratan fabrikaları desteklememe gibi bir yatkınlıkları bulunmamaktadır. Onları geleneksel bankalardan ayıran en önemli unsur görünüşleridir. İşlemlerini, biçimsel olarak, dini bir kurulun denetimi altında yürütürler. Şubelerinde de İslâm dininin çeşitli simgelerine rastlanır: Duvarlarda Kur'an'dan ayetler, kadın memurlarda türban, erkeklerde sakal, mescit, namaz vakitlerinde işe ara verilmesi vs. Faizi de, çeşitli dini kisveler altında alıp vermektedirler.</p>

  <p>Bu arada, dışarıdan bakıldığında İslâmi olduğu izlenimini veren başka işletmeler de ortaya çıkmıştır. Bugün İslâmi para değerlendirme şirketleri, İslâmi şirketlerin ürünlerini pazarlayan perakende satış merkezleri, İslâmi yatırım şirketleri, hatta İslâmi holdingler var. Nezih Ayubi, bu gibi işletmeleri İslâmi yapan ana öğenin, bu işletmelerin sahiplerinin "beyaz cüppeler giymeye, çember sakallar bırakmaya ve uzun tespihler kullanmaya" başlamaları olduğunu söylüyor.<span class="t6">17</span> Gerçekten de, İslâmi şirketlerle geleneksel şirketler arasındaki farklar önemli sayılmaz. İslâmi şirketler, İslâmi&nbsp; olmadığı düşünülen malları bilinçli olarak pazarlamama eğilimindedirler. İslâmi bir bakkal, domuz eti ya da içki satmaz. İslâmi bir butikte de, diskotek gediklilerinin ihtiyaçlarına cevap verecek mallar bulunmaz. Söz konusu şirketleri diğer şirketlerden ayıran bir başka unsur ise, yaptıkları bağışlarda yatmaktadır. Geleneksel bir şirket, bir sanat gösterisi, bir burs programı ya da bir spor takımı gibi lâik kurumları desteklerken, İslâmi bir şirket, bağışlarını doğrudan İslâmi amaçlara hizmet eden kurumlara yöneltecektir.</p>

  <p>İslâmi şirketlerin çalışanlarına işlerini İslâmi kılan unsurun ne olduğu sorulacak olsa, verdikleri yanıt, faizsiz çalıştıkları temasını vurgulayacaktır. Aslında pek çok İslâmi işletme, genellikle İslâmi bir kılıf altında olsa da, düzenli olarak faize dayalı iş yapmaktadır. İslâmi şirketlerin uygulamalarıyla İslâmi olmayan şirketlerinkiler arasında hiçbir sistematik fark yoktur. İslâmi işletmeler yeterince incelenmemiş olmakla birlikte,<span class="t6">18</span> basit gözlemler, sürekli müşteri olma olasılığı düşük müşterileriyle olan ilişkilerinde pek de dürüst olmadıklarını gösteriyor. İslâm bankalarının vergi kaçakçılığına karşı sıradan şirketlerden daha az eğilimli ya da çalışanlarına karşı daha cömert olduklan da söylenemez. İslâm ekonomisi, çağdaş ekonomide geçerli olan dürüstlük, güvenilirlik ve doğruluk standartlarından bir hayli şikâyetçi olsa da,<span class="t6">19</span> kurulu İslâmi şirketlerin geleneksel şirketlerden gerçek anlamda farklı çalıştıklarını gösteren hiçbir işaret yoktur.</p>

  <p>İlk kategorimizi oluşturan İslâmi ekonomik etkinliklerin zararlı oldukları pek söylenemez. İslâmi bir butik, dans kıyafeti getirip satmayı reddetmekle bir kadının bunu başka bir yerden temin etmesini engellemiş olmuyor. Ne var ki, İslâmcılar, karşı çıktıkları ekonomik seçimleri, bazen güç kullanarak engellemeye çalışıyorlar. Böylesi çabalar ikinci kategorimizi oluşturmaktadır. Bunlar arasında, ahlâksızlığı körükleyeceği düşünülen işletmelere, videoculara, tiyatrolara, kitapçılara, dans kulüplerine, barlara, "çıplak" turistlere hizmet veren otellere ve oruç saatlerinde yemek servisi yapan restoranlara yapılan saldırılar sayılabilir.<span class="t6">20</span> Belirli ekonomik sektörleri yok etmeyi hedefleyen bu saldırılar, ciddi sonuçlar doğurabilmektedir. Mısır'da, turistlere ve turizm kuruluşlarına yönelik saldırılar, ülkenin döviz kazanımmı düşürerek yatırımların önünü kesmiş, büyümeyi yavaşlatmıştır.<span class="t6">21</span> Böylesi saldırılar, İslâmi ekonomik değerleri İslâmi olmayan değerlerden ayırmaya da hizmet ediyor. Dahası, bireysel özgürlük, zenginleşme, misafirperverlik ve ekonomik kalkınma gibi amaçların İslâm'ı koruma ve ilerletme gayelerinin yanında ikinci planda kaldığının herkes tarafından görülmesini sağlıyor.<span class="t6">22</span></p>

  <p>İslâm'ı egemen kılmayı hedefleyen İslamcıların ekonomiye zarar veren eylemleri, ahlâki bakımdan tartışmalı sektörlere karşı yapılan vahşi saldırılarla sınırlı kalmıyor. Çeşitli ülkelerde insanlar, işyerlerinde günde birkaç kez toplu namaza katılmaya ve Ramazan ayında da oruç tutmaya zorlanmaktadır. Bu durum, özellikle Ramazan'ın yaz aylarına geldiği dönemlerde, üretime zarar verebilmektedir. Birçok yerleşim yerinde de, cami ve Kur'an kursu yapımı için kaynak yaratma amacıyla halkın din dışı toplumsal hizmetlere para harcaması kösteklenmektedir. Akademik bir araştırmaya konu olmuş olan bir örnek verelim. Bir Türk mahallesine yeni bir cami dikmek için yer arayan İslâmcılar, mahalledeki tek sağlık merkezinin ortadan kaldırılmasına göz yummuş, üstelik yeni bir sağlık merkezinin kurulabileceği bir yer saptamaya bile gerek duymamışlardır.<span class="t6">23</span> Dini ihtiyaçlara öncelik verilişinin bir başka örneğini de hükümetlerin din eğitimine daha fazla kaynak ayırmalarını sağlamaya yönelik baskılarda görüyoruz. 1976 ile 1984 yılları arasında, İslamcı baskıların etkisiyle Türkiye'deki imam hatip okullarının sayısı 73'den 374'e çıktı. Buna karşın, aynı dönemde lâik liselerin sayısı 927'den 1190'a yükseldi.<span class="t6">24</span></p>

  <p>İslâmcılığı yaymak için geliştirilen ekonomik araçların üçüncü kategorisini özel kuruluşların sağladığı İslâmi sosyal hizmetler oluşturuyor. Bu hizmetler arasında hastaneler, klinikler, yasal yardım kurumları, okullar, üniversite öğrencileri için yurtlar, gençlik merkezleri, yaz kampları ve spor tesisleri yer almaktadır. Özellikle yoksullara sunulan bu hizmetler, İslâmi değerlere bağlı kuruluşların, çeşitli toplumsal sorunlarla devletten daha iyi baş ettiğini göstermektedir. Bu hizmetler aynı zamanda, genelde lâik olarak algılanan hizmetlere dini bir boyut getirerek, İslâm'ın hayatın her alanını ilgilendirdiği iddiasına da güvenilirlik kazandırıyor.</p>

  <p>Mısır'da camiye bağlı klinikler, devletin yetersiz sağlık merkezlerinden genellikle daha verimli biçimde ve çok ucuz fiyatlara sağlık hizmeti veriyorlar. Yoksul bir Mısırlı, röntgen çektirmek için bir devlet hastanesinde üç ay beklemek zorundayken, İslâmi bir klinikte bu işleme ulaşmak genelde çok daha kısa sürüyor.<span class="t6">25</span> Bir örnek daha vermek gerekirse, imkânları kısıtlı binlerce Türk genci, tüm masrafları İslamcı kuruluşlara ait olmak üzere İslâmi yaz kamplarına katılmaktadır.<span class="t6">26</span> Bu kampların programlarında dini eğitim büyük yer tutuyor; dolayısıyla, halkın beğenisini kazanmanın yanında bu kampların İslâmcılık eğitimine katkıda bulundukları söylenebilir.</p>

  <p>Kamp ve hastane gibi hizmetler sunmak oldukça pahalıdır. Buna karşılık, son kategorimize giren ekonomik araçlar, İslâmcılara net mali kazançlar sağlayan hizmetlerden oluşmaktadır. Bu araçların en önemlisi varlık ve gelirden alınan bir dini vergi olan zekâttır. Geleneksel olarak, zekât yoluyla elde edilen kaynakların bir bölümü, fakirlere yardım etmek için, diğer bir bölümü de dini eğitimi ve haccı içeren "övgüye değer etkinlikler"e harcanmaktaydı. Ancak, bugün, içlerinde Pakistan'ın da bulunduğu çeşitli ülkelerde zekât yasal bir yükümlülük olmuş, toplanmasını ve dağıtımını devlet üstlenmiştir. İslâm dünyasının pek çok yerinde ise, zekât yerel dini kurumlar tarafından toplanıp dağıtılır.<span class="t6">27&nbsp;</span> Ne şekilde toplanırsa toplansın bu kaynakların önemli bir bölümü İslâmi etkinliklerin finanse edilmesinde kullanılmaktadır. İslâmcı amaçlar için kullanılan başka bir gelir kaynağı ise kurban derileridir. Türkiye'de bu deriler, Türk Hava Kurumu'na gitmekteydi. Şimdi, bunların büyük bir bölümü lâik bir kuruma bağış yapmanın günah olduğu söylentisini yaymaya başlayan İslâmcı kuruluşlara gidiyor. Yapılan hesaplamalar, İslâmcıların deri toplama işinden geçen yıl elde ettikleri gelirin yaklaşık olarak 90 milyon Amerikan doları olduğunu gösteriyor.<span class="t6">28</span></p>

  <p>İslâmcı kurumların toplam gelirleri bilinmiyor. Bilinen şu ki İslâmcılar, pek çok değişik yoldan gelir elde ediyor; bunların içinde zekât ve kurban derilerinin yanında İslâmi işyerlerinden gelen bağışlar, İslâmcılık sempatizanlarının bağışları ve sempatizan olmadıkları halde gelecekteki çıkarlarını sağlama almak isteyenlerin yaptıkları bağışlar var. Pek çok İslâmcı kuruluşun, yabancı devletlerden de yardım gördükleri yolunda belirtiler vardır. Suudi Arabistan, Libya ve İran'ın da içinde bulunduğu kimi devletler, tüm dünyadaki İslamcı kurumlara yardım ediyor.<span class="t6">29</span> Bu yoldan sağlanan gelirin bir bölümü İslâmi hizmetlerin sağlanması için kullanılırken, geri kalanının büyük bir bölümü de bir dizi politik etkinliğe kaynak oluşturmaktadır. Seçme ve seçilme hakkının bulunduğu Müslüman ülkelerde, İslâmcı partilerin adayları, temel amacı politik olmayanlar da dahil İslâmcı kuruluşlardan düzenli olarak mali yardım almaktadır.</p>

  <p>İslamcıların bütün bu ekonomik etkinlikleri, ekonomik sistemi kökten değiştirmeye başladıklarını göstermez. Söz konusu etkinliklerin işlevi, ya İslamcılığın gelişmesi için kaynak toplamak ya da İslamcılığın büyük toplumsal sorunları çözebileceğini kanıtlamaktır. Sosyalist eğilimi olanlar da dahil bütün İslamcıların köklü değişiklikten söz ettikleri doğrudur. Ancak İslamcıların günümüzdeki ekonomik etkinliklerinin, kurulu ekonomik düzeni temelden sarsmakta olduğu söylenemez.</p>

  <p>İslâm ekonomisinin ekonomik ilişkileri yeniden düzenleme ihtiyacından doğmadığını yinelemekte yarar var. İslâm ekonomisinin kaynağı, İslâm'ın farklılığını, toplumsal önemini ve üstünlüğünü gösterme dürtüsüdür. Bu açıdan bakıldığında, İslâmcıların kendi ekonomik amaçlarını gerçekleştirmekte çok başanlı oldukları görülür. Ekonomiyi temelinden değiştirmek için detaylı, tutarlı ve geniş kapsamlı bir plan geliştirmiş olsalardı, herhalde bu kadar başarılı olamayacaklardı. Çünkü tümüyle belirgin bir plan, zarar görenler olabileceğini gösterecektir. Görünüşe bakılırsa, İslâmi niteliklere sahip bir ekonominin neye benzeyeceğinin bilinmemesi, İslâmcı bir hükümetin iktidara gelmesinin doğuracağı ekonomik sonuçlar konusunda kaygı yaratmamaktadır. Dolayısıyla, İslamcılar geniş bir kitleye seslenme imkânı bulmaktadır. Bu durum, İslâmcılara, İslâm ekonomisinin içeriğini değişen ihtiyaçlara ve koşullara göre değiştirme şansı da veriyor.</p>

  <p><span class="t5">&nbsp;</span></p>

  <p><span class="t5">Domino etkisi</span></p>

  <p>İslamcılığın bir alanda başarılı olması, İslamcıların başka alanlardaki çalışmalarına da güvenilirlik kazandırıyor. Öyleyse İslâm adına gerçekleştirilen ekonomik etkinliklerin önemli bir sonucu, daha büyük İslâmcı amaçlara katkıda bulunmalarıdır. İslamcılığın ekonomik başarıları, İslâmcı eylemcilerin yeni taleplerde bulunmalarına gerekçe oluşturacak, muhaliflerin direncini kıracak ve başka ülkelerdeki İslâmcı hareketleri teşvik edecektir. Dolayısıyla, İslamcılığın ekonomik başarıları bir domino etkisi yaratarak, gerek ekonomi alanında gerekse ekonomi dışı alanlarda başka zaferler kazanılmasını sağlayabilir.</p>

  <p>Öyleyse İslâmcı yazarların ekonominin, aile yapısının, kılık kıyafetin ve eğitimin birbirinden ayrılamayacağını ısrarla savunmalarının tek nedeni, inananların bu alanları birbirinden ayıramayacak olması değildir. Asıl neden, İslamcılığa doğru atılacak her adımın yeni adımlara zemin oluşturacak olmasıdır. İslâmi ticaretin yayılması, kadınları toplum içinde açık saçık giyinmekten alıkoyacak; türbanın yaygınlaşması da, İslâm ekonomisinin daha çok ciddiye alınmasını sağlayacak ve muhalif seslerin kısılmasına yol açacaktır.</p>

  <p>Güç kazanmaya çalışan herhangi bir politik hareket, birbirini tamamlayan iki strateji izleyecektir. Birinci strateji, bu hareketin amaçlarının anlaşılmasını ve kabul edilmesini sağlamak; İkincisi ise şüphecilerle potansiyel muhalifler de dahil olmak üzere her görüşten insana bu amaçları desteklemesi için baskı yapmaktır. İslâmcıların ekonomik etkinlikleri her iki stratejiden de yararlandıklarını gösteriyor. İslâm ekonomisine felsefi bir boyut kazandırılması, yalnızca insanların ikna edilmesine yararken, kazançlı bir İslâm bankası ve iyi yönetilen bir klinik, hem insanların ikna edilmesini hem de politik baskı oluşturulmasını sağlar. Bu tür araçlar, bir yandan İslâm'ın ekonomik adalete ve verimliliğe olumlu katkıda bulunduğunu gösterirken, bir yandan da kamuoyunun İslamcılığın gücünü daha iyi algılamasını sağlayarak İslâmcı fikirlerin desteklenmesi için yapılan baskıyı artırır.</p>

  <p>Bir hareketin gücünün kamuoyunda daha iyi algılanmasını sağlamanın getirdiği bir risk ise, büyük tepkilerle karşılaşma ihtimalidir. Cezayir'de İslâmi Selâmet Cephesi'nin 1991-92 yıllarında yasal seçimlerde elde etmesi beklenilen zafere ordunun verdiği tepki, bu duruma bir örnek oluşturuyor.<span class="t6">30</span> Ancak, belirli şartlar altında kamuoyunun İslâmcılar lehine değişmesi, insanların korkularının niteliğini de değiştirecektir. Şöyle ki, önceden pek de İslamcılık sempatizanı gibi görünmek istemeyenler, şimdi sempatizan olmadıklarının düşünülmesini önlemeye çalışacaklardır. Kamuoyunun dönüşüm geçirmesi, İslâmcılık karşıtlarının direnişini zayıflatabilir, hatta onları susturarak sonunda bütünüyle ezilmelerine yol açabilir. İslâmcı liderler, gizli destekçilerinden ya da muhaliflerinin toplumsal baskılara karşı duyarlılıklarından hiçbir zaman emin olamazlar. Her politik oyuncu gibi onlar da harekete geçmek için en uygun zamanı saptamakta zorlanacaklardır. Ne var ki, onlar da kamuoyunun İslamcılığın gücünü daha iyi algılamasıyla birlikte kendilerine karşı yapılan direnişi kırma şanslarının artabileceğinin bilincindedirler.<span class="t6">31</span></p>

  <p>Bazı yerlerde, İslâmcılık ve özellikle de İslâm ekonomisi, İslâm karşıtı olarak damgalanmaktan korkan kişilerden önemli ölçüde destek almaktadır. Her ne kadar Pakistan Halk Partisi'nin pek çok liderinin İslâm ekonomisi hakkında ciddi şüpheleri olsa da çok azı bunu açığa vurmuştur.Dahası, bu liderler, kendi ekonomik programlarının İslâm'ın ekonomik öğretileriyle tutarlı olduğunu, hatta fikirlerinin İslâm'dan kaynaklarıdığını söyleme ihtiyacı duyuyorlar. Bir zamanlar çağdaş bir toplumun İslâm ilkelerine göre düzenlenmesinin uygulanabilirliğini sorgulayan Zülfikar Ali Butto, 1970'lerin ortalarında, dünya görüşünü aslında İslâm'dan aldığını savunmaya başlamıştır.<span class="t6">32</span> On yıl sonra kızı Benazir Butto, Cemaat-i İslâmi'nin yönettiği hükümeti devirmeye çalıştığı bir dönemde bile faiz üzerindeki yasakları kaldırmaktan kaçınmıştır. Böylesi tutumlar, İslamcılığı destekler görünmek için yapılan toplumsal baskıların hem bir göstergesi hem de kaynağıdır. Benazir Butto'nun bir seçim kampanyasında, kendisini başörtüsüyle Kur'an okurken gösteren bir fotoğraf kullanması, kılık kıyafetle birlikte bütün köktenci amaçların eleştirilere karşı meşruluk ve dokunulmazlık kazanmasına neden oluyor.<span class="t6">33</span> Benzer biçimde, Pakistanlı devlet adamlarının, bürokratların, aydınların ve profesyonellerin İslâm ekonomisinin savları ve uygulamalarına itiraz etmekten çekinmeleri, İslâmcılığın bütün kollarına yaramaktadır.</p>

  <p>Özetlersek, Mumcu'nun, İslâm ekonomisinin ulaşılmak istenen amacın yalnızca bir parçası olduğu iddiasında büyük bir gerçek payı vardır. İslâm ekonomisi, İslâmi toplumsal düzeni, öteki toplumsal düzenlerden ayırmaya, İslamcılığın gücünü kanıtlamaya ve potansiyel muhaliflerin sinmelerini sağlamaya çalışır. Zekât ve İslâm bankaları gibi kurumlar da kendi başlarına birer hedef olmakla birlikte ulaşılmak istenen büyük İslâmcı hedeflerin araçlarıdır, İslâmcı amaçlara karşı çıkan aydınların ve politikacıların İslâm ekonomisine yalnızca tuhaf bir öğreti olarak yaklaşmamakta haklı oldukları ortadadır.</p>

  <p>Bu noktada şu soru akla gelebilir: "Köktenci olmayan politikacılar, İslâm adına yapılan ekonomik etkinliklere nasıl tepki göstermelidir?" Bu soruya yanıt olarak birazdan üç öneri getirilecektir; ama önce iki noktaya daha değinmek yararlı olacaktır. İslamcılığın bazı derin toplumsal sorunlarla uğraştığı ve bu uğraşın her zaman da başarısızlıkla sonuçlanmadığı gösterilecek, sonra da İslâmcılığın dünyadaki diğer köktencilikler gibi, küresel ekonomiye zarar verebileceği teması işlenecektir.</p>

  <p>&nbsp;</p>

  <p><span class="t5">Ekonomik bir araç olarak İslamcılık</span></p>

  <p>İslâm ekonomisinin büyük ölçüde ekonomik olmayan etkenlerden doğduğu düşünülürse, hiçbir temel ekonomik sorunu çözmemiş olmasına şaşırmamak gerekir. Mevdudi'nin temel eserlerinin yayınlanmasından yaklaşık elli yıl sonra elimizde İslâm ekonomisinin, Müslüman ülkelerin ekonomilerini daha eşitlikçi, daha üretken ya da daha yenilikçi kıldığı yolunda hiçbir kanıt yoktur. Öte yandan, İslâmcılığın, İslâm ekonomisinin ilkeleriyle hiç de ilgisi olmayan kimi nedenlerden dolayı, hızlı kentleşmenin yarattığı kimi hoşnutsuzlukların giderilmesine katkıda bulunmuş olduğu söylenebilir.İslâmcılık; Kahire, İstanbul ve Karaşi gibi metropollerin olağanüstü nüfus artışlarıyla başa çıkmalarını kolaylaştırmıştır.</p>

  <p>İslâm dünyası, devletin her kademesinde yolsuzluğun ve iş ilişkilerinde sahtekârlığın hüküm sürdüğü bir ortamda kentleşmektedir. Nüfus patlaması, devlet memurlarının denetlenmesini ve özel anlaşmaların uygulanmasını gün geçtikçe zorlaştırarak her iki sorunun da çözümlenmesini güçleştiriyor.<span class="t6">34</span> Bu şartlar altında, bir iş adamının devlet memurlarına rüşvet vermeden ve mal alıp sattığı kişileri kandırmadan başarılı olması güçtür. Ancak bu durumun gerektirdiği ahlâki tavizler beraberinde suçluluk duygusunu getirmektedir. İslâmcılığm bir işlevi, toplumu işte bu suçluluk duygusundan arındırmaktır. Suçluluk duyan Müslüman iş adamları, İslâmcı etkinliklere katılarak, vicdanlarını temizleme olanağına kavuşmaktadır. Bu iş adamları, tasarruflarını bir İslâm bankasında toplayarak ve İslâmi mağazalardan alışveriş etmeye özen göstererek kendilerini dini bütün bir Müslüman olarak yapabileceklerinin en iyisini yaptıklarına inandırabilmektedir. Benzer biçimde, bir camiye bağış yaparak ya da bir Kur'an kursuna giderek, içinde yaşadıkları kötü koşullara rağmen, toplumun ahlâk bunalımına son vermek yolunda üzerlerine düşeni yaptıkları düşüncesiyle kendilerini avutabiliyorlar. Kendi işlerine İslâmi bir kimlik vermeleri de suçluluk duygularını hafifletmeye yönelik çabalarının bir başka biçimi olarak göze çarpıyor.</p>

  <p>Bu gözlemlerin ışığında, İslâmcı amaçlara hizmet eden ve İslâmi alt ekonomiye katkıda bulunan iş adamlarının yalnızca İslâmcı liderler tarafından kullanılan birer araç olduğunu söylemek, kimi iş adamlarının bu tür eylemleri, toplumsal baskılar altında gerçekleştirdiği doğru olmakla birlikte, gerçeği basite indirgemek olur. İslâmi alt-ekonominin büyümesine katkıda bulunan birçok iş adamı, yaptıkları seçimlerden önemli kişisel çıkarlar elde etmektedir. Kendi açılarından İslâmcılık, yalnızca ayak uydurulması gereken bir toplumsal hareket olmayıp, aynı zamanda duygusal bir destek ve acımasız bir ekonomik kültüre uyum sağlamayı kolaylaştıran bir araçtır.</p>

  <p>Yaygın sahtekârlığın bir başka sonucu ise, güvenilirliği esas alan bir alt-ekonomiye katılmayı avantajlı kılmasıdır.Çünkü teslimatların ve ödemelerin zamanında yapılacağına güvenen iş adamlarının masrafları, dolandırılmamak için sürekli tetikte olmak zorunda olan iş adamlarına göre daha az olur. Gerçekten de, anlaşmaların müzakere edilmesi, tasarlanması, izlenmesi ve uygulanmasına harcadıkları zaman, çaba ve para görece azdır.<span class="t6">35</span> İslâm dünyasının büyük kentlerine yeni gelenler, hemen kan bağına ya da hemşehriliğe dayanan ilişkiler kurabiliyor. Ancak bu tür bağlara dayanan ilişki ağlarının verdiği yarar, genelde uzun zamandır kentte yaşayan insanların kendi ilişki ağlarından elde ettikleri yararın altında kalır; çünkü yeni gelenlerin oluşturduğu ilişki ağları genellikle yoksul, tecrübesiz ve politik açıdan güçsüz insanlardan oluşur. Doğal olarak yeni gelenler, en kazançlı ilişki ağlarına katılmak isterler. Ancak gereken eğilim ve görgüden yoksun olduklarından amacına ulaşabilenlerin sayısı pek azdır. En iyi ilişki ağlarından birine katılmanın alternatifi ise, İslâmi alt-ekonominin bir üyesi olmaktır.Bu alt-ekonominin üyeleri, kendileri gibi, ana-ekonomiye giremeyen, hırslı ama kültürsüz insanlarla iş ilişkileri kurarlar. İslâm'a bağlılıkları, ortak bir özelliğe sahip olmalarını mümkün kılarak birbirlerine güvenmelerini sağlar. Bu yüzden de ürettikleri mal ve hizmetlerin maliyetleri, İslâmi alt-ekonominin dışında kalarak iş yapmak isteyen yeni göçmenlerinkine göre daha ucuz olur.</p>

  <p>İslâmi alt-ekonominin ilişki ağı, özel sektörle sınırlı değildir. İslâm dünyasının her yanında bu ilişkiler, devletin çeşitli kademelerine de uzanır. Devlet sektöründe yüksek konuma gelen İslamcıların özel sektördeki İslâmcıları kayırdıkları ve onlara maddi kazanç sağlayacak kararlar aldıkları bilinmektedir. Bu devlet görevlileri İslâmcı iş adamlarının yasal düzenlemeler konusunda bilgi edinmelerini kolaylaştırdıkları, ayrıca ruhsat almalarını, vergi denetiminden kurtulmalarını ve teftişleri başarıyla geçmelerini sağlayan girişimlerde bulundukları da bir gerçektir.</p>

  <p>Demek ki, dürüstlük standardının düşük olması, bir yandan suçluluk duygusundan kurtulma gereksinimi yaratarak, bir yandan da ekonominin alt kademelerindeki insanların karşılıklı güvene dayanan ilişkiler kurmalarına neden olarak, İslamcılığı iki kanaldan körüklemektedir. İslâm dünyasında dürüstlük standardının düşük olmasının bir nedeni, yasal düzenlemelerin gereğinden çok olması ve toplumun ihtiyaçlarına yeterince cevap verememesidir; çünkü bu durum, her kademedeki memurların rüşvet almalarını kolaylaştırmaktadır.<span class="t6">36</span> Dürüstlük standardını düşüren bir başka neden ise, devletin en önemli görevinde, yani karmaşık, dinamik ve giderek anonimleşen bir ekonominin yasal temellerini oluşturmakta etkisiz olmasıdır. İslâm dünyasının pek çok yerinde devletin yargı sistemi, tüccarların alacaklarını kolayca alabilmesini sağlayamamaktadır. Bu durum da, dolandırılmaktan korkan tüccarları özel ilişkiler ağları kurmaya itmektedir.<span class="t6">37</span> Hızlı kentleşmenin devlet hizmetlerini, dolayısıyla yargı hizmetlerini kopma noktasına getirmesi tüccarların bu gibi ilişki ağları kurmasına özellikle güçlü bir gerekçe oluşturuyor.</p>

  <p>Mısır ve Türkiye gibi yüksek nüfuslu ülkelerde devlet, bir zamanlar iş arayan her lise mezununa iş verebilirken günümüzde iş arayan birçok üniversite mezununu bile açıkta bırakıyor. Kahireli bir üniversite mezunu, düşük ücretli en alt kademedeki bir işe girmek için on yıl beklemek zorunda kalabiliyor. Buna karşın, bugün iş arayan gençlerin beklentileri önceki nesillerin beklentilerini aşıyor. Popülist ideolojiler, eğitim ve kitle iletişim araçları, bireylerin ulaşmayı umdukları yaşam standardını, ulaşabilecekleri yaşam standardının çok üzerine yükseltmiş bulunuyor. Ne var ki, pek çoğunun otuz yaşından önce daimi bir işe girme, ev kiralama ve evlenme imkânı olmuyor. O yaşa gelinceye kadar da cinsel ve duygusal olarak tatmin olamıyor ve gelmek istedikleri yere gelememenin ezikliğini duyuyorlar.</p>

  <p>Çağdaş İslâmcılık, kentli nüfusun marjinal kesimlerindeki bu eziklik duygusunun giderilmesine, sofu bir yaşam tarzını destekleyerek de yardımcı olmaktadır. Bu destek sayesinde yokluk içinde bulunan insanlar, değiştiremedikleri koşullan kabul etme eğilimine girmektedir. Kedi nasıl ulaşamadığı ciğere mundar diyorsa, her iki cins de beklentilerini imkânlarına göre biçimlendirmeyi öğrenmektedir.<span class="t6">38</span> İslâmcılar, müritlerine, evlenmek ve çocuk sahibi olmak için öncelikle kendilerini mali açıdan güvence altına almaları gerekmediğini telkin ediyorlar. İnsanın "iyi bir Müslüman" olarak yaşayabilmesi için illâki güzel kıyafetler giymesi, kendine ait bir evi olması ve modern hayatın kolaylıklarına sahip olması gerekmez. Kaldı ki o gıpta ettikleri zenginler, ahlâksız, İslâmi esaslarla çatışan bir yaşam tarzı sürmektedir. Mısır'ın kimi Müslüman çevrelerinde, evlenecek bir kadın, kocasından, dini bütün olmasından başka bir şey istemez. Dahası, kadın evlenmeyi kabul etmeden ve ailesi kararını onaylamadan önce damadın, genellikle sözlü bir sınavla yeterli dini bilgiye sahip olduğunu kanıtlaması gerekir.<span class="t6">39</span></p>

  <p>Bütün bu saptamalar, İslamcıların başörtüsüyle ilgili saplantılarının, marjinalleşen kentli gençlerin ezikliklerini gidermek için harcadıkları çabaların bir sonucu olduğunu gösteriyor. Çünkü başörtüsü, kadınların değişen modalara ayak uydurma gereksinimlerini azalttığı gibi, modern dünyanın materyalizmine karşı bir başkaldırı anlamına da gelir. Başörtüsünün bir başka işlevi ise, erkekliklerinin, kadınlarını nasıl koruduklarıyla ölçüleceği görüşünü benimsemiş erkeklerin itibarını korumasıdır. Kent hayatı, erkeklerin kadınlarla görüşmesini kolaylaştırmakta, yoksul mahallelerde de, aşırı kalabalık ailelerin mahremiyetini önemli ölçüde tehdit etmektedir. Bu şartlar altında, başörtüsü, kültürel açıdan muhafazakâr genç ya da yaşlı bütün erkeklerin duyarlılıklarını azaltıyor.<span class="t6">40</span></p>

  <p>Başını örten her kadının kentli nüfusun en yoksul kesimlerinden geldiği düşünülmemelidir. Aralarında üst tabakalardan gelen, iyi semtlerde yaşayan ve modaya ayak uydurabilecek mali imkânlara sahip olanlar da vardır. Bu gibilerinin başörtüsü takma nedeni, başörtüsünün politik ve dini bir sembol niteliği taşımasıdır. İslâmi bir moda endüstrisinin ortaya çıkışı, üstelik İslâmi kıyafet modasının sergilendiği defileler düzenlenmesi, bu gözlemi desteklemektedir.<span class="t6">41</span> Zengin İslâmcı kadınların kullandıkları başörtüleri, yoksullarınkine göre daha pahalı olup son modaya uygundur. Öyleyse zengin İslâmcı kadınlar, başörtüsünü çağdaş uygarlığın materyalizmini protesto etmek için değil, dini kimliklerini göstermek ve kadın-erkek ilişkilerinde serbestliğe karşı olduklarını belirtmek için takarlar.</p>

  <p>&nbsp;</p>

  <p><span class="t5">Küresel ekonomiye yönelik tehditler</span></p>

  <p>Kadınların kapanmaya teşvik edilmesi, bütün İslâmcı hareketlerin ortak bir özelliğidir. İslâm bankacılığının desteklenmesi de İslâm ekonomisi kisvesi altında oluşturulan her gündemin standart bir öğesidir. Bu ortak noktalara rağmen, İslâmcıların ekonomik tercihleri arasında önemli farklar vardır. Gerek İslâmi iktisatçılar, gerekse diğer İslâmcılar arasındaki en önemli ayrılık piyasa mekanizması konusundadır. İran'daki monarşiyi yıkan İslâmcı muhalefet, birbirine rakip birçok ekonomik görüşü içinde barındırıyordu.Morteza Motahhari ve Navab-Safavi'nin önderliğindeki ekoller, piyasa ekonomisini savunuyor ve özel sermaye birikimini sağlıklı ekonomik kalkınmanın bir önkoşulu olarak görüyorlardı. Ali Şeriati'nin önderliğindeki rakip bir ekol ise özel mülkiyete karşı çıkıyor ve devletin gelir dağılımını düzenlemek için geniş yetkilerle donatılmasını istiyordu.<span class="t6">42</span> Pakistan'da Mevdudi ve pek çok yandaşı İslâm'ın özel mülkiyete ve piyasa mekanizmasına olumlu baktığını savunuyordu. Buna karşın, Pakistan'ın 1970'lerdeki kimi liderleri, İslâm'ın, planlı ekonomik kalkınmadan ve gelir dağılımının düzenlenmesinden yana olduğunu öne sürmüşlerdir.<span class="t6">43</span></p>

  <p>Şayet çağdaş İslamcılık, piyasa ekonomisinin hem destekçilerini hem de karşıtlarını içinde barındırabiliyorsa, bunun nedeni, İslâm'da, öteki büyük dinlerde olduğu gibi, her iki konumu da destekleyebilecek hükümler bulunmasıdır.<span class="t6">44</span> İslâm'ın temel kaynaklarında piyasa koşullarına saygı gösterilmesi gerektiği yolunda hükümler bulunduğu gibi bu koşulların yönlendirilmesi gerektiğini savunan hükümler de bulunmaktadır; benzer biçimde, yoksulların yararına yapılacak olan müdahaleleri destekleyen hükümler bulunduğu gibi eşitsizliğin sineye çekilmesi gerektiği yolunda hükümler de bulunur. Böylesi zıtlıklar, İslâm'ı ekonomik gündeme yerleştirmek ya da İslâm'dan kaynaklanan ekonomik politikaları ekonomik olmayan amaçlar için kullanmak isteyenlere geniş bir esneklik tanıyor; herhangi bir savın, stratejinin ya da politikanın kutsal kurallara ya da geleneklere dayandırılmasını mümkün kıldığı gibi. Ayrıca, söylemleri kendilerinin çok eski bir öğretiye tümüyle bağlı olduğu izlenimini veren liderlerin, dini otoriteye karşı çıkmadan, pek çok seçenek arasından kendilerine en uygun ekonomik konumu seçebilmelerine olanak veriyor. Bir örnek verecek olursak, söz konusu esneklik sayesinde Ayetullah Humeyni ve yandaşları, günlük hayatta ortaya çıkan sorunlar karşısında İslâmi söylemden hiç ayrılmadan hüküm yürütmüşlerdir. İran teokrasisi, bir yandan zamana ve konuma göre değişmeyen ve tümüyle belirgin bir ekonomik programa derinden bağlı olduğunu iddia ederken, bir yandan da yeni ihtiyaçlara ayak uydurmuş, gerektiğinde toplumsal baskılara boyun eğmiş ve pragmatik reformlar uygulamıştır.<span class="t6">45</span></p>

  <p>Öyleyse çağımızın İslâmcı hareketleri, liberal bir ekonomik program takip etmek için gereken ideolojik kapasiteye ve esnekliğe sahiptirler. Muhalefetteyken liberal olmayan politikaları desteklemiş olsalar bile iktidara geldiklerinde liberal bir tutum izlemeleri mümkündür. Liberal politikalar uygulamaları için ideolojilerinde belirgin değişiklikler yapmaları gerekmez. Ekonomik konuları ikinci plana iterek, özel yatırımı, öz yönetimi, özel mülkiyeti ve serbest ticareti dolaylı biçimde desteklemiş olurlar. Amaçlanmayan liberalizmin bu türü, özellikle liberal olmayan ekonomik amaçların aile, cinsellik, görgü ve eğitime yönelik hedefler tarafından gölgede bırakılması durumunda ortaya çıkar. Yoksulluğun ve sömürünün yok edilmesi, her ne kadar Humeyni'nin devrim öncesi söyleminde önemli yer tuttuysa da, devrimden sonra ekonomik amaçlar, halkın yaşamında İslâm'ın oynadığı rolün güçlendirilmesini sağlamak gibi genel bir amacın yanında, hatta alkol tüketiminin önlenmesi, kadınların başörtüsü takmaya zorlanması, Batı kaynaklı müziğin yasaklanması ve İran'ın İslâm öncesi mirasından koparılması gibi özel amaçların yanında ikinci planda kaldı. Humeyni, ekonomik dönüşümün hızlandırılması yolunda baskılarla karşılaştığında, alaylı bir dille, devrimin karpuz bolluğu yaratmak için yapılmadığını söyledi.<span class="t6">46</span> Somut ekonomik reformlar yapılması yönündeki talepleri ise, ekonomik refah peşinde koşmanın ancak eşeklere yakıştığı gerekçesiyle geri çevirdi.<span class="t6">47</span></p>

  <p>Bunların hiçbiri, piyasanın işleyişini kısıtlayan İslâmi kural ve kanunların, uzun vadede önem taşımayan, yalnızca halkı oyalamaya yarayan araçlar olduğu anlamına gelmez. İslamcılığın liberalizm karşıtlığı içermesi gerekmese de, İslâmda ekonomik özgürlüklerin kısıtlanmasına destek verebilecek öğeler bulunduğu kesindir. Herhangi bir amaçla uluslararası ticareti sınırlamak ya da özel yatırımların niteliğini yönlendirmek isteyen İslâmcı liderler, politikalarına dini gerekçe bulmakta zorlanmayacaklardır. İktidara gelmek için serbest piyasa düzenine karşı çıkan liderlerin, iktidara geldiklerinde güçlendirdikleri grupları kontrol etmekte zorlanabileceğini de belirtmek gerekir.</p>

  <p>Liberal olmayan ekonomik politikalar izleyen ülkeler, bu politikalardan zarar görebilirler. Korumacılık, yerel kaynakların yanlış dağılımına yol açtığı gibi, verimsiz şirketleri dış rekabete kapatır.<span class="t6">48</span> Bir ekonominin evrimini yönlendirmek için alınan kimi tedbirler de, bürokrasinin aşırı ölçüde büyümesine yol açarak bireysel girişimi, refah yaratan ekonomik etkinliklerden refah dağılımını değiştirmeyi hedefleyen politik etkinliklere çevirir.<span class="t6">49</span> Merkezi planlama uygulamış olan ülkelerin korkunç ekonomik başarısızlıkları, içe dönük ve çok müdahaleci kalkınma stratejileri izleyen ülkelerin uğradıkları hüsranlar, böylesi olumsuz sonuçlara kanıt oluşturmaktadır.<span class="t6">50</span> Müdaheleci ekonomik politikaların zararları, elbette ki bunları uygulayan ülkelerle sınırlı kalmaz. Ticari kısıtlamalar, dış ülkelerden daha ucuza alabilecekleri malları kendileri üretmek zorunda kalan diğer ülkelerde de kaynak israfına neden olur. Benzer biçimde, bir ülkede bürokrasinin ekonomiye aşırı biçimde müdahale etmesi, o ülkenin ürünlerini dolaylı ya da dolaysız olarak tüketen herkesin maliyetini yükseltir.</p>

  <p>Yeni bir politik rejimin serbest piyasa karşıtı bir tutum sergilemesi yüzünden oluşan bedeller hemen göze batmayabilir. Bunun bir nedeni, yeni rejimin savunucularının başarısızlıkları başarı gibi gösterme yolunda çaba gösterecek olmalarıdır. Bir başka nedeni ise, sıkıntı ve darlıkların geçici gibi görünebilmesidir. Ancak ödenecek bedelin niteliği anlaşıldığında geri adım atmak kolay olmayacaktır. Çünkü önceden savunduğu ilkeleri sonradan reddeden bir lider, itibar yitirebilir. Ayrıca devlet bürokrasisi ve özel sektörün devlet himayesi altındaki bölümleri, kurulu düzenden çıkar elde etmeye başlamış olacaklardır. Bugün iktidarda olan birçok İranlı devlet adamı, 1978-79 devriminden sonra alınan devletçi ve milliyetçi önlemlerin İran halkına ağır bir yük bindirdiğini kabul ediyor. Buna bağlı olarak da, İran yönetiminin ekonomik kurmayları değişik bir tutum izlemeye başlamışlardır. Daha birkaç yıl önce devletleştirilen sanayiler yeniden özelleştirilirken dış ticareti, dış yatırımı ve yabancı şirketlerle ortak girişimleri teşvik etmek için önlemler alınmakta. Bunlara rağmen İran ekonomisi, devrim sonrasının korumacı ve müdahaleci politikaları yüzünden bugün hâlâ çoklukla devlet güdümünde olup içe dönük konumunu sürdürmektedir.<span class="t6">51</span> İzlenen yoldan dönülmesini yeğleyen liderler, geniş bir liberalizasyona gitmek için İslâmi bir kılıf uydurmakta zorlanmayacak olsalar da günümüzün politik koşullarında akılcı bulmadıkları politikalardan bütünüyle vazgeçmenin olanaksız olduğunu düşünüyorlar.Bu duruma yol açan ilke geçmişe bağlılıktır, ki bunun anlamı bugünkü olanakların geçmişte izlenmiş olan yola bağlı olduğudur. Biri piyasayı destekleyen, ötekisi ise piyasa karşıtı iki toplumu ele alalım: ikinci toplumun liberal politikaları benimsemesi, birincisinin bu politikaları sürdürmesinden daha zor olacaktır.Devlet politikaları, ekonomik performansı etkilerse de tek başına belirleyici değildir; eğitim, kültür, ifade özgürlüğü ve kitle iletişim araçlan da önemli rol oynarlar. İslâmcılar, bu etkenleri genellikle ekonomik olmayan amaçlarla yeniden biçimlendirmeye çalışırlar. Ancak bu bağlamlardaki politik eylemleri, ekonomik değişkenleri de etkileyebilir. Geleneksel hikmet kaynaklarına bütünüyle bağlı, dini öğretilere harfiyen inanan, kimi konulan tartışma dışı bırakan bir kültürün üyeleri, dinamik bir küresel ekonominin zorluklarıyla karşılaşmaya hazırlıksız olacaktır. Böyle bir toplum, risk almak yerine riskten kaçmayı, sınır tanımayan yaratıcılık yerine çekingence taklit yapmayı, yeni tüketim malları üretmek yerine bilinenleri, dolayısıyla da kârlı olduğu belli olanları yeğlerler. Bu yüzden de geniş ifade özgürlüğüne sahip ve araştırmaya açık toplumların bulunduğu bir dünyada İslâmcılarca yönetilen bir toplum ekonomik açıdan geri kalabilir.Ortadoğu'nun on birinci yüzyıldan yirminci yüzyıla dek uzanan ekonomik tutukluğu, yeniliği günah olarak niteleyen ve başarıyı da durağanlıkla ölçen bir düşünce yapısının yerleşmesiyle aynı döneme denk düşmektedir.<span class="t6">52</span> Teknolojik yaratıcılık her zaman, göreli ekonomik başarının temel kaynağı olmuştur; yaratıcı toplumlar ise, çoklukla politik muhalefete hoşgörüyle bakan, geleneksel öğretileri sorgulayan, toplumsal değişime açık toplumlar olmuşlardır.<span class="t6">53</span> Eğer bir toplum ekonomik açıdan zararlı politikalar izlemeye başlarsa öteki toplumlar buna karşı çıkmalı mıdır? O toplumun kötü seçimler yapma hakkına saygılı oldukları sürece eleştirilerini esirgemeleri gerekmez. Bir insanın, kolesterol oranı yüksek yiyecekler yemekte serbest olması örneğinde olduğu gibi, bir toplum da ekonomik büyümesini kısıtlama hakkına sahip olmalıdır. Dahası, bunu herhangi bir amaçla, ister çevreyi korumak, ister politik istikrar sağlamak, ister manevi huzur bulmak amacıyla yapabilmelidir.Öte yandan, bir toplumun ekonomik seçimlerinden rahatsız olan bir kişi, ki bu kişi başka bir toplumun üyesi olabilir, düşüncelerini duyurabilmeli ve başka alternatifler sunabilmelidir. Liberal bakış açısından bakıldığında, bir toplum, ekonomisini verimsizleştirmeyi seçmişse bu kararını engellememiz için hiçbir neden olamaz. Bu ekonominin aksaklıklarından zarar gören insanların düşüncelerini saklamalarına da gerek yoktur.</p>

  <p>İnsanlığın bir bölümünün öteki bir bölümünden önemli ölçüde geride kalması, küresel politik istikrar açısından kötü sonuçlar doğurabilir. Çünkü ekonomik olarak geri kalmış toplumlar, küresel ekonomik sisteme, gelişmiş toplumlara ve hatta kendileri gibi kötü durumda olanlara karşı cephe alacaklardır. Ortaya çıkması olası uluslararası çatışmalar da, küresel ticareti ve sermaye akışını tehdit edebilir.Mülkiyet haklarını tehlikeye düşürebileceği de ortadadır; bir etnik grup ekonomik sorunlarından sorumlu tuttuğu bir başkasının mallarına el koymaya yeltenebilir. Demek ki, İslâmcılar ya da başkaları tarafından kötü yönetilen bir toplum öteki toplumlara da zarar verebilir.</p>

  <p>İslâmcı hareketlerin toplumsal gerilim yaratma ihtiyacı duymalarının tek nedeni ekonomik başarısızlıkları değildir.Çıkabilecek toplumsal ve politik kutuplaşmadan yararlanma umuduyla kimi İslâmcıların, Müslümanlarla gayrimüslimlerin arasında kasıtlı olarak ayırım yaptıkları bilinmektedir. Böylece kışkırtılmış kesimler sonuçta, kendilerini savunmak için örgütlenerek toplum içi anlaşmazlıkları körükleyebilirler. Böylesi bir süreç, Mısır'da ortaya çıkmıştır bile; bu ülkede İslâmcı militanlar, Kıptilerin (Mısır asıllı Hristiyanların) kendilerini savunma amacıyla örgütlenmelerine neden olmuşlardır. Toplum içi çatışmalar, mülkiyet haklarını tehlikeye sokarak, yerel yatırımların önünü keserek ve sermaye kaçışına neden olarak ekonomik büyümeyi yavaşlatabilir. Aksaklıkların giderilememesine neden olan politik koalisyonları yıkmayı başardıkları ölçüde bu çatışmaların uzun vadede kalkınmayı hızlandırması elbette mümkündür.<span class="t6">54</span> Mısır'da artarak süren gruplararası gerilimler, ekonomik devletçilik de dahil olmak üzere toplumsal kontrolün bazı temel öğelerini zayıflatarak zamanla ekonomik özgürlüklerin genişlemesine yol açabilir.</p>

  <p>Öyleyse İslamcılığın küresel ekonomik düzenin geleceği için ne anlama geldiği sorusuna basit bir yanıt verilemez.Her köktenci hareket gibi İslamcılık da ekonomiye zarar verebileceği gibi ekonomik gelişme sağlayan gizli bir etken de olabilir. İslâm ekonomisi adı altında yürütülen kimi girişimlerin, örneğin İslâmi işletmelerin, kimi toplumsal sorunların giderilmesine yardımcı olduklarını da unutmamak gerekir. Peki o zaman liberal bir toplumsal düzeni savunan devlet görevlileri, İslâmcıların ekonomik etkinliklerine ve ekonomik reform çağrılarına nasıl tepki vermelidir? İslamcıların günümüzdeki ekonomik ideallere, yapılara, uygulamalara ve ilişkilere meydan okumaları karşısında, hükümetler, mali yardım kuruluşları, araştırma örgütleri, eğitim kurumları ve medya ne yapmalıdır?</p>

  <p>Bu makalenin kalan bölümlerinde, İslâm ekonomisinin çıkış ve iddialarına üç koldan yaklaşılması gerektiği savunulacaktır. Öncelikle İslâm ekonomisinin aksaklıkları ve yetersizliklerini ele alacağız. Daha sonra, İslamcıların ekonomiye ilişkin önerilerinin İslâmcı liderlerin iddia ettikleri kadar cazip olmadığını göstereceğiz. Son olarak da İslamcılığın gelişmesini körükleyen, giderek de çetinleşen sosyoekonomik sorunlara yaratıcı çözümler sunulması gerektiği temasını işleyeceğiz. Son yaklaşım, İslamcıların kaygılarını, etkinliklerini ve ideallerini anlamak için çaba harcanmasını gerektirir.</p>

  <p>&nbsp;</p>

  <p><span class="t5">İlk yaklaşım: İslâm ekonomisinin</span></p>

  <p><span class="t5">yetersizliklerinin ortaya konulması</span></p>

  <p>İslâm ekonomisi hareketine verilebilecek ilk yanıt, İslâmi ilkelere göre yeniden yapılandırılan ekonomilerin yarattığı ve yaratabileceği sorunlar konusunda toplumu bilgilendirmektir. Yalnızca kültürlü entelektüellere yönelik akademik çalışmalardan söz etmiyorum. Her seviyede yazıya, hatta İslâmcı hareketlerin temelini oluşturan gruplar içinde yankı uyandıracak çalışmalara ihtiyaç vardır. Bütün tutarsızlık ve çarpıtmalarına rağmen İslâmcı eserler, lâik yazında görülmeyen bir duygusal çekiciliğe sahiptir. Dolayısıyla bu eserler, çok sayıda insanda ilgi uyandırmaktadır. İslâm ekonomisinin anti-tezlerinin de yaygınlaşması gerekir. Özellikle İslamcıların iktidara gelmeye yakın oldukları ya da çoktan kontrolü ele geçirdikleri yerlerde bulunan İslamcılık karşıtlarının seslerini duyurmaları gerekir. Onlara dışarıdan da destek verilebilir, ama yerel katılım olmazsa yabancı muhalifler kültürel önyargılarının esiri olmakla ya da başkalarının iç işlerine karışmakla suçlanabilecektir.</p>

  <p>Modern bilimin ana kaynağı Avrupa uygarlığı olduğundan Batılılar, Batı dışındaki bir toplumsal hareketi eleştirdiklerinde kendilerini bilgiçlik taslamak suçlamasına açmış olurlar. Bu nedenle İslâm ekonomisini değerlendirirken diğer ekonomik yaklaşımların da zayıf yönlerine değinmek gerekir. Eğer İslâm bankacılığına yönelik eleştiriler, İslâm düşmanlığıyla karıştırılırsa, araştırma ve tartışma yoluyla çözülebilecek sorunlar, kültürel çatışma yaratarak İslamcıların konumlarını daha da sertleştirmesine neden olabilir.İslâm ekonomisine kültürel önyargılarla yaklaşıldığı iddialarına karşı alınabilecek bir başka önlem ise, diğer dinler adına gerçekleştirilen tehlikeli politikalara da aynı eleştirileri getirmektir. "Hristiyan ekonomisi" olarak bilinen Amerikan öğretisi, korumacı, piyasa karşıtı bir tutumu içinde barındırmaktadır.<span class="t6">55</span> İslâm ekonomisine yöneltilen eleştirilerin güvenilirliğini sağlamak için bu harekete, İslamcılık hareketi içindeki müdaheleci eğilimlere davranıldığından farklı davranılmaması gerekir. Tarafsız olmaya çalışmakla taraflılık şüphelerinin her zaman önlenemediği ortadadır.Köktenciler, kendileriyle, Allahsız, ahlâksız, cahil, yabancı olarak nitelendirdikleri gruplar arasında derin farklar olduğu görüntüsünü yaymak, hatta güçlendirmek eğilimindedirler. Eleştirileri etkisiz bırakmak için başvurdukları yaygın bir yöntem ise, pek çok lâik lider tarafından da kullanılan, eleştirenleri karalama taktiğidir.</p>

  <p>Kamuoyuna verilecek bilginin ayrıntılarına gelinecek olursa, İran'daki İslâm yönetiminin ilk yıllarında İslâm adına uygulanan milliyetçi ve korumacı politikaların yarattığı sorunlar açıklanmalıdır. İslâm bankalarının, faiz yasağından kaçınmak için başvurdukları hileler ve yoksulluğu giderme aracı olarak görülen zekât sisteminin yetersizlikleri konusunda halkın bilinçlendirilmesi gerekir. İslamcı yanlılarını kayıran kurumların kaynak dağıtırken izledikleri yolun hiç de eşitlikçi olmadığı ortaya konulmalıdır. İran ve Pakistan gibi İslâmi ekonomik reformlar uygulamış olan ülkelerin ekonomik durumunun da hiç iç açıcı olmadığı gösterilmelidir. Son olarak, İslâm ekonomisinin ciddi bir toplumsal krize tepki olarak doğduğunun bilincinde olan kesimlere, bu doktrinin hiç bir derin soruna kapsamlı bir çözüm getirmediği anlatılmalıdır.</p>

  <p>İslâmi ekonomik yaşam kavramını, ne Mevdudi ne de ondan sonra gelen İslâmcı yazarlar açıklayamadı. Kur'an-ı Kerim de bu konuya açıklama getirmiyor. Zaten Kur'an'ı bir politik ekonomi çalışması ya da ekonomik yönetim konusunda bir el kitabı olarak görmemek gerekir. Kur'an'ın içindeki binlerce ayetin yalnızca üç yüzde biri ekonomiye ilişkin hükümler içerir. Bu ayetler de ekonomik programlarını bunlara dayandırmak isteyen kişilere önemli ölçüde esneklik tanır. İslâm mezheplerinin pek çok ekonomik konuda birbirlerinden ayrılması bundandır. Benzer biçimde, çağdaş İslâmcı yazarların otorite saydıkları büyük Müslüman düşünürlerin de ekonomik konularda birbirlerine ters düşmeleri bir ölçüde Kur'an'daki belirsizliklere bağlanabilir.<span class="t6">56</span> Bütün bunlardan çıkarılacak en önemli sonuç ise şudur: Ekonomik açıdan zararlı olanlar da dahil olmak üzere pek çok değişik ekonomik programa İslâmi bir kılıf uydurulabilir.</p>

  <p>İslâmi ekonomik programların mantıksız unsurlarının açıklanması yolundaki önerimiz, dine ya da İslâm'a özel bir muamele yapılması isteğiyle karıştırılmamalıdır. Burada, din adına geliştirilen ekonomik programların lâik programlarla aynı biçimde ele alınıp değerlendirilmesi önerilmektedir. İslâm ekonomisi, çözümleme ve eleştirilerden muaf tutulursa asıl o zaman ona ayrıcalık tanınmış olur. Bir işçi sendikası ya da bir ticaret odası, rekabet karşıtı bir düzenleme talep ettiğinde buna pek çok tepki gelir. Köşe yazarları istenen düzenlemelerin zararlarına değinerek alternatifler önerirler. Daha ağırlıklı bir örnek verecek olursak, kuruluşundan birkaç yıl sonra Sovyetler Birliği, ekonomisini devlet güdümüne sokup piyasa mekanizmasına alternatif olarak merkezi planlamaya geçtiğinde, bu değişimi desteklemek için başlatılan piyasa karşıtı kampanya, çok geçmeden aydınlardan tepki gördü. Ludwig von Mises ve Friedrich Hayek gibi bilim adamları merkezi planlamanın yürüyemeyeceğini savundular. Bu bilim adamları, ne kadar güçlü olursa olsun hiçbir devlet kurumunun, hukukun üstünlüğü ilkesi altında işleyen piyasalar kadar etkili bir biçimde bilgi yayamayacağını ve bireysel eylemler arasında koordinasyon sağlayamayacağını anlattılar. Planlama karşıtı yazın, uzun yıllar boyuncu "gerici" olduğu gerekçesiyle göz ardı edildiyse de Sovyet ekonomik sistemine olan güveni sarsarak komünizmin yıkılmasına zemin hazırladığı kesindir.</p>

  <p>Öyleyse ilk önerimiz, İslâmcıların ekonomik programlarını herhangi bir ekonomik programa yaklaştığımız biçimde eleştirel bir tutumla incelemektir.1990'ların ortalarında lâik aydınların İslâmi programların içeriğine çok az ilgi gösterdiklerini hemen belirtelim.Bu durumun bir nedeni, sosyal bilimlerin bölünmüş olmasında yatıyor. Çoğu iktisatçı, dini, profesyonel alanlarının dışında tutarken, pek az bölge ya da din uzmanı ekonomi bilmektedir. İslâm ekonomisinin az incelenmiş olmasının başka bir nedeni ise, sunduğu basit reçeteleri çeşitli gözlemcilerin hafife almasıdır.Bir üçüncü neden de, en azından İslamcıların şiddete başvurdukları ülkelerde, İslâmi programların yetersizliklerinin bilincinde olan düşünürlerin fikirlerini kamuoyuna duyurmaktan çekinmeleridir. Uğur Mumcu ve Mısırlı Faraj Foda gibi düşünürlerin öldürülmesi, pek çok Müslüman aydını, İslamcılığın amaçları ve etkinlikleri konusundaki düşüncelerini saklı tutmaya sevk etmiştir.<span class="t6">57</span></p>

  <p>&nbsp;</p>

  <p><span class="t5">İslâm ekonomisine ikinci bir yaklaşım:</span></p>

  <p><span class="t5">İslamcı muhalefetin sınırlarının belirlenmesi</span></p>

  <p>İslamcılığın ekonomik zararlarını hafifletmek için alınabilecek ikinci bir önlem, sessiz bir çoğunluğun temsilcileri oldukları iddiasındaki İslamcıların bu çabalarını sorgulamaktır. İslamcıların, lâik baskılar yüzünden susturulmuş bir toplumun gerçek sesini yansıttıkları görüşü, gerçekte çok abartılı bir iddiadır.</p>

  <p>Hem İslâm bankalarının hem de geleneksel bankaların bulunduğu ülkelerde, İslâm bankalarında açılan hesaplar, Müslümanlara ait bütün hesapların yüzde yirmisini bile bulmamaktadır; bu oran, Müslümanların çoğunlukta bulunduğu bazı ülkelerde yüzde birde kalmaktadır.<span class="t6">58</span> Dahası, İslâmi finans kurumlarının müşterileri, en küçük bir batma tehlikesi belirdiğinde hesaplarını kapatma eğilimindedirler.<span class="t6">59</span> Dolayısıyla faizsiz bankacılık ilkesinin geniş kabul görüp görmediği açık değildir. Ayrıca bu ilkeyi benimseyenlerin, İslâm'ın faiz karşıtı hükümlerinin kendilerini bağladığına inandıkları da belirsizdir. İslâmcı bir iktisatçı, bu gözlemler karşısında "gerçek" İslâm bankalarının örtülü faiz alıp veren "sözde" İslâm bankalarından daha çok rağbet göreceğini belirtecektir. Bu iddia mantığa uygundur, ama eğer bugüne kadar kurulmuş yüzlerce İslâm bankasından hiçbiri "gerçek" İslâm bankası değilse bunun nedenini soruşturmak gerekir. Bir neden, faizin gerçekten haram olduğunu düşünen Müslümanların, faiz karşıtı kampanyaları destekleyenlerden az olmasıdır. Bir başka neden ise, faizden rahatsız olan birçok Müslümanın, mali çıkarlarını düşünerek vicdanının sesine kulak asmamasıdır.</p>

  <p>İslâmi alt-ekonomiye katılan insanların çoğunun İslâmi sembolizmi, ekonomik bir araç olarak kullandıklarını yeniden vurgulamakta yarar var. Tasarrufunu bir İslâm bankasına yatıran ya da İslâmi bir bakkal işleten her Mısırlı, inanmış bir İslâmcı değildir. İslâmcı olarak geçinen pek çok Müslüman, İslâm tarihi, felsefesi ve kurumlarıyla ilgili hemen hiçbir şey bilmediği gibi farklı bir İslâmi toplumsal sistem kurmayı da amaçlamaz; birçoğu, birer Batılı gibi yaşamaya çalışmaktadır. Ayrıca İslâm'ı iyi tanıyan Müslümanların hepsi de onun kızgın, otoriter ve katı yönlerini yansıtmaz. Kimileri, tam tersine, İslâm'ın yumuşak, hoşgörülü, pragmatik yönlerini benimsemiş olup, bu dinin çeşitli yorumları olabileceğini kabullenmekte ve inanmayanların haklarına saygı göstermeye hazır bulunmaktadır.<span class="t6">60</span></p>

  <p>Türkiye'nin önde gelen İslâmcı şairlerinden İsmet Özel, Türklerin çok küçük bir bölümünün İslâmi bir toplumsal düzen istediğini belirtir. Ona göre, Türkiye'deki Müslümanların yalnızca yüzde altısı gerçekten dindardır; daha fazla görünmelerinin nedeni, bu grubun toplumsal ve politik ağırlığının, nüfus içindeki payına göre çok fazla olmasıdır.<span class="t6">61</span> Öte yandan, İslâm'ın ekonomik rolü konusundaki güncel İslâmcı görüşlere katılmayan İslâmcı yazarlar da vardır. Günümüzdeki İslâm bankalarının İslâm'ın özüyle bir ilişkisi olmadığına inanan bu yazarlar, kimi faiz türlerinin ahlâki sorun yaratmadığını ve faiz yasağı uygulanmasının Müslümanlarca yönetilen şirketleri dünya pazarlarında zayıflatacağını söylüyorlar.<span class="t6">62</span> Faiz yasağını savunanların gerçekçi olmadıklarına da değinen bu yazarlar, İslâmi bir rejimin, kaba güç kullanmadan böyle bir yasağı uygulayamayacağını sözlerine ekliyorlar.</p>

  <p>İslâmcı önerilerin popülerliğine ilişkin iddialardaki gerçek payı, gizli oy yöntemiyle yapılan seçimler yoluyla ya da kimliklerin açıklanmadığı anketler yapılarak saptanabilir.Çünkü bireyler, tercihlerini başkalarının öğrenmeyeceği durumlarda, bunları açığa vurduklarında karşılaştıkları toplumsal baskılarla karşılaşmazlar. Bildiğimiz kadarıyla, İslâm ekonomisinin gerçek popülerliğine ilişkin hiçbir sistematik anket yapılmamıştır. Buna karşın, nüfusun çoğunluğunu Müslümanların oluşturduğu kimi ülkelerde seçmenlere, İslamcı partileri gizlice destekleme olanağı tanıyan seçimler yapıldığı bilinmektedir. Bu tür seçimlerin pek çoğunda İslamcılar, kamusal söylem üzerindeki tesirlerine dayalı tahminlerin çok altında oy almışlardır. Bangladeş'te üniversite kampüsleri genellikle İslâmcıların denetimi altındadır ki bunun en önemli nedeni İslâmcılığa şüpheyle yaklaşan öğrencilerin düşüncelerini açıklamaktan çekinmeleridir. Ama bu ülkenin Cemaat-ı İslâmi Partisi, ulusal seçimlerde hiçbir zaman başarılı olamamış, 1991 seçimlerinde aldığı oy, yüzde altıyı aşmamıştır.<span class="t6">63</span> Pakistan'da da böylesi bir çelişki söz konusudur. Pakistan'ın Cemaat-i İslâmi Partisi, ulusal seçimlerde hep hüsrana uğramakta, çıkarttığı adaylar İslâmcı olmadığı söylenen, hatta İslâm karşıtı olarak damgalanan adaylara yenilmektedir. Politikaya adımını attığı günden beri Cemaat-i İslâmi'den tepki gören Benazir Butto'nun, seçmenlerden aldığı destek çoğu İslâmcı politikacının desteğinin kat kat üstündedir.<span class="t6">64</span> Türkiye'nin önde gelen İslâmcı partisi olan Refah Partisi'nin 1995 genel seçimlerinden birinci parti olarak çıktığı doğrudur. Ancak Refah'ın tüm oyların yalnızca beşte birini aldığı göz ardı edilmemelidir; sandıklardan çıkan oyların beşte dördü, lâik ilkelere az ya da çok bağlı olan öteki partilere gitmiştir.</p>

  <p>Toplumsal baskıların her zaman İslâmcıların işine yaradığı söylenemez. Haziran 1990'da Cezayir'de yapılan seçimlerden hemen önce neredeyse her gözlemci, İslâmi Selâmet Cephesi'nin belirgin bir oy kaybına uğrayacağını belirtiyordu. Cephe'nin seçimi büyük bir oy farkıyla kazanması, hükümetin misilleme yapmasından korkan pek çok ISC sempatizanının gerçek eğilimini sakladığını gösteriyor.<span class="t6">65</span> Öyleyse Müslümanlarca dile getirilen tercihlerin, İslâmcılığa duyulan sempatiyi abartmadığı, tersine bu sempatinin boyutunu sakladığı durumlar da vardır. Zaten savımız, yalnızca İslamcıların sindirilmiş bir çoğunluk oluşturdukları iddialarının sorgulanması gerektiğidir.</p>

  <p>Lâik aydınların kimi kesimleri, İslamcıların iddialarına önyargıyla yaklaşırlar. Örneğin pek çok iktisatçı, her dindar Müslümanın faizden rahatsız olduğu varsayımına karşı çıkmaktadır. Söz konusu karşıtlığın bir nedeni, iktisat biliminin genellikle temel ekonomik dürtülerin ve anlayışların toplumlar arasında sistematik farklar göstermediği görüşüne bağlı kalmasıdır. Aydınların içindeki başka kesimler ise; değerler, amaçlar ve tutumların ulustan ulusa fark gösterebileceği iddialarını ciddiye alma eğilimindedirler. Buna da örnek olarak, bireyler arasındaki benzerlikler yerine farklılıkları saptamak, incelemek ve vurgulamak gerektiği yönünde koşullandırılmış olan antropologları ve bölge uzmanlarını ele alalım. Bu koşullandırma yüzünden, pek çoğu, Müslümanların sabit faiz almayı reddetmeye ve değişken kazanç elde etmeye gayrimüslimlerden daha yatkın oldukları iddiasını kabul ederler. Üstelik bu iddiaya kendileri inanmasa da, meslektaşları tarafından başka kültürlere önyargılı davranmak suçlamasına maruz kalmamak için, ona itiraz etmekten kaçınırlar. Aslında faiz, her devirde, İslâm dünyasını oluşturan ekonomilerin ayrılmaz bir öğesi o lmuştur.<span class="t6">66</span> İslâm bankacılığı, içinde bulunduğumuz çağda yaratılmış bir kurumdur. 1970'li yıllardan önce, buna benzer bir kurum yoktu. Dolayısıyla, İslâm'ın farklı bir bankacılık anlayışı getirdiği görüşünü savunan akademisyenler, istemeyerek de olsa, bir mitin yaratılmasını desteklemiş olurlar. Söz konusu akademisyenler, hayal ettileri kültürel farklılıklara saygı gösterilmesini savunmakla, yok olmaya yüz tutmuş yerel bir uygulamayı savundukları iddiasındaki İslâmcılara duyulan güvenin pekişmesine katkıda bulunuyorlar.</p>

  <p>İslamcıların inandırıcılığını arttıran başka bir etken ise, Batı'nın bir zamanlar çok güçlü olan öz güvenini yitirmekte olmasıdır. Bu güven kaybının bir göstergesi, Amerika Birleşik Devletleri'nde, insan ve toplum bilimlerinde öteden beri uygulanmakta olan liberal eğitim sistemine karşı çıkılmaya başlanmış olmasıdır; bazı grupların başarısızlıklarından bu eğitim programı sorumlu tutulmaktadır.<span class="t6">67</span> Bunun başka bir göstergesi ise, Kristof Kolomb'un Amerika'yı keşfinin beş yüzüncü yılında ortaya çıkan yoğun öz eleştiri hareketidir ki bu hareket yüzyıl önce yapılan kutlamalarla tezat oluşturmaktadır. Yararları ne olursa olsun; Batı kültürünün ırkçılığı, cinsiyet ayırımcılığını, zorbalığı ve adaletsizliği körükleyen bir kültür olduğu yolundaki kampanyalar Batı'nın kendi kültürüne olan güvenini sarsmaktadır. Dahası, bunun sonucunda ortaya çıkan kuşkuculuk eğilimi, lâik Müslümanların Batılılaşmayı savunmasını zorlaştırmaktadır. Bu eğilim, ayrıca, İslâmcıların Batılılaşmayı tehlikeli bir olgu olarak nitelemesine gerekçe oluşturmaktadır.</p>

  <p>İslamcılığa ya da öteki köktenciliklere yarayabilir korkusuyla Batılıların öz eleştiriden vazgeçmeleri gerektiğini önerecek değiliz. Savımız, İslâmcıların imajlarını istedikleri gibi çizmelerini engellememiz gerektiği anlamına da gelmiyor.Coca-Cola'nın yönlendirici reklâm yapmasını nasıl hoşgörüyle karşılıyorsak, İslâmcılara da kendi reklâmlarını yapma özgürlüğü tanınmalıdır. Ancak, İslâmcıların savundukları abartılı iddialara kanmamak ve devlet politikalarını bunlara dayandırmaktan kaçınmak gerekir. Bu, hiç de önemsiz bir nokta değildir. Kimi ülkelerde İslâmcı olmayan rejimler, İslamcılığın geniş halk yığınlarının desteğini sağlamış olduğu gerekçesiyle İslamcılara sürekli ödün veriyorlar. Örneğin, Mısır hükümeti, devlet televizyonunda dini programlara gittikçe daha çok zaman ayırmakta ve kimi politik konularda din adamlarının onayını almaya özen göstermektedir. Böylesi ödünler, kısa görüşlü politikaların ürünüdür; her biri, İslamcılığın güçlendiği imajının yayılmasına, İslamcı olmayanların düşüncelerini ifade etmekten çekinmelerine ve İslamcı muhalefetin daha da cesaretlenmesine neden oluyor.</p>

  <p>&nbsp;</p>

  <p><span class="t5">İslâm ekonomisine üçüncü bir yaklaşım:</span></p>

  <p><span class="t5">Dikkatle dinlemek</span></p>

  <p>Bu noktaya kadar hep İslamcıların iddialarına karşı çıkılmasını önerdik.İlk önerimiz, İslâmcıların yerleşik sosyoekonomik yapılara itiraz etme nedenlerini, İkincisi ise, halktan aldıkları desteğe ilişkin iddialarını sorgulamayı amaçlamıştı. Bunların tersine, son önerimiz, bir uzlaşma zemini bulmayı amaçlamaktadır. İslamcıların kurulu toplum düzeniyle ilgili şikâyetlerinden kimilerinin bu düzenin gerçek kusurlarından kaynaklarıdığını göz önünde bulundurarak, bu kez de onların dikkatle dinlenmesini önereceğiz. Lâik rejimler, kendilerine yönelen mantıksız tepkilere karşı çıkmakta haklı olmakla birlikte, eleştirilere de açık olmak zorundadırlar. İslâmcıların aşırı taleplerde bulunmaları, hiçbir şikâyetlerinin haklı bir nedene dayanmadığını ya da önerilerinin tamamen değersiz olduğunu göstermez.</p>

  <p>İslâmcılar, devletin yolsuzluk batağına saplandığını belirttiklerinde hayali bir soruna işaret etmiş olmuyorlar.Devlet kademelerinde yolsuzluk, devletin tarihi kadar eski olsa da, kaynakların tahsisinde ve dağılımında ortaya çıkan yolsuzluklar, devletin ekonomik ve toplumsal hayat üzerindeki kontrolünün artmasıyla giderek ciddileşmiştir. İslamcılar, içinde yaşadıkları rejimlerin insan kaynaklarını boşa harcadığını söylerken de yanlış bir şey söylemiş olmuyorlar.Pek çok ülkede ciddi düzeyde işsizlik vardır, ki bunun nedenlerinden biri aşırı merkezileşme ve bürokratik verimsizliktir. Etkin İslâmcı hareketlere sahne olan birkaç ülkeden söz edecek olursak Mısır, Türkiye, Cezayir ve Pakistan gibi ülkelerin temelde lâik rejimlerinin, çoğalan nüfuslarının sorunlarını bütünüyle çözemediklerini görmek için lâiklik karşıtı bir militan olmak gerekmez. Lâik görüşlü seçkinler, kendilerinin de yolsuzluk ve işsizlik gibi sorunların bilincinde olduklarını söyleyecek, çeşitli reform önerileri sunduklarını hatırlatacaklardır. Ancak pek çoğunun savunduğu önlemler, süregiden problemleri çözmediği gibi, derinleştirmektedir. Bir örnek vermek gerekirse, Mumcu, ekonominin merkezden denetlenmesini savunmaktaydı. Türk kamu sektörünün şişmesiyle, kayırmacılığa, nüfuz kullanmaya ve rüşvete ortam hazırlandığını görmediği gibi, birçok bürokratik kontrolün yeni iş imkânlan yaratılmasını engellediğini de kavrayamadı. Mumcu'nun Türkiye'deki ekonomik sorunlara yaklaşımı (devlet denetiminin artırılması, daha iyi planlama) kimi ülkelerin ekonomik başarısızlıklarına neden olan politikaların daha sıkı biçimde uygulanması anlamına geliyordu.</p>

  <p>İktidardaki hükümetleri eleştiren İslâmcılar, bazı toplumsal sorunlara yaratıcı çözümler de sunuyorlar. Bu sunumları, yalnızca iktidara gelmek için oynanan sinsi bir oyunun bir öğesi olarak nitelendirmek doğru olmaz. Kimi İslâmi hizmetlerin ortaya çıkış nedeni, çatallaşmış ekonomik sorunlara çözüm getirmektir. Daha önce de belirttiğimiz gibi, İslâmi klinikler, yurtlar, kulüpler, kamplar ve okullar, özellikle toplumun yoksul kesimlerine yarar sağlamaktadır. Bu hizmetlerin, İslâmcılığın güç kazanmasına yaraması, bağnaz olmayan İslâmcılara sağladığı yararların önemini azaltmaz. Öyleyse lâiklik yanlısı politikacıların, bu hizmetlerin nasıl işlediğini ve pek çok insanın yardım için neden İslamcılara yöneldiğini araştırmaları yerinde olacaktır.</p>

  <p>İslâmcıların, işsizliğe ya da devlet kademelerindeki yolsuzluklara köklü ve kalıcı çözümler üretememiş olduklarını vurgulamakta yarar var. Bazı İslâmcı programlar, ekonomik özgürlükleri kısıtladıkları için bu sorunları derinleştirebilirler. Ancak bu gibi gözlemler, İslâmcıların çözmeye çalıştıkları sorunları yok saymamızı gerektirmez. Tersine, bu programların doğurduğu tehlikeler, İslâmcıların popülerliğini körükleyen sorunların giderilmesi için acilen çözümler bulunması gerektiğini gösterir. Lâik devlet görevlileri, zararlı ekonomik müdaheleciliği azaltmadığı, devletin ekonomik işlevini sınırlamadığı ve hukukun üstünlüğü ilkesi çerçevesinde serbest ticaret yapılmasını sağlayacak bir ekonomik ortam yaratmadığı sürece, ekonomik özgürlük karşıtı köktenci programlar, belirli kesimlerden destek almayı sürdürecektir. Günümüzden yüzyıl önce Engels, İngiliz fabrikalarındaki çalışma koşullarından yakındığında Marksizm karşıtları, bu koşulları düzeltmek için çeşitli reformlar başlattılar. Komünizmin daha fazla yayılmasını önleyen faktörlerin arasında bu reformların başı çektiğini söylemek yanlış olmaz. Kimi İslâmcıların, ekonomik sorunlara kalıcı çözüm getirecek önerilerde bulunduklarını ya da böylesi önerileri desteklediklerini de belirtmek gerekir.Devletin ekonomik rolünün kısıtlanmasını ve ekonomik yaşamla ilgili kuralların gözden geçirilmesini isteyen İslamcılar, yalnızca aksaklıkların ve durağanlığın kaynaklarını belirlemekle kalmıyor, yeni bir yol konusunda uzlaşmaya varılmasına da katkıda bulunuyorlar.</p>

  <p>On sekizinci yüzyılın ünlü düşünürü Adam Smith, en çok, ekonomik özgürlüklerle refah düzeyi arasındaki ilişkiyi inceleyen eseri The Wealth of Nations (Ulusların Zenginliği) ile tanınır. Pek bilinmeyen ilk önemli eseri, The Theory of Moral Sentiments (Ahlâki Duygular Kuramı), başka bir çok konunun yanında, toplumsal ve ahlâki normların, uygarlığın gelişmesini sağlayan toplumsal istikrarı nasıl desteklediğini araştınr. Smith'in ilk büyük eserinin daha az ilgi çekmesi, lâik söylemde normların psikolojik, toplumsal ve ekonomik işlevlerine pek dokunulmadığını gösteren bir örnektir.İslâmcılar, başka köktenciler gibi normları çok ciddiye alırken, pek çok lâik aydın ve politikacı, bunları ya önemsiz saymakta ya da ekonomik verimsizlik kaynağı olarak görmektedir.Ekonomik kalkınma üzerine yapılan çalışmalar, bu konuda aydınlatıcıdır. Ekonomik büyüme oranındaki uluslararası farklılıklar, genellikle kaynak dağılımı, ticaret politikaları ve toplumsal istikrar gibi değişkenlere bağlanır.Çalışma alışkanlıkları, eğitime olan talep, yenilik korkusu ve aile yapısı gibi kültürel değişkenleri, iktisatçılar genellikle dikkate almazlar.</p>

  <p>Daha önce de belirttiğimiz gibi, İslâm ekonomisi, toplumsal normların ekonomik başarıyı derinden etkilediği görüşünü savunur. Kendinden çok başkalarını düşünmenin toplumsal değerini abartıp bencilliğin toplumsal yararlanm küçümseseler de normların önemi konusunda haklıdırlar.<span class="t6">68</span> Ancak doğru ve yanlışın toplumsal tanımlarının hep sabit kalması gerektiği söylenemez. Yasaların, kuralların ve düzenlemelerin önemi de ortadadır. Buradaki iddiamız, birçok alanda normların, bireylerin eylemlerini düzenlemek ve koordine etmek için kolay ve etkili bir araç oluşturduğudur.</p>

  <p>Serbest piyasa düzeni kurmanın bir şartı bireylerin geniş ekonomik özgürlüklerden yararlanmasıysa, bir başkası da bireylerin içinde bulundukları koşulları kavrayarak bunları iyileştirme sorumluluğunu kendi üzerlerine almalarıdır. Bazı İslâmcı eğilimler, bu ikinci şarta ters düşerler. Örneğin, kimi İslâmcılar kendi ülkelerindeki ekonomik sorunlardan yabancıları sorumlu tutarlar; bu eğilim, Mevdudi'nin Batı kültürünün yıkıcı etkisi üzerine yazdığı kitaplarda özellikle belirgindir. Ancak bütün İslâmcıların günah keçisi aradığını söylemek doğru olmaz. Güney Asya'da etkin olan Tebliğ-i Cemaat'ın liderleri, bireyin kendisini geliştirmesi gerektiğini vurgulamakta ve özgüvenin önemi üzerinde durmaktadır. Bu grubun üyelerinden, başkalarından hediye kabul etmemeleri, cömert olmaları ve dürüstlükten şaşmamaları beklenir.<span class="t6">69</span></p>

  <p>İslâmcıların görünüşte aldıkları desteğin, toplumun gerçek tercihleriyle uyuşmayabileceğini vurgulamakta yarar var. İslâmcı liderler, bu gözleme katılacaklar, ancak lâik programlara verilen desteğin ve İslamcılık karşıtı eylemlerin de eş derecede sahte olabileceğini hemen sözlerine ekleyeceklerdir. Türkiye'deki İslâmi yazının belirgin bir teması, Atatürk devrimlerinden beri Müslüman Türklerin, en azından resmi olarak din dışı sayılan alanlarda dini duygularını özel hayatlarının dışına taşırmama zorunda olmalarıdır. Bu temanın izlerini, her İslâmcı yayınevinin yayın listesinde bulmak mümkündür. Birkaç örnek: Ertelenen İslâmi Hayat, Zor Zamanda Konuşmak ve öldükten Sonra "Allah" Diyen Bakan.<span class="t6">70</span> Son başlığın andığı bakan, 1938-46 döneminde Milli Eğitim Bakanı olan, Batılılaşma yanlısı ve geleneksel İslâm karşıtı olarak tanınan Hasan Ali Yücel'dir. Kitapta, dışarıdan öyle görünmese de aslında Yücel'in çok dindar bir insan olduğu ve emekli olduktan sonra İslâm'ı baskı altında tutmaya yönelik çabalara katkıda bulunduğu için pişman olduğu iddia ediliyor. Kanıt olarak da, Yücel'in yazdığı dini içerikli uzun bir şiir gösteriliyor. Kitaba göre Yücel, şiirin hayattayken yayımlanmasını istememiş, ölümünden sonra yayımlanmasını vasiyet etmiştir; bu da Yücel'in gerici olarak damgalanmaktan korktuğunu göstermektedir. Burada böylesi bir değerlendirmenin doğruluk derecesini tartışacak değiliz. Bizi ilgilendiren husus, kitabın ana iddiası, yani Türklerin toplum içinde lâikliği destekliyormuş gibi görünseler de aslında lâikliği pek benimsemedikleri iddiasıdır. Bu doğruysa, dini, politika ve ekonomi gibi alanlardan soyutlama çabalarının görünüşte aldıkları destek, muhalefetin baskı altında tutulmasına bağlıdır.</p>

  <p>Kimi İslamcıların muhaliflerini sindirmek, denetlemek ve susturmak istemeleri, onların da ifade özgürlüklerinin kısıtlanmadığı anlamına gelmez. İslâmcılar bugün dini duyguları öne çıkaran gösteriler yapıyor ve dini semboller yaratıyorsa, bunların, geçmişte dürüstçe yaşamalarını engelleyen baskılara bir tepki olduğu düşünülebilir. Söz konusu baskılar, devletten, yerleşik dini kurumlardan ya da kamuoyundan kaynaklarımış olabilir. Ama kaynakları ne olursa olsun, doğurdukları tepkiler şunu gösteriyor: İslamcılığın giderek yayılmasının tek nedeni, bireylerin giderek sofulaşması değildir. Bir başka neden, lâikleşmenin dini özel hayatla sınırladığı dönemlere göre bugün dinsel etkinliklerin, iş hayatında ve sosyal ilişkilerde daha belirgin olmasıdır.<span class="t6">71</span> İslâmcıların kendilerini baskı altında hissetmiş oldukları ve bu durumun halen sürdüğü görüşü, lâiklik yanlısı aydınların pek aşina oldukları bir görüş değildir. Lâik aydınlar, İslâmcıların sanatsal, edebi, cinsel, entelektüel ve politik özgürlükleri tehdit ettiklerini görmekte, ancak İslâmcıların da ifade özgürlüklerinin sınırlı olduğunu ve onların da kendilerini tehdit altında sanmalarını dikkate almamaktadır. Bu durumun nedenleri, lâikliği savunan aydınların, İslâmcılarla konuşmama eğiliminde olmaları, onların dertlerine kulak vermemeleri ve onlarca kaleme alınan yazıları okumamalandır. Sözü edilen aydınlar, İslâmcıların kaygılarını anlamaya çalışsalar, pek çok İslâmcının manevi ihtiyaçlarını karşılayamadığını görecekler, ayrıca lâiklik uygulamalarının, dinsel ifade özgürlüğüne devletçe getirilen kısıtlanmaların ve kamuoyunun lâiklik karşıtlarına uyguladığı baskıların kimi bireylerde büyük boşluklar yarattığını anlayacaklardır. Bütün bu gerçeklerin farkına varılması da, İslâmcılarla karşıtları arasında sağlıklı bir iletişim kurulması için gerekli ortamı hazırlayabilecektir.</p>

  <p>&nbsp;</p>

  <p><span class="t5">Sonuç</span></p>

  <p>Bu makalenin temel amacı, serbest piyasa düzenini benimsemiş olan yöneticilerin İslâm ekonomisinin ve İslâmi alt-ekonominin gelişmesine gösterebilecekleri tepkilere ilişkin önerilerde bulunmaktı. İslâm'ı, ekonomik söylemin içine yerleştirme ve din dışı sayılagelmiş olan ekonomik uygulamalara dini bir kimlik verme çabaları, lâiklik yanlılarının baskıları nedeniyle yer altına inmiş olan düşünceleri yüzeye çıkarttığı ölçüde, bireysel özgürlükler gelişecektir. Hür bir toplumun ana ilkelerinden biri, düşüncelerin, isteklerin, kaygıların ve hatta dini dürtülerin toplum içinde dürüstçe ifade edilebilmesidir. Bu ifade özgürlüğünün bir boyutu da, kişilerin, eylemlerine dini anlamlar da dahil olmak üzere istedikleri anlamları verebilmeleridir. Öyleyse kimi toplumsal hizmetlerin İslâmi olarak tanımlanmaları tek başına bir sorun yaratmaz. Günümüzde İslâm bankalarının, İslâmi bakkalların ve İslâmi defilelerin var olması da problem oluşturmaz. Eğer İslâmi ekonomik işletmeler, İslâm'ı bir yaşam biçimi olarak benimseyen Müslümanları rahatlatıyorsa, bu işletmeleri olumlu birer yapı olarak değerlenmek gerekir.Kredi alma biçimine dini anlam veren bir kişinin, açıkça, gururla ve kendini savunma gereği duymadan faiz almayı reddedebilmesi bir toplumsal düzenin meşruluğunu azaltmaz, tersine bu meşruluğu ilerletir.</p>

  <p>Öte yandan, İslâmcı ekonomik amaçların, ekonomik özgürlüklerle çatışabileceği ortadadır. Bazı İslâmcıların savundukları ekonomik korumacılık politikası, bireylerin ticari özgürlüklerini kısıtlayacaktır. Benzer biçimde, her Müslümanı faizsiz borç alıp vermeye zorlamak temel ekonomik özgürlüklere müdahale etmek anlamına gelecektir. Böylesi girişimlere, nereden geldiklerine ve gerekçelerine bakılmaksızın kesinlikle karşı çıkılmalıdır. Çünkü bunlar, bireylerin temel haklarını çiğnedikleri gibi, topluma da zarar verebilirler. Bütün Müslümanları faizsiz iş yapmaya zorlamak, Müslümanların küresel ekonominin dışına itilmesi sonucunu doğurabilir.</p>

  <p>Serbest piyasa düzeninin gelişmesi ve uygulanması için, İslâmi ekonomik kurallara göre yaşama özgürlüğüyle bu tür kuralları başkalarına dayatma özgürlüğü arasında ayırım yapılması gerekir. Bu ikinci özgürlüğe, başkalarının özgürlüğüyle çatıştığı gerekçesiyle, karşı çıkılmalıdır. Bir toplumun üyelerine, İslâm ekonomisinin kurallarına göre yaşama özgürlüğü tanımak, onlara bu kuralları toplumun tümüne dayatma özgürlüğü vermez.</p>

  <p>İslâmcılar, öğretilerini kişisel seçime bırakmayı hiçbir zaman kabul etmeyebilirler. Ancak iyimser olmak için kimi nedenler vardır. Birçok İslâmcı yazarın, insanların dürüstçe konuşabilmesini, oldukları gibi görünebilmelerine olanak tanınmasını ve vicdanlarının sesini dinlemelerine izin verilmesini istediklerini anımsatalım. Bu talepleri toplumun gündemine sokan kişilerin, sonuçta, başkalarına da ifade özgürlüğü verilmesine olumlu yaklaşacağı düşünülebilir. Öyleyse İslâm ekonomisine ilişkin tartışmaların, açıklık, dürüstlük ve karşılıklı hoşgörü ilkelerine bağlanması yararlı olacaktır. İslâmi ekonomik reçeteleri herkese dayatmakla, İslâmcıları, dini kimliklerini ve görüşlerini saklamaya zorlamak arasında ahlâki açıdan fark olmadığı anlayışından yola çıkılarak ortak bir zemin oluşturulabilir.</p>

  <p>İslâm'ın geçmişte vicdan hürriyetine Hristiyanlıktan daha fazla önem verdiği bilinir. Dolayısıyla Müslümanlar, din adına uygulanan zorbalığa karşı resmi önlemler almaya Hristiyanlar kadar gerek duymamışlardır. Ne var ki, İslâm dünyasının pek çok yerinde bugün, düşünce ve ifade özgürlüklerinin tanınması ve geliştirilmesi gündeme gelmektedir. Çok sayıda lâiklik taraftarının ve İslâmcının kendilerini baskı altında gördüğü ve iki tarafın birbirlerini dengelediği toplumlarda, herkese temel özgürlüklerin tanınmasına yönelik bir anlaşmaya varılması mümkün olabilir.<span class="t6">72</span> Faizsiz iş yapma hakkı ve çekinmeden faiz alıp verme hakkı da dahil, bütün ekonomik hakların sözü edilen temel özgürlüklerin kapsamına gireceği ortadadır.</p>
</body>
</html>
