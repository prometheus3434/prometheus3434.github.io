<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.4" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p14"><span class="t2">İSLÂM EKONOMİSİNİN DOĞUŞU:</span></p>

  <p class="p14"><span class="t2">YARALI MÜSLÜMAN KİMLİĞİNİ TEDAVİ GİRİŞİMİ</span><a id="a4"></a><a href="../Text/notes.html#a13">{<span class="t4">*</span>}</a></p>

  <p>&nbsp;</p>

  <p>Yirminci yüzyılın ortalarında "İslâm ekonomisi" olarak adlandırılan yeni bir ekonomik doktrin ortaya çıktı. Dünyadaki tüm Müslüman iktisatçıların ancak küçük bir bölümü bu doktrini benimsemiştir, ki bunlar "İslâm iktisatçıları" olarak anılmaktadır. Bu doktrinin önemi, "siyasal İslâm", "İslâmi köktencilik" ya da "İslâmcılık" olarak bilinen ve giderek yayılan toplumsal hareketin gelişmesine yaptığı katkıda aranmalıdır.</p>

  <p>İslâm ekonomisi doktrininin Kur'an'a ve İslâmi geleneklere uygun bir ekonomik düzen kurma amacıyla geliştirildiği söylenmektedir.<span class="t6">1</span>Bu doktrini yaratma düşüncesinin 1940'lı yıllarda filizlenmiş olduğunu biliyoruz. 1970'li yıllarda da onlarca ülkede bu doktrinin temel prensiplerini hayata geçirmeye yönelik çalışmalar yapılmaya başlandı.<span class="t6">2</span>Bugün aralarında Pakistan ve Malezya'nın bulunduğu birkaç ülkede devlet, zekât sistemi olarak bilinen merkezi bir dağıtım sistemi yürütüyor. Altmıştan fazla ülkede geleneksel bankacılığa faizsiz bir alternatif sunduklarını iddia eden İslâm bankaları faaliyettedir. Pakistan ve İran'ın da içinde yer aldığı bir grup ülke, dine aykırı olduğu gerekçesiyle her tür faizi yasaklayacak kadar ileri gitmiştir. Bu ülkelerde bütün bankalar, hatta yabancı banka şubeleri, artık işlemlerinde en azından biçimsel olarak İslâmi kredi alma ve verme yöntemleri kullanıyor. Bu arada fiyat belirleme, pazarlık ve ücret gibi birçok ekonomik konuda İslâmi kurallar getirme girişimleri görülmektedir.</p>

  <p>Bütün bu gelişmelerden İslâm ekonomisinin ekonomik amaçlara hizmet ettiği ve bu nedenle geliştirildiği sonucu çıkartılabilir. Gerçekteyse bu doktrin Hindistan'ın sömürge döneminin sonlarında İslâmi kimlik bilinci yaratmaya ve bu kimliği savunmaya yönelik kampanyanın bir öğesi olarak ortaya çıkmış; en azından başlangıçta İslâm ekonomisinin ekonomik karakteri, İslâmi karakterinin yanında ikinci planda kalmıştır. Bu makalede kanıtlamaya çalışacağımız sav işte budur.</p>

  <p>İslâm ekonomisi doktrininin kökenlerine ilişkin hiçbir ciddi araştırma yapılmamıştır. Bunun bir nedeni, hiç şüphesiz bu doktrinin kendi söyleminde yatıyor. İslâm ekonomisi, sabit, şeffaf ve ebedi İslâm öğretilerini yansıttığını öne sürmekle kendi kökenini İslâm dininin kökeniyle özdeşleştirmektedir. Bu anlayışa göre, İslâm ekonomisi İslâm'ın doğuşundan beri var olmuştur; günümüzdeki İslâm iktisatçılarının işlevi, bu doktrinin unutulmuş öğretilerini yeniden su yüzüne çıkartmaktan ibarettir. İslâm ekonomisinin İslâm dininin ilkeleriyle olan bağlantısı bir yana, bu görüş temelsizdir. Bugün İslâmi olarak nitelendirilen kimi ekonomik ilke ve uygulamalar eskilere uzanmamaktadır; kimileri de, eski olmakla birlikte, son zamanlarda dini önem kazanmışlardır. Dahası, İslâm ekonomisi kavramı bile bir yirminci yüzyıl ürünüdür. Dolayısıyla bu doktrinin doğuşunu İslâm dininin özüne dayandırmak yanlış olur. İslâmi ekonomik kuralların, İslâm bankalarının ve İslâmi vergi sistemlerinin yaratılmasına ve yayılmasına yönelik çabaların neden ortaya çıktığını sorgulamak gerekir.</p>

  <p>İslâm ekonomisinin doğuşuna ilişkin muammayı karmaşıklaştıran bir başka unsur ise, İslâm dünyasının en azından Avrupa ve Kuzey Amerika'ya göre düşük olan ekonomik kalkınma düzeyidir.Bugünkü koşullarda en dindar Müslümanların bile ekonomik sorunlarının çözümünü İslâm'da aramaları için açık bir neden bulunmamaktadır. İslâm kültürünün çağdaş ekonomik sorunlara yönelik ilkeler, politikalar ve uygulamalar içerdiği ve İslâm dininin ortaya çıktığı yıllarda Müslüman yönetimindeki ülkelerin ekonomik gelişme gösterdikleri doğrudur. Peki ama iyi bilinen bu olgular İslâm ekonomisinin varlığını kanıtlıyor ve açıklıyorsa İslâm ekonomisi doktrini neden daha önce ortaya çıkmamıştır? Bu soruya yanıt olarak İslâm dünyasındaki düşük kalkınma düzeyinin alternatif ekonomik program arayışlarını kamçılamış olduğu belirtilebilir. Ancak İslâm dünyasının ekonomik açıdan en parlak dönemini yaklaşık bin yıl önce geride bıraktığı unutulmamalıdır. Geçmiş yüzyıllarda da ekonomik reformlara ihtiyaç duyulmuş, buna rağmen İslâm ekonomisi kavramı geliştirilmemiştir.</p>

  <p>&nbsp;</p>

  <p><span class="t5">Kültürel ayırımcılığa gerekçe</span></p>

  <p>İslâm ekonomisi, Hindistan'ın İngiliz sömürgesi olduğu dönemin sonlarında, ülke nüfusunun beşte birinden fazlasını oluşturan Müslüman azınlığın, dini kimliğini ve geleneksel kültürünü korumak için başlatılan geniş bir kampanyanın önemli bir öğesi olarak ortaya çıktı. Hindistan'ın bağımsızlığı için büyük çabaların harcandığı 1930'lu yıllarda giderek artan sayıda Müslüman, ülke yönetimi Hindu kontrolüne geçtiğinde kötü muamele göreceklerine ve ayırımcılığa maruz kalacaklarına inanmaya başladılar.<span class="t6">3</span> Müslüman çiftçilerin, arazilerine el koymaya hazır Hindu tefecilere olan borçlarının sürekli artması kaygıları daha da arttırdı.<span class="t6">4</span> Her ne kadar İngilizler Müslümanların arazi kaybını engelleyecek önlemler aldılarsa da Hindu yönetimindeki bir hükümetin bu önlemlere sadık kalıp kalmayacağı belirsizdi.<span class="t6">5</span> Sonuçta kimi Müslüman liderler Hint Müslümanlarının kendi devletlerini kurabilecek farklı bir ulus oluşturduklarını savunmaya başladılar. Çok geçmeden de Pakistan fikri doğdu ve on beş yıl içinde Hindistan ikiye bölündü.</p>

  <p>Ancak önde gelen Müslümanlar arasında ayn bir devlet fikrine direnenler vardı. Bunlar, Müslümanların siyasi bağımsızlık yerine kültürel özerkliğe ihtiyaç duyduklarını savunuyor ve bu iki hedefin birbiriyle uyuşmadığını söylüyorlardı. En seçkin liderleri, Cemaat-i İslâmi'yi önce Hindistan'da, sonra da Pakistan'da kuran Seyyid Ebu'l-A'la Mevdudi (1903-79) idi. Mevdudi, Hint Müslümanlarının devlet kurma fikrine "tüm insanlığa kapsamlı bir sistem sunmakla" yükümlü oldukları gerekçesiyle karşı çıktı.Mevdudi'ye göre, İslâm dininin gereklerine harfiyen uydukları takdirde ayrı devlet kurmanın "hiçbir önemi olmayacaktı."<span class="t6">6</span> Mevdudi, Hindistan'da İslâm'a yönelik tehditler olduğunu inkâr etmiyor, fakat siyasi ayrılık yerine kültürel kimliğin öne çıkarılmasını savunuyordu. Müslüman azınlık kendi içine kapanmalı ve bir zamanlar ona güç, saygınlık ve refah kazandıran gelenekleri yeniden hayata geçirmeliydi. İslâm ekonomisi doktrini işte bu programın bir öğesi olarak gelişti. Bu kavramı Hint-İslâm söylemine kimin soktuğu bilinmiyorsa da, Mevdudi'nin vaazları, konuşmaları ve kitaplarıyla yayıldığı açıktır. Mevdudi, "İslâm ekonomisi"nin yanında "İslâm ideolojisi", "İslâmi politika", "İslâm anayasası" ve "İslâmi yaşam tarzı" gibi kısa zamanda İslâmcı söylemin temel unsurları arasına katılan pek çok terimi yaratmış ya da günlük kullanıma sokmuştur.<span class="t6">7</span></p>

  <p>Mevdudi, birçok kitabında Hint Müslümanları bir toplum olarak varlıklarını sürdüreceklerse İslâm'ı yalnızca bir inanç ve ibadet sistemi olarak değil, aynı zamanda bir "yaşam tarzı" olarak benimsemeleri gerektiğini savundu.<span class="t6">8</span> "Gerçek Müslümanlar kişiliklerini ve varlıklarını İslâm'la birleştirirler” diye yazar bir yapıtında. Yaşamlarında oynadıkları bütün öteki roller, "Müslüman olmalarının" yanında ikinci planda kalır. "Baba, oğul, koca ya da karı, iş adamı, ev sahibi, işçi ya da işveren" olarak Müslüman gibi yaşarlar.<span class="t6">9</span> Müslümanların ancak küçük bir bölümü kelimenin tam anlamıyla İslâmi bir yaşam tarzı sürdürmekteydi. Bunların, "akılları, kalpleri, karınları ve cinsel organları" İslâm'ın yönetimi altındaydı. Ama büyük çoğunluk dini kurallara pek aldırış etmiyordu. Mevdudi'ye göre bu çoğunluk, "Allah'a inanmakta, dua etmekte, tespih çekmekte ve İslâm'ın getirdiği yasaklara kısmen de olsa uymaktaydı." Ne var ki, belirli alanların dışında "yaşamları dinden kopuktu." "İstekleri, günlük işleri, ticari kararları ve toplum ilişkilerinin İslâm'la bir ilgisi yoktu; hepsi de yalnızca "kişisel zevklere ve kişisel çıkara" dayanıyordu.<span class="t6">10</span> Mevdudi'nin "yarı Müslümanlar" olarak adlandırdığı ikinci grup, hiçbir başarı elde edememişti.Tam tersine İslâm'ı özel hayatlarıyla sınırlandırarak toplumu zayıflatmış, böylece de "kâfirliği" körüklemişlerdi.<span class="t6">11</span> İşte bu durum, yani Hint Müslümanlarının din bağlarının zayıflığı, İslâm dini açısından siyasi iktidarın Hindulara geçmesinden daha büyük bir tehlike oluşturuyordu. Kaldı ki Müslümanlar, dini kimliklerini kendini İslâmi olarak nitelendiren bir devlette bile kaybedebilirdi.Pakistan kurulursa yeni devletin vatandaşları suni bir güvenlik hissine kapılacak, bu da İslâm'ın günlük yaşamdaki öneminin daha da azalmasına yol açabilecekti.</p>

  <p>Bu nedenle Mevdudi ve arkadaşları Müslüman milliyetçilerin yanlış soruna yanlış çözüm önerdiklerine inanıyordu.Hint Müslümanlığının varlığını korumak için kültürel bağımsızlığa ihtiyaç varken milliyetçiler, siyasi bağımsızlık kazanmak için Hindistan'ı bölmeye çabalıyordu.Müslümanların kültürlerini güçlendirmek için dinlerini sürekli olarak gündemde tutmaları gerekirdi.<span class="t6">12</span> Her alanda davranışlarının gayrimüslimlerinkinden nasıl ayrıldığının bilincinde olmalı, kendilerinin kolayca ayırt edilebilmesini sağlamalıydılar.Ekonomik etkinliklerin bir bölümü, genellikle de çoğu, evin dışında gerçekleşir. Öyleyse bu etkinlikler, İslâm'ın görünürlüğünü arttırma amacına hizmet edebilirdi. Örneğin Müslüman tüccarlar İslâmi sözleşme usullerine uyduğu, Müslüman müşteriler de tercihlerinin İslâmi ilkelere uymasına dikkat ettikleri takdirde İslâm öne çıkacak, böylece yeni nesiller İslâm'ın günlük yaşamı yönlendirdiği bir ortamda yetişeceklerdi. Mevdudi'ye göre, Müslümanların ekonomik yaşamlarına "İslâmi" bir görünüm vermelerinin önemini arttıran diğer bir etken de ekonominin giderek önem kazanmasıydı."Yaşamsal ihtiyaçların üretimi, dağıtımı ve elde edilmesi giderek karmaşıklaşmaktadır" diye yazar bir kitabında."Dolayısıyla ekonomik sorunlarla ilgili tartışma ve bilimsel araştırmalar büyük ölçüde artarken (...) insanlığın öteki sorunları gündemden düşmeye başlamıştır."<span class="t6">13</span></p>

  <p>Öyleyse ekonomi bilimini dinle birleştirme hedefi Mevdudi'nin içe dönük bir İslâmi düzen kurma programının kilit bir öğesini oluşturuyordu.Bu program hakkındaki düşüncelerimiz ne olursa olsun Mevdudi'nin söylediklerinde gerçek payı bulunduğunu kabul etmemiz gerekir. Teknoloji geliştikçe ekonominin günlük yaşamdaki önemi giderek artmaktaydı. Kariyerlerin aile bağlarınca belirlendiği, kişinin atalarının ekip biçtiği biçimde ürün yetiştirdiği, kişilerin yaşamsal ihtiyaçları dışında bir şeye para harcamadıkları ve pazarların fazla çeşit sunmadığı, teknolojik açıdan ilkel ve durağan bir dünyada ekonomi fiziksel varlığımızı sürdürmek için hayati önem taşısa da alınan ekonomik kararlar fazla zaman almayacaktır. Öte yandan, kişilerin kariyerlerini kendi seçtiği, kadınların ev dışında çalıştığı, yatırımların denetlenmesi gerektiği ve pazarların muazzam çeşit sunduğu, teknolojik açıdan ilerlemiş bir dünyada ekonomik kararlar kişilerin çok zamanını alacaktır. Demek ki, ekonomik seçimlerin lâik birer etkinlik sayıldığı Müslüman toplumlar, ekonomileri geliştikçe giderek lâik bir görünüm alacaktır. Bu seçimlerin dini etkinlik sayıldığı Müslüman toplumlardaysa, ekonomik kalkınma İslâm'ın toplum düzenindeki rolünü azaltmayacaktır.</p>

  <p>&nbsp;</p>

  <p><span class="t5">Batılılaşma ve Müslümanların içindeki bölünmeler</span></p>

  <p>Müslüman milliyetçiler Mevdudi'nin parmak bastığı tehlikeleri neden göremediler? Mevdudi'ye kalırsa sorunun kaynağı, pek çok milliyetçinin Aligarh Üniversitesi gibi Müslümanları Batı bilgisiyle donatmak amacıyla kurulmuş eğitim kurumlarında okumuş olmasıydı. Beyinleri yıkanarak Batılı gibi düşünmeye alıştırılmış milliyetçiler, İslâm'ı dinsiz Batı materyalizmine göre yeniden biçimlendirmeye çalışmaktaydı.Örneğin kurulacak yeni devlet konusunda federalizm, parlamenter demokrasi ve oy verme hakkı gibi Kur'an'da bahsi bile geçmeyen konulara büyük önem atfediyorlardı.<span class="t6">14</span> "Müslüman milliyetçiliği" bile tutarsız bir kavramdı. Milliyetçilik yerel kimliklerin üstünde olan evrensel bir dinle nasıl bağdaştırılabilirdi? Tasarlanan devlet uğruna çalışmak bile yanlış olurdu. Pakistan "putperest" bir devlet olacak, "Firavunlar ve Nemrutlar" tarafından yönetilecekti.<span class="t6">15</span> Ancak Pakistan ortaya çıktığında Mevdudi yeni gerçekliği kabul ederek bu devletin İslâmi esaslara göre yönetilmesi yolunda çalışmaya karar verdi.<span class="t6">16</span> Vatandaşlarının çoğu Müslüman olan "Müslüman bir devlet" ile İslâmi ilkelere sadık bir "İslâm devleti" arasında ayırım yaparak Pakistan'ın toplumsal, ekonomik ve politik kurumları üzerindeki Batı etkisine karşı savaşmaya başladı.</p>

  <p>Mevdudi'nin Batı karşıtı söylemi zamanla daha yumuşak, görüşleri de daha dengeli hale geldi. Ama Hindistan'ın ikiye bölündüğü dönemde Mevdudi'nin temel kaygısı, Batı Avrupa'yı, Kuzey Amerika'yı ve bunların kültürel uzantılarını kapsayan ve bir zamanlar Batı Hristiyan âlemi olarak bilinen uygarlığın etkileriydi.Mevdudi'ye göre Batı, Müslümanların düşünce biçimini değiştiriyor, iç ilişkilerini yozlaştırıyordu. Batı yazınına hayran, Batı geleneklerini benimsemiş, Batı kökenli sporlara düşkün ve Batı kılıklı Müslümanların sayısı giderek kabarıyordu. Batı kültürünü kendilerininkinden üstün görmeye alışmış kişiler, Batı'yı İslâmi kriterlere göre yargılamak yerine, İslâm'ı Batılı kriterlere göre yargılamaktaydı.Kendi din kardeşlerini hor görüyor, böylece Müslüman halkın biri modern ve ilerici, ötekisi ise geleneksel ve gerici olan iki katmandan oluştuğu izlenimini yaratıyorlardı. Bu Batılılaşmış Müslümanların, İngilizce bilmenin bir zorunluluk olduğu memurluk işlerine girmekte üstünlük elde etmesi de toplumun içindeki bölünmeyi derinleştiriyordu.</p>

  <p>Ne var ki, Mevdudi'ye göre Müslümanların bölünmesinin nedenini yalnızca Batılılaşmayı kişisel gelişim aracı olarak gören Müslümanlara yüklemek yanlış olurdu. Batı'nın kendisi de maddi ilerlemesinden yararlanarak Müslümanların başarılarının göz ardı edilmesi yolunda çaba gösteriyordu.Mevdudi, bir konuşmasında dinleyicilerine, "geçmişte kimsenin dokunmaya cesaret etmediği onurunuz bugün çiğnenmekte" diye haykıracaktı.<span class="t6">17</span> Gerçekten de kendi kültürleri dışındaki bütün kültürleri hor gören Batılı devlet adamları ve aydınlar vardı. Bunların bir bölümü İslâm'ın vahşi ve akıldışı bir din olduğu görüşünü yaymaktaydı. Örneğin İslâmolog Duncan Black Macdonald şöyle yazıyordu: "Doğu zihniyetiyle Batı zihniyeti arasındaki en önemli fark Doğu'nun görünmeyen şeylere inanmasından değil, görünen şeyler için bir sistem kurma beceriksizliğinden kaynaklarııyor (...) Doğulu, her şeyi açıklama ihtiyacı duymaz; zihniyetine uymayanı göz ardı ettiği için toplum düzenindeki karmaşıklıkların farkına bile varmaz."<span class="t6">18</span> Bu görüşe uygun bir biçimde Macdonald, yirminci yüzyıla uyum sağlamak için Müslümanların İslâm'ı terk etmeleri gerektiğine inanmış, İslâm'ın toplumsal rolünü sınırlama çabalarını desteklemiştir.<span class="t6">19</span>Ona göre Osmanlı İmparatorluğundaki Jöntürkler doğru yoldaydılar; "Hristiyan âleminin uygarlığını asimile etmeye, bu yolda çaba göstermeye, ve modern yaşamı kendi toplumlarına benimsetmeye hazırdılar." Macdonald, Jöntürkler'in İslâm'ı modernleştirmeyi amaçladıklarını düşünüyor, programlarına engel oluşturduğu ortaya çıkarsa İslâm'ı terk edeceklerinden şüphe etmiyordu.</p>

  <p>Böylesi ifadeler günümüzde genellikle kaba ve basit olarak değerlendirilmektedir. Edward Said'in Şarkiyatçılığı yeren Orientalism adlı kitabında gösterdiği gibi, Hindistan'ın bölünmesinden önceki yıllarda bu tür ifadeler çok yaygındı.<span class="t6">20</span> Bundan yola çıkarak Mevdudi ve takipçileri, Batılılaşan Müslümanların kendilerini İslâm'a karşı yeni bir Haçlı seferinin hizmetine sunduklarını belirttiler.Mevdudi'nin yakın çevresinde bulunmuş ve daha sonra İslâm ekonomisine önemli katkılarda bulunacak olan Hurşid Ahmed, İngiliz devlet adamı Lord Macaulay'in şu sözlerine dikkat çeker: "Yönetimimizdeki milyonlarla bizim aramızda tercümanlık yapacak bir sınıf yetiştirmek zorundayız. Bu sınıfın kanı ve rengi Hint, ama zevkleri, görüşleri, ahlâkı ve zekâsı İngiliz olacaktır."<span class="t6">21</span>Ahmed'e kalırsa bu sözlerden İslâm'ın savunulması gerektiği sonucu çıkıyordu.</p>

  <p>&nbsp;</p>

  <p><span class="t5">Kültürel ayırımcılığın mantığı</span></p>

  <p>Mevdudi çağdaş bilgilere kuşkuyla yaklaşan bir ailede yetiştirilmiş, resmi bir Batı eğitimi almamıştı.<span class="t6">22</span> Bu etkenler büyük olasılıkla onun Batı anlayışını etkilemiş, Batıı'nın çeşitliliğini görmesine engel olmuş ve Batı'nın kültürel yayılmacılığını Batı'yla özdeşleştirmesine neden olmuştu. Ancak kişiliğini oluşturmuş olan nedenler ne olursa olsun Batı'yla etkileşimin Hint Müslümanlarının kendi kültürel miraslarını reddetmelerine yol açtığı konusunda haklıydı. Politikaya atıldığı yıllarda Hindistan'daki Müslümanların büyük çoğunluğu cahildi; 1931 nüfus sayımına göre beş yaşın üstündekilerin yalnızca yüzde 6.4'ü okuma yazma bilmekte, eğitimli azınlıksa genellikle modern bilim yerine din eğitimi veren geleneksel okullardan mezundu.<span class="t6">23</span> Müslümanların çoğunluğu yoksuldu ve girişimcilerin pek azı kendi aralarından çıkıyordu.<span class="t6">24</span>Bu koşullardan tatmin olmayan hırslı Müslümanlar, artan sayıda Hindu ve Hristiyan gibi, refaha ulaşmak için yeni teknolojiler almak ve yeni düşünceler geliştirmek gerektiğini görüyorlardı.</p>

  <p>Mevdudi'nin, Hint Müslümanlarının gerekli uyarlamaları yapmakta öteki grupların gerisinde kaldığı görüşünde de gerçek payı çoktu.1931 yılında beş yaş ve üstündeki Hintlilerin yüzde 1.9'u İngilizce okuyup yazabilmekteyken, İngilizce bilen Müslümanların oranı yalnızca yüzde 0.9'du.1910'lu yıllarda da tüm Hintlilerin yüzde 1.5'inin çalıştığı işlerde en az ortaöğretim görmüş olmak şartı aranırken, Müslümanların yalnızca yüzde 1.3'ü böylesi işlerde çalışabiliyordu.İkinci karşılaştırma özellikle çarpıcıdır, çünkü üst düzey işlerin çoğu kentlerde olduğundan, nüfusun bütününe göre daha kentleşmiş olan Müslümanların bu işlerde çalışma olanağı görece yüksekti.<span class="t6">25</span>Bu durumların oluşmasında iki tarihi etkenin rol oynamış olduğu söylenebilir. İslâm dinine geçen Hintliler, daha çok kast sisteminin alt kesiminden gelmişti.Ayrıca sanayileşmeyle birlikte becerileri değersiz hale gelen zanaatçılar arasında Müslümanların sayısı çok fazlaydı.</p>

  <p>Batılılaşmayla birlikte dinin, kişisel dünya görüşleri ve kişiler arası ilişkiler üzerindeki denetiminin zayıfladığı yolundaki görüşte de isabet vardı.Thomas Luckmann'ın<span class="t6">25</span> "dini özelleşme" tezini geliştirmesinden önce Mevdudi, din kamusal yaşamdan özel yaşama doğru itildikçe, kişilerin yaşam tarzı üzerindeki dini denetimin azaldığını görebiliyordu.<span class="t6">27</span> Nitekim Avrupa'da ve Kuzey Amerika'da birçok dini mezhebin üyeleri dinlerini nasıl uygulayacaklarına kendileri karar vermeye başlamıştı.Piskopos (<span class="t7">Episkopelian</span>) olmak, bir zamanlar her pazar piskopos bir ayine katılmayı gerektirirken, artık arada bir kiliseye uğramak, hatta hiç gitmemek bile mümkündü. Dahası, mezhep içi çeşitlilik, önceki yüzyıllarda mezhepler arası çeşitlilik nasıl kabul görmüşse o ölçüde olağan karşılanmaya başlamıştı. Sonuç olarak din, evliliğin, mahalle seçiminin ve iş seçiminin önemli bir belirleyicisi olmaktan çıkmıştı.<span class="t6">28</span> Batı'nın süregiden evrimine bakılacak olursa Mevdudi, Hint Müslümanları Batılılaştıkça İslâm'ın Müslüman bireylerin zihinleri ve davranışları üzerindeki denetiminin zayıflayacağını düşünmekte haklıydı.Hint İslâm'ının uygulamada giderek çeşitleneceği görüşü de, bu durumun yaratabileceği sonuçlar abartılmış olsa da, bir gerçeğe işaret etmiştir.</p>

  <p>Mevdudi'nin İslâm'ın özelleşme sürecini tersine çevirmek için Müslümanların dindarlıklarını daha çok göstermeleri gerektiği düşüncesi, evrensel grup dayanışması ilkesine dayanıyordu.Her toplumda grup dayanışmasını korumak ya da güçlendirmek isteyenler, grup kimliğine dikkat çeken sembolleri vurgularlar. Böylesi semboller bir yandan gruplar arası etkileşimi sınırlarken bir yandan da grup içi etkileşime destek verirler.<span class="t6">29</span>Aşırı bir örnek olarak, halk arasında kült olarak bilinen dini mezheplerin üyelerine uyguladıkları davranış kurallarına değinelim.Pek çok mezhep, üyelerinden başkaları tarafından tuhaf ve iğrenç bulunan davranışlar sergilemelerini zorunlu tutar.Bu kurallar, grup üyelerini grup dışı kişilerden uzaklaştırarak, grup içi dayanışmayı güçlendirir.<span class="t6">30</span></p>

  <p>Hindistan'ın sömürge döneminin sonlarında, Müslümanlar arası dayanışmayı güçlendirecek İslâmi normlar geliştirmeye çalışan tek kişi Mevdudi değildi.Müslüman milliyetçiler, dindaşlarını "Cinnah şapkası" olarak nitelendirilen kürk bir şapka giyerek kendilerini öteki Hintlilerden, özellikle de "Gandi şapkası" olarak nitelenen "evde dokunmuş" başlık giymeye başlayan Hindulardan ayırmaya çağırıyorlardı.<span class="t6">31</span>İslâmi davranış normlarını güçlendirmeye yönelik kampanya, İslâm tarihinden bir kopuş olarak görülmemelidir. İslâm geleneksel olarak düşünsel tutuculuk anlamına gelen ortodoksiden çok davranışsal tutuculuk anlamına gelen ortopraksi üzerinde durmuştur.Örneğin, Kur'an'ın ezberlenmesi, anlaşılmasından daha çok önem taşımıştır;<span class="t6">32</span> ezan ve dualar ise, Arapça bilenlerin çok az olduğu ülkelerde bile çoğunlukla Arapça okunur.<span class="t6">33</span> İslâm dünyasındaki belli başlı dillerden hiçbirinde "ortodoks" anlamına gelen bir sözcük olmayışı ve İslâm'ın en büyük mezhebinin "ortopraksi" anlamına gelen "Sünni" mezhebi olması bu açıdan oldukça anlamlıdır.Protestanlığın "dini bütün Hristiyan" tanımından farklı olarak, "dini bütün bir Müslüman" sayılmak için bir Müslümanın belirli inanışlara sahip olması gerekmez. Dini bütün bir Müslüman, İslâm'a bağlılığını davranışlarıyla kanıtlayan bir Müslümandır.Hristiyanlıktaki "dine aykırı düşünce" (<span class="t7">heresy</span>) kavramının İslâm'daki karşılığı, "sapma" anlamına gelen <span class="t7">bid'a</span>'dır, ki bu kavram geleneksel olarak "uygunsuz davranış" anlamında yorumlanır.<span class="t6">34</span></p>

  <p>Öyleyse Mevdudi'nin programının özgünlüğü İslâmi ortopraksi üzerinde durması değil, bu ortopraksinin içeriğini güncelleştirmeye çalışmasında yatar.Mevdudi, önemsizleşmeye yüz tutmuş gelenekleri değiştirmeye ya da canlandırmaya çalışmadı.Programının kapsamını da İslâm'ın zaten düzenlediği bir etkinlik alanıyla sınırlamadı.Avrupa'da ortaya çıkan Aydmlanma'nın ve Sanayi Devrimi'nin değiştirilemez ve evrensel etkileri olduğunu sezerek, İslâmi ortopraksiyi Müslüman kimliğini zedelemeden uyarlanabilecek, hatta uyarlamaları teşvik edecek biçimde yeniden tanımlamaya çalıştı.Modernleşmenin ana öğesi ekonomik değişimdi.Öyleyse İslâm'a uygun ekonomik uyarlama kavramı açıklanmadığı takdirde Müslümanlar ister istemez dinsel kimliklerini kaybedeceklerdi. Dolayısıyla Mevdudi, İslâm dünyasının karşı karşıya bulunduğu en önemli zorluklardan birinin, İslâm ekonomisini geliştirerek yeni bir İslâmi ortopraksinin ekonomik bileşenlerini belirlemek olduğu sonucuna vardı. Mevdudi bu yeni ekonomi doktrinini İslâm'a bir dönüş olarak sunmuş olsa da bunun bir Batılılaşma biçimi olduğunu söylemek yanlış olmaz.Ayrı bir ekonomi disiplini düşüncesi Avrupa'da ortaya çıkmıştır. İslâm'ın düşünsel mirasında bu ilim kategorisi yer almamaktadır.Bugün, İslâmi ekonomik düşün olarak sınıflanan tefsirler, ayrı bir ilim dalı olarak düşünülmemiş, bu ilim dalının ortaya çıkışı da ancak son zamanlarda Batı etkisiyle gerçekleşmiştir.</p>

  <p>&nbsp;</p>

  <p><span class="t5">Daha önceki yenilikçi kampanyalar</span></p>

  <p>İslâm ekonomisi kavramının yeniliği, Mevdudi'den bir nesil önce oluşan İslâm'ı güçlendirme hareketinin liderlerinden, Hintli şair-filozof Muhammed İkbal'in (1876-1938) düşünsel evriminde görülebilir.İkbal, 1902 yılında, daha İslâmcı olmadan önce, <span class="t7">İlm-ül İktisad</span> (Ekonomi Bilimi) adında bir kitap yayınladı. Sonraki düşünsel evriminin ışığında okunduğunda bu kitabın en çarpıcı özelliği, hiçbir dini özellik taşımamasıdır, ikbal, İslâmcı olduktan sonra ekonominin temel bir değişim aracı olduğu görüşünü bırakacaktı.Bunun nedeni, İslâm dünyasının ekonomik geri kalmışlığının gözünden kaçması değildi.1909 yılında "Hint Müslümanları korkunç bir dönemden geçiyor," diye yazacaktı."Müslüman okul çocuklarının solgun yüzlerine bir bakarsanız bu gözlemimin ne kadar doğru olduğunu anlarsınız."Ancak İkbal'in azgelişmişliğe karşı önerdiği çözüm ekonomik bir boyut taşımıyordu.En büyük isteği, din kardeşlerinin "Hindulardan çok Hindu" olmaya çalışmaktan vazgeçerek atalarına şan ve refah sağlamış olan gelenekleri yeniden canlandırmalarıydı.<span class="t6">35</span></p>

  <p>İkbal'in önerisinden ekonomik sorunların çözümü için de eski İslâmi ilkelerin yeniden canlandırılması gerektiği sonucu çıkarılabilir. Ancak İkbal'ın eserlerinde İslâm'dan esinlenen bir ekonomi doktrininin bahsi bile geçmediği gibi İslâm ekonomisinin temel kaynakçalarında onun eserlerine rastlanmaz.<span class="t6">36</span>İkbal'in "İslâm ekonomisi" oluşturmaya olan ilgisizliği Mevdudi'den önce İslâm düşüncesine şu ya da bu biçimde önemli katkılarda bulunan öteki düşünürlerde de göze çarpar. Muhammed Abduh, Cemaleddin Afgani ve Seyyid Ahmed Han gibi eylemcilerin konuşma ve yazıları, ekonomik İslâmlaşmaya değinmez bile.<span class="t6">37</span></p>

  <p>On dokuzuncu yüzyılın sonlarından başlayarak tüm dünya Müslümanlarını bir bayrak altında birleştirmeyi amaçlayan ve pan-İslâmizm olarak bilinen büyük uluslararası hareket de hiçbir zaman İslâm ekonomisi yaratmaya çalışmadı.Pan-İslâmistler Avrupa ordularının güçlenmesinden, özellikle de gelişen Avrupa'nın İslâm'ın kutsal şehirlerini tehdit etmesinden büyük kaygı duymaktaydı. Avrupalılara daha etkin biçimde direnebilmek için uluslarüstü Müslüman kardeşliği idealini desteklediler.<span class="t6">38</span>Birkaçının ekonomik konulara ilgi gösterdiğini hemen belirtmek gerekir.Kimi Pan-İslâmistler siyasi bağımsızlığın kaybedilmesiyle gelen ekonomik sömürüden kaygı duyarken kimileri de gayrimüslim yöneticilere karşı ekonomik savaş açmayı, hatta vergi vermemeyi istemiştir.<span class="t6">39</span>Ne var ki Pan-İslâmistlerin İslâmi ekonomik uygulamalar belirlemek ya da İslâmi ilkelere dayanan bir ekonomi öğretisi geliştirmek gibi bir amaçları yoktu.</p>

  <p>On dokuzuncu yüzyılın sonlarında ve yirminci yüzyılın başlarında yaşayan Müslüman eylemciler, programlarında İslâm ekonomisinin geliştirilmesine yer vermedilerse de Mevdudi'nin girişimi için zemin hazırlamış oldular. Farklı biçimlerde de olsa insanları İslâm'a dönmeye çağırarak kitleleri Mevdudi'nin geniş kapsamlı İslâmlaşma hareketine hazırladılar. Mevdudi'nin İslâm'ın bir yaşam biçimi olduğu savı yeni olmamasına rağmen, onu öne çıkaran unsurlar bu savı ciddiye alması ve ne anlama geldiğini somut biçimde belirlemeye çalışmasıydı. Mevdudi tanınmaya başladığında Hindistan'da ve daha birçok yerde çok sayıda Müslüman, İslâm dünyasının Batı karşısında güçsüzleştiğinin ve ekonomik açıdan geri kaldığının bilincine varmış bulunuyordu. İslâmlaşmaya zıt tepkiler de dahil olmak üzere bu duruma çeşitli biçimlerde karşılık verdiler. Verilen tepkilerden biri olan <span class="t7">lâik modernizm</span>, Batı uygarlığının sağladığı avantajları kabul ediyor, Protestanlığa benzer biçimde İslâm'ı özel yaşamla sınırlıyor ve Batı'yla bütünleşmeye çalışıyordu.Bu tepki modern Türkiye'nin ilk iki cumhurbaşkanı Atatürk ve İnönü'nün resmi politikasını oluşturdu.Gerçekten de genç Türkiye Cumhuriyeti Türk toplumunu tamamen Batılılaştırmayı amaçladı; bu yolda da, İslâm'ı toplumsal yaşamın dışına iterek, Türklerin dinlerinden çok uluslarına bağlanmalarını teşvik etti. İslâm dünyasının geri kalmışlığına verilen ikinci bir tepki ise, görünüşte daha az radikal olan <span class="t7">Müslüman modernizmi</span> idi, ki bunun bir örneği Pakistan'ı yaratan savaşımda görülür. Pakistan'ın kurucuları Batılılaşmayı desteklemiş, bu amaçla İslâmi kimlik yaratma amacı arasında hiçbir çelişki görmemiştir.Lâikliğe uygun biçimde tasarlanan reformların İslâmi gerekçelere dayandırılması bu durumun bir göstergesidir.Lâik modernizm, Kur'an'ın kutsallığını kabul etmezken, Müslüman modernizmi İslâmi öğretilere sadık kaldığı ve İslâm'ı nihai otorite kaynağı olarak gördüğü izlenimini verir. Ancak bu iki tepki arasındaki fark kullandıkları taktiklerle sınırlı olup, özle ilgili değildir. Gerek lâik modernizm gerekse Müslüman modernizmi, dinle ilgisi olmayan nedenlerle ithalâtı kısıtlamaya karar verebilir. Ancak birincisi politikasını lâik ekonomik kalkınma kuramlarına dayandırırken ikincisi örtülü dini gerekçelere başvuracaktır.</p>

  <p>Lâik modernizm gibi Müslüman modernizmi de Batılılaşmadan yanadır; aralarındaki tek fark İslâm'ın mutlak hakimiyetine ne kadar açık biçimde karşı çıktıklarında yatar.Öte yandan İslâm dünyasının geri kalmışlığına verilen diğer iki tepki ise, Batılılaşmayı tamamen reddetmekte, İslâm'ı temel hikmet kaynağı olarak görmektedir. <span class="t7">Muhafazakâr islâmcılık</span> Batılılaşmanın önlenmesini ve bilinen kültürel kurumların değiştirilmeden sürdürülmesini destekler.Bu tepki, Mevdudi'nin ortaya çıktığı dönemde geniş halk yığınları ve düşük seviyeli din görevlileri arasında tanınmış din görevlileri arasında olduğundan daha yaygındı. Gerikalmışlığa Mevdudi'nin verdiği tepki, reformcu islâmcılık olarak adlandırılabilir. Bu reformculuğun özü, Batılılaşmadan ve İslâm'ı canlandıran bir biçimde modernleşmekti. Reformcu islâmcılık, Batı'nın başarılarına yaratıcı bir biçimde ve hemen karşı çıkılması gerektiği düşüncesiyle muhafazakâr İslâmcılardan; reformların İslâmi bir karakter taşıması gerektiği düşüncesiyle de bütün modernistlerden ayrılıyordu. Mevdudi, dünya kamuoyunu tatmin etmeye yönelik tavizler verilmesine de kesinlikle karşıydı.<span class="t6">40</span></p>

  <p>&nbsp;</p>

  <p><span class="t5">Görüş ayrılıklarının nedenleri</span></p>

  <p>Mevdudi, Batı eğitimi almış, "yarı Müslümanlar" olarak adlandırdığı azınlık dışında bütün Müslümanlar adına konuştuğunu öne sürüyordu.Aslına bakılacak olursa Mevdudi, Hindistan dışındaki Müslümanlar şöyle dursun, kendi ülkesindeki Müslümanların bile çoğunluğunun desteğini alamamıştır. Daha önce de gördüğümüz gibi, dünya Müslümanları Batı'nın başarılarına çeşitli biçimlerde tepki gösterdiler.Bu çeşitliliğin bir nedeni, yetişme tarzı, eğitim seviyesi ve kültürler arası iletişime ilişkin farklılıklarda yatıyor.Batılılaşma sürecindeki bir toplumda, geleneksel bir kültüre sahip kişiler güçlüklerle karşılaşacaktır. Bu kişiler bir ölçüde yeni koşullara uyum sağlasalar da Batı eğitimi almış ve Batı'yla ilişkileri güçlü kişilerin yararlandığı kimi ayrıcalıklardan mahrum kalacaklardır.Bununla ilintili bir başka etmen de kimi bireylerin geleneksel otorite ilişkilerini korumaktan çıkar sağlamasıdır; söz gelimi vaizler Batılılaşmış bir Hindistan ya da Pakistan'da kimi yetkilerinin çağdaş mesleklere devredileceğine inanmakta haklıdırlar. Yerel tekstil üreticilerinin yabancı tekstil ürünlerinin rekabetinden çekinmesi örneğinde olduğu gibi, yerel din görevlileri de yabancı kültürlerin rekabetinden tedirgin olmuşlardır.</p>

  <p>Görüş ayrılıklarına neden olan bir başka etmense kültürler arası çatışmalarla başa çıkma yeteneğidir.İnsanlar, gerek kültürleri birbirinden ayrı tutarak böylesi çatışmaları önleme yeteneklerinde gerekse çeşitli kültürlerden gelen unsurları sentezleme yeteneklerinde farklılıklar gösterirler.Müslümanların, Ramazan ayında gün doğumundan gün batımına kadar oruç tutma yükümlülüğünü ele alalım. Özellikle Ramazan'ın yaz aylarına geldiği dönemlerde oruç tutan işçilerin üretkenlikleri düşebilir.Bu nedenle kimi işçiler, kutsal bir yükümlülüğü yerine getirmek ile üretken olma sorumluluğu arasında çelişki yaşayacaktır.Bu gibi bireylerin, bir kültürü seçip öbürünü reddetme seçeneğine görece açık olmaları beklenebilir.<span class="t6">41</span></p>

  <p>Mevdudi, Müslümanlar arasında yaygın olan çelişkilerin farkındaydı; birçok Müslümanın Doğu'yla Batı, eskiyle yeni, geleneklere saygıyla yeniliklere uyum arasında bocaladığını biliyordu.Ona göre, bu gerilimleri azaltmanın yolu, Batı'nın etkisini kontrol altına almaktı. Yapılacak ilk iş, Müslümanların Batılı olarak tanımlamaya başladıkları davranışlara İslâmi seçenekler sunmaktı.Eğer kişilerin iş yaşamına dini bir anlam verilir ve işle ibadet bir bütünün parçaları olarak algılanırsa modern Müslümanın kişiliği bölünmemiş olacaktı.Lâik modernizmin öngördüğü gibi Mevdudi'nin programında da bilişsel ve ahlâki ikiliği önlemek için kimi kültürel etkilerin dışlanması destekleniyordu. İlginçtir ki Mevdudi'nin İslâmcılığı güçlendirmek için kullandığı araç, yani güncellenmiş İslâmi ortopraksi, İslâm kültürünü zayıflatmak için Batılı giyim ve yaşam tarzlarının alınması yolundaki lâik reformlarla aynı mantığa dayanmaktaydı.</p>

  <p>Müslüman Türk erkeklerin fes yerine Batı tarzı şapka takmalarını zorunlu kılan 1925 Şapka Yasası, Türk kültürünü değiştirme savaşımının bir öğesiydi.Bu yasanın gülünç olduğu, yüzeysel bir sorunu çözme amacı güttüğü ya da temel bir özgürlüğü çiğnediği düşünülebilir.Ancak zamanında çok büyük önem taşıdığı kesindir. Bernard Lewis şöyle yazar: "Kıyafet, özellikle de şapka, bir Müslümanın İslâm ümmetine olan bağlılığının ve öteki toplumları reddinin görünür ve açık bir simgesiydi (...) Fes ise, Müslümanların Batılılaşmaya direndiğini ve Tanrı'nın önünde secdeye varmaya hazır olduklarını açığa vuruyordu."<span class="t6">42</span>Batılı bir görüntüye kavuşan Türk halkı kendini açık bir biçimde Batı'yla özdeşleştirecek, İslâm'a dayanan kültürel mirasının temel bir simgesini ortadan kaldıracaktı.1920'li yılların diğer Türk devrimleri de, örneğin Arap alfabesinden Latin alfabesine geçilmesini sağlayan Yazı Devrimi, Türkiye'nin Batı'yla özdeşleşmeye aday olduğunun somut göstergeleriydi.Benzer biçimde, 1920'li ve 30'lu yıllarda Şah Rıza Pehlevi'nin İran'daki yaşam tarzını hedef alan reformları da Batılılaşmayı görünür kılmaya yönelikti.<span class="t6">43</span>Bu tür Batılılaşma kampanyaları gibi Mevdudi'nin programı da Batılı ve İslâmi kültürel etkilerin&nbsp; bir arada bulunmasının kişisel gerilimleri ve toplumsal istikrarsızlığı körüklediği inancına dayanıyordu. Ancak Mevdudi, hangi kültürel etkinin ortadan kaldırılması gerektiği konusunda Batılılaşma yanlılarından ayrılıyordu.</p>

  <p>Lâikler de reformcu İslâmcılar da on dokuzuncu yüzyılın ortalarında başlayan eğitim reformlarının zihinsel ikilik yarattığının farkındaydılar.Mısır ve Osmanlı İmparatorluğu'nun yöneticileri de dahil olmak üzere dönemin üst tabakası, Müslümanların Batı kökenli bilgilerden yararlanmalarını istemekle birlikte geleneksel eğitim sisteminin sürdürülmesini savunuyorlardı.Bu amaçla Batılı biçimde eğitim veren orta dereceli okullar açmış, ama ilkokullara dokunmamışlardı.Sonuçta eğitimli Müslümanların bilgileriyle değer yargıları birbirileriyle çelişmeye başladı. Sorunların çözümünde İslâm'ın temel alınması gerektiğini söylüyor, sonra da İslâm'a dayanmayan çözümler öneriyorlardı.Geleneksel İslâmi değerlere bağlı kalarak cemaat, otorite ve istikrar gibi temaları vurgularken Avrupa Aydınlanmasının özgürlük, yenilik ve ilerleme gibi değerlerini de yüceltiyorlardı.Zihinsel ikilik ancak birleşik bir kültür içinde yer alan birleşik bir eğitim sistemiyle önlenebilirdi.<span class="t6">44</span>Ancak birleşik bir kültür yaratmanın birden fazla yolu olduğu apaçıktı.Atatürk'ün Türkiye'si ve Şah Rıza'nın İran'ı bir yolu benimsemiş, Mevdudi ise yirmi yıl sonra başka bir yol izlemişti.</p>

  <p>&nbsp;</p>

  <p><span class="t5">Düşlenen ümmet</span></p>

  <p>Mevdudi'nin lâik modernistlerle paylaştığı başka bir nokta ise, insanların tarihi ve duygusal bağlarını tek bir uygarlığa odaklaması gerektiğine inanmasıydı.Atatürk ve Şah Rıza, halklarının Batı'yla özdeşleşmesini sağlamak amacıyla uluslarının İslâm öncesi tarihlerini ortaya çıkarmaya, süslemeye, öğretmeye ve övmeye yönelik çabaları desteklemiş, özellikle de Batı'nın Ortadoğu'daki kültürel köklerini vurgulamışlardır.İkisi de bireylerin bilincini değiştirerek uluslarını İslâm dünyasından uzaklaştırmaya çalıştı.<span class="t6">45</span>Mevdudi ise, evrensel Müslüman topluluğuna, yani geleneksel İslâmi kardeşlik ilkelerine göre işlemesi öngörülen İslâm ümmetine ağırlık vermiştir.Bu ümmet, kabilesel, ulusal, bölgesel ve yerel bağları aşacak, cinsiyet farklılıkları dışında fark tanımayacaktı. Kendi iç yasaları, değerleri ve inançları olacak, her Müslümanın temel kimlik kaynağını ve sadakatinin odak noktasını oluşturacaktı.</p>

  <p>Mevdudi, ümmet bilincini güçlendirmek için dünyadaki Müslüman halklar arasındaki benzerliklere ve tarihi bağlara dikkat çekti. Kültürel, dilsel, tarihi ve politik çeşitliliklerini göz ardı ederek Müslümanlar ümmetlerine yeniden önem verirlerse böylesi ayırımların zayıflayacağını, hatta ortadan kalkabileceğini öne sürüyordu.<span class="t6">46</span>Mevdudi'nin tarih yapıtlarında Müslümanlar arası fark ve anlaşmazlık örnekleri sapkınlık olarak nitelenir.Değişik bölgelerin kültürleri arasındaki benzerlikler İslâmi, dolayısıyla da gerçek ve önemli; farklılıklarsa yabancı, rastlantısal ve yapaydır.Benzer biçimde Müslümanlar arası uyum doğal, uyumsuzluk ise Müslümanların İslâm'ın buyruklarına karşı geldiklerinin bir göstergesidir.<span class="t6">47</span></p>

  <p>Mevdudi'nin zihnindeki ümmet, üyelerinin birbirlerini tanıdığı, sürekli ve görünür biçimde etkileşim halinde oldukları gerçek bir topluluk değil; "düşlenen bir topluluktu."<span class="t6">48</span>Çünkü bu topluluğun herhangi bir üyesi milyonlarca öteki üyeden yalnızca çok küçük bir bölümünü tanıyabilecek ve onlar tarafından tanınabilecekti. Gerçekten de bu kavram günün toplumsal gerçeklerini yansıtmıyordu.<span class="t6">49</span>Müslüman uluslar arasındaki ekonomik ilişkiler çok azdı; hepsi de daha çok Avrupa'yla ticaret yapmaktaydı.Ayrıca birçok Müslüman etnik, dilsel ve bölgesel bağların oluşturduğu, Mevdudi'nin hayalindeki ümmetten çok daha küçük topluluklara derinden bağlıydı.Bir örnek verecek olursak, Cemaat-i İslâmi'nin kuruluşundan onlarca yıl önce Osmanlı yönetimindeki halifelik kurumunu korumak için savaşan Hintliler, önce yeni bir Arap imparatorluğu kurmak için Türklere başkaldıran Araplar karşısında, daha sonra da halifeliği kaldırıp Türkiye'yi lâikleştirmeye çalışan Türk devlet adamları karşısında hüsrana uğradılar.Bir başka çarpıcı örnek verecek olursak, Mevdudi'yle birlikte İslâm ümmetini canlandırmaya çabalayan Müslümanlar arasında da uyumsuzluklar olmuştur.Onlar bile İslâm'ı çok değişik biçimlerde yorumlamış, taktikler ve stratejiler konusunda ciddi anlaşmazlıklara düşmüşlerdir.<span class="t6">50</span>Farklı bölgelerde yaşayan Müslümanlar arasındaki ayrılıklar da Müslümanlarla gayrimüslimler arasındaki ayrılıklardan daha önemsiz değildi. Hint Müslümanları arasında, ülkelerindeki Hindular arasında olduğu gibi, kalıtımsal kast ayrılıkları bulunuyordu.İnsanlar arasında kalıtımsal sınıf farkları ve eşitsizlikler olduğuna inanan milyonlarca Hint Müslümanı, bu inançlarıyla, Hristiyan olsun Müslüman olsun insanların eşit doğduklarına inanan Araplardan çok Hindulara yakındılar.<span class="t6">51</span></p>

  <p>Mevdudi, İslâm ümmetinin güçlenmesi önündeki birçok politik, kültürel ve tarihi engel yanında çeşitli teknolojik engeli de göz ardı etti; özellikle de düşmekte olan nakliye ve iletişim maliyetlerini hiç hesaba katmadı.Böylesi teknolojik eğilimler iki karşıt sonuç yaratacaktı. Hem birbirlerinden uzak yerlerde yaşayan Müslümanlar arasında iletişimi güçlendirerek ümmetin uyumlu ve homojen olmasını sağlayacak, hem de Müslümanları gayrimüslim etkilere açarak ümmetin kendi kabuğuna çekilmesini daha da zorlaştıracaktı.Gayrimüslim etkileri baskın olduğu sürece Müslümanlarla gayrimüslimlerin hayat tarzları giderek birbirine benzeyecek, Müslüman bireylerin uygarlıklar arası ilişkiler kurması kolaylaşacaktı. Ancak Mevdudi'nin bu olasılıklara hitap etmesi, iletmek istediği mesajın anlaşılmasının zorlaşması ya da cazibesini yitirmesi anlamına geliyordu. Mevdudi, "küresel köy" yaratmakta olan güçlerin farkında olsa da üstlendiği politik misyon bunların üstesinden gelinebileceğini varsaymasını zorunlu kılıyordu.</p>

  <p>Özetleyecek olursak İslâm ekonomisi kavram ve düşünününün ortaya çıkışı, Hindistan'da Müslümanların kendilerini tanımlamakla uğraştıkları bir döneme rastladı.Hint Müslümanları lâik bir devlet çatısı altında eşit vatandaşlık haklarına sahip olmalı mıydı? Avrupa'nın olağanüstü maddi ilerlemesine Avrupa'nın ürettiği bilgileri sınır tanımadan öğrenerek karşılık vermeleri doğru olur muydu? Cemaat-i İslâmi'nin isteği, Müslümanların kendilerini gayrimüslimlerden ayıracak yaşam tarzlarını benimseyerek topluluk kimliklerini güçlendirmeye çalışmalan yönündeydi. Hangi davranışların İslâmi olduğu konusunda belirsizlikleri önlemek amacıyla Mevdudi ve arkadaşları, İslâmi ortopraksi normlarını güncellemeye giriştiler.İslâm ekonomisi işte bu çalışmaların sonucunda ortaya çıktı.Bunun yanında dünyadaki Müslümanlar arasındaki ilişkileri geliştirmeye de çalıştılar.Amaçları, Müslümanların daha çok birbirleriyle iletişim kurmaları ve yabancılarla ilişkilerini en aza indirmeleriydi.</p>

  <p>&nbsp;</p>

  <p><span class="t5">İslâm'ın "Altın Çağ" miti</span></p>

  <p>Grup kimliği sorunu yalnızca İslâm'a özgü bir sorun değildir.Her toplumda çeşitli kimliklere sahip insanlar olduğu gibi grup sınırlarını tanımlamayı ve daraltmayı amaçlayan hareketler de bulunur.Uyumlu gruplar üyelerine samimiyet, güven, kolay iletişim ve duygusal rahatlık sağlarlar.Bu yararlar da kimlikle ilgili amaçlar güden eylemcilere doğal bir ortam hazırlarlar.Cemaat-i İslâmi Hindistan'ın bölünmesinden önceki dönemde önemli roller oynamışsa bunun bir nedeni grup kimliğine ilişkin çeşitli kaygılara seslenmesidir.Ancak bireylerin politik seçimleri hiçbir bağlamda yalnızca kimlik sorunlarına bağlanamaz. Mevdudi'nin ilk eserleri, İslâm'daki dayanışma ve birlik anlayışının Müslümanlara maddi çıkarlar da dahil olmak üzere kimlik güvenliğinin çok ötesinde yararlar sağlayacağı düşüncesini aşılamaya çalışır.</p>

  <p>Bir izleyici grubunu bir toplumsal programın maddi avantajlarına ikna edebilmek için kurama, kanıtlara ya da her ikisine birlikte başvurulabilir. Yirminci yüzyılın başlarında komünist hareketler özellikle kuram üzerinde durdular.Bu hareketler, Marx ve Engels'in "bilimsel yasaları"ndan yararlanarak sınıfsız bir toplumu hem cazip hem de mümkün bir olguymuş gibi göstermeye çalıştılar.Başka bir makalemizde belirttiğimiz gibi,<span class="t6">52</span> ne Mevdudi ne de takipçileri Müslümanların tecrit edilmiş bir İslâm ümmetinde birçok dini içinde barındıran bir topluma göre daha iyi yaşayacakları iddiasını destekleyen böylesine büyük bir kuram ortaya koymadılar.Mevdudi'nin inandırıcı olmak için kullandığı temel araç, İslâm'ın "Altın Çağı" olarak değerlendirdiği dönem, yani Hicret'ten dört halife döneminin sonuna uzanan otuz dokuz yıllık süreydi.<span class="t6">53</span>Mevdudi, bu Altın Çağı bir verimlilik, adalet, işbirliği ve fedakârlık dönemi olarak gösterir.Ona göre bu otuz dokuz yıl, "cahiliye" döneminin ardından gelen büyük bir ilerleme dönemi olmuş, o dönemde elde edilen başarılar yenilenememiştir.</p>

  <p>Mevdudi'ye göre, ayrıca, dört halife döneminden sonra "devlet yönetimi bir kez daha inançsız kişilerin eline geçmiş (...) dans, müzik ve resim gibi İslâm'la bağdaşmayan güzel sanatlar destek bulmaya başlamıştır."Öte yandan İslâm'ın gücünü pekiştirmeye yönelik girişimler de olmuş, yılmak bilmeyen mücahitler çeşitli zaman ve mekânlarda "İslâm dünyasını temizlemek (...) ve başlangıçtaki saf haline döndürmek" için çalışmışlardır.Ancak bu mücahitlerin başarıları hep kısa ömürlü olmuştur. Bunun nedeni ise, "toplumun her kesimini" cezbedecek "evrensel ideolojik bir hareket" yaratamamış olmalarıdır. İşte bu yorumların etkisiyle Mevdudi, İslâmi uyanışa gerek duyulduğunu, kendi görevinin de bunu sağlamak olduğunu düşünür.<span class="t6">54</span></p>

  <p>Bilişsel psikologlar, bireysel değerlendirmelerde kayıpların eşdeğer kazançlara göre daha büyük etki yarattığını gözlemlerler.<span class="t6">55</span>Yaptıkları deneyler bir kaybın önlenmesi biçiminde sunulan bir ilerlemenin, aynı ilerlemenin yeni bir kazanç biçiminde sunulduğu duruma göre daha cazip bulunduğunu göstermektedir.Nitekim reformcular, genellikle yaşanan değişikliklerin yozlaşma olarak yorumlanabilmesini sağlayan tarihi referans noktalarına başvururlar.<span class="t6">56</span> Mevdudi, Müslümanların hayranlıkla andıkları bir dönem üzerinde durmakla bu taktiğe başvurmuş oluyordu. Sunduğu İslâm tarihi yorumunda doğruluk payı ne olursa olsun, yapıtlarında ve konuşmalarında vurguladığı Altın Çağ kavramı, Müslümanların kayba uğramış olduğu anlayışını desteklemiştir.Bu anlayış kolayca iletilmişse bunun bir nedeni, uzun yıllardır İslâmi söylemin bir parçası olması ve İkbal de dahil olmak üzere önceki nesillerdeki İslâmcıların da onu vurgulamalarıydı.</p>

  <p>Elimizde İslâm'ın ilk dönemlerinde Arabistan'daki yaşam standartlarına ilişkin fazla bilimsel kanıt yoktur.Ancak ekonomik performansın sınırlı olduğu kesindir.Pek çok Arap karnını güçlükle doyurabiliyor, zor koşullarda yaşıyordu.<span class="t6">57</span>Ancak sonraları, Mevdudi'nin yozlaşma dönemleri olarak tanımladığı Emevi ve Abbasi dönemlerinde Ortadoğu'daki yaşam standartları dünya standartlarına göre ileri denebilecek bir seviyeye ulaştı.İlk Müslüman toplumunu uyum ve işbirliğinin parlak bir örneği olarak nitelemek de yanlış olurdu.İlk dört halifeden üçünün kendi dindaşlarınca katledilmiş olması, o toplumdaki keskin ayrılıklara işaret ediyor.Altın Çağ'ın sonlarına gelindiğinde de gerilimler o denli büyümüştü ki bin dört yüz yıldır ciddi bir anlaşmazlık konusu oluşturmuş olan Sünni-Şii ayrılığı ortaya çıktı.<span class="t6">58</span>Ne var ki, Mevdudi İslâm tarihinin başlangıç dönemlerini doğru yorumlasaydı, kendi çağındaki sorunları yalnızca "İslâm dışı" etkilere atfedemezdi.Nutuklarında ve yazılarında tarihi gerçeklere bağlı kalsaydı dikkat bile çekmeyebilirdi.</p>

  <p>Çeşitli Müslüman halkların tarihlerinde uzun süren istikrarlı ekonomik gelişme, bilimsel yaratıcılık ve sanatsal gelişme dönemleri bulmak mümkündür.Birkaç örnek verecek olursak Abbasi İmparatorluğu'nun, İslâm yönetimindeki İspanya'nın, İran Safavi Devleti'nin, Osmanlı İmparatorluğu'nun ve Babür Hint İmparatorluğu'nun yükselme dönemleri sayılabilir. Ancak Mevdudi'nin yazılarında kendi teziyle çelişen bu dönemlerin pek sözü geçmez; eğer bu devletlerin başarılarına önem verseydi, başarılı olmak için Müslümanların kendi kabuklarına çekilmeleri gerektiği savı çürütülmüş olacaktı.Altın Çağ'ın sözde mükemmelliği de yalanlanmış olacaktı, çünkü sonraki dönemlerde ilerlemeler kaydedilmiş olduğu gerçeği, Altın Çağ'dan daha iyi dönemler olabileceğini kanıtlayacaktı.</p>

  <p>&nbsp;</p>

  <p><span class="t5">Uygarlıklar çatışması</span></p>

  <p>Müslümanların gayrimüslim etkilerden kaçınarak yalnızca İslâm'dan esinlenmelerini sağlamaya yönelik kampanya, bizi Samuel Huntington'ın küresel çatışmanın en büyük kaynağının artık ideoloji ya da ekonomi değil, kültür olduğu savına götürür.Huntington'a göre çağdaş uluslararası politikanın temel noktasını, "Batılı uygarlıklar ile Batılı olmayan uygarlıklar arasındaki ve Batılı olmayan uygarlıkların kendi aralarındaki iletişimler" oluşturmaktadır.<span class="t6">59</span>Bu savın doğruluk derecesi ne olursa olsun, Cemaat-i İslâmi'nin temelinde yatan düşüncelerle aynıdır.Mevdudi ve yandaşlarına göre İslâm'ın Batı'yla birlikte yaşaması mümkün değildi; zaten bu iki uygarlık Müslüman kimliği ve sadakati için kıyasıya dövüşmekteydi.</p>

  <p>Huntington'ın tezi, ekonomik kalkınmanın ve kültürler arası iletişimin homojenleştirici etkilerini göz ardı ettiği gerekçesiyle eleştirilmektedir.Kentleşmenin, sanayileşmenin ve modern eğitimin Batılı ve Batılı olmayan yaşam tarzları arasındaki farkları azaltmakta olduğu doğrudur.Ancak söz konusu dönüşümlerin büyüklü küçüklü birçok kültürel direniş hareketini körüklediği yadsınamaz. Böylesi dönüşümler, geleneksel yaşam tarzlarına zarar verdiği içindir ki yerel değerleri ve kurumları koruma kampanyaları yaygınlaşmıştır.Cemaat-i İslâmi'nin yürüttüğü toplumsal hareket, eğer gayrimüslim etkilere kararlı bir biçimde karşı çıkılmazsa İslâm uygarlığının ayırt edici özelliklerini yitireceği düşüncesinden doğmuştur.</p>

  <p>Başka bir eleştiri ise, uygarlıkları tanımlamanın zor olduğudur. Gerçekten de her uygarlığın sınırları tartışmaya açık olduğu gibi herbirinin içinde çeşitlilik görülür.Ancak bu durum, kültürel eylemcilerin, sanki korumaya çalıştıkları uygarlıklar iyi tanımlanmış birer bütünmüş gibi hareket etmelerini engellemiyor. Nitekim Mevdudi, dünyadaki Müslümanların hedefleri arasındaki farklılıkları göz ardı etti.Önemli yapıtlarını ortaya çıkardığı dönemde İstanbullu lâik Müslümanlarla dindar Pencaplıların yaşam tarzları arasında ve Bengal köylülerinin tüketim alışkanlıklarıyla Arap krallarınınkiler arasında büyük farklar vardı. Bütün bunlara rağmen Mevdudi, geçmişleri ve yaşam koşulları ne olursa olsun bütün Müslümanlar adına konuştuğunu öne sürüyordu.Kimlerin Müslüman olduğu tartışmaları göz önüne alınırsa bu durum özellikle çarpıcıdır.1954 yılında Pakistan'daki Ahmediye mezhebi Mirza Ghulam Ahmed'i peygamber ilân ettiğinde yaşanan kargaşanın ardından bu soruyu irdelemek üzere bir komisyon kuruldu.İsrailli hahamlar nasıl kimin Musevi olduğu konusunu çözemiyorsa, bu komisyonun üyeleri de bugüne dek Müslüman olmanın şartları konusunda uzlaşmaya varamadılar.<span class="t6">60</span></p>

  <p>Uygarlıklar çatışması kavramı, bunun "Avrupa merkezli" (<span class="t7">Eurocentric</span>) bir düşünce sürecinden kaynaklandığı iddiasıyla bazen hafife alınır. Elbette ki Huntington'un tezine inanan pek çok Batılı var.<span class="t6">61</span> Ancak bu durum Cemaat-i İslâmi'nin İslâm'ın uygarlıklar çatışmasına taraf olduğu yönündeki görüşünü boşa çıkarmadığı gibi İslâm ekonomisinin İslâm uygarlığını savunmak amacıyla geliştirilmiş olduğu gerçeğini de değiştirmez.Uygarlıklar çatışması temasının İslâm ekonomisi yazınının daha ilk yapıtlarında görüldüğünü hemen belirtmek gerekir. Hindistan dışında ilk önemli yapıt, daha çok toplumsal adalet konusunu işleyen Mısırlı Seyyid Kutb (1906-66) tarafından kaleme alınmıştır.Kutb, Mevdudi'nin etkisiyle İslâm'ı kapsamlı ve kendi kendine yeten bir sistem olarak nitelendirdi.Ona göre, gerçek İslâm, öteki sistemleri "kopyalamaya çalışmaz, çalışmamıştır da; ne onlarla bağlantı kurmayı ne de onlara benzemeyi amaçlar."<span class="t6">62</span>Mevdudi gibi o da bu ilkesini ihlâl etmiştir; kitaplarında yer alan tam istihdam ve hatta toplumsal adalet gibi temaların, Batılı kaynaklardan esinlenmiş olduğu kesindir.Ancak kendisinden önce gelmiş İslâmcılar gibi Kutb da, biraz da Kur'an'ı çarpıtarak bu kavramların özünde İslâm olduğunu savunmuş, İslâm'ın Batı'yla tamamen uyumsuz bir sistem sunduğunu öne sürmüştür.<span class="t6">63</span></p>

  <p>Uygarlıklar çatışması teması, İslâm ekonomisine ilişkin yorumlarıyla ülkesinin lâiklik karşıtı ve İslâmcı muhalefet hareketinde önemli rol oynayan Iraklı din adamı Muhammed Bekir el-Sadr'ın (1931-80) yapıtlarında da önemli yer tutar.Temel yapıtı <span class="t7">İktisaduna:Bizim Ekonomimiz</span>,<span class="t6">64</span> Mevdudi'nin İslâmi ekonomik sistemle bu sistemin iki temel rakibi kapitalizm ve sosyalizm arasında derin uçurumlar bulunduğu temasını daha da geliştirir.<span class="t6">65</span>Sadr, o dönemde Arap sosyalizminin savunucuları hızla artmakta olduğundan, İslâm'ın özellikle sosyalizmden üstün olduğunu kanıtlamaya çalıştı, <span class="t7">İktisaduna</span>'nın sosyalizmi çürütmeye yönelik bölümleri, kapitalizmi eleştiren bölümlerine oranla sekiz kat fazla yer tutar.<span class="t6">66</span></p>

  <p>1978-79 İran Devrimi "kültürel bir deprem" olarak nitelendirilmiştir.<span class="t6">67</span>Gerçekten de bu devrimin liderleri, temel amaçlarının grup kimliği oluşturulmasında, toplumsal uyum sağlanmasında ve ahlâki rehberlikte İslâm'ın rolünün yeniden canlandırılması olduğunu vurguluyorlardı.Devrimin önderi Ayetullah Humeyni, bir konuşmasında İran devriminin karpuz bolluğu yaratmak için yapılmadığını belirtti.<span class="t6">68</span>Humeyni'nin sürekli olarak yoksulluğa ve sömürüye karşı çıktığı ve belirli ekonomik reformları savunduğu doğrudur.Ancak onun için ekonomik hedefler, İslâm'ın özel ve kamusal yaşamdaki öneminin arttırılması gibi genel hedeflerin yanında ikinci planda kalıyordu. Humeyni'ye göre, gerek komünizm gerekse Batı, İslâm'la savaş halindeydi; ikisi de pek çok Müslümanın beynini yıkamış ve yıkamaktaydı.Dolayısıyla ekonomik program seçimi İran'ın en acil ya da en çetin sorunları arasında sayılamazdı.<span class="t6">69</span></p>

  <p>Bu örnekler ve burada sayamayacağımız daha birçok örnek, İslâmcıların çeşitli ülkelerde yürüttükleri savaşımı Batı'nın saldırgan tutumundan kaynaklarıan bir uygarlıklar çatışması olarak tanımladıklarını gösteriyor. Öyleyse Huntington'ın tezi onlar açısından yeni bir yorum getirmiyor, yalnızca onlarca yıldır savundukları görüşleri doğruluyordu.Aradaki tek önemli fark, Huntington'ın saldırgan İslamcılık olarak nitelediği akımı onların savunma addetmesiydi.</p>

  <p>Bu örnekler ayrıca İslâmcı ekonomik girişimlerin Batılılaşmaya karşı büyük bir başkaldırı olarak algılandığını gösteriyor.Elbette ki Huntington'ın görüşlerini paylaşmayan Müslümanlar da var; pek çok Müslüman, gerilimlerin bir gün azalacağını umut etmekte ya da buna inanmaktadır.Benzer biçimde uygarlıklar arası bir savaş sürdüğünü düşünenler İslâmcılarla sınırlı değil.Çeşitli lâikler de birbirine zıt bu iki uygarlık arasında korkunç bir savaş çıkacağını düşünüyor.Mısır'ın İslâmcı karşıtı yarı resmi gazetesi <span class="t7">Al Ahram</span>'ın bir köşe yazarı 1993 yılında ülkesinin "biri Batılı öbürü İslâmi olmak üzere iki karşıt kültürel model arasındaki bir savaşımın odak noktasında" olduğunu yazmıştı.<span class="t6">70</span> Lâiklerle İslâmcılar İslâm ekonomisinin kültürel önemi konusunda da görüş birliği içinde olabilmektedir.<span class="t7">Cumhuriyet</span> gazetesi yazarı Uğur Mumcu, İslâm bankacılığının ortaya çıkışını İslâmi köktenciliği ilerletmek ve bütün Müslümanları Orta Çağ'dan kalma ilkelere dayanan otoriter bir politik birlik içinde toplamak için oynanan çirkin bir oyunun parçası olarak görüyordu.<span class="t6">71</span></p>

  <p>İslâmcı olsun lâik olsun pek çok Müslüman, İslâm'la Batı'nın Müslümanların kalplerini ve zihinlerini fethetmek için savaştıklarını düşünmektedir.Peki, haklı olduklarını söylemek doğru olur mu? Bu sorunun yanıtı "evet" ise, muharabe alanları arasına ekonomi de giriyor mu? "Uygarlıklar çatışması" terimi, çoğu katılımcısının uygarlık terimleriyle tanımladığı bir çatışmayı anlatıyorsa kanıtlar gerçekten de uzun zamandır süren bir uygarlıklar savaşımına işaret ediyor.Dahası, ekonomi de savaş alanlarından biri durumundadır, çünkü Batı kökenli ekonomik düşünce, politika ve kurumları kültürel kimliklerine yönelik bir tehdit olarak gören Müslümanlar var. Bunların yanında bir de ekonomi bilimine İslâmi bir görünüş verme çabalarından kaygı duyanlar var. Ancak bu gözlemler, her Batılının ya da her Müslümanın bir uygarlık çatışmasına taraf olduğu anlamına gelmez.İki ülke nüfusunun küçük birer bölümü arasında, vatandaşlarının çoğu günlük işlerini sürdürürken yaşanan bir savaş, nasıl iki ülke arasında bir askeri çatışma yaşandığı biçiminde yorumlanabiliyorsa, uygarlığa ilişkin bir çatışmada yer alanlar bir azınlık oluştursa da uygarlıklar arası bir çatışma yaşandığı söylenebilir.</p>

  <p>"Uygarlıklar çatışması" kavramı belirli bir grubun, yaşamına giren uygarlıkları sentezlemek ya da bunlar arasında seçim yapmakta zorlanması anlamına da gelebilir.Ancak çağdaş Müslümanlar Batı kökenli teknolojilere ya da ürünlere pek direnç göstermiyorlar.En azından son zamanlarda Müslümanların ithal edilmiş yeni makine, cihaz ve ilaçları çabucak benimsediği görülmektedir.<span class="t6">72</span>İslâmcıların modern bilime ya da teknolojiye karşı olduklarına ya da yeni teknolojiler kullanmaktan çekindiklerine inanmak için de neden yoktur.<span class="t6">73</span> Ayetullah Humeyni Cuma vaazlarını kasete çektirip dağıtmış, İran'ın yönetimini eline almak için sürgün dönüşünü de bir jumbo jetle gerçekleştirmiştir.Dolayısıyla yalnızca üretim ve tüketim biçimlerine bakarak İslâm'la Batı ya da İslâm'la modernleşme arasında uyumsuzluk olduğu sonucuna varılamaz.</p>

  <p>Ne var ki üretim ve tüketimde uygarlıklar arası etkileşim, kişilerin yaptıkları tercihlerden rahatsızlık duymayacaklarını göstermez. Gönüllü biçimde yapılan tercihler de suçluluk ya da üzüntü kaynağı olabilir.Fransız yapımı bir arabayla işe giden, öğle yemeklerini McDonalds'da yiyen, televizyonda maç izleyen bir insan, günün sonunda "yaşam tarzım bir Parislininkine benziyor" diye hayıflanabilir. Daha önce de gördüğümüz gibi İslâmcı söylemin yaygın bir teması, sofu Müslümanların modernleşme sürecinde yaptıkları tercihlerden kaygı duyduklarıdır.Aralarında Mevdudi'nin de bulunduğu birçok Müslüman yorumcu, bu temayı geliştirir. Örneğin, Iranlı toplum eleştirmeni Celal Ali Ahmed, Pehlevi hükümdarlığı döneminde yasaklanan bir kitabında Batı'yla olan etkileşimden doğan, kendi toplumuna yabancılaşma durumunu "Batı zehirlenmesi" olarak niteler.<span class="t6">74</span>Benzer biçimde pek çok Türk İslâmcısı, Batı uygarlığının sürekli hayal kırıklığı ve tatminsizlik doğuran bir tüketim kültürü yarattığını savunur.Onlara göre toplumu giderek zenginleşmeye ve tüketimini arttırmaya teşvik eden sayısız etken karşısında inananlar inançlarına bağlı kalamamakta, İslâmi kurallara uygun bir hayat süremedikleri için de üzülmekteler.<span class="t6">75</span>Aynı tema onlarca yıl önce genç Türkiye Cumhuriyeti'nin ilk Batılılaşma karşıtları tarafından da dile getirilmişti.İslâmcı şair Necip Fazıl Kısakürek anılarında kültürel açıdan köksüzleşmekte olduğunu anlar anlamaz Batılılaşmadan soğuduğunu, Fransız şair Rimbaud'nun la vrai vie absente (kaybolan gerçek yaşam) olarak adlandırdığı huzur kaynağını ararken de İslâm'ı yeniden keşfettiğini anlatır.<span class="t6">76</span></p>

  <p>Öyleyse uygarlıklar çatışması kavramı yeni teknolojilerin ve yeni tüketim mallarının hızla yaygınlaşmasıyla tutarlıdır.Dahası, böylesi yaygınlaşma olgusu sözü edilen çatışmanın temel bir nedeni olabilir.</p>

  <p>&nbsp;</p>

  <p><span class="t5">Kimlik bunalımı ve yankıları</span></p>

  <p>Bu makaledeki yorumlar, bireylerin güvenli ve belirli bir kimliğe sahip olmaktan içsel doyum sağladıkları varsayımına dayanıyor.Asıl konumuz ekonomik düşünce ve davranışlar olduğundan, pek çok çağdaş ekonomi okulunun kimlik konusunu göz ardı ettiğini belirtmemiz gerekir. Gerçekten de çoğu iktisatçı kimliğin yararsız ve toplumsal işlevinin de önemsiz olduğu görüşünü savunmakta, dolayısıyla bireylerin kimlik sorunlarıyla nasıl baş ettiklerini soruşturma ihtiyacı duymamaktadır.Aslında insanların iyi tanımlanmış bir kimliğe sahip olma ihtiyacı her ekonomi okulunun kabul ettiği yeme, barınma ve mali güvenlik gibi ihtiyaçlar kadar ağırlık taşıyabilir.Üstelik, evi zarar gören bir kişi nasıl evini tamir ettirirse kimliği karışan ya da değer yitiren bir kişi de kendini yeniden tanımlamaya ve kim olduğunu daha açık bir biçimde ifade etmeye çalışır.Bu tamir sürecinin içine, daha önce de gördüğümüz gibi, ekonomiyi yeniden yapılandırma çabaları da girer.</p>

  <p>Kimlik kaygılarının İslâm ekonomisinin doğuşunu yönlendirmiş oluşu elbette bunların İslâm ekonomisinin sonraki gelişmesini de etkilediğini göstermez.Bu doktrinin ana hatları ortaya çıktıktan sonra pek çok kişi bunun kimlikle hiçbir ilgisi olmayan politik ve ekonomik amaçlar için kullanılabileceğini anladı.Nitekim İslâm ekonomisinin evrimi, 1970'lerde Arap petrol gelirlerinin şişmesiyle yeni bir aşamaya ulaştı.Suudi Arabistan'ın önderliğinde petrol zengini Arap ülkeleri, kendilerini Pan-Arap ve Pan-İslâmi hareketlere olan desteklerini arttırmak zorunda hissettiler. Büyük yardım gören hareketlerden biri, İslâm ekonomisiydi.Bu bağlamda 1975 yılında ilk İslâmi ticaret bankaları açıldı.Yine aynı yıl az gelişmiş Müslüman ülkelere faizsiz yollardan petrodolar aktarmak amacıyla kurulan İslâm Kalkınma Bankası çalışma hayatına başladı. Bu dönemde ayrıca İslâm ekonomisinin kurumsal altyapısı gelişti, İslâm ekonomisi enstitüleri kuruldu ve çeşitli üniversitelerde İslâm ekonomisi bölümleri açıldı. Bunların yanında İslâm ekonomisi dergileri yayımlanmaya başladı ve uluslararası İslâm ekonomisi konferansları düzenlendi.</p>

  <p>İslâm ekonomisi akademik bir disipline benzedikçe karmaşıklaşmaya başladı.İslâm iktisatçıları ise, çözülecek yeni sorunlar aramaya başladılar.Aralarında zekât sistemi ve İslâm bankacılığının da olduğu İslâm ekonomisi uygulamaları yeni tartışmalar yarattı.Ne var ki bugüne kadar İslâm ekonomisinin ana uğraşı, modern Müslüman kimliğini tanımlamak olmuştur.Bu yüzden çağdaş İslâm ekonomisi düşününden ya da İslâm ekonomisinin bugünkü uygulamalarından anlam çıkarabilmek için yarım yüzyıl önce bu doktrini doğuran etmenlere bakmak gerekir.İslâm ekonomisini ortaya çıkaran temel etken, Mevdudi ve politik yandaşlarının Hint-Müslüman kimliğinin kaybolmakta olmasından endişelenmeleriydi.</p>
</body>
</html>
