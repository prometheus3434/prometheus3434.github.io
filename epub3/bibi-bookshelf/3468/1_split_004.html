<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_3">İkinci Gün</h1>
				<h2 class="h2baslik" id="calibre_toc_13">1. Sahne</h2>
				<p class="ortayazi">(Krallık sarayının büyük salonunda.)</p>
				<p class="normal">(Basilio ile Clotaldo.)</p>
				<p class="normal">CLOTALDO</p>
				<p class="normal">Her şey buyurduğunuz gibi yapıldı.</p>
				<p class="normal">BASILIO</p>
				<p class="normal">Neler oldu Clotaldo, anlat hele.</p>
				<p class="normal">CLOTALDO</p>
				<p class="normal">Tekmil duyularını körelterek</p>
				<p class="normal">insanı yaşayan bir ölüye dönüştüren</p>
				<p class="normal">pek çok bitkinin gizil güçlerini birleştirmiş</p>
				<p class="normal">uyuşturucu bir iksir</p>
				<p class="normal">hazırlattım uzmanlara.</p>
				<p class="normal">Haşhaş, afyon ve başka otlar</p>
				<p class="normal">içeren bu karışımı</p>
				<p class="normal">Segismundo’nun hücresine götürdüm.</p>
				<p class="normal">Aklını sizin kendisi için</p>
				<p class="normal">tasarladıklarınıza hazırlamak için,</p>
				<p class="normal">vahşi doğanın okulunda</p>
				<p class="normal">öğrendikleri üzerine sohbet ettik bir süre.</p>
				<p class="normal">Baş döndürücü hızıyla</p>
				<p class="normal">rüzgârlara meydan okuyan,</p>
				<p class="normal">tüylerden oluşmuş bir şimşeği andıran</p>
				<p class="normal">kartalı örnek verdim.</p>
				<p class="normal">“Sen kuşların kralısın,</p>
				<p class="normal">elbette övünç duyacaksın”</p>
				<p class="normal">diyerek kibirli uçuşunu övdüm.</p>
				<p class="normal">Segismundo’nun dili çözülüverdi:</p>
				<p class="normal">Saltanat söz konusu olunca,</p>
				<p class="normal">tutkulu ve buyurgan</p>
				<p class="normal">bir konuşma tutturdu;</p>
				<p class="normal">damarlarındaki soylu kan</p>
				<p class="normal">belli ki büyük hedeflere yöneltiyor,</p>
				<p class="normal">kışkırtıyor, coşturuyordu onu.</p>
				<p class="normal">“Kuşların toplumunda bile,</p>
				<p class="normal">kimileri kimilerine</p>
				<p class="normal">bağlılık yemini ederlermiş” dedi;</p>
				<p class="normal">“Şunu düşünerek teselli buluyorum;</p>
				<p class="normal">ben hiç değilse, zorbalıkla</p>
				<p class="normal">buyruk altına sokulmuşum;</p>
				<p class="normal">kendi özgür istemimle,</p>
				<p class="normal">kimseye boyun eğmedim.”</p>
				<p class="normal">Çektikleri üzerine konuşmanın</p>
				<p class="normal">onu sinirlendiğini görünce,</p>
				<p class="normal">iksiri sundum; ilk yudumu almasıyla</p>
				<p class="normal">uykuya teslim etti gücünü;</p>
				<p class="normal">damarlarından ve tüm gövdesinden</p>
				<p class="normal">soğuk terler süzülmese,</p>
				<p class="normal">ölmüş görünümünü gerçek sanıp,</p>
				<p class="normal">hayatından kaygıya düşebilirdim.</p>
				<p class="normal">Bunun üzerine,</p>
				<p class="normal">tasarınızı gerçekleştirmekle</p>
				<p class="normal">görevlendikleriniz çıkageldiler;</p>
				<p class="normal">kıpırtısız gövdesini arabaya yükledikleri gibi,</p>
				<p class="normal">onuruna ışıl ışıl donatılmış dairenize getirdiler.</p>
				<p class="normal">Sizin yatağınıza yatırdılar onu </p>
				<p class="normal">ve baygınlığının geçmesini bekleyedururken,</p>
				<p class="normal">buyruğunuz uyarınca,</p>
				<p class="normal">size hizmet eder gibi hizmet ettiler oğlunuza.</p>
				<p class="normal">Bense kendi payıma,</p>
				<p class="normal">buyruklarınızı harfiyen yerine getirmekle</p>
				<p class="normal">ödüllendirilmeyi hak ettiysem,</p>
				<p class="normal">–cüretimi hoş görün–</p>
				<p class="normal">size sormak istediğim bir soru var:</p>
				<p class="normal">Hangi amaçla prensi</p>
				<p class="normal">uykusunda getirttiniz saraya?</p>
				<p class="normal">BASILIO</p>
				<p class="normal">Bunu sormakta yerden göğe haklısın Clotaldo,</p>
				<p class="normal">ben de içtenlikle yanıt vereceğim sana.</p>
				<p class="normal">Biliyorsun, oğlumun</p>
				<p class="normal">yıldızlarda okuduğum karayazısı,</p>
				<p class="normal">acılarla tehdit ediyor hayatını.</p>
				<p class="normal">Bir kez daha sorgulayacağım,</p>
				<p class="normal">bugüne değin onca kötümser öngörünün</p>
				<p class="normal">kanıtını sıralayan, yalan nedir bilmez gökyüzünü;</p>
				<p class="normal">bakalım vazgeçmiş mi öngörüsünden,</p>
				<p class="normal">ya da hiç değilse yumuşatmış mı?</p>
				<p class="normal">Cesaret, erdem ve akıl</p>
				<p class="normal">döndürmüş olamaz mı onu yargısından?</p>
				<p class="normal">Çünkü insan istemi yıldızlara da üstün gelebilir.</p>
				<p class="normal">Bunu sınamak için işte, Segismundo’nun</p>
				<p class="normal">saray ortamında erdemlerini kanıtlamasını istiyorum.</p>
				<p class="normal">Kötü eğilimleriyle baş edebilirse,</p>
				<p class="normal">tahta çıkar, saltanat sürer;</p>
				<p class="normal">acımasız bir hükümdar gibi davranırsa,</p>
				<p class="normal">yeniden zincire vurulur.</p>
				<p class="normal">Bunun için onu uyutmak şart mıydı?</p>
				<p class="normal">diye soracaksın şimdi.</p>
				<p class="normal">Bugün benim oğlum olduğunu öğrenseydi,</p>
				<p class="normal">yarın yeniden zindana kapatılınca,</p>
				<p class="normal">baş edilmez bir umutsuzluğa düşerdi.</p>
				<p class="normal">Kim olduğunu bile bile</p>
				<p class="normal">nasıl yatıştırırdı gönlünü?</p>
				<p class="normal">Ben de bu çıkmaza</p>
				<p class="normal">bir açık kapı bırakmak istedim: Şimdi,</p>
				<p class="normal">meğer rüya görmüşüm diye avunabilir.</p>
				<p class="normal">Böylece iki şeyi daha gözlemleyebiliriz:</p>
				<p class="normal">Öncelikle kişiliğini,</p>
				<p class="normal">bakalım bütünüyle uyandığında nasıl davranacak?</p>
				<p class="normal">Hükümdarlığın ardından,</p>
				<p class="normal">yeniden zindanına döndüğünde,</p>
				<p class="normal">bir rüyadan uyandığını sanarak</p>
				<p class="normal">kendini nasıl avutacak?</p>
				<p class="normal">Böylece temelli bir gerçeği anlayacak:</p>
				<p class="normal">Bu dünyada soluk alan herkes</p>
				<p class="normal">rüya görmektedir aslında.</p>
				<p class="normal">CLOTALDO</p>
				<p class="normal">Yanıldığını kanıtlayacak</p>
				<p class="normal">pek çok neden var.</p>
				<p class="normal">Ama artık çok geç;</p>
				<p class="normal">uyandı ve bize doğru geliyor.</p>
				<p class="normal">BASILIO</p>
				<p class="normal">Ben çekiliyorum.</p>
				<p class="normal">Öğretmeni sensin:</p>
				<p class="normal">Sen karşıla onu,</p>
				<p class="normal">ve gerçeği söyleyerek,</p>
				<p class="normal">kafasındaki kargaşayı gider.</p>
				<p class="normal">CLOTALDO</p>
				<p class="normal">Ona her şeyi olduğu gibi anlatmama</p>
				<p class="normal">izin veriyorsunuz, öyle mi?</p>
				<p class="normal">BASILIO</p>
				<p class="normal">Evet, önceden bilirse,</p>
				<p class="normal">tehlikelerin üstesinden</p>
				<p class="normal">belki daha kolay gelir.</p>
				<p class="normal">(Çıkar.)</p>
				<h2 class="h2baslik" id="calibre_toc_14">2. Sahne</h2>
				<p class="normal">(Clarín girer.)</p>
				<p class="normal">CLARÍN</p>
				<p class="normal">(Kendi kendine.)</p>
				<p class="normal">Süpürge sapıyla esaslı bir dayak oldu</p>
				<p class="normal">buraya gelebilmek uğruna ödediğim bedel.</p>
				<p class="normal">Ama illa kendi gözümle görmek istedim</p>
				<p class="normal">neler olup bittiğini.</p>
				<p class="normal">İnsanın yüzünde taşıdıkları kadar,</p>
				<p class="normal">aydınlık pencere bulunmaz:</p>
				<p class="normal">Cebinde beş para olmasa da,</p>
				<p class="normal">kafayı azıcık kullandın mı</p>
				<p class="normal">her şenlikten, her şölenden</p>
				<p class="normal">payını alırsın doyasıya.</p>
				<p class="normal">CLOTALDO</p>
				<p class="normal">(Kendi kendine.)</p>
				<p class="normal">Clarín bu, evet... O kadının uşağı.</p>
				<p class="normal">Polonya’ya taşıdığım acılarımın </p>
				<p class="normal">sebebi olan talihsiz kadının.</p>
				<p class="normal">(Clarín’e.)</p>
				<p class="normal">Ne oldu Clarín?</p>
				<p class="normal">CLARÍN</p>
				<p class="normal">Olan şu ki; öcünü almayı</p>
				<p class="normal">vaat etmeniz üzerine,</p>
				<p class="normal">Rosaura cinsiyetine uygun giysiler kuşandı.</p>
				<p class="normal">CLOTALDO</p>
				<p class="normal">Âdet ve geleneklere</p>
				<p class="normal">uygun olanı da buydu zaten.</p>
				<p class="normal">CLARÍN</p>
				<p class="normal">Yeğenlerinizden birinin</p>
				<p class="normal">adını kullanma kurnazlığını göstererek,</p>
				<p class="normal">öylesine saygı gördü ki,</p>
				<p class="normal">Prenses Estrella’nın nedimesi olarak,</p>
				<p class="normal">sarayda yaşıyor artık.</p>
				<p class="normal">CLOTALDO</p>
				<p class="normal">Bu kez onurunu kollamalıyım.</p>
				<p class="normal">CLARÍN</p>
				<p class="normal">Öcünü alacağı günü bekliyor şimdi.</p>
				<p class="normal">CLOTALDO</p>
				<p class="normal">Beklemek en doğrusu:</p>
				<p class="normal">Zamanın düzeltemediği</p>
				<p class="normal">anlaşmazlık yoktur.</p>
				<p class="normal">CLARÍN</p>
				<p class="normal">Senin yeğenin sanılarak</p>
				<p class="normal">kraliçeler gibi saygı ve</p>
				<p class="normal">hizmet görüyor.</p>
				<p class="normal">Ama ben yoldaşı olarak</p>
				<p class="normal">büsbütün unutuldum,</p>
				<p class="normal">açlıktan ölmek üzereyim.</p>
				<p class="normal">Oysa Clarín ötmeye başlarsa,</p>
				<p class="normal">krala, Astolfo’ya ve Estrella’ya</p>
				<p class="normal">neler neler anlatabilir.</p>
				<p class="normal">Adım Clarín, borazan anlamına gelir;</p>
				<p class="normal">borazan dediğin de,</p>
				<p class="normal">öttü mü her yandan duyulur.</p>
				<p class="normal">Biri bana yardım elini uzatmazsa,</p>
				<p class="normal">şu beylik dörtlüğü bilirsiniz:</p>
				<p class="normal">Şafakta çalınan borazan,</p>
				<p class="normal">herkesi uyandırır.</p>
				<p class="normal">CLOTALDO</p>
				<p class="normal">Yakınmakta yerden göğe haklısın Clarín;</p>
				<p class="normal">dertlerine çözüm bulmak üzere,</p>
				<p class="normal">şu andan tezi yok, seni hizmetime alıyorum.</p>
				<p class="normal">CLARÍN</p>
				<p class="normal">İşte, Segismundo geliyor.</p>
				<h2 class="h2baslik" id="calibre_toc_15">3. Sahne</h2>
				<p class="ortayazi">(Segismundo ve onu giydiren hizmetliler çalıp<br class="chapter"/>
			    söyleyen müzisyenler eşliğinde girerler; beriki<br class="chapter"/>
			    şaşkınlıktan sersem gibidir.</p>
<p class="normal">SEGISMUNDO</p>
				<p class="normal">Neler görüyorum Tanrım!</p>
				<p class="normal">Nasıl bir yer burası!</p>
				<p class="normal">Korkmadan bakamıyorum;</p>
				<p class="normal">kuşkuluyum ama inanıyorum.</p>
				<p class="normal">İpekler, sırmalar içinde,</p>
				<p class="normal">hizmetime koşmakta yarışan uşaklarla</p>
				<p class="normal">bu muhteşem sarayda ne işim var?</p>
				<p class="normal">Nasıl oldu da, beni giydirip kuşatmak için</p>
				<p class="normal">şunca insanın çevresinde dört döndüğü</p>
				<p class="normal">böylesine yumuşak bir yatakta uyandım?</p>
				<p class="normal">Rüya görüyorum demek yalan olur,</p>
				<p class="normal">çünkü uyanık olduğumun farkındayım.</p>
				<p class="normal">Yoksa artık Segismundo değil miyim ben?</p>
				<p class="normal">Doğruyu söyle bana Tanrım!</p>
				<p class="normal">Uykumda neler geçti de hayalimden,</p>
				<p class="normal">şimdi kendimi buralarda görüyorum?</p>
				<p class="normal">Her neyse, aklımı neden zorluyorum?</p>
				<p class="normal">İyisi mi, bırak hizmet etsinler,</p>
				<p class="normal">her şey olacağına varsın.</p>
				<p class="normal">BİRİNCİ UŞAK</p>
				<p class="normal">Çok kederli görünüyor.</p>
				<p class="normal">İKİNCİ UŞAK</p>
				<p class="normal">Onun yaşadığı acıklı serüveni yaşayan</p>
				<p class="normal">kim kederli olmaz?</p>
				<p class="normal">CLARÍN</p>
				<p class="normal">Ben.</p>
				<p class="normal">İKİNCİ UŞAK</p>
				<p class="normal">Haydi, konuş onunla.</p>
				<p class="normal">BİRİNCİ UŞAK</p>
				<p class="normal">(Segismundo’ya.)</p>
				<p class="normal">Şarkı söylemeyi sürdürsünler mi?</p>
				<p class="normal">SEGISMUNDO</p>
				<p class="normal">Hayır, şarkı duymak istemiyorum artık.</p>
				<p class="normal">İKİNCİ UŞAK</p>
				<p class="normal">Öylesine sıkıntılı görünüyordunuz ki,</p>
				<p class="normal">sizi eğlendirmek istediler.</p>
				<p class="normal">SEGISMUNDO</p>
				<p class="normal">Acılarıma katlanabilmek için,</p>
				<p class="normal">onların müziğine ihtiyacım yok.</p>
				<p class="normal">Kaldı ki, yalnızca askeri marşlardan</p>
				<p class="normal">hoşlanırım ben.</p>
				<p class="normal">CLOTALDO</p>
				<p class="normal">Elinizi öpmeme</p>
				<p class="normal">izninizi dilerim efendimiz;</p>
				<p class="normal">Konumum size bağlılık yemini eden</p>
				<p class="normal">ilk kişi olmamı gerektirir.</p>
				<p class="normal">SEGISMUNDO</p>
				<p class="normal">(Kendi kendine.)</p>
				<p class="normal">Clotaldo bu! Nasıl oluyor da</p>
				<p class="normal">zindanımda bana her türlü eziyeti eden</p>
				<p class="normal">biri şimdi böylesine saygıyla</p>
				<p class="normal">iki büklüm oluyor karşımda?</p>
				<p class="normal">CLOTALDO</p>
				<p class="normal">Yeni durumunuzun</p>
				<p class="normal">zihninizde yarattığı kargaşa,</p>
				<p class="normal">nice kuşkuyu barındırmaktadır kimbilir?</p>
				<p class="normal">Bunları gidermek için açıklıyorum:</p>
				<p class="normal">Polonya tahtının veliahdı Prens Segismundo’sunuz siz.</p>
				<p class="normal">Bugüne değin dışlanmış ve</p>
				<p class="normal">saraydan uzak yaşatılmanız,</p>
				<p class="normal">tahta oturmanızın ülkemizin başına</p>
				<p class="normal">büyük felaketler getireceğini bildiren</p>
				<p class="normal">yıldızların kehanetlerini</p>
				<p class="normal">boşa çıkarmak içindi.</p>
				<p class="normal">Öte yandan, yıldızları</p>
				<p class="normal">alt edebileceğiniz umuduyla,</p>
				<p class="normal">–çünkü yiğit bir insan için,</p>
				<p class="normal">bu elbette olasıdır–</p>
				<p class="normal">derin bir uykudayken,</p>
				<p class="normal">tutulduğunuz kuleden</p>
				<p class="normal">saraya getirildiniz.</p>
				<p class="normal">Babanız, efendim kral birazdan</p>
				<p class="normal">sizi görmeye geldiğinde Segismundo,</p>
				<p class="normal">yapmanız gerekeni kendi ağzından öğrenirsiniz.</p>
				<p class="normal">SEGISMUNDO</p>
				<p class="normal">Alçak, aşağılık hain, öğrenecek daha ne kaldı,</p>
				<p class="normal">şuracıkta senden hıncımı almamı engelleyecek?</p>
				<p class="normal">Benim varlığımı bile yok sayıp</p>
				<p class="normal">yasaları ve bütün haklarımı çiğneyerek</p>
				<p class="normal">yurduna nasıl ihanet ettin?</p>
				<p class="normal">CLOTALDO</p>
				<p class="normal">Ah, benim kör talihim!</p>
				<p class="normal">SEGISMUNDO</p>
				<p class="normal">Yasalar karşısında hain,</p>
				<p class="normal">kralın karşısında köle,</p>
				<p class="normal">bana karşı acımasızsın:</p>
				<p class="normal">Sen busun işte;</p>
				<p class="normal">Kral, yasalar ve ben</p>
				<p class="normal">gebertilmene karar verdik,</p>
				<p class="normal">benim ellerimle.</p>
				<p class="normal">İKİNCİ UŞAK</p>
				<p class="normal">Efendimiz...</p>
				<p class="normal">SEGISMUNDO</p>
				<p class="normal">Kimse araya girmeye yeltenmesin yok yere;</p>
				<p class="normal">yemin ederim,</p>
				<p class="normal">karşıma çıkarsan,</p>
				<p class="normal">seni pencereden atarım.</p>
				<p class="normal">BİRİNCİ UŞAK</p>
				<p class="normal">Kaçın Clotaldo.</p>
				<p class="normal">CLOTALDO</p>
				<p class="normal">Lanet olsun sana Segismundo!</p>
				<p class="normal">Öfkene teslim olarak,</p>
				<p class="normal">rüya gördüğünü unuttun.</p>
				<p class="normal">(Çıkar.)</p>
				<p class="normal">İKİNCİ UŞAK</p>
				<p class="normal">Unutmayın ki...</p>
				<p class="normal">SEGISMUNDO</p>
				<p class="normal">Çekil önümden.</p>
				<p class="normal">İKİNCİ UŞAK</p>
				<p class="normal">... o kralının buyruğunu yerine getirdi.</p>
				<p class="normal">SEGISMUNDO</p>
				<p class="normal">Bir yasa adalete uygun değilse,</p>
				<p class="normal">kimse uymak zorunda değildir.</p>
				<p class="normal">Kaldı ki, ben onun efendisiyim.</p>
				<p class="normal">İKİNCİ UŞAK</p>
				<p class="normal">Yasalar adil mi, değil mi,</p>
				<p class="normal">yargılamak ona düşmez.</p>
				<p class="normal">SEGISMUNDO</p>
				<p class="normal">Böyle çene yarıştırdığına bakılırsa,</p>
				<p class="normal">Kendini suç ortağı gibi hissediyorsun anlaşılan.</p>
				<p class="normal">CLARÍN</p>
				<p class="normal">Prensimizin her dediği doğru,</p>
				<p class="normal">sen yanlış davranıyorsun.</p>
				<p class="normal">BİRİNCİ UŞAK</p>
				<p class="normal">Lafa karışmana kim izin verdi?</p>
				<p class="normal">CLARÍN</p>
				<p class="normal">Kendi kendime izin verdim.</p>
				<p class="normal">SEGISMUNDO</p>
				<p class="normal">Sen de kimsin?</p>
				<p class="normal">CLARÍN</p>
				<p class="normal">Hınzır herifin teki.</p>
				<p class="normal">Başkalarının işine burnunu sokmakta</p>
				<p class="normal">inan olsun, üstüme yoktur.</p>
				<p class="normal">SEGISMUNDO</p>
				<p class="normal">Yeni yeni tanıdığım </p>
				<p class="normal">şu dünyada rastladığım yabancılardan,</p>
				<p class="normal">yalnızca senden hoşlandım.</p>
				<p class="normal">CLARÍN</p>
				<p class="normal">Ben dünyanın bütün Segismundo’larının</p>
				<p class="normal">hoşuna giderim efendimiz.</p>
				<h2 class="h2baslik" id="calibre_toc_16">4. Sahne</h2>
				<p class="normal">(Astolfo girer.)</p>
				<p class="normal">ASTOLFO</p>
				<p class="normal">Ey ufuklarımızı altın rengi</p>
				<p class="normal">tanrısal ışınlarla</p>
				<p class="normal">şenlendiren Polonya güneşi.</p>
				<p class="normal">Aramıza döndüğünüz şu gün,</p>
				<p class="normal">bin kez kutlu olsun prensim.</p>
				<p class="normal">Alnınızı donatmakta</p>
				<p class="normal">böylesine geciken defne dalının ömrü,</p>
				<p class="normal">dilerim bu gecikme oranında uzun olur.</p>
				<p class="normal">SEGISMUNDO</p>
				<p class="normal">Tanrı sizi korusun.</p>
				<p class="normal">ASTOLFO</p>
				<p class="normal">Beni tanımadığınız için herhalde,</p>
				<p class="normal">pek de sıcak karşılamadınız.</p>
				<p class="normal">Moskova Dükü Astolfo’yum ben,</p>
				<p class="normal">sizin kuzeniniz.</p>
				<p class="normal">Doğumdan birbirimize eşit sayılırız.</p>
				<p class="normal">SEGISMUNDO</p>
				<p class="normal">Tanrı sizi korusun dememle</p>
				<p class="normal">yetinemiyorsunuz demek?</p>
				<p class="normal">Kendinizi böylesine yüce görerek,</p>
				<p class="normal">karşılamamdan hoşnut kalmadığınıza göre,</p>
				<p class="normal">gelecek karşılaşmamızda</p>
				<p class="normal">Tanrı sizi korumasın derim ben de.</p>
				<p class="normal">İKİNCİ UŞAK</p>
				<p class="normal">(Astolfo’ya.)</p>
				<p class="normal">Herkese karşı</p>
				<p class="normal">tam bir yabani gibi davrandığını</p>
				<p class="normal">bilmenizi isterim efendim.</p>
				<p class="normal">(Segismundo’ya.)</p>
				<p class="normal">Efendimiz Astolfo...</p>
				<p class="normal">SEGISMUNDO</p>
				<p class="normal">Ne benimle konuşurken</p>
				<p class="normal">büyüklük taslamasından hoşlandım;</p>
				<p class="normal">ne de şapkasını kafasında tutmasından.</p>
				<p class="normal">İKİNCİ UŞAK</p>
				<p class="normal">... Moskova düküdür.</p>
				<p class="normal">SEGISMUNDO</p>
				<p class="normal">Ben ondan daha büyüğüm.</p>
				<p class="normal">İKİNCİ UŞAK</p>
				<p class="normal">Dolayısıyla, başkalarına gösterdiğinizden daha</p>
				<p class="normal">çok saygı göstermelisiniz birbirinize.</p>
				<p class="normal">SEGISMUNDO</p>
				<p class="normal">Benim işlerime burnunu sokmana</p>
				<p class="normal">kim izin verdi?</p>
				<h2 class="h2baslik" id="calibre_toc_17">5. Sahne</h2>
				<p class="normal">(Estrella girer.)</p>
				<p class="normal">ESTRELLA</p>
				<p class="normal">Efendimiz, özlemle kendilerini bekleyen,</p>
				<p class="normal">saraylarına hoş gelmişler:</p>
				<p class="normal">Uğursuz kehanetleri yalancı çıkararak,</p>
				<p class="normal">güçlü ve sağlıkla hüküm sürün;</p>
				<p class="normal">yıllarla değil, yüzyıllarla ölçülsün hayatınız.</p>
				<p class="normal">SEGISMUNDO</p>
				<p class="normal">(Clarín’e.)</p>
				<p class="normal">Söyle bakayım, kimdir</p>
				<p class="normal">bu dünyalar güzeli?</p>
				<p class="normal">Güneşin ışınlarını ayaklarına serdiği</p>
				<p class="normal">bu iki ayaklı tanrıça?</p>
				<p class="normal">Kimdir bu güzel kadın?</p>
				<p class="normal">CLARÍN</p>
				<p class="normal">Kuzininiz Estrella, efendimiz.<sup class="calibre3"><a href="1_split_007.html#footnote-100-2" id="footnote-100-2-backlink" name="footnote-100-2-backlink">[2]</a></sup></p>
				<p class="normal">SEGISMUNDO</p>
				<p class="normal">Güneş adı ona daha çok yakışırdı.</p>
				<p class="normal">(Estrella’ya.)</p>
				<p class="normal">Hoş geldin dileklerinizi</p>
				<p class="normal">sevinçle kabul ediyorum;</p>
				<p class="normal">ama sizi görmek beni asıl mutlu eden.</p>
				<p class="normal">Hak etmek için hiçbir şey yapmadığım</p>
				<p class="normal">bir nedenle kutlamanıza</p>
				<p class="normal">teşekkür borçluyum;</p>
				<p class="normal">siz ufukta doğarken Estrella</p>
				<p class="normal">en parlak yıldızlara ışık tutarsınız.</p>
				<p class="normal">Saf sularıyla meltemi sarhoş eden</p>
				<p class="normal">lekesiz karlara benzer</p>
				<p class="normal">elinizi verin öpeyim.</p>
				<p class="normal">ESTRELLA</p>
				<p class="normal">İltifat etmeyi iyi biliyorsunuz.</p>
				<p class="normal">ASTOLFO</p>
				<p class="normal">(Kendi kendine.)</p>
				<p class="normal">Elini verirse, mahvoldum.</p>
				<p class="normal">İKİNCİ UŞAK</p>
				<p class="normal">(Kendi kendine.)</p>
				<p class="normal">Astolfo’nun sıkıntısını anlıyorum:</p>
				<p class="normal">Yardımına koşayım.</p>
				<p class="normal">(Segismundo’ya.)</p>
				<p class="normal">Dük Astolfo’nun önünde</p>
				<p class="normal">fazla ileri gitmiş olmuyor musunuz efendimiz?</p>
				<p class="normal">SEGISMUNDO</p>
				<p class="normal">Benim işime karışma</p>
				<p class="normal">dememiş miydim sana?</p>
				<p class="normal">İKİNCİ UŞAK</p>
				<p class="normal">Doğru olanı söylüyorum ben.</p>
				<p class="normal">SEGISMUNDO</p>
				<p class="normal">Tepemi attırma.</p>
				<p class="normal">Keyfimi kaçıran hiç bir şey</p>
				<p class="normal">doğru olamaz.</p>
				<p class="normal">İKİNCİ UŞAK</p>
				<p class="normal">Oysa efendimiz</p>
				<p class="normal">iyiye ve doğruya</p>
				<p class="normal">uymak gerektiğini</p>
				<p class="normal">sizin ağzınızdan duymuştum.</p>
				<p class="normal">SEGISMUNDO</p>
				<p class="normal">Canımı sıkan kim olursa,</p>
				<p class="normal">pencereden atacağımı da</p>
				<p class="normal">duymuştun ağzımdan.</p>
				<p class="normal">İKİNCİ UŞAK</p>
				<p class="normal">Bana kimse bunu yapamaz.</p>
				<p class="normal">SEGISMUNDO</p>
				<p class="normal">Öyle mi? Haydi, görelim bakalım.</p>
				<p class="normal">(Segismundo uşağı kucaklayıp kaldırır; herkesin </p>
				<p class="normal">şaşkın bakışları altında dışarı taşır; sonra hemen geri </p>
				<p class="normal">döner.)</p>
				<p class="normal">ASTOLFO</p>
				<p class="normal">Neler görüyorum?</p>
				<p class="normal">ESTRELLA</p>
				<p class="normal">Yardımına koşun hepiniz!</p>
				<p class="normal">(Çıkar.)</p>
				<p class="normal">SEGISMUNDO</p>
				<p class="normal">Balkondan denize düştü.</p>
				<p class="normal">Tanrı’ya şükür, dediğimi yaptım.</p>
				<p class="normal">ASTOLFO</p>
				<p class="normal">Öfkenizi gösterirken bile</p>
				<p class="normal">daha ölçülü olmayı öğrenmelisiniz;</p>
				<p class="normal">sarayın dağdan uzaklığı kadar,</p>
				<p class="normal">insan da hayvana uzaktır, unutmayın.</p>
				<p class="normal">SEGISMUNDO</p>
				<p class="normal">Benimle böyle yüksek perdeden</p>
				<p class="normal">konuşmayı sürdürürseniz,</p>
				<p class="normal">az sonra şapkanızı giydirecek</p>
				<p class="normal">bir kelleden yoksun kalırsınız.</p>
				<p class="normal">(Astolfo çıkar.)</p>
				<h2 class="h2baslik" id="calibre_toc_18">6. Sahne</h2>
				<p class="normal">(Kral Basilio girer.)</p>
				<p class="normal">BASILIO</p>
				<p class="normal">Neler oluyor burada?</p>
				<p class="normal">SEGISMUNDO</p>
				<p class="normal">Hiç. Adamın biri canımı sıkıyordu;</p>
				<p class="normal">onu pencereden attım.</p>
				<p class="normal">CLARÍN</p>
				<p class="normal">Ayağını denk al, bu kralın ta kendisi.</p>
				<p class="normal">BASILIO</p>
				<p class="normal">Ne! Daha geldiğin ilk gün</p>
				<p class="normal">bir cana mı kıydın?</p>
				<p class="normal">SEGISMUNDO</p>
				<p class="normal">Yapamayacağımı söyledi; ama</p>
				<p class="normal">iddiayı ben kazandım.</p>
				<p class="normal">BASILIO</p>
				<p class="normal">Bilsen ne düş kırıklığına uğradım prens.</p>
				<p class="normal">Senin yıldızları yalancı çıkarıp,</p>
				<p class="normal">karayazını silmeni umut ederken,</p>
				<p class="normal">öfkene boyun eğip</p>
				<p class="normal">işe bir cinayetle başlaman</p>
				<p class="normal">derinden sarstı beni.</p>
				<p class="normal">Şimdi nasıl bir sevgi ile</p>
				<p class="normal">kucaklayabilirim seni</p>
				<p class="normal">kollarının bir cana kıydığını bile bile?</p>
				<p class="normal">Kılıcın çıplak çeliğinin</p>
				<p class="normal">öldürücü bir yaradan geri çekilişini,</p>
				<p class="normal">kim kayıtsızca seyredebilir?</p>
				<p class="normal">Öldürülen bir adamın</p>
				<p class="normal">kanına bulanmış toprağa,</p>
				<p class="normal">kim ürpermeden bakabilir?</p>
				<p class="normal">Kollarını bir cinayetin araçları</p>
				<p class="normal">olarak gördüğüm için,</p>
				<p class="normal">seni kucaklamaktan vazgeçiyorum;</p>
				<p class="normal">Niyetim seni bağrıma basmaktı,</p>
				<p class="normal">ama kolların şimdi korkutuyor beni.</p>
				<p class="normal">SEGISMUNDO</p>
				<p class="normal">Bugüne kadar sevgiden nasıl yoksun bırakıldıysam,</p>
				<p class="normal">bugünden sonra da eksikliğini duymam.</p>
				<p class="normal">Bana karşı böylesine acımasız davranan;</p>
				<p class="normal">oğlunu hayattan uzak tutarak,</p>
				<p class="normal">bir hayvan gibi eğiten,</p>
				<p class="normal">katledilecek bir canavar olarak gören,</p>
				<p class="normal">insanlık haklarımı elimden alan bir baba</p>
				<p class="normal">beni kucaklamamış, umurumda mı!</p>
				<p class="normal">BASILIO</p>
				<p class="normal">O hakları hiç vermeseymişim keşke;</p>
				<p class="normal">ne sesini duyardım,</p>
				<p class="normal">ne de işlediğin cinayete tanık olurdum.</p>
				<p class="normal">SEGISMUNDO</p>
				<p class="normal">Beni kucaklamaya hiç kalkışmasaydın,</p>
				<p class="normal">senden zaten yakınmazdım;</p>
				<p class="normal">ama bir kez uzattığında</p>
				<p class="normal">kollarını geri çekmemeliydin.</p>
				<p class="normal">Vermek nasıl insanın</p>
				<p class="normal">en soylu davranışıysa;</p>
				<p class="normal">vermişken geri almak da,</p>
				<p class="normal">en büyüğüdür alçaklıkların.</p>
				<p class="normal">BASILIO</p>
				<p class="normal">Zavallı bir tutsakken,</p>
				<p class="normal">seni Polonya prensi kılmama</p>
				<p class="normal">böyle teşekkür ediyorsun, öyle mi!</p>
				<p class="normal">SEGISMUNDO</p>
				<p class="normal">Yaptıkların için</p>
				<p class="normal">bir de teşekkür mü edecektim?</p>
				<p class="normal">Özgürlüğümün celladı,</p>
				<p class="normal">bir ayağı çukurda bunak,</p>
				<p class="normal">bana zaten benim olandan</p>
				<p class="normal">başka bir şey mi veriyorsun?</p>
				<p class="normal">Kralım ve babamsın;</p>
				<p class="normal">dolayısıyla, ne ayrıcalığım varsa,</p>
				<p class="normal">doğanın ve göreneklerin armağanıdır,</p>
				<p class="normal">sana hiçbir borcum yok.</p>
				<p class="normal">Üstelik hayatımdan çaldığın yılların,</p>
				<p class="normal">özgürlüğümün, onurumun</p>
				<p class="normal">hesabını da sorabilirim.</p>
				<p class="normal">Sana bedel ödetmediğim için,</p>
				<p class="normal">asıl sen bana teşekkür etmelisin.</p>
				<p class="normal">BASILIO</p>
				<p class="normal">Haddini bilmez yabaninin tekisin sen.</p>
				<p class="normal">Göklerde yazılanlar doğruymuş;</p>
				<p class="normal">ilkel, acımasız, saldırgan...</p>
				<p class="normal">kaderin yeniden kehanetlere emanet.</p>
				<p class="normal">Şimdi kim olduğunu biliyor ve</p>
				<p class="normal">kendini herkesin üstünde sayıyorsun,</p>
				<p class="normal">ama şu öğüdüm kulağına küpe olsun:</p>
				<p class="normal">Alçakgönüllülüğü elden bırakma;</p>
				<p class="normal">uyanık olduğunu sanıyorsun,</p>
				<p class="normal">ama belki de rüya görmektesin.</p>
				<p class="normal">(Çıkar.)</p>
				<p class="normal">SEGISMUNDO</p>
				<p class="normal">Kendimi uyanık sanıyorum,</p>
				<p class="normal">ama rüya görüyor olabilirmişim, öyle mi?</p>
				<p class="normal">Hayır, rüya görmüyorum;</p>
				<p class="normal">kendime dokunabiliyorum</p>
				<p class="normal">ve ne idiysem, yine oyum.</p>
				<p class="normal">Yaptığından pişmanlık duysan da,</p>
				<p class="normal">dönüşün yok moruk;</p>
				<p class="normal">kim olduğumu biliyorum artık;</p>
				<p class="normal">beni veliahdın kılan</p>
				<p class="normal">doğumumu silip atamazsın.</p>
				<p class="normal">Bugüne değin prangalara boyun eğmem,</p>
				<p class="normal">kim olduğumu bilmediğim içindi.</p>
				<p class="normal">Ama şimdi biliyorum kim olduğumu:</p>
				<p class="normal">İnsanla hayvan karışımı bir yaratık.</p>
				<h2 class="h2baslik" id="calibre_toc_19">7. Sahne</h2>
				<p class="normal">(Saraylı giysileriyle Rosaura girer.)</p>
				<p class="normal">ROSAURA</p>
				<p class="normal">(Kendi kendine.)</p>
				<p class="normal">Estrella’ya nedime olarak görevlendirildim;</p>
				<p class="normal">Astolfo’ya rastlamaktan çok korkuyorum.</p>
				<p class="normal">Clotaldo, kim olduğumu öğrenmesi şöyle dursun,</p>
				<p class="normal">onun beni görmesini bile istemiyor.</p>
				<p class="normal">Dediğine göre onurum söz konusuymuş.</p>
				<p class="normal">Hayatımı ve onurumu kurtardığı için,</p>
				<p class="normal">her konuda Clotaldo’nun dediğine uyuyorum.</p>
				<p class="normal">CLARÍN</p>
				<p class="normal">Bugün gördükleriniz içinde prensim,</p>
				<p class="normal">en çok neyi beğendiniz?</p>
				<p class="normal">SEGISMUNDO</p>
				<p class="normal">Hiç bir şey beni şaşırtmadı,</p>
				<p class="normal">her şeye hazırlıklıydım çünkü;</p>
				<p class="normal">ama şu dünyada bir şeye bayıldımsa,</p>
				<p class="normal">o da kadın soyunun güzelliği.</p>
				<p class="normal">Tanrı en büyük özeni erkeği yaratırken gösterdi</p>
				<p class="normal">diye yazar kitaplar,</p>
				<p class="normal">çünkü erkek başlı başına bir dünyaymış.</p>
				<p class="normal">Anlatılan kadın olmalı bana kalırsa,</p>
				<p class="normal">çünkü kadın aydınlık bir gökyüzü;</p>
				<p class="normal">gökyüzünün yeryüzüne üstün olması gibi,</p>
				<p class="normal">kadın da erkekten daha güzel.</p>
				<p class="normal">Hele şu gözlerimin önünde duran...</p>
				<p class="normal">ROSAURA</p>
				<p class="normal">(Kendi kendine.)</p>
				<p class="normal">Prens buradaymış! Ben gidiyorum.</p>
				<p class="normal">SEGISMUNDO</p>
				<p class="normal">Heey kadın, dur kaçma.</p>
				<p class="normal">Görünür görünmez yok olarak</p>
				<p class="normal">gün doğumunu karartma;</p>
				<p class="normal">şafakla alacakaranlığın,</p>
				<p class="normal">ışıkla soğuk gölgelerin birleşmesi</p>
				<p class="normal">sabahın habercisidir. Ama...</p>
				<p class="normal">Ne görüyorum ben?</p>
				<p class="normal">ROSAURA</p>
				<p class="normal">(Kendi kendine.)</p>
				<p class="normal">Ben ne görüyorsam, onu herhalde.</p>
				<p class="normal">SEGISMUNDO</p>
				<p class="normal">(Kendi kendine.)</p>
				<p class="normal">Ben bu güzeli bir yerlerde görmüştüm.</p>
				<p class="normal">ROSAURA</p>
				<p class="normal">(Kendi kendine.)</p>
				<p class="normal">Bu prensi kibrini kuşanmamış olarak,</p>
				<p class="normal">bir zindanda görmüştüm ben.</p>
				<p class="normal">SEGISMUNDO</p>
				<p class="normal">(Kendi kendine.)</p>
				<p class="normal">İşte şimdi hayat buldum.</p>
				<p class="normal">(Rosaura’ya.)</p>
				<p class="normal">Kadın! –seni böyle adlandırıyorum,</p>
				<p class="normal">çünkü bir erkeğin edebileceği</p>
				<p class="normal">en büyük iltifat bu– Kadın, kimsin sen?</p>
				<p class="normal">Daha görmeden, tapıyorum sana;</p>
				<p class="normal">çok eskiden vurulmuşum gibi</p>
				<p class="normal">bilsen nasıl istiyorum gönlünü çelmeyi.</p>
				<p class="normal">Güzeller güzeli kadın, kimsin sen?</p>
				<p class="normal">ROSAURA</p>
				<p class="normal">(Kendi kendine.)</p>
				<p class="normal">Kimliğimi saklamalıyım.</p>
				<p class="normal">(Segismundo’ya.)</p>
				<p class="normal">Estrella’nın bahtsız nedimelerindenim.</p>
				<p class="normal">SEGISMUNDO</p>
				<p class="normal">Hayır. O yıldızsa, sen</p>
				<p class="normal">yıldızı aydınlatan güneşsin,</p>
				<p class="normal">ancak senin ışınlarınla parıldayabilir.</p>
				<p class="normal">Güzel kokuların evreninde,</p>
				<p class="normal">en güzelleri olduğu için,</p>
				<p class="normal">tekmil çiçekler arasında</p>
				<p class="normal">gülün hüküm sürdüğünü gördüm.</p>
				<p class="normal">En parlakları olduğundan</p>
				<p class="normal">elmas, hükümdarı sayılır</p>
				<p class="normal">değerli taşların.</p>
				<p class="normal">Gökyüzünde gezinen</p>
				<p class="normal">yıldızların evreninde,</p>
				<p class="normal">en ışıltılısı Venüs’tür.</p>
				<p class="normal">Sözü geçer gezegenler arasında ise,</p>
				<p class="normal">güneşin bütün ötekileri</p>
				<p class="normal">çevresine toplayarak,</p>
				<p class="normal">onlara başkanlık ettiğini gördüm.</p>
				<p class="normal">Çiçekler, değerli taşlar,</p>
				<p class="normal">yıldızlar, gezegenler arasında,</p>
				<p class="normal">en güzellerinin sözü geçiyorsa;</p>
				<p class="normal">sen neden onlardan geri kalasın?</p>
				<p class="normal">Güzellerin güzeli sensin;</p>
				<p class="normal">gülsün, pırlantasın,</p>
				<p class="normal">hem yıldızsın, hem güneş.</p>
				<h2 class="h2baslik" id="calibre_toc_20">8. Sahne</h2>
				<p class="normal">(Clotaldo girer.)</p>
				<p class="normal">CLOTALDO</p>
				<p class="normal">(Kendi kendine.)</p>
				<p class="normal">Segismundo’nun aklını başına getirmeliyim,</p>
				<p class="normal">ne de olsa onu ben eğittim. Ama... Neler görüyorum?</p>
				<p class="normal">ROSAURA</p>
				<p class="normal">Övgülerinden kıvanç duydum.</p>
				<p class="normal">Karşılığında suskunluğumu kabul et.</p>
				<p class="normal">Akıl ne diyeceğini bilemeyince,</p>
				<p class="normal">dilini tutan, konuşandan çok söylemiş sayılır.</p>
				<p class="normal">SEGISMUNDO</p>
				<p class="normal">Dur, gitme. Ruhumu böyle</p>
				<p class="normal">karanlıklar içinde nasıl bırakırsın?</p>
				<p class="normal">ROSAURA</p>
				<p class="normal">Efendimizden izin istiyorum.</p>
				<p class="normal">SEGISMUNDO</p>
				<p class="normal">Böyle apansız gitmekle,</p>
				<p class="normal">izin istemiş olmuyorsun.</p>
				<p class="normal">ROSAURA</p>
				<p class="normal">İzin vermezseniz,</p>
				<p class="normal">kendim alırım çaresiz.</p>
				<p class="normal">SEGISMUNDO</p>
				<p class="normal">Beni kaba davranmaya zorlama.</p>
				<p class="normal">İsteklerime karşı çıkılması,</p>
				<p class="normal">sabrıma zehir etkisi gösterir.</p>
				<p class="normal">ROSAURA</p>
				<p class="normal">Öfke ve şiddet kaynağı o zehir</p>
				<p class="normal">sabrınızı tüketse de,</p>
				<p class="normal">biliyorum, onurumu çiğneyecek</p>
				<p class="normal">bir kabalık etmeye cüret edemezsiniz.</p>
				<p class="normal">SEGISMUNDO</p>
				<p class="normal">Cüret edebilir miyim, edemez miyim,</p>
				<p class="normal">yanıp tutuşuyorum bunu öğrenmek için;</p>
				<p class="normal">çünkü olmayacak olanı yapmaya eğilimliyim.</p>
				<p class="normal">Yapamazsın dedi diye, daha bugün</p>
				<p class="normal">adamın birini balkondan attım.</p>
				<p class="normal">Aynı şekilde, sırf kendimi sınamak için,</p>
				<p class="normal">senin onurunu da pencereden atabilirim.</p>
				<p class="normal">CLOTALDO</p>
				<p class="normal">(Kendi kendine.)</p>
				<p class="normal">Durum kötüye gidiyor.</p>
				<p class="normal">Tanrım, ne yapmalıyım, yakışıksız bir tutku uğruna</p>
				<p class="normal">onurum bir kez daha ayaklar altına alınırsa?</p>
				<p class="normal">ROSAURA</p>
				<p class="normal">Bir zorbanın buyruğu altına düşerse,</p>
				<p class="normal">zavallı ülkemizin ihanetler, cürümler, cinayetlerle</p>
				<p class="normal">karşılaşacağını öngören kehanetler</p>
				<p class="normal">hiç de boş değilmiş meğer.</p>
				<p class="normal">Ne beklenebilir adından başka</p>
				<p class="normal">insanlıkla ilişkisi olmayan,</p>
				<p class="normal">vahşi hayvanlar arasında dünyaya gelmiş birinden?</p>
				<p class="normal">SEGISMUNDO</p>
				<p class="normal">Beni hor görmenin önüne geçebilirim diye</p>
				<p class="normal">sana kibar davrandım.</p>
				<p class="normal">Ama dediğin gibi biriysem,</p>
				<p class="normal">seni yalancı çıkarmak istemem.</p>
				<p class="normal">Heey, bizi yalnız bırakın;</p>
				<p class="normal">kapı kilitlensin, kimse içeri girmesin.</p>
				<p class="normal">(Clarín çıkar.)</p>
				<p class="normal">ROSAURA</p>
				<p class="normal">(Kendi kendine.)</p>
				<p class="normal">Ben öldüm.</p>
				<p class="normal">(Segismundo’ya.)</p>
				<p class="normal">Düşünün ki...</p>
				<p class="normal">SEGISMUNDO</p>
				<p class="normal">Zorba bir hükümdar değil miyim?</p>
				<p class="normal">Yumuşatmaya yeltenme boşuna.</p>
				<p class="normal">CLOTALDO</p>
				<p class="normal">(Kendi kendine.)</p>
				<p class="normal">Çok ileri gittiler! Gerekirse</p>
				<p class="normal">kellemi ortaya koyarak, durdurmalıyım onu.</p>
				<p class="normal">(Sigismund’a doğru yürüyerek.)</p>
				<p class="normal">Beni dinleyin efendimiz...</p>
				<p class="normal">SEGISMUNDO</p>
				<p class="normal">Akılsız ihtiyar, ikinci kez</p>
				<p class="normal">öfkemi kışkırtıyorsun.</p>
				<p class="normal">Hiç mi çekinmiyorsun benden?</p>
				<p class="normal">Buraya nasıl girdin?</p>
				<p class="normal">CLOTALDO</p>
				<p class="normal">Bağırdığınızı duyunca, </p>
				<p class="normal">hüküm sürmek istiyorsanız,</p>
				<p class="normal">daha ölçülü davranmak zorunda olduğunuzu</p>
				<p class="normal">size anımsatmaya geldim.</p>
				<p class="normal">Şimdi kendinizi herkesin efendisi</p>
				<p class="normal">olarak görseniz de, hoyratça davranmayın;</p>
				<p class="normal">belki de önünde sonunda,</p>
				<p class="normal">bir rüyadan ibarettir gördüklerinizin hepsi.</p>
				<p class="normal">SEGISMUNDO</p>
				<p class="normal">Sözde uyarmak isterken,</p>
				<p class="normal">büsbütün tepemi attırıyorsun.</p>
				<p class="normal">Seni geberterek anlayacağım, bakalım</p>
				<p class="normal">rüya mıymış gördüklerim, gerçek mi.</p>
				<p class="normal">(Clotaldo, Segismundo’nun kılıca davranan elini </p>
				<p class="normal">tutarak, önünde diz çöker.)</p>
				<p class="normal">CLOTALDO</p>
				<p class="normal">Kellemi kurtarmanın tek yolu bu.</p>
				<p class="normal">SEGISMUNDO</p>
				<p class="normal">Haddini bilmez, çek elini kılıcımdan!</p>
				<p class="normal">CLOTALDO</p>
				<p class="normal">Birileri öfkenizi yatıştırmaya</p>
				<p class="normal">yetişene kadar bırakmam.</p>
				<p class="normal">ROSAURA</p>
				<p class="normal">Tanrım!</p>
				<p class="normal">SEGISMUNDO</p>
				<p class="normal">Emrediyorum, bırak;</p>
				<p class="normal">akılsız, alçak, hain, bunak!</p>
				<p class="normal">(Boğuşurlar.)</p>
				<p class="normal">Bırak, yoksa seni çıplak ellerimle</p>
				<p class="normal">gebertmeyi de bilirim ben.</p>
				<p class="normal">ROSAURA</p>
				<p class="normal">İmdat! Yardıma koşun!</p>
				<p class="normal">Clotaldo’yu öldürüyorlar!</p>
				<p class="normal">(Çıkar.)</p>
				<h2 class="h2baslik" id="calibre_toc_21">9. Sahne</h2>
				<p class="normal">(Clotaldo yere düşerken, Astolfo içeri dalıp </p>
				<p class="normal">Segismundo ile aralarına girer.)</p>
				<p class="normal">ASTOLFO</p>
				<p class="normal">Ne oldu büyük yürekli prensim?</p>
				<p class="normal">Atılgan kılıcını bir ihtiyarın</p>
				<p class="normal">soğuk kanıyla mı lekeleyeceksin?</p>
				<p class="normal">Haydi, sok o güzel silahı kınına.</p>
				<p class="normal">SEGISMUNDO</p>
				<p class="normal">Şu herifin soysuz kanına</p>
				<p class="normal">bulandığında kınına girer ancak.</p>
				<p class="normal">ASTOLFO</p>
				<p class="normal">Ayaklarımın dibine sığındı; </p>
				<p class="normal">artık hayatı benim korumam altında.</p>
				<p class="normal">SEGISMUNDO</p>
				<p class="normal">Sen de onunla birlikte geber;</p>
				<p class="normal">canımı sıkan birinden daha</p>
				<p class="normal">kurtulmuş olurum böylece.</p>
				<p class="normal">ASTOLFO</p>
				<p class="normal">Kralıma karşı gelmiyorum; bilin ki,</p>
				<p class="normal">kendimi savunuyorum yalnızca.</p>
				<p class="normal">(Kılıçlarını çekip vuruşurlar.)</p>
				<p class="normal">CLOTALDO</p>
				<p class="normal">Ne olur onun canına kıymayın efendim.</p>
				<h2 class="h2baslik" id="calibre_toc_22">10. Sahne</h2>
				<p class="normal">(Kral Basilio, Estrella ve saraylıların eşliğinde girer.)</p>
				<p class="normal">BASILIO</p>
				<p class="normal">O da ne? Vuruşuyor musunuz burada?</p>
				<p class="normal">ESTRELLA </p>
				<p class="normal">(Kendi kendine.)</p>
				<p class="normal">Astolfo! Ah başıma gelenler!</p>
				<p class="normal">BASILIO</p>
				<p class="normal">Anlatın, ne oldu?</p>
				<p class="normal">ASTOLFO</p>
				<p class="normal">Hiç bir şey efendim.</p>
				<p class="normal">(Astolfo ile Segismundo kılıçlarını kınlarına </p>
				<p class="normal">yerleştirirler.)</p>
				<p class="normal">SEGISMUNDO</p>
				<p class="normal">Çok şey oldu kralım,</p>
				<p class="normal">şu ihtiyarı gebertmeye niyetlendim.</p>
				<p class="normal">BASILIO</p>
				<p class="normal">Ak saçlarına da mı saygı duymadın?</p>
				<p class="normal">CLOTALDO</p>
				<p class="normal">Ah kralım, benim saçımdaki akların ne önemi var?</p>
				<p class="normal">SEGISMUNDO</p>
				<p class="normal">Ak saçlara filan saygı göstermemi</p>
				<p class="normal">yok yere beklemeyin benden.</p>
				<p class="normal">Günün birinde senin saçlarını da</p>
				<p class="normal">ayaklarımın dibine yayabilirim;</p>
				<p class="normal">çünkü bana ettiğin haksızlığın</p>
				<p class="normal">öcünü henüz almış değilim.</p>
				<p class="normal">(Çıkar.)</p>
				<p class="normal">BASILIO</p>
				<p class="normal">Bunu yapmaya fırsat bulamadan,</p>
				<p class="normal">geldiğin yere döneceksin,</p>
				<p class="normal">derin uykular içinde;</p>
				<p class="normal">ve burada başına gelenleri,</p>
				<p class="normal">rüyanda gördüğünü sanacaksın.</p>
				<p class="normal">(Kral ile Clotaldo çıkarlar, Estrella ile Astolfo kalırlar.)</p>
				<h2 class="h2baslik" id="calibre_toc_23">11. Sahne</h2>
				<p class="normal">ASTOLFO</p>
				<p class="normal">Felaketleri öngördüğünde,</p>
				<p class="normal">kader pek ender olarak yanılır:</p>
				<p class="normal">Uğursuz kehanetler için kesin görüşlü,</p>
				<p class="normal">hayırlı gelecekler için kuşkucudur!</p>
				<p class="normal">Segismundo ile benim durumlarımıza</p>
				<p class="normal">bakınca; bu fark hemen görülür.</p>
				<p class="normal">Segismundo için acımasızlık ve cinayetle</p>
				<p class="normal">yüklü kehanetler tıpatıp gerçekleşti.</p>
				<p class="normal">Bana yakıştırılan yengi, mutluluk,</p>
				<p class="normal">zenginlik öngörüleri ise,</p>
				<p class="normal">gökyüzünün bir müsvedde,</p>
				<p class="normal">güneşin ise yalnızca gölgeniz olabileceği</p>
				<p class="normal">tanrısal aydınlığınızda derim ki,</p>
				<p class="normal">hem doğru çıktı, hem yalan.</p>
				<p class="normal">Vaat edilenler iyi, hoş;</p>
				<p class="normal">ama şimdiye kadar yalnızca</p>
				<p class="normal">küçümsemeniz düştü payıma.</p>
				<p class="normal">ESTRELLA</p>
				<p class="normal">Dedikleriniz kuşkusuz içtendir;</p>
				<p class="normal">ama bu güzel iltifatlar,</p>
				<p class="normal">beni görmeye geldiğinizde</p>
				<p class="normal">resmi göğsünüzdeki madalyonu süsleyen</p>
				<p class="normal">hanıma yönelik olsa gerek Astolfo.</p>
				<p class="normal">Gönül alıcı söylevinizi</p>
				<p class="normal">hak eden de kendisidir.</p>
				<p class="normal">Ona koşup, ödülünüzü isteyin.</p>
				<p class="normal">Hayatın her alanında olduğu gibi</p>
				<p class="normal">aşk serüveninde de,</p>
				<p class="normal">başka bir kadına ya da krala</p>
				<p class="normal">edilen bağlılık yeminleri</p>
				<p class="normal">tamamen geçersizdir.</p>
				<h2 class="h2baslik" id="calibre_toc_24">12. Sahne</h2>
				<p class="normal">(Rosaura girer.)</p>
				<p class="normal">ROSAURA</p>
				<p class="normal">(Kendi kendine.)</p>
				<p class="normal">Talihsizliğim sona eriyor artık.</p>
				<p class="normal">Böyle bir alçaklığı yaşayan,</p>
				<p class="normal">gözünü budaktan sakınmıyor.</p>
				<p class="normal">ASTOLFO</p>
				<p class="normal">Göğsümden sürülecek o resim,</p>
				<p class="normal">güzellinize yer açmak için.</p>
				<p class="normal">Estrella göründüğünde, gölgeler yok olur,</p>
				<p class="normal">nasıl güneşin doğmasıyla</p>
				<p class="normal">gözden yiterse yıldızlar.</p>
				<p class="normal">(Kendi kendine.)</p>
				<p class="normal">Hayırsızlığımı bağışla güzel Rosaura;</p>
				<p class="normal">kadın olsun, erkek olsun,</p>
				<p class="normal">gözden uzak olan, gönülden de ırak olur.</p>
				<p class="normal">(Çıkar.)</p>
				<p class="normal">ROSAURA </p>
				<p class="normal">(Kendi kendine.)</p>
				<p class="normal">Beni tanımasından çekindiğim için,</p>
				<p class="normal">sokulup dinleyemedim.</p>
				<p class="normal">ESTRELLA</p>
				<p class="normal">Astrea!</p>
				<p class="normal">ROSAURA</p>
				<p class="normal">Hanımım.</p>
				<p class="normal">ESTRELLA</p>
				<p class="normal">Gelenin sen olmasına sevindim; </p>
				<p class="normal">çünkü sırrımı yalnız seninle paylaşabilirim.</p>
				<p class="normal">ROSAURA</p>
				<p class="normal">Buyruğunuzdakilere</p>
				<p class="normal">onur veriyorsunuz efendim.</p>
				<p class="normal">ESTRELLA</p>
				<p class="normal">Seni kısa süredir tanıyorum Astrea,</p>
				<p class="normal">ama şimdiden güvenimi kazandın.</p>
				<p class="normal">Çoğu kez kendimden bile sakladığım</p>
				<p class="normal">bir sırrı seninle paylaşmak istiyorum.</p>
				<p class="normal">ROSAURA</p>
				<p class="normal">Sadık hizmetkârınızım.</p>
				<p class="normal">ESTRELLA</p>
				<p class="normal">Sözü uzatmayayım:</p>
				<p class="normal">Kuzenim Astolfo</p>
				<p class="normal">benimle evlenecek;</p>
				<p class="normal">kader böyle bir mutluluğun</p>
				<p class="normal">çektiklerimi ödemesine</p>
				<p class="normal">izin verirse eğer.</p>
				<p class="normal">Oysa geldiği gün başka bir kadının</p>
				<p class="normal">resmini taşıyordu boynunda;</p>
				<p class="normal">bu da çok üzdü beni.</p>
				<p class="normal">Kırmadan sözünü ettim;</p>
				<p class="normal">bana sevdasından, o resmi arıyor şimdi;</p>
				<p class="normal">yakında getirecek.</p>
				<p class="normal">Ama ondan bu resmi almak da</p>
				<p class="normal">doğrusu gücüme gidiyor.</p>
				<p class="normal">Bir yere gitme. Getirdiğinde,</p>
				<p class="normal">resmi sana vermesini söyle.</p>
				<p class="normal">Daha ne söyleyeyim?</p>
				<p class="normal">Güzelsin, akıllısın; aşk nedir, bilirsin.</p>
				<p class="normal">(Çıkar.)</p>
				<h2 class="h2baslik" id="calibre_toc_25">13. Sahne</h2>
				<p class="normal">ROSAURA</p>
				<p class="normal">Keşke bilmez olaydım!</p>
				<p class="normal">Şu kargaşada kimin haklı</p>
				<p class="normal">kimin haksız olduğunu</p>
				<p class="normal">kavrayabilecek kadar akıllı da değilim.</p>
				<p class="normal">Sırtına benim kadar mutsuzluk yüklenmiş</p>
				<p class="normal">başka biri var mıdır şu dünyada?</p>
				<p class="normal">Bunca belirsizliğin ortasında,</p>
				<p class="normal">dertlerimi hafifletecek bir avuntu,</p>
				<p class="normal">gönlümü yatıştıracak</p>
				<p class="normal">bir teselli de bulamıyorum.</p>
				<p class="normal">Başıma ilk gelenlerden sonra,</p>
				<p class="normal">sırtıma yeni dertler yükledi</p>
				<p class="normal">yaşadığım her olay;</p>
				<p class="normal">Anka kuşu gibi, her seferinde</p>
				<p class="normal">yeniden doğarak sıcak küllerinden</p>
				<p class="normal">birbirlerine eklemlendi,</p>
				<p class="normal">takımyıldızlar misali.</p>
				<p class="normal">Tek başlarına gelemeyecek kadar</p>
				<p class="normal">korkaktır acılar demiş</p>
				<p class="normal">geçmişte bir bilge kişi.</p>
				<p class="normal">Çok yürekli olduklarını</p>
				<p class="normal">söyleyeceğim bense; çünkü</p>
				<p class="normal">hiç görmedim yüz geri ettiklerini.</p>
				<p class="normal">Her türlü serüvene atılabilir onları taşıyan;</p>
				<p class="normal">yüzüstü bırakılma korkusu olmadan.</p>
				<p class="normal">Acılarla içlidışlı biri olarak,</p>
				<p class="normal">ben tanıklık edebilirim:</p>
				<p class="normal">ne yarı yolda terk ettiler,</p>
				<p class="normal">ne aman verdiler bana</p>
				<p class="normal">ölümün kucağında bile.</p>
				<p class="normal">Şu durumda ne yapmalıyım?</p>
				<p class="normal">Kim olduğumu açıklarsam,</p>
				<p class="normal">beni kanatları altına alarak</p>
				<p class="normal">bugünkü durumuma getiren</p>
				<p class="normal">Clotaldo’yu kızdırabilirim;</p>
				<p class="normal">çünkü ona kalırsa,</p>
				<p class="normal">çiğnenmiş onurumu kurtarmak için</p>
				<p class="normal">suskunluğumu korumalıymışım.</p>
				<p class="normal">Kimliğimi saklarsam,</p>
				<p class="normal">Astolfo beni gördüğünde ne yapacağım?</p>
				<p class="normal">Ses, dil ve gözler becerse de</p>
				<p class="normal">yalan söylemeyi;</p>
				<p class="normal">gönül ortaya döker onların yalanını.</p>
				<p class="normal">Ne yapmalı? Şimdi bunu</p>
				<p class="normal">ölçüp biçmeye çabalamanın da</p>
				<p class="normal">bir yararı yok; günü geldiğinde,</p>
				<p class="normal">çektiklerim belirleyecek davranışımı.</p>
				<p class="normal">Ne yapacağımı bilemediğime göre şimdi,</p>
				<p class="normal">mutsuzluğum daha yukarıya tırmanmalı,</p>
				<p class="normal">acılarım zirveye çıkmalı ki</p>
				<p class="normal">belirsizlikler gönlümden boşalsın.</p>
				<p class="normal">O zamana kadar</p>
				<p class="normal">bana yardım et ulu Tanrım!</p>
				<h2 class="h2baslik" id="calibre_toc_26">14. Sahne</h2>
				<p class="normal">(Elinde resimli bir madalyonla Astolfo girer.)</p>
				<p class="normal">ASTOLFO</p>
				<p class="normal">Sayın bayan, işte o resim...</p>
				<p class="normal">Aman Tanrım!</p>
				<p class="normal">ROSAURA</p>
				<p class="normal">Ne oldu?</p>
				<p class="normal">Nedir efendimizi heyecanlandıran?</p>
				<p class="normal">ASTOLFO</p>
				<p class="normal">Seni görmek Rosaura, seni duymak.</p>
				<p class="normal">ROSAURA</p>
				<p class="normal">Rosaura mı? O da kim?</p>
				<p class="normal">Efendimiz beni başka bir hanımla</p>
				<p class="normal">karıştırıyor herhalde.</p>
				<p class="normal">Astrea benim adım.</p>
				<p class="normal">Sıradan kişiliğimin sizi heyecanlandıracak</p>
				<p class="normal">bir yanı olduğunu da sanmam.</p>
				<p class="normal">ASTOLFO</p>
				<p class="normal">Beni kandıramazsın Rosaura.</p>
				<p class="normal">Gönül yalan söylemez:</p>
				<p class="normal">Görüp duyduğu Astrea da olsa,</p>
				<p class="normal">onun adıyla sevdiği Rosaura.</p>
				<p class="normal">ROSAURA</p>
				<p class="normal">Efendimizin dediğini anlayamadığından,</p>
				<p class="normal">ne karşılık vereceğimi bilemiyorum.</p>
				<p class="normal">Tek diyeceğim, Venüs yıldızının ikizi</p>
				<p class="normal">Estrella, sizi burada beklememi</p>
				<p class="normal">ve o resmi kendisine götürmek üzere,</p>
				<p class="normal">bana teslim etmenizi buyurdu.</p>
				<p class="normal">Bunu istemekte de yerden göğe haklı.</p>
				<p class="normal">Kaldı ki Estrella’nın isteği buysa,</p>
				<p class="normal">Uygun olsa da olmasa da, </p>
				<p class="normal">işime gelse de gelmese de</p>
				<p class="normal">harfi harfine uymak düşer bana.</p>
				<p class="normal">ASTOLFO</p>
				<p class="normal">Kendini ne kadar zorlarsan zorla,</p>
				<p class="normal">saklanmayı beceremiyorsun Rosaura!</p>
				<p class="normal">Gözlerine sesinin titreşimleriyle</p>
				<p class="normal">uyum sağlamalarını söyle;</p>
				<p class="normal">çünkü böylesine akortsuz bir alet,</p>
				<p class="normal">ağızdan çıkanların yalanıyla,</p>
				<p class="normal">duyguların gerçekliğini</p>
				<p class="normal">birbirlerine uydurayım derken,</p>
				<p class="normal">olsa olsa söyleneni yalanlar</p>
				<p class="normal">ROSAURA</p>
				<p class="normal">Söylediğim gibi, yalnızca</p>
				<p class="normal">resmi almaya geldim ben.</p>
				<p class="normal">ASTOLFO</p>
				<p class="normal">Oyununu sonuna kadar</p>
				<p class="normal">sürdürmek istiyorsun madem,</p>
				<p class="normal">ben de katılıyorum oyuna.</p>
				<p class="normal">Prensese de ki Astrea,</p>
				<p class="normal">kendisine öylesine saygılıyım ki,</p>
				<p class="normal">benden istediği resmin</p>
				<p class="normal">sahtesini göndermektense</p>
				<p class="normal">aslını gönderiyorum,</p>
				<p class="normal">değerini doğru biçebilsin diye.</p>
				<p class="normal">Emaneti hanımına götürmek için,</p>
				<p class="normal">kendini götürmen yeter.</p>
				<p class="normal">ROSAURA</p>
				<p class="normal">Yiğit bir erkek, başı dik,</p>
				<p class="normal">gözünü karartıp</p>
				<p class="normal">serüvene atılmaya kararlıysa,</p>
				<p class="normal">anlaşarak daha büyük bir ödüle kavuşsa da,</p>
				<p class="normal">ezik ve zaferden yoksun hisseder kendini.</p>
				<p class="normal">Bir resim almaya gönderildim buraya;</p>
				<p class="normal">şimdi daha değerli bir armağanla</p>
				<p class="normal">bile dönsem hanımıma,</p>
				<p class="normal">kendimi ezik hissederim.</p>
				<p class="normal">Efendimiz resmi versinler lütfen;</p>
				<p class="normal">onu almadan gitmem.</p>
				<p class="normal">ASTOLFO</p>
				<p class="normal">Ne yaparsın vermezsem?</p>
				<p class="normal">ROSAURA</p>
				<p class="normal">(Resmi Astolfo’nun elinden kapmaya çalışır.)</p>
				<p class="normal">Böyle yaparım! </p>
				<p class="normal">Bırak nankör!</p>
				<p class="normal">ASTOLFO</p>
				<p class="normal">Alamazsın, boşuna uğraşma.</p>
				<p class="normal">ROSAURA</p>
				<p class="normal">Başka bir kadının eline</p>
				<p class="normal">düşmesine fırsat vermeyeceğim.</p>
				<p class="normal">ASTOLFO</p>
				<p class="normal">Korkunç bir yaratıksın.</p>
				<p class="normal">ROSAURA</p>
				<p class="normal">Sen de aşağılık bir adamsın!</p>
				<p class="normal">ASTOLFO</p>
				<p class="normal">Yok yere itişmeyelim Rosauracığım.</p>
				<p class="normal">ROSAURA</p>
				<p class="normal">Senin Rosaura’n değilim ben, ahlaksız yalancı!</p>
				<h2 class="h2baslik" id="calibre_toc_27">15. Sahne</h2>
				<p class="normal">(Estrella girer.)</p>
				<p class="normal">ESTRELLA</p>
				<p class="normal">Astrea, Astolfo... Ne oluyor?</p>
				<p class="normal">ASTOLFO </p>
				<p class="normal">(Kendi kendine.)</p>
				<p class="normal">Estrella!..</p>
				<p class="normal">ROSAURA </p>
				<p class="normal">(Kendi kendine.)</p>
				<p class="normal">Aşk bana kurnazlık bağışlasın,</p>
				<p class="normal">resmimi geri alabilmek için.</p>
				<p class="normal">(Estrella’ya.)</p>
				<p class="normal">Olan biteni</p>
				<p class="normal">size anlatayım hanımın</p>
				<p class="normal">ASTOLFO</p>
				<p class="normal">(Rosaura’ya fısıldayarak.)</p>
				<p class="normal">Ne yapmak istiyorsun?</p>
				<p class="normal">ROSAURA</p>
				<p class="normal">Burada Dük Astolfo’yu bekleyip,</p>
				<p class="normal">kendisinden bir resim</p>
				<p class="normal">istememi buyurmuştunuz.</p>
				<p class="normal">Akıl ordan oraya sıçrar ya,</p>
				<p class="normal">siz gittikten sonra</p>
				<p class="normal">yanımda taşıdığım resimli</p>
				<p class="normal">madalyonum geldi aklıma.</p>
				<p class="normal">Cebimden çıkardım; vakit geçirmek için</p>
				<p class="normal">evirip çevirirken, elimden düştü.</p>
				<p class="normal">Size öteki hanımın resmini getiren</p>
				<p class="normal">Dük Astolfo geldi tam o sırada,</p>
				<p class="normal">madalyonu yerden aldı.</p>
				<p class="normal">Asıl resmi kendine saklamaya</p>
				<p class="normal">niyetli olduğundan herhalde,</p>
				<p class="normal">benimkine sahip çıktı size vermek üzere.</p>
				<p class="normal">Yalvarıp yakardım,</p>
				<p class="normal">ama hiç oralı olmayınca,</p>
				<p class="normal">kapmaya çabaladım.</p>
				<p class="normal">Elinde tuttuğu şu madalyon benimkidir.</p>
				<p class="normal">bakar bakmaz resmimi tanırsınız.</p>
				<p class="normal">ESTRELLA</p>
				<p class="normal">Verin o madalyonu Astolfo.</p>
				<p class="normal">(Madalyonu Astolfo’nun elinden alır.)</p>
				<p class="normal">ASTOLFO</p>
				<p class="normal">Emredersiniz...</p>
				<p class="normal">ESTRELLA</p>
				<p class="normal">Pek de kötü çizilmemiş.</p>
				<p class="normal">ROSAURA</p>
				<p class="normal">Benim resmim değil mi?</p>
				<p class="normal">ESTRELLA</p>
				<p class="normal">Hiç kuşkusuz.</p>
				<p class="normal">ROSAURA</p>
				<p class="normal">Şimdi ötekini vermesini emredin.</p>
				<p class="normal">ESTRELLA</p>
				<p class="normal">Sen resmini alıp git.</p>
				<p class="normal">ROSAURA</p>
				<p class="normal">(Kendi kendine.)</p>
				<p class="normal">Hiç değilse resmimi kurtardım;</p>
				<p class="normal">ötesi nasılsa olacağına varır.</p>
				<p class="normal">(Çıkar.)</p>
				<h2 class="h2baslik" id="calibre_toc_28">16. Sahne</h2>
				<p class="normal">ESTRELLA</p>
				<p class="normal">Sizden istediğim resmi verin şimdi.</p>
				<p class="normal">Her ne kadar sizi bir daha</p>
				<p class="normal">görmeye niyetim yoksa da,</p>
				<p class="normal">en azından, isteme budalalığını</p>
				<p class="normal">bir kez gösterdiğim için,</p>
				<p class="normal">o resmin elinizde kalmasını istemem.</p>
				<p class="normal">ASTOLFO</p>
				<p class="normal">(Kendi kendine.)</p>
				<p class="normal">Nasıl kurtulabilirim bu kapandan?</p>
				<p class="normal">(Estrella’ya.)</p>
				<p class="normal">Senin sadık hizmetkârınım</p>
				<p class="normal">güzeller güzeli Estrella;</p>
				<p class="normal">ama o resmi sana veremem.</p>
				<p class="normal">ESTRELLA</p>
				<p class="normal">Terbiyesiz ve hoyrat bir adamsınız siz!</p>
				<p class="normal">O resmi istemiyorum artık,</p>
				<p class="normal">çünkü onu sizden geri istediğimi bile</p>
				<p class="normal">sildim gitti belleğimden.</p>
				<p class="normal">(Çıkar.)</p>
				<p class="normal">ASTOLFO</p>
				<p class="normal">Dinleyin... Bir kez daha düşünün lütfen!</p>
				<p class="normal">Baş belası Rosaura!</p>
				<p class="normal">Beni de, kendini de mahvetmek için mi</p>
				<p class="normal">çıkıp geldin Polonya’ya?</p>
				<p class="normal">(Çıkar.)</p>
				<h2 class="h2baslik" id="calibre_toc_29">17. Sahne</h2>
				<p class="normal">(Segismundo başlangıçtaki gibi hayvan postundan </p>
				<p class="normal">giysilerle ve zincirlenmiş olarak yerde uyumaktadır. </p>
				<p class="normal">Clotaldo, Clarín ve iki uşak girerler.)</p>
				<p class="normal">CLOTALDO</p>
				<p class="normal">Burada bırakın onu;</p>
				<p class="normal">başladığı yerde sona eriyor bugün</p>
				<p class="normal">tekmil saltanatı.</p>
				<p class="normal">BİRİNCİ UŞAK</p>
				<p class="normal">Eskisi gibi ayağına pranga vuruyorum.</p>
				<p class="normal">CLARÍN</p>
				<p class="normal">Talihin döndü Segismundo</p>
				<p class="normal">hayatın gölgesine dönüştü</p>
				<p class="normal">gelip geçici şatafatın, ölümün alevine.</p>
				<p class="normal">Uyanıp da halini hiç görmesen keşke.</p>
				<p class="normal">CLOTALDO</p>
				<p class="normal">Böyle edepsizce konuşana</p>
				<p class="normal">kendi kendine doyasıya tartışabileceği</p>
				<p class="normal">bir barınak yapılmalı.</p>
				<p class="normal">İşte zindana kapatılması</p>
				<p class="normal">öncelikle gereken zevzek bu.</p>
				<p class="normal">CLARÍN</p>
				<p class="normal">Ben mi? Ama neden?</p>
				<p class="normal">CLOTALDO</p>
				<p class="normal">Kimi sırları bilen bir borazan</p>
				<p class="normal">gözaltında tutulmalı çünkü;</p>
				<p class="normal">borazanını öttüremeyeceği</p>
				<p class="normal">bir hücrede.</p>
				<p class="normal">CLARÍN</p>
				<p class="normal">Ben miyim babasını öldürmeye kalkan?</p>
				<p class="normal">Gönülsüz İkarus’u balkondan savurup atan?</p>
				<p class="normal">Ölüp ölüp dirilen? Uyuyup rüyalar gören?</p>
				<p class="normal">Neden zindana atılacak mışım?</p>
				<p class="normal">CLOTALDO</p>
				<p class="normal">Çünkü senin adın borazan.</p>
				<p class="normal">CLARÍN</p>
				<p class="normal">Sorun buysa, klarnet diye</p>
				<p class="normal">adımı değiştiririm hemen;</p>
				<p class="normal">kimsenin duymaması için sesimi de keserim.</p>
				<p class="normal">(Clarín’i götürürler.)</p>
				<h2 class="h2baslik" id="calibre_toc_30">18. Sahne</h2>
				<p class="normal">(Başını kukuletasının altına saklamış Kral Basilio girer.)</p>
				<p class="normal">BASILIO</p>
				<p class="normal">Clotaldo?</p>
				<p class="normal">CLOTALDO</p>
				<p class="normal">Efendimiz... Sizi bu kılıkta</p>
				<p class="normal">hiç görmemiştim doğrusu.</p>
				<p class="normal">BASILIO</p>
				<p class="normal">Segismundo’nun başına</p>
				<p class="normal">neler geldiğini görmek gibi</p>
				<p class="normal">budalaca bir merak,</p>
				<p class="normal">getirdi beni buralara.</p>
				<p class="normal">CLOTALDO</p>
				<p class="normal">Eski acınası haliyle,</p>
				<p class="normal">şurada işte.</p>
				<p class="normal">BASILIO</p>
				<p class="normal">Ah! Karayazılı zavallı prensim!</p>
				<p class="normal">uyanabilirsin şimdi...</p>
				<p class="normal">Ama o afyonlu iksir</p>
				<p class="normal">kolunu kanadını kırmış sanki.</p>
				<p class="normal">CLOTALDO</p>
				<p class="normal">Çok huzursuz, efendimiz;</p>
				<p class="normal">uykusunda konuşuyor.</p>
				<p class="normal">BASILIO</p>
				<p class="normal">Dinleyelim, bakalım</p>
				<p class="normal">neler görüyor rüyasında?</p>
				<p class="normal">SEGISMUNDO</p>
				<p class="normal">(Uykusunda konuşur.)</p>
				<p class="normal">Zorbayı cezalandırana günah yazılmaz.</p>
				<p class="normal">Dilerim Tanrı’dan,</p>
				<p class="normal">benim elimde gebersin Clotaldo;</p>
				<p class="normal">babam ayaklarıma kapansın.</p>
				<p class="normal">CLOTALDO</p>
				<p class="normal">Beni öldürmek istiyor.</p>
				<p class="normal">BASILIO</p>
				<p class="normal">Beni aşağılamak.</p>
				<p class="normal">CLOTALDO</p>
				<p class="normal">Canımı alacak.</p>
				<p class="normal">BASILIO</p>
				<p class="normal">Bana boyun eğdirmeyi takmış aklına.</p>
				<p class="normal">SEGISMUNDO</p>
				<p class="normal">Dünya denen tiyatronun</p>
				<p class="normal">engin sahnesinde,</p>
				<p class="normal">adım yankılansın rakipsiz,</p>
				<p class="normal">öcümü alabileyim diye.</p>
				<p class="normal">Prens Segismundo’nun,</p>
				<p class="normal">babasına üstün geldiğini herkes görsün.</p>
				<p class="normal">(Uyanır.)</p>
				<p class="normal">Ah! Ben neredeyim Tanrım?</p>
				<p class="normal">BASILIO</p>
				<p class="normal">(Clotaldo’ya.)</p>
				<p class="normal">Beni görmesin.</p>
				<p class="normal">Ne yapacağını biliyorsun.</p>
				<p class="normal">(Kendi kendine.)</p>
				<p class="normal">Sizi uzaktan dinleyeceğim.</p>
				<p class="normal">(Saklanır.)</p>
				<p class="normal">SEGISMUNDO</p>
				<p class="normal">Ben ben miyim gerçekten? Ben miyim</p>
				<p class="normal">şu zincire vurulu tutsak?</p>
				<p class="normal">Burası da mezarım mı yoksa? Evet.</p>
				<p class="normal">Ah Tanrım, ne rüyalar görmüştüm oysa.</p>
				<p class="normal">CLOTALDO</p>
				<p class="normal">(Kendi kendine.)</p>
				<p class="normal">Oyun sırası bende.</p>
				<p class="normal">SEGISMUNDO</p>
				<p class="normal">Uyanma zamanı mı geldi?</p>
				<p class="normal">CLOTALDO</p>
				<p class="normal">Uyanma zamanı, evet.</p>
				<p class="normal">Bütün gün uyuyacak değilsin ya?</p>
				<p class="normal">Doğan güne karşı</p>
				<p class="normal">kartalın uçuşunu izlediğimden bu yana</p>
				<p class="normal">gözünü açmadın.</p>
				<p class="normal">SEGISMUNDO</p>
				<p class="normal">Evet açmadım. Şu anda da</p>
				<p class="normal">uyanmış değilim aslında.</p>
				<p class="normal">Anladığıma göre Clotaldo,</p>
				<p class="normal">hâlâ uykudayım ben.</p>
				<p class="normal">Elle tutulur gibi görünmelerine rağmen,</p>
				<p class="normal">yalnızca bir rüya idiyse gördüklerim,</p>
				<p class="normal">şu anda gördüklerimin</p>
				<p class="normal">gerçek olduğunu nasıl bilebilirim?</p>
				<p class="normal">Uykuda da, uyanıkken de</p>
				<p class="normal">rüya görüyorsam, şimdi</p>
				<p class="normal">kendimi tutsak olarak görmem</p>
				<p class="normal">son derece olağan.</p>
				<p class="normal">CLOTALDO</p>
				<p class="normal">Rüyanda neler gördün, anlat.</p>
				<p class="normal">SEGISMUNDO</p>
				<p class="normal">Rüya gördüğüm varsayılsa bile,</p>
				<p class="normal">hayal ettiklerimi değil, gördüklerimi</p>
				<p class="normal">anlatacağım sana Clotaldo, evet.</p>
				<p class="normal">Kaderin acı bir cilvesi,</p>
				<p class="normal">uyandığımda, baharın serdiği,</p>
				<p class="normal">çiçeklerle rengârenk bir döşekte</p>
				<p class="normal">buldum kendimi.</p>
				<p class="normal">Saray halkı prensimiz diyerek,</p>
				<p class="normal">giydirip kuşattılar beni.</p>
				<p class="normal">Sen çıkageldin sonra,</p>
				<p class="normal">Polonya prensi olduğumu</p>
				<p class="normal">duyurarak beni heyecanlandırdın.</p>
				<p class="normal">CLOTALDO</p>
				<p class="normal">Bunun için beni ödüllendirmen gerekmez miydi?</p>
				<p class="normal">SEGISMUNDO</p>
				<p class="normal">Pek değil. Bile isteye</p>
				<p class="normal">bana ihanet ettiğin için,</p>
				<p class="normal">iki kez seni öldürmeye kalkıştım.</p>
				<p class="normal">CLOTALDO</p>
				<p class="normal">Bana karşı niçin böylesine öfkelisin?</p>
				<p class="normal">SEGISMUNDO</p>
				<p class="normal">Sarayın efendisiydim,</p>
				<p class="normal">herkesten hıncımı alacaktım.</p>
				<p class="normal">Ama bir kadın gönlümü çeldi:</p>
				<p class="normal">En azından bu gerçek olmalı,</p>
				<p class="normal">çünkü her şey yok olup giderken,</p>
				<p class="normal">aşkım olduğu gibi kaldı.</p>
				<p class="normal">(Kral Basilio çıkar.)</p>
				<p class="normal">CLOTALDO</p>
				<p class="normal">(Kendi kendine.)</p>
				<p class="normal">Kral gitti. Anlaşılan</p>
				<p class="normal">duyduklarını yüreği kaldırmadı.</p>
				<p class="normal">(Segismundo’ya.)</p>
				<p class="normal">Uykuya dalarken,</p>
				<p class="normal">göklerin kralı kartaldan söz etmiştik,</p>
				<p class="normal">rüyanda da anlaşılan</p>
				<p class="normal">hükümdarlık hayalleri gördün.</p>
				<p class="normal">Ama rüyanda bile Segismundo,</p>
				<p class="normal">seni yetiştirene saygı göstermelisin;</p>
				<p class="normal">er geç kazançlı çıkar rüyasında bile iyilik eden.</p>
				<h2 class="h2baslik" id="calibre_toc_31">19. Sahne</h2>
				<p class="normal">SEGISMUNDO</p>
				<p class="normal">Doğru söylüyor. Hoyrat davranışlardan,</p>
				<p class="normal">hükmetme güdüsünden arınmalıyız,</p>
				<p class="normal">yeniden rüyalara dalarsak;</p>
				<p class="normal">yaşamanın aslında rüya görmek olduğu</p>
				<p class="normal">bu anlaşılmaz dünyada</p>
				<p class="normal">benim sınayarak öğrendiğime göre,</p>
				<p class="normal">uyanana değin, kendisi gerçekte neyse</p>
				<p class="normal">onun rüyasını gören insanoğlunun </p>
				<p class="normal">başka çaresi de yok.</p>
				<p class="normal">Kral, kral olduğunun rüyasını görür;</p>
				<p class="normal">buyurur, yönetir, hükmeder.</p>
				<p class="normal">Ödünç aldığı güç ve iktidarı,</p>
				<p class="normal">er geç küllerle örter ecel!</p>
				<p class="normal">Ölüm rüyasında uyanacak olduktan sonra,</p>
				<p class="normal">hükmetmeye heveslenmenin anlamı ne?</p>
				<p class="normal">Zengin, kendisine onca kaygı veren</p>
				<p class="normal">zenginliğinin rüyasını görür;</p>
				<p class="normal">yoksul yoksulluğunun.</p>
				<p class="normal">Zulüm altında inleyen de rüya görür,</p>
				<p class="normal">zulmeden de ve kişi gerçekte neyse,</p>
				<p class="normal">onun rüyasını görür bilmeden.</p>
				<p class="normal">Şimdi burada zincire vurulu</p>
				<p class="normal">olduğumun rüyasını görüyorum;</p>
				<p class="normal">çok daha talihli bir durumda olduğumun</p>
				<p class="normal">rüyasını görmüştüm oysa az önce.</p>
				<p class="normal">Hayat dediğin nedir?</p>
				<p class="normal">Gelip geçici bir yanılsama,</p>
				<p class="normal">bir gölge oyunu, bir düzmece;</p>
				<p class="normal">en yüce sayılanın hiç değeri yok.</p>
				<p class="normal">Çünkü bir rüyadır hayat,</p>
				<p class="normal">ve rüya da rüyadır sadece.</p>
				</body>
</html>