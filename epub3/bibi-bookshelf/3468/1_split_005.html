<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_4">Üçüncü Gün</h1>
				<h2 class="h2baslik" id="calibre_toc_32">1. Sahne</h2>
				<p class="ortayazi">(Segismundo’nun zindanı.)</p>
				<p class="normal">(Clarín girer.)</p>
				<p class="normal">CLARÍN</p>
				<p class="normal">Bir şeyler bildiğim için kapatıldım bu uğursuz kuleye.</p>
				<p class="normal">Bildiğim nedenlerle canıma kıyacaklarsa,</p>
				<p class="normal">bilmediğim nedenlerle neler yapmazlar?</p>
				<p class="normal">Ah, benim kadar iştahlı bir adamı</p>
				<p class="normal">açlıktan öldürmek reva mı?</p>
				<p class="normal">Konuşmama yasak koymaksa,</p>
				<p class="normal">en azından adıma yakışmıyor;</p>
				<p class="normal">borazan dediğin hiç susmaz.</p>
				<p class="normal">Şimdi tek yoldaşlarım örümceklerle fareler:</p>
				<p class="normal">onlar da şarkı söylemeyi bilmiyor.</p>
				<p class="normal">Neyse, gece rüyamda gördüğüm</p>
				<p class="normal">kırbaç, çarmıh, idam törenlerine eşlik eden</p>
				<p class="normal">çan, boru, borazan cayırtısından kafam kazan.</p>
				<p class="normal">Kimi iniyor darağacından, kimi çıkıyor,</p>
				<p class="normal">birinin akıttığı kan ötekini bayıltıyordu.</p>
				<p class="normal">Bense açlıktan bayılmak üzereyim.</p>
				<p class="normal">Çünkü bu zindanda Tanrı’nın günü</p>
				<p class="normal">önüme sürülen ekmek,</p>
				<p class="normal">Ermiş Nicomedes’in özdeyişleri ile</p>
				<p class="normal">kiliseler arası İznik toplantısının tutanakları.</p>
				<p class="normal">Sır tutmak ermişlere özgü bir erdemse,</p>
				<p class="normal">adım Ermiş Kutsal Sır olarak</p>
				<p class="normal">oruç tutulan bir bayramla anılacak.</p>
				<p class="normal">Başıma gelenleri hak ettim aslında,</p>
				<p class="normal">çünkü sustum; oysa susmak,</p>
				<p class="normal">en bağışlanmaz günahıdır bir uşağın.</p>
				<h2 class="h2baslik" id="calibre_toc_33">2. Sahne</h2>
				<p class="normal">(Davul sesleri, büyük bir kalabalığın uğultusu...)</p>
				<p class="normal">BİRİNCİ ASKER</p>
				<p class="normal">(Sesi dışarıdan gelir.)</p>
				<p class="normal">Kapatıldığı zindan işte burası.</p>
				<p class="normal">Kapıyı kırıp girin.</p>
				<p class="normal">CLARÍN</p>
				<p class="normal">Burada olduğumu duyan birileri,</p>
				<p class="normal">kurtarmaya geliyor beni, çok şükür.</p>
				<p class="normal">Ama benden ne isteyebilirler?</p>
				<p class="normal">(Birkaç asker girerler.)</p>
				<p class="normal">BİRİNCİ ASKER</p>
				<p class="normal">(Dışarıdan.)</p>
				<p class="normal">Haydi, girin.</p>
				<p class="normal">İKİNCİ ASKER</p>
				<p class="normal">İşte burada.</p>
				<p class="normal">CLARÍN</p>
				<p class="normal">Burada yok.</p>
				<p class="normal">ASKERLER</p>
				<p class="normal">Efendimiz...</p>
				<p class="normal">CLARÍN</p>
				<p class="normal">(Kendi kendine.)</p>
				<p class="normal">Sarhoş mu nedir bunlar?</p>
				<p class="normal">İKİNCİ ASKER</p>
				<p class="normal">Bizim prensimiz sensin.</p>
				<p class="normal">Gerçek efendimizden başkasını,</p>
				<p class="normal">hele yabancı bir prensi</p>
				<p class="normal">başımıza kabul etmeyiz.</p>
				<p class="normal">Sana bağlılığımızı sunmaya geldik.</p>
				<p class="normal">Ver elini, öpelim.</p>
				<p class="normal">ASKERLER</p>
				<p class="normal">Yiğit efendimiz çok yaşa!</p>
				<p class="normal">CLARÍN</p>
				<p class="normal">(Kendi kendine.)</p>
				<p class="normal">Sahiden öpmek istiyorlar elimi!</p>
				<p class="normal">Adamı bugün zindana tıkıp,</p>
				<p class="normal">yarın tahta çıkarmak; ertesi gün</p>
				<p class="normal">yeniden alaşağı etmek bu ülkenin</p>
				<p class="normal">geleneklerinden mi yoksa?</p>
				<p class="normal">Öyleyse rolümüzü oynayalım.</p>
				<p class="normal">ASKERLER</p>
				<p class="normal">Elini ver.</p>
				<p class="normal">CLARÍN</p>
				<p class="normal">Veremem, kendim kullanıyorum.</p>
				<p class="normal">Kaldı ki, elsiz bir prens de pek hoş olmaz hani.</p>
				<p class="normal">İKİNCİ ASKER</p>
				<p class="normal">Veliaht olarak, Moskova prensini değil,</p>
				<p class="normal">yalnızca seni kabul edebileceğimizi</p>
				<p class="normal">babana da söyledik.</p>
				<p class="normal">CLARÍN</p>
				<p class="normal">Babama saygısızlık mı ettiniz yoksa?</p>
				<p class="normal">Sizi haddini bilmez serseri sürüsü!</p>
				<p class="normal">BİRİNCİ ASKER</p>
				<p class="normal">Sadakatimiz yol gösterdi bize.</p>
				<p class="normal">CLARÍN</p>
				<p class="normal">Nedeni sadakatse bağışlıyorum.</p>
				<p class="normal">İKİNCİ ASKER</p>
				<p class="normal">Çık buradan, krallığını geri al.</p>
				<p class="normal">Segismundo çok yaşa!</p>
				<p class="normal">ASKERLER</p>
				<p class="normal">Çok yaşa Segismundo!</p>
				<p class="normal">CLARÍN</p>
				<p class="normal">(Kendi kendine.)</p>
				<p class="normal">Segismundo mu? </p>
				<p class="normal">Tekmil düzmece veliahtlara</p>
				<p class="normal">verdikleri ad bu mu yoksa.</p>
				<h2 class="h2baslik" id="calibre_toc_34">3. Sahne</h2>
				<p class="normal">(Segismundo girer.)</p>
				<p class="normal">SEGISMUNDO</p>
				<p class="normal">Kim seslendi bana?</p>
				<p class="normal">CLARÍN</p>
				<p class="normal">(Kendi kendine.)</p>
				<p class="normal">Benim prensliğim böylece uçup gitti.</p>
				<p class="normal">İKİNCİ ASKER</p>
				<p class="normal">Segismundo hanginizsiniz?</p>
				<p class="normal">SEGISMUNDO</p>
				<p class="normal">Benim.</p>
				<p class="normal">İKİNCİ ASKER</p>
				<p class="normal">(Clarín’e.)</p>
				<p class="normal">Kendini Prens Segismundo olarak</p>
				<p class="normal">tanıtmaya mı yeltendin sen domuz?</p>
				<p class="normal">CLARÍN</p>
				<p class="normal">Ben öyle bir şey söylemedim.</p>
				<p class="normal">Segismundo yerine siz koydunuz beni;</p>
				<p class="normal">domuz da sizsiniz.</p>
				<p class="normal">BİRİNCİ ASKER</p>
				<p class="normal">Evet, tariflere uyuyorsun;</p>
				<p class="normal">Veliaht Prens Segismundo’sun sen.</p>
				<p class="normal">Ülkemizin kralı ilân ediyoruz seni, coşkuyla.</p>
				<p class="normal">Aklı fikri günün birinde sana yenilip,</p>
				<p class="normal">önünde dize geleceği kehanetine saplanmış</p>
				<p class="normal">baban Kral Basilio,</p>
				<p class="normal">senin doğumla gelen haklarını çiğneyerek,</p>
				<p class="normal">Moskova Dükü Astolfo’ya</p>
				<p class="normal">bırakmayı tasarlıyor tahtını.</p>
				<p class="normal">Bunu onaylatmak için sözü geçer</p>
				<p class="normal">devlet büyüklerini bir araya topladı.</p>
				<p class="normal">Ama meşru bir veliahdı olduğunu öğrenen</p>
				<p class="normal">halkımız, bir yabancının saltanatını reddediyor.</p>
				<p class="normal">Topluca silaha davranıp</p>
				<p class="normal">hakkın olan tacı zorbanın elinden alman için</p>
				<p class="normal">seni zindandan kurtarmaya geldiler.</p>
				<p class="normal">Çık dışarı, başlarına geç; şu dağ başında</p>
				<p class="normal">çok sayıda yurttaş ve asker buyruğunu bekliyor.</p>
				<p class="normal">Onlara kulak ver.</p>
				<p class="normal">KALABALIK</p>
				<p class="normal">(Dışarıdan sesler duyulur.)</p>
				<p class="normal">Çok yaşa Segismundo!</p>
				<p class="normal">SEGISMUNDO</p>
				<p class="normal">Neler oluyor Tanrım! Bir kez daha</p>
				<p class="normal">zamanın silip süpüreceği rüyalar</p>
				<p class="normal">göstermek mi istiyorsunuz bana?</p>
				<p class="normal">Karabasanlar ve hayaller arasında,</p>
				<p class="normal">rüzgârın önünde duman gibi dağılan</p>
				<p class="normal">şan, şöhret, iktidar rüyaları mı</p>
				<p class="normal">göreyim istiyorsunuz sil baştan?</p>
				<p class="normal">Doğumdan ölüme insanoğlunun</p>
				<p class="normal">yakasını bırakmayan hayal kırıklığının</p>
				<p class="normal">acısını mı tatmalıyım yeniden?</p>
				<p class="normal">Hayır! Bir kez daha kendimi</p>
				<p class="normal">kaderin kölesi kılmak istemem.</p>
				<p class="normal">Hayat bir rüyadan ibaretmiş, artık öğrendim.</p>
				<p class="normal">Yok olun karşımdan!</p>
				<p class="normal">Sesiniz ve bir gövdeniz varmış gibi</p>
				<p class="normal">gibi görünüyorsunuz ama,</p>
				<p class="normal">aslında ne sesiniz var, ne gövdeniz.</p>
				<p class="normal">Saltanat, iktidar, güç, şan...</p>
				<p class="normal">Çiçekleri ilk rüzgârda dökülüp saçılan,</p>
				<p class="normal">goncaları kuruyup dökülen badem ağacı gibi,</p>
				<p class="normal">üfleyince yıkılıveren</p>
				<p class="normal">düzmece şatafatta gözüm yok artık.</p>
				<p class="normal">Ah, çok iyi tanıyorum sizi!</p>
				<p class="normal">Uykuya dalan herkesi</p>
				<p class="normal">böyle baştan çıkarıyorsunuz.</p>
				<p class="normal">Ama beni bir daha kandıramazsınız,</p>
				<p class="normal">çünkü hayat bir rüyadır, artık biliyorum.</p>
				<p class="normal">İKİNCİ ASKER</p>
				<p class="normal">Seni kandırdığımızı sanıyorsan,</p>
				<p class="normal">dön de şu sarp yamaçlara göz at;</p>
				<p class="normal">emirlerini bekliyor binlerce yurttaş.</p>
				<p class="normal">SEGISMUNDO</p>
				<p class="normal">Benzer sahneleri daha önce de gördüm,</p>
				<p class="normal">aynı açıklık, aynı netlikle;</p>
				<p class="normal">ama sonra anlaşıldı ki</p>
				<p class="normal">bir rüyadan ibaretmiş hepsi.</p>
				<p class="normal">BİRİNCİ ASKER</p>
				<p class="normal">Büyük değişimlere </p>
				<p class="normal">hep kehanetler öncülük eder efendimiz;</p>
				<p class="normal">rüyaınızda görmeniz de</p>
				<p class="normal">öyle bir ön belirti olmalı.</p>
				<p class="normal">SEGISMUNDO</p>
				<p class="normal">Bir ön belirtiydi, haklısın;</p>
				<p class="normal">gerçekleşmesi için rüya görelim ruhum,</p>
				<p class="normal">rüya görelim bir kez daha: Hayat çok kısa...</p>
				<p class="normal">Rüya görelim ama, uyanacağımızı bilerek</p>
				<p class="normal">en olmadık zamanda.</p>
				<p class="normal">Önceden tedbirli olursak, uyanmamız kolaylaşır,</p>
				<p class="normal">hayal kırıklığımız hafifler;</p>
				<p class="normal">belki mutsuzluğu alt edebiliriz.</p>
				<p class="normal">Her türlü güç ve iktidarı yalnızca ödünç aldığımı</p>
				<p class="normal">ve er geç asıl sahibine geri vereceğimi</p>
				<p class="normal">hiç aklımdan çıkarmadan,</p>
				<p class="normal">sizin bağlılığınızdan</p>
				<p class="normal">güç alarak, sevgili yurttaşlarım,</p>
				<p class="normal">yurdumuzu yabancı boyunduruğundan</p>
				<p class="normal">kurtarmak için ne gerekiyorsa</p>
				<p class="normal">yapmaya hazırım.</p>
				<p class="normal">Silahbaşına çağıran borular çalınsın;</p>
				<p class="normal">yiğitliğimi kanıtlamanın günüdür bugün.</p>
				<p class="normal">Babama karşı silaha davranarak,</p>
				<p class="normal">kehanetleri doğrulayacağım.</p>
				<p class="normal">Yakında ayaklarıma kapanacak...</p>
				<p class="normal">(Kendi kendine.)</p>
				<p class="normal">Ya daha önce uyanırsam?</p>
				<p class="normal">Suya düşer her şey.</p>
				<p class="normal">İyisi mi, bu konuda bir şey dememeli.</p>
				<p class="normal">ASKERLER</p>
				<p class="normal">Segismundo çok yaşa! Segismundo çok yaşa!</p>
				<h2 class="h2baslik" id="calibre_toc_35">4. Sahne</h2>
				<p class="normal">(Clotaldo girer.)</p>
				<p class="normal">CLOTALDO</p>
				<p class="normal">Nedir bu bağrışmalar?</p>
				<p class="normal">SEGISMUNDO</p>
				<p class="normal">Clotaldo!</p>
				<p class="normal">CLOTALDO</p>
				<p class="normal">Efendimiz...</p>
				<p class="normal">(Kendi kendine.)</p>
				<p class="normal">Tekmil öfkesini bana kusacak.</p>
				<p class="normal">CLARÍN</p>
				<p class="normal">(Kendi kendine.)</p>
				<p class="normal">Bahse girerim,</p>
				<p class="normal">ihtiyarı uçuruma atacak.</p>
				<p class="normal">(Çıkar.)</p>
				<p class="normal">CLOTALDO</p>
				<p class="normal">Ayaklarının altında</p>
				<p class="normal">ölmeye geldiğimi biliyorum.</p>
				<p class="normal">SEGISMUNDO</p>
				<p class="normal">Kalk babacığım, kalk ayağa;</p>
				<p class="normal">başarının yolunu gösterecek</p>
				<p class="normal">akıl hocam olacaksın sen;</p>
				<p class="normal">şu dağ başında ne öğrendiysem,</p>
				<p class="normal">senin sadakatine borçluyum.</p>
				<p class="normal">Gel seni kucaklayayım.</p>
				<p class="normal">CLOTALDO</p>
				<p class="normal">Neler diyorsun?</p>
				<p class="normal">SEGISMUNDO</p>
				<p class="normal">Aslında rüya gördüğümü,</p>
				<p class="normal">ve iyilikle davranmak istediğimi söylüyorum.</p>
				<p class="normal">Rüyasında bile iyilik eden kârlı çıkar.</p>
				<p class="normal">CLOTALDO</p>
				<p class="normal">İyilik etmeyi rehber edindiyseniz,</p>
				<p class="normal">herkese iyilikle davranmanızı</p>
				<p class="normal">beklememi hoş görürsünüz efendimiz.</p>
				<p class="normal">Silah mı çekeceksiniz babanıza karşı?</p>
				<p class="normal">Olmaz. Canımı vermeye hazırım,</p>
				<p class="normal">ama kralıma karşı size danışmanlık yapamam.</p>
				<p class="normal">SEGISMUNDO</p>
				<p class="normal">Nankörün, hainin, alçağın tekisin sen!</p>
				<p class="normal">(Kendi kendine.)</p>
				<p class="normal">Kendime gelmeliyim; uyanık mıyım</p>
				<p class="normal">rüya mı görüyorum, bilemez oldum?</p>
				<p class="normal">(Clotaldo’ya.)</p>
				<p class="normal">Cesaretine saygı göstererek,</p>
				<p class="normal">bağışlıyorum seni Clotaldo.</p>
				<p class="normal">Git, kralına hizmet et;</p>
				<p class="normal">savaş alanında görüşürüz.</p>
				<p class="normal">Toplanma boruları çalınsın.</p>
				<p class="normal">CLOTALDO</p>
				<p class="normal">Binlerce kez ayaklarınızı öperim.</p>
				<p class="normal">SEGISMUNDO</p>
				<p class="normal">Gidip saltanat sürelim, ey kader.</p>
				<p class="normal">Uyursam uyandırma, uyanırsam uyutma.</p>
				<p class="normal">Hem uykuda, hem uyanıkken,</p>
				<p class="normal">iyilikle davranmak önemli olan:</p>
				<p class="normal">Uyanıkken, iyilik etmek;</p>
				<p class="normal">rüya görürken, uyandığında</p>
				<p class="normal">yanında olacak dostlar kazanmak için.</p>
				<p class="normal">(Çıkarlar. Davullar vurulur.)</p>
				<h2 class="h2baslik" id="calibre_toc_36">5. Sahne</h2>
				<p class="normal">(Krallık sarayı. Basilio ile Astolfo girerler.)</p>
				<p class="normal">BASILIO</p>
				<p class="normal">Gemi azıya almış bir aygırla</p>
				<p class="normal">kim baş edebilir Astolfo?</p>
				<p class="normal">Gürül gürül denize doğru akan</p>
				<p class="normal">kibirli bir ırmağın önüne kim set çekebilir?</p>
				<p class="normal">Tepeden yuvarlanan bir kayanın</p>
				<p class="normal">çılgın koşusu karşısında kim durabilir?</p>
				<p class="normal">Bütün bunlar bile </p>
				<p class="normal">ayaklanmış bir kalabalığı </p>
				<p class="normal">yatıştırmaktan kolaydır.</p>
				<p class="normal">İki farklı çağrı yankılanıyor dağlarda:</p>
				<p class="normal">Kimi Astolfo diye bağırıyor, kimi Segismundo diye.</p>
				<p class="normal">Bu ikilemin göbeğinde taht salonu</p>
				<p class="normal">tragedyaların temsil edildiği</p>
				<p class="normal">kasvetli bir sahneye dönüştü.</p>
				<p class="normal">ASTOLFO</p>
				<p class="normal">Uyuşukluğu üstümüzden atalım efendimiz.</p>
				<p class="normal">Övgülere kulak tıkayıp, bana vaat ettiğiniz</p>
				<p class="normal">mutluluğu şimdilik erteleyelim.</p>
				<p class="normal">Polonya buyruklarıma karşı çıkıyorsa,</p>
				<p class="normal">ona kendini kanıtlamam gerekiyor demektir.</p>
				<p class="normal">Bana bir at verin; kendini yıldırımların rakibi sanan</p>
				<p class="normal">o haddini bilmezi tepelemeyi bilirim.</p>
				<p class="normal">(Çıkar.)</p>
				<p class="normal">BASILIO</p>
				<p class="normal">Kaçınılmaz olana karşı ne önlem alırsan al;</p>
				<p class="normal">yazılan er geç başa gelecektir.</p>
				<p class="normal">Olacağa karşı durulamaz.</p>
				<p class="normal">Tam tersine, ne kadar savunmasız durursan,</p>
				<p class="normal">o kadar korunmuş olursun.</p>
				<p class="normal">Kaskatı yasa! Acımasız kader! Korkunç çelişki!</p>
				<p class="normal">Tehlikeden kaçmaya çabalayan,</p>
				<p class="normal">tehlikenin kucağına düşer.</p>
				<p class="normal">Beni kaygılarım mahvetti;</p>
				<p class="normal">kendi ellerimle ülkemi kargaşaya sürükledimse,</p>
				<p class="normal">hep benim suçum.</p>
				<h2 class="h2baslik" id="calibre_toc_37">6. Sahne</h2>
				<p class="normal">(Estrella girer.)</p>
				<p class="normal">ESTRELLA</p>
				<p class="normal">Efendimiz! Halka görünerek,</p>
				<p class="normal">sokaktan sokağa yayılan kargaşaya</p>
				<p class="normal">doğrudan el koymazsanız, </p>
				<p class="normal">çok geçmeden krallığınızı </p>
				<p class="normal">kan gölünde yüzer bulacaksınız.</p>
				<p class="normal">Her şey yasa, kedere büründü;</p>
				<p class="normal">her şey acı yüklü.</p>
				<p class="normal">İşte devletinizin yıkıntısı;</p>
				<p class="normal">İşte gözlerin kaldıramayacağı</p>
				<p class="normal">kadar kanlı sonumuz.</p>
				<p class="normal">Güneş tüller örtünüyor, rüzgâr esmiyor,</p>
				<p class="normal">her yapı bir firavun anıtı sanki,</p>
				<p class="normal">her taş bir mezar;</p>
				<p class="normal">yaşayan bir iskelet her asker.</p>
				<h2 class="h2baslik" id="calibre_toc_38">7. Sahne</h2>
				<p class="normal">(Clotaldo girer.)</p>
				<p class="normal">CLOTALDO</p>
				<p class="normal">Sağ salim huzurunuzdayım, çok şükür.</p>
				<p class="normal">BASILIO</p>
				<p class="normal">Clotaldo... Segismundo’dan ne haber?</p>
				<p class="normal">CLOTALDO</p>
				<p class="normal">Gözü dönmüş ayaktakımı,</p>
				<p class="normal">zindanı basıp prenslerini kurtardılar.</p>
				<p class="normal">İkinci kez baş tacı edilen Segismundo,</p>
				<p class="normal">akıllı uslu davrandı bu kez; </p>
				<p class="normal">Tanrı’nın buyruklarına uyacağını duyurdu.</p>
				<p class="normal">BASILIO</p>
				<p class="normal">Bir at getirin bana;</p>
				<p class="normal">bizzat dövüşeceğim hain oğlumla;</p>
				<p class="normal">tahtımı korumak uğruna, kılıcım başarsın</p>
				<p class="normal">bilgimin başaramadığını.</p>
				<p class="normal">(Çıkar.)</p>
				<p class="normal">ESTRELLA</p>
				<p class="normal">Savaş tanrıçası Bellona gibi,</p>
				<p class="normal">adımı yazdıracağım güneşin yanına;</p>
				<p class="normal">kanatlarımın tekmil gücüyle.</p>
				<p class="normal">havalanacağım tanrıça Athena gibi.</p>
				<p class="normal">(Savaş boruları çalarken çıkar.)</p>
				<h2 class="h2baslik" id="calibre_toc_39">8. Sahne</h2>
				<p class="normal">(Clotaldo’yu kolundan tutarak Rosaura girer.)</p>
				<p class="normal">ROSAURA</p>
				<p class="normal">Çepeçevre savaşla kuşatılmış olsak da,</p>
				<p class="normal">yiğit yüreğin seni dövüşmeye</p>
				<p class="normal">çağırıyorsa da çığlık çığlığa,</p>
				<p class="normal">diyeceklerime kulak ver önce.</p>
				<p class="normal">Çaresizlik içinde geldim Polonya’ya;</p>
				<p class="normal">acıyıp kanadının altına aldın,</p>
				<p class="normal">korudun, kolladın.</p>
				<p class="normal">Düzmece bir ad altında sarayda</p>
				<p class="normal">yaşamamı ve kıskançlığımı bastırarak</p>
				<p class="normal">Astolfo’dan uzak durmamı buyurdun.</p>
				<p class="normal">Ama görür görmez tanıdı beni;</p>
				<p class="normal">onurumu öylesine umursamıyor ki,</p>
				<p class="normal">bu gece bahçede Estrella’yla buluşacak.</p>
				<p class="normal">Bahçenin anahtarını ele geçirdim;</p>
				<p class="normal">söylediklerinde gerçekten kararlıysan,</p>
				<p class="normal">dertlerime son vermek için,</p>
				<p class="normal">dilediğin an oraya girebilir,</p>
				<p class="normal">kıvançla ve göğsünü gere gere,</p>
				<p class="normal">onun canına kıyarak</p>
				<p class="normal">çiğnenmiş onurumun öcünü alabilirsin.</p>
				<p class="normal">CLOTALDO</p>
				<p class="normal">Daha görür görmez,</p>
				<p class="normal">–gözyaşlarım tanığımdır–</p>
				<p class="normal">senin için elimden geleni</p>
				<p class="normal">yapmaya karar verdim Rosaura.</p>
				<p class="normal">Astolfo seni görecek olursa,</p>
				<p class="normal">yakışıksız bir kılıkta değil,</p>
				<p class="normal">gerçek halinle görsün diye,</p>
				<p class="normal">pervasızca sırtına geçirdiğin</p>
				<p class="normal">erkek giysilerini soymak</p>
				<p class="normal">oldu ilk girişimim.</p>
				<p class="normal">Onurunun çiğnenmesini öylesine</p>
				<p class="normal">önemsiyordum ki,</p>
				<p class="normal">onarmanın bir yolunu arıyordum,</p>
				<p class="normal">Astolfo’yu öldürmek pahasına da olsa.</p>
				<p class="normal">Kralım olmadığına göre,</p>
				<p class="normal">bu pek de ürkütmüyordu beni.</p>
				<p class="normal">Astolfo’yu öldürmeye niyetliydim</p>
				<p class="normal">Segismundo bana saldırdığı sırada.</p>
				<p class="normal">Ama kendi canını tehlikeye atarak,</p>
				<p class="normal">araya girip beni korudu Astolfo</p>
				<p class="normal">Canımı kurtaranın canını alacak kadar</p>
				<p class="normal">nankör davranabilir miydim artık?</p>
				<p class="normal">Böylece yüreğimi ve aklımı</p>
				<p class="normal">sana verdiklerimle ondan aldıklarım</p>
				<p class="normal">arasında paylaştırınca,</p>
				<p class="normal">hanginizin yardımına koşacağımı</p>
				<p class="normal">bilemeden, kararsızlık içinde kaldım.</p>
				<p class="normal">İki yol görünüyor önümde,</p>
				<p class="normal">ama hiçbirine gönlüm elvermiyor;</p>
				<p class="normal">çünkü hem borçluyum, hem alacaklı.</p>
				<p class="normal">ROSAURA</p>
				<p class="normal">Sana hatırlatmama gerek yok herhalde,</p>
				<p class="normal">Yürekli bir adam için,</p>
				<p class="normal">vermek nasıl büyük bir erdemse,</p>
				<p class="normal">almak öylesine bir züldür.</p>
				<p class="normal">Bu ilkeyi hesaba katınca,</p>
				<p class="normal">hiç bir şey borçlu değilsin ona;</p>
				<p class="normal">senin hayatını kurtardıysa,</p>
				<p class="normal">sen de benim hayatımı kurtarmıştın;</p>
				<p class="normal">seni alçaltıcı bir davranışa zorladı o,</p>
				<p class="normal">bense yüce gönüllü olmaya yönelttim;</p>
				<p class="normal">ondan aldığını bana verdiğine göre,</p>
				<p class="normal">ondan alacaklı, bana borçlusun.</p>
				<p class="normal">Öncelikle benim onurumu kurtarmalısın,</p>
				<p class="normal">çünkü nasıl vermek almaya üstünse,</p>
				<p class="normal">ben de ona üstünüm.</p>
				<p class="normal">CLOTALDO</p>
				<p class="normal">Büyüklük almak değil vermektir,</p>
				<p class="normal">ama minnet borcu da</p>
				<p class="normal">verene değil, alana düşer;</p>
				<p class="normal">vermeyi bildiğime göre,</p>
				<p class="normal">cömert –ve izninle– alacaklı</p>
				<p class="normal">sıfatlarını herhalde hak ettim.</p>
				<p class="normal">Onur özgülük ister Rosaura,</p>
				<p class="normal">ama nankörlüğü dışlar.</p>
				<p class="normal">ROSAURA</p>
				<p class="normal">Hayatımı geri verdiğini inkâr etmiyorum,</p>
				<p class="normal">ama onursuz bir hayatın</p>
				<p class="normal">hayattan sayılmayacağını da sen söyledin.</p>
				<p class="normal">Bana verdiğin hayat sayılmayacağına göre,</p>
				<p class="normal">demek hiçbir şey almamışım senden.</p>
				<p class="normal">Alacaklı olmak istiyorsan,</p>
				<p class="normal">kendi ağzınla söylediğin gibi,</p>
				<p class="normal">henüz alamadığım hayatı vermelisin bana;</p>
				<p class="normal">vermek insanı büyütüyorsa gerçekten,</p>
				<p class="normal">önce cömert davranmayı öğren.</p>
				<p class="normal">CLOTALDO</p>
				<p class="normal">Galiba haklısın:</p>
				<p class="normal">Cömert davranacağım her şeyden önce.</p>
				<p class="normal">Manastıra gireceksin Rosaura, </p>
				<p class="normal">ben de tekmil malımı mülkümü sana bağışlayacağım.</p>
				<p class="normal">Böylece hem bir cürüm işlemekten</p>
				<p class="normal">kendini sakınmış olacaksın,</p>
				<p class="normal">hem de dinimize hizmet edeceksin.</p>
				<p class="normal">Felaketler yaşayan, bölünmüş krallığımızdan</p>
				<p class="normal">bir parça da ben koparabilecek konumdayım.</p>
				<p class="normal">Oysa seçtiğim ılımlı yoldan,</p>
				<p class="normal">Kralıma sadık, sana cömert,</p>
				<p class="normal">Astolfo’ya minnettar davranmış olacağım.</p>
				<p class="normal">Önerimi kabul etmelisin;</p>
				<p class="normal">laf aramızda, baban olsam, yeminle!</p>
				<p class="normal">bundan çoğunu yapmazdım.</p>
				<p class="normal">ROSAURA</p>
				<p class="normal">Babam olsaydın,</p>
				<p class="normal">bu hakarete katlanabilirdim.</p>
				<p class="normal">Ama değilsin, reddediyorum.</p>
				<p class="normal">CLOTALDO</p>
				<p class="normal">Ne yapmak istiyorsun peki?</p>
				<p class="normal">ROSAURA</p>
				<p class="normal">Dükü öldüreceğim.</p>
				<p class="normal">CLOTALDO</p>
				<p class="normal">Babasını tanımamış bir kadın</p>
				<p class="normal">bu kadar yürekli olabilir mi?</p>
				<p class="normal">ROSAURA</p>
				<p class="normal">Olur!</p>
				<p class="normal">CLOTALDO</p>
				<p class="normal">Nedir seni zorlayan?</p>
				<p class="normal">ROSAURA</p>
				<p class="normal">Adım, onurum.</p>
				<p class="normal">CLOTALDO</p>
				<p class="normal">Unutma ki Astolfo günün birinde...</p>
				<p class="normal">ROSAURA</p>
				<p class="normal">Umurumda değil.</p>
				<p class="normal">CLOTALDO</p>
				<p class="normal">... Estrella’nın eşi ve senin kralın olacak.</p>
				<p class="normal">ROSAURA</p>
				<p class="normal">Tanrı’nın izniyle, olamayacak.</p>
				<p class="normal">CLOTALDO</p>
				<p class="normal">Ama bu delilik.</p>
				<p class="normal">ROSAURA</p>
				<p class="normal">Biliyorum.</p>
				<p class="normal">CLOTALDO</p>
				<p class="normal">Kendini dizginle.</p>
				<p class="normal">ROSAURA</p>
				<p class="normal">Yapamıyorum.</p>
				<p class="normal">CLOTALDO</p>
				<p class="normal">Hem onurundan olacaksın, hem hayatından.</p>
				<p class="normal">ROSAURA</p>
				<p class="normal">Biliyorum.</p>
				<p class="normal">CLOTALDO</p>
				<p class="normal">Neyin peşindesin?</p>
				<p class="normal">ROSAURA</p>
				<p class="normal">Ölümün.</p>
				<p class="normal">CLOTALDO</p>
				<p class="normal">Düş kırıklığı seni böyle söyletiyor.</p>
				<p class="normal">ROSAURA</p>
				<p class="normal">Hayır, onur!</p>
				<p class="normal">CLOTALDO</p>
				<p class="normal">Akılsızlık!</p>
				<p class="normal">ROSAURA</p>
				<p class="normal">Cesaret!</p>
				<p class="normal">CLOTALDO</p>
				<p class="normal">Delilik!</p>
				<p class="normal">ROSAURA</p>
				<p class="normal">Öfke ve hınç!</p>
				<p class="normal">CLOTALDO</p>
				<p class="normal">Bu kör tutkunun ilacı yok mu?</p>
				<p class="normal">ROSAURA</p>
				<p class="normal">Hayır.</p>
				<p class="normal">CLOTALDO</p>
				<p class="normal">Kim yardımcı olacak sana?</p>
				<p class="normal">ROSAURA</p>
				<p class="normal">Kendim.</p>
				<p class="normal">CLOTALDO</p>
				<p class="normal">Yapacak bir şey yok, öyle mi?</p>
				<p class="normal">Başka bir çıkış yok?</p>
				<p class="normal">ROSAURA</p>
				<p class="normal">Yok.</p>
				<p class="normal">CLOTALDO</p>
				<p class="normal">Başka bir yolu...</p>
				<p class="normal">ROSAURA</p>
				<p class="normal">... yok, kendimi yok etmenin.</p>
				<p class="normal">(Çıkar.)</p>
				<p class="normal">CLOTALDO</p>
				<p class="normal">Kendini yok edeceksen, bekle kızım,</p>
				<p class="normal">birlikte yok olalım.</p>
				<p class="normal">(Çıkar.)</p>
				<h2 class="h2baslik" id="calibre_toc_40">9. Sahne</h2>
				<p class="ortayazi">(Kırlık alan.)</p>
				<p class="normal">(Hayvan postları içindeki Segismundo, Clarín ve bir </p>
				<p class="normal">grup asker davul sesleri eşliğinde girerler.)</p>
				<p class="normal">SEGISMUNDO</p>
				<p class="normal">Bugün beni görseydi Roma,</p>
				<p class="normal">kendinden geçerdi herhalde:</p>
				<p class="normal">Bu pek ender rastlanır manzara karşısında</p>
				<p class="normal">imparatorluklarının ilk dönemindeki gibi,</p>
				<p class="normal">ordusunun başında bir yabani hayvan;</p>
				<p class="normal">Samanyolunu fethetmeye dikmiş gözlerini!</p>
				<p class="normal">Çok yükseklere tırmanma aklım!</p>
				<p class="normal">Bu belirsiz zaferin ertesinde uyanıp da</p>
				<p class="normal">ardından yanacaksam, varsın</p>
				<p class="normal">kazanılan da küçük olsun, yitirilen de.</p>
				<p class="normal">(Borular çalınır.)</p>
				<p class="normal">CLARÍN</p>
				<p class="normal">Sırtı kır lekeli, gövdesi toprak,</p>
				<p class="normal">göğsünde saklı ruhu ateş,</p>
				<p class="normal">ağzının köpüğü deniz, soluğu hava</p>
				<p class="normal">ve bütün bunların gözalıcı karışımıyla</p>
				<p class="normal">gövdesi, ruhu, köpüğü, soluğuyla</p>
				<p class="normal">bir toprak, ateş, deniz ve rüzgâr canavarı;</p>
				<p class="normal">böğrü mahmuzlandıkça hızlanan</p>
				<p class="normal">soylu küheylan, dünya güzeli</p>
				<p class="normal">bir kadını getiriyor sana Segismundo.</p>
				<p class="normal">SEGISMUNDO</p>
				<p class="normal">Işıltısından gözlerim kamaşıyor.</p>
				<p class="normal">CLARÍN</p>
				<p class="normal">Rosaura bu gelen.</p>
				<p class="normal">(Uzaklaşır.)</p>
				<p class="normal">SEGISMUNDO</p>
				<p class="normal">Onu bana Tanrı gönderdi.</p>
				<h2 class="h2baslik" id="calibre_toc_41">10. Sahne</h2>
				<p class="normal">(Erkek binici kılığında, bir kılıç ve bir hançer </p>
				<p class="normal">taşıyan Rosaura girer.)</p>
				<p class="normal">ROSAURA</p>
				<p class="normal">Gecenin karanlığından sıyrılan,</p>
				<p class="normal">gezegenler kralının şafak ışıklarıyla</p>
				<p class="normal">dağları tepeleri mızraklayıp</p>
				<p class="normal">köpükleri kabartırken</p>
				<p class="normal">en ihtişamlı tacını kuşanması gibi,</p>
				<p class="normal">dillere destan yiğitliği</p>
				<p class="normal">karanlık bulutları yırtan</p>
				<p class="normal">değerli efendimiz Segismundo,</p>
				<p class="normal">Polonya’nın üzerine güneş gibi doğ!</p>
				<p class="normal">Hem kadın, hem de mutsuz bir insan olarak</p>
				<p class="normal">ayaklarına kapanıyorum.</p>
				<p class="normal">Kanatlarının altına almak için,</p>
				<p class="normal">cömert bir prense bu kadarı yetmez mi?</p>
				<p class="normal">Üç kez karşılaştık,</p>
				<p class="normal">üçünde de beni tanımadın;</p>
				<p class="normal">çünkü her kez büsbütün farklı giyinmiştim.</p>
				<p class="normal">Çektiklerini öğrendiğimde kendi dertlerimi unutturan,</p>
				<p class="normal">o korkunç zindandaki</p>
				<p class="normal">ilk karşılaşmamızda beni erkek sandın.</p>
				<p class="normal">İkinci karşılaşmamızda kadın kılığındaydım,</p>
				<p class="normal">ama sen hayallerle süslü</p>
				<p class="normal">muhteşem bir düş yaşıyordun.</p>
				<p class="normal">Son olarak bugün, kadın giyimli</p>
				<p class="normal">ama erkek gibi silahlı,</p>
				<p class="normal">iki yönlü bir yaratık olarak çıkıyorum karşına.</p>
				<p class="normal">Yardımını hak edebilmek için,</p>
				<p class="normal">kendimi sana acındırmam,</p>
				<p class="normal">başıma gelen talihsizlikleri</p>
				<p class="normal">anlatmam gerekiyor herhalde.</p>
				<p class="normal">Güzelliği kadar, mutsuzluğu da</p>
				<p class="normal">dillere destan soylu bir anneden</p>
				<p class="normal">Moskova sarayında doğdum.</p>
				<p class="normal">Adını hâlâ bilmediğim biri</p>
				<p class="normal">genç kızlığında göz koymuş anneme.</p>
				<p class="normal">Kuşku duymuyorum bu adamın değerinden;</p>
				<p class="normal">öyle ki onun bir tanrı olduğuna inanmak için,</p>
				<p class="normal">çoktanrılı dinden doğmuş olmayı isterdim.</p>
				<p class="normal">Anneme gelince, adamın evlenme sözüne</p>
				<p class="normal">öylesine güvenmiş olmalı ki,</p>
				<p class="normal">bugün bile anısıyla dertlenir:</p>
				<p class="normal">Troya’dan kaçan Aeneas gibi,</p>
				<p class="normal">kılıcını bile bırakarak sıvışmış acımasız.</p>
				<p class="normal">Şimdilik kınında bekliyor o kılıç,</p>
				<p class="normal">ama bu serüven sonuçlanmadan</p>
				<p class="normal">çeliği er geç ışıldayacak.</p>
				<p class="normal">Kısacası, ne evliliğe</p>
				<p class="normal">ne kanlı sonuçlara yol açan,</p>
				<p class="normal">düğümü doğru dürüst atılmamış</p>
				<p class="normal">o gevşek ilişkiden doğmuşum;</p>
				<p class="normal">güzellikte değilse de,</p>
				<p class="normal">talihsizlikte annemin tıpatıp eşi,</p>
				<p class="normal">kaderinin mirasçısı olarak</p>
				<p class="normal">aynı alınyazısını izledim.</p>
				<p class="normal">Sana söyleyebileceğim tek şey,</p>
				<p class="normal">onurumu kirletenin adıdır: Astolfo.</p>
				<p class="normal">Ah! Adını anmak bile,</p>
				<p class="normal">öfkemi kabartıyor.</p>
				<p class="normal">Evet, bir zamanlar aşığım olan Astolfo,</p>
				<p class="normal">birlikte yaşadığımız güzel günleri unutup,</p>
				<p class="normal">–çünkü bitmiş sevdanın anısı bile unutulur–</p>
				<p class="normal">benim ışığımı karartan yıldız, Estrella ile</p>
				<p class="normal">evlenmek üzere çağrıldığı Polonya’ya geldi.</p>
				<p class="normal">Aşağılanmış, aldatılmış, kederlere gömülmüştüm;</p>
				<p class="normal">delirmiştim, ölmüştüm, ben bendim;</p>
				<p class="normal">yani kafam allak bullak,</p>
				<p class="normal">Babil’in cehennemine düşmüştüm.</p>
				<p class="normal">Dilsiz gibi sustum, zaten davranış</p>
				<p class="normal">acıları sözlerden iyi anlatır;</p>
				<p class="normal">her şeyi içime attım</p>
				<p class="normal">baş başa kaldığımız bir gün annem Violante</p>
				<p class="normal">zindanımın duvarlarını yıkana kadar.</p>
				<p class="normal">Acılarım birbirlerine çarpa dolana</p>
				<p class="normal">sürüler halinde fışkırdı bağrımdan.</p>
				<p class="normal">Bunları itiraf etmekten utanmıyorum;</p>
				<p class="normal">zayıflıklarını anlattığın kişi,</p>
				<p class="normal">kendi zayıflıklarını düşünerek, suç ortağın olur;</p>
				<p class="normal">çektiklerini sayıp dökerek,</p>
				<p class="normal">dinleyenin gönlüne su serpersin;</p>
				<p class="normal">kötü örnek işe yarar kimi zaman...</p>
				<p class="normal">Annem içtenlikle ortak oldu derdime;</p>
				<p class="normal">beni uzun uzun dinledikten sonra,</p>
				<p class="normal">gençliğinde başına gelenleri anlattı</p>
				<p class="normal">gönlüme teselli olur diye belki.</p>
				<p class="normal">Kendisi de suç işlemiş yargıç</p>
				<p class="normal">daha bağışlayıcı olur!</p>
				<p class="normal">Aradan geçen bunca zamanda</p>
				<p class="normal">Çiğnenmiş onurunun ilacını bulamamış annem,</p>
				<p class="normal">benim derdimin devasını da bulamadı elbet.</p>
				<p class="normal">Astolfo’yu arayıp bularak, tatlılıkla</p>
				<p class="normal">onu borcunu ödemeye zorlamak oldu</p>
				<p class="normal">aklına gelen tek çare;</p>
				<p class="normal">yolda başıma gelebilecek tehlikelerden</p>
				<p class="normal">korunabilmem için de, erkek gibi giyinmemi istedi.</p>
				<p class="normal">Sonra kanla ıslatılma günü yaklaşan,</p>
				<p class="normal">şu anda taşıdığım kılıcı taktı belime.</p>
				<p class="normal">Böylece Polonya’ya ayak bastım;</p>
				<p class="normal">göz açıp kapayana kadar olup bitti gerisi:</p>
				<p class="normal">Zindanında beni gördün, şaşaladın;</p>
				<p class="normal">hayatımı Clotaldo kurtardı.</p>
				<p class="normal">Ardından kadın giysileri giydirip,</p>
				<p class="normal">Astolfo ile görüşmelerini engelleyebileceğim</p>
				<p class="normal">bir konuma, Estrella’nın hizmetine yerleştirdi.</p>
				<p class="normal">Oysa şimdi, prensle soylu hanımımın</p>
				<p class="normal">evlenerek tahta çıkmalarına gönüllü;</p>
				<p class="normal">onurumu göz ardı ederek,</p>
				<p class="normal">isteklerimden vazgeçmemi öğütlüyor.</p>
				<p class="normal">Ah, Tanrı’nın, zincirlerini kırıp,</p>
				<p class="normal">ülkesine ve babasına karşı silah çekerek,</p>
				<p class="normal">bugün öcünü almayı nasip ettiği Segismundo!</p>
				<p class="normal">Diana’nın gözalıcı takılarının yanına</p>
				<p class="normal">Athena’nın silahlarını ekleyip,</p>
				<p class="normal">ipeklilerle çelikleri bir arada kuşanarak,</p>
				<p class="normal">gücümü gücüne katmaya geldim.</p>
				<p class="normal">Yürekli komutan, bu kirli düzeni bozmak</p>
				<p class="normal">ikimiz açısından da can alıcı önemde:</p>
				<p class="normal">Benim için, kocam olduğunu söyleyen kişinin</p>
				<p class="normal">bir başkasıyla evlenmesini engellemek;</p>
				<p class="normal">senin içinse, ikisinin güçlerini birleştirerek</p>
				<p class="normal">tahtını tehlikeye atmalarını önlemek açısından.</p>
				<p class="normal">Kadın olarak, onurumu kurtarmanı;</p>
				<p class="normal">erkek olarak, askerlerinin yanında</p>
				<p class="normal">dövüşmeme izin vermeni diliyorum.</p>
				<p class="normal">Kadın olarak senden imdat isterken,</p>
				<p class="normal">erkek olarak yüreğim ve kılıcımla</p>
				<p class="normal">hizmetine geldim koşa koşa.</p>
				<p class="normal">Kadın olarak beni büyülüyorsun,</p>
				<p class="normal">ama canını alabilirim erkek olarak.</p>
				<p class="normal">Çiğnenmiş onurum uğruna</p>
				<p class="normal">sana derdini dökmek için kadın,</p>
				<p class="normal">onurumu savunmak için</p>
				<p class="normal">erkek olmalıyım bu serüvende.</p>
				<p class="normal">SEGISMUNDO</p>
				<p class="normal">(Kendi kendine.)</p>
				<p class="normal">Gerçekten rüya görüyorsam,</p>
				<p class="normal">belleğimi durdur ulu Tanrım,</p>
				<p class="normal">tek bir rüyanın bunca hayali</p>
				<p class="normal">barındırması olanaksız;</p>
				<p class="normal">hepsinden kurtulup aklından çıkarana ne mutlu.</p>
				<p class="normal">Saltanatı rüyamda gördüysem,</p>
				<p class="normal">şu kadın bunca ayrıntıyı nerden bilebilir?</p>
				<p class="normal">Öyleyse gerçekti gördüklerim.</p>
				<p class="normal">Gerçek olması daha az kaygı verici değil;</p>
				<p class="normal">neden rüya gördüğümü sandım?</p>
				<p class="normal">Yeryüzünün şan ve şöhreti</p>
				<p class="normal">öylesine rüyaya benziyor ki,</p>
				<p class="normal">gerçekler yalan sanılıyor, yanılsamalar gerçek.</p>
				<p class="normal">İkisi birbirlerine öyle yakın ki, bilemez oluyorsun</p>
				<p class="normal">Gördüğünün, dokunduğunun</p>
				<p class="normal">hangisi rüya, hangisi sahici?</p>
				<p class="normal">Bulutların ardında nasılsa</p>
				<p class="normal">buharlaşacaksa güç ve iktidar,</p>
				<p class="normal">doyasıya yararlanalım</p>
				<p class="normal">tek mutluluk alanımız rüyalarla</p>
				<p class="normal">uykuda bağışlanan kaçamak zamandan.</p>
				<p class="normal">Rosaura elimin altında,</p>
				<p class="normal">güzelliği isteklerimi körüklüyor.</p>
				<p class="normal">Rüya gördüğümüze göre nasılsa,</p>
				<p class="normal">dostlukmuş, vefaymış, güvenmiş,</p>
				<p class="normal">onu ayağımıza getiren ne varsa,</p>
				<p class="normal">sırtımızı dönelim ve fırsatı kaçırmadan,</p>
				<p class="normal">keyifli bir rüya görelim.</p>
				<p class="normal">Tam tersi de düşünülebilir elbette:</p>
				<p class="normal">Her şey rüyadan, her şey yalandan ibaretse,</p>
				<p class="normal">şu dünyada küçük bir zafer uğruna,</p>
				<p class="normal">Tanrı’nın cennetinden kim vazgeçebilir?</p>
				<p class="normal">Geçmişte yaşanan mutluluklar da</p>
				<p class="normal">rüya ürünü değil mi? Büyük sevinçleri</p>
				<p class="normal">anarken “rüya gibiydi” denmez mi?</p>
				<p class="normal">Kendimi kandırmıyorsam, </p>
				<p class="normal">tutkunun ilk rüzgârda küle dönüşen </p>
				<p class="normal">bir alev olduğunun farkındaysam,</p>
				<p class="normal">kalıcı zaferlerin, bitimsiz mutluluğun,</p>
				<p class="normal">eskimez güzelliklerin alanı</p>
				<p class="normal">sonsuzluğa dönmeliyim yüzümü.</p>
				<p class="normal">Rosaura’nın onuru çiğnenmiş; </p>
				<p class="normal">oysa bir prense yakışan çiğnemek değil onur vermektir.</p>
				<p class="normal">Tanrı’nın izniyle, kendi tacımdan önce</p>
				<p class="normal">onun onurunu kurtarmak için vuruşacağım.</p>
				<p class="normal">Yakışıksız isteklerden kaçalım.</p>
				<p class="normal">(Askerlere.)</p>
				<p class="normal">Savaş boruları çalınsın!</p>
				<p class="normal">Bulutlar güneşin altın ışınlarını karartmadan</p>
				<p class="normal">savaşa tutuşmak istiyorum.</p>
				<p class="normal">ROSAURA</p>
				<p class="normal">Gitmeden, kaygılarımı yatıştıracak</p>
				<p class="normal">tek bir sözcük bulamadınız mı efendimiz?</p>
				<p class="normal">Sırtınızı dönmeyin, yüzüme bakmadan mı gideceksiniz?</p>
				<p class="normal">SEGISMUNDO</p>
				<p class="normal">Rosaura, saygımı kanıtlamak için</p>
				<p class="normal">sana kaba davranmam gerekiyor.</p>
				<p class="normal">Sözle değil, eylemle karşılık verebilmek için,</p>
				<p class="normal">yakınmalarının karşısında dilsiz kalıyorum;</p>
				<p class="normal">dilim yerine yiğitliğim konuşsun diye susuyorum;</p>
				<p class="normal">sana bakmıyorsam, geçirdiğimiz acımasız sınavda</p>
				<p class="normal">onurunu temizlemeyi üstlenmişken,</p>
				<p class="normal">güzelliğine kapılıp kalmayayım diye.</p>
				<p class="normal">(Askerlerin başında çıkar.)</p>
				<p class="normal">ROSAURA</p>
				<p class="normal">Ah Tanrım, nedir bu bilmece?</p>
				<p class="normal">Çektiğim onca acıdan sonra,</p>
				<p class="normal">ikircikli karşılıklarla mı</p>
				<p class="normal">oyalanmalıyım hâlâ?</p>
				<h2 class="h2baslik" id="calibre_toc_42">11. Sahne</h2>
				<p class="normal">(Clarín girer.)</p>
				<p class="normal">CLARÍN</p>
				<p class="normal">Görüşebilir miyiz hanımım?</p>
				<p class="normal">ROSAURA</p>
				<p class="normal">Clarín! Nerelerdeydin?</p>
				<p class="normal">CLARÍN</p>
				<p class="normal">Kapatıldığım zindanda</p>
				<p class="normal">ölümle yazı tura oynamaktaydık;</p>
				<p class="normal">ayaklarım önde çıkacaktım</p>
				<p class="normal">oradan az kalsın.</p>
				<p class="normal">ROSAURA</p>
				<p class="normal">Neden kapatıldın zindana?</p>
				<p class="normal">CLARÍN</p>
				<p class="normal">Senin kim olduğunu bildiğim için.</p>
				<p class="normal">Çünkü Clotaldo...</p>
				<p class="normal">(Davullar vurulur.)</p>
				<p class="normal">Nedir bu patırtı?</p>
				<p class="normal">ROSAURA</p>
				<p class="normal">Bilmem... Ne olabilir?</p>
				<p class="normal">CLARÍN</p>
				<p class="normal">Silahlı bir alay asker çıkıyor</p>
				<p class="normal">kuşatma altındaki saraydan;</p>
				<p class="normal">Segismundo zorbasının ordusunu</p>
				<p class="normal">tepelemeye gidiyorlar herhalde.</p>
				<p class="normal">ROSAURA</p>
				<p class="normal">Ne! Ölçüsüz bir kıyım sürüp giderken,</p>
				<p class="normal">onun yanında yer alıp</p>
				<p class="normal">herkesi şaşırtmaktan beni alıkoyan nedir?</p>
				<p class="normal">(Çıkar.)</p>
				<h2 class="h2baslik" id="calibre_toc_43">12. Sahne</h2>
				<p class="normal">(Clarín ile dışarıda askerler.)</p>
				<p class="normal">ASKERLER</p>
				<p class="normal">(Dışardan.)</p>
				<p class="normal">Yaşasın yenilmez kralımız!</p>
				<p class="normal">BAŞKA ASKERLER</p>
				<p class="normal">(Dışardan.)</p>
				<p class="normal">Yaşasın özgürlük!</p>
				<p class="normal">CLARÍN</p>
				<p class="normal">Yaşasın kral! Yaşasın özgürlük!</p>
				<p class="normal">İkisi de yaşasın! Neme lâzım?</p>
				<p class="normal">Ben postumu kurtarayım da,</p>
				<p class="normal">ötesi umurumda değil.</p>
				<p class="normal">Bu kargaşadan uzak durursam,</p>
				<p class="normal">Neron gibi, başıma bir dert gelmez.</p>
				<p class="normal">Kayalarla çevrili bu saklandığım yerden</p>
				<p class="normal">tekmil şenliği seyredebiliyorum;</p>
				<p class="normal">ölüme meydan okurum buradan,</p>
				<p class="normal">nasılsa beni bulamaz.</p>
				<p class="normal">(Saklanır. Saldırı davulları vurulur.)</p>
				<h2 class="h2baslik" id="calibre_toc_44">13. Sahne</h2>
				<p class="normal">(Segismundo’nun ordusunun karşısında geri çekilen </p>
				<p class="normal">Basilio, Clotaldo ve Astolfo girerler.)</p>
				<p class="normal">BASILIO</p>
				<p class="normal">Daha talihsiz bir kral, daha örselenmiş</p>
				<p class="normal">bir baba var mıdır yer yüzünde?</p>
				<p class="normal">CLOTALDO</p>
				<p class="normal">Ordunuz yenilgiye uğradı,</p>
				<p class="normal">bozgun halinde çekiliyor.</p>
				<p class="normal">ASTOLFO</p>
				<p class="normal">Hainler kazandı.</p>
				<p class="normal">BASILIO</p>
				<p class="normal">Böyle savaşların sonunda,</p>
				<p class="normal">yenenler hep haklıdırlar,</p>
				<p class="normal">yenilenler her zaman haksız.</p>
				<p class="normal">Kaçalım Clotaldo, nankör oğlumun</p>
				<p class="normal">acımasız intikamından kaçalım.</p>
				<p class="normal">(Dışardan tüfek patlamaları; Clarín saklandığı yerden vurularak düşer.)</p>
				<p class="normal">CLARÍN</p>
				<p class="normal">Ah, Tanrım!</p>
				<p class="normal">ASTOLFO</p>
				<p class="normal">Kim bu zavallı asker,</p>
				<p class="normal">kanlar içinde yere yığılan?</p>
				<p class="normal">CLARÍN</p>
				<p class="normal">Ölümden kaçayım derken,</p>
				<p class="normal">kucağına düşen talihsizin tekiyim ben.</p>
				<p class="normal">Ölümün ulaşamayacağı</p>
				<p class="normal">bir köşe yokmuş meğer.</p>
				<p class="normal">Kaçtıkça yaklaşıyorsun ona.</p>
				<p class="normal">Savaş alanı,</p>
				<p class="normal">en kanlı çarpışmaların göbeğinde bile,</p>
				<p class="normal">bir kayanın ardına saklanmaktan</p>
				<p class="normal">daha güvenli</p>
				<p class="normal">Alınyazını baştan yazıp</p>
				<p class="normal">kara talihi değiştirmenin hiçbir yolu yok.</p>
				<p class="normal">Nereye kaçarsan kaç,</p>
				<p class="normal">Tanrı buyurduysa öleceksin.</p>
				<p class="normal">(Yığılır.)</p>
				<p class="normal">BASILIO</p>
				<p class="normal">Tanrı buyurduysa öleceksin!</p>
				<p class="normal">Kanlı yaralarının ağzından konuşan</p>
				<p class="normal">şu yaşayan ölü, temelli yanılgılarımızdan</p>
				<p class="normal">nasıl da uyandırıyor bizleri.</p>
				<p class="normal">Yaradanın kararları karşısında,</p>
				<p class="normal">boştur insanoğlunun çabası!</p>
				<p class="normal">İşte, ülkemi zulüm ve kargaşadan</p>
				<p class="normal">uzak tutmaya çabalarken,</p>
				<p class="normal">sakındığım tehlikenin eline teslim ettim.</p>
				<p class="normal">CLOTALDO</p>
				<p class="normal">Hayatın bütün patikalarını tanıyan kader,</p>
				<p class="normal">en derin kuytularda bile</p>
				<p class="normal">bulursa da aradığını;</p>
				<p class="normal">kaderin acımasızlığı karşısında</p>
				<p class="normal">insanoğlunun büsbütün çaresiz</p>
				<p class="normal">olduğunu söylemek</p>
				<p class="normal">Hıristiyan dinine uygun düşmez.</p>
				<p class="normal">Bilge insan kadere hükmedebilir.</p>
				<p class="normal">Acı ve kedere karşı</p>
				<p class="normal">dokunulmazlığı olmasa da korunabilir.</p>
				<p class="normal">ASTOLFO</p>
				<p class="normal">Clotaldo çok yaşamış, çok görmüş</p>
				<p class="normal">olgun bir adam olarak</p>
				<p class="normal">konuşuyor sizinle efendimiz;</p>
				<p class="normal">bense atılgan bir genç olarak.</p>
				<p class="normal">İlerideki sık ağaçlıkta</p>
				<p class="normal">rüzgârlarla yarışan</p>
				<p class="normal">bir küheylan bağlı;</p>
				<p class="normal">sırtına atlayıp kaçın;</p>
				<p class="normal">ben size artçılık yaparım.</p>
				<p class="normal">BASILIO</p>
				<p class="normal">Hayır. Tanrı ölmeme kadar verdiyse,</p>
				<p class="normal">ve ölüm buralarda gözlüyorsa yolumu,</p>
				<p class="normal">yüz yüze gelmek isterim onunla</p>
				<p class="normal">bugünden tezi yok.</p>
				<h2 class="h2baslik" id="calibre_toc_45">14. Sahne</h2>
				<p class="normal">(Estrella, Rosaura ve askerlerinin eşliğinde </p>
				<p class="normal">Segismundo girer.)</p>
				<p class="normal">SEGISMUNDO</p>
				<p class="normal">Kral şu sık ağaçlıklarda</p>
				<p class="normal">saklanıyor olsa gerek.</p>
				<p class="normal">Ardından gidin! Dağı taşı arayın!</p>
				<p class="normal">Gövdesinden tepesine kadar tek bir ağaç,</p>
				<p class="normal">tek bir otun arkası kalmasın aranmadık.</p>
				<p class="normal">CLOTALDO</p>
				<p class="normal">Kaçınız efendimiz, kaçın!</p>
				<p class="normal">BASILIO</p>
				<p class="normal">Neye yarar?</p>
				<p class="normal">ASTOLFO</p>
				<p class="normal">Ne yapmak istiyorsunuz?</p>
				<p class="normal">BASILIO</p>
				<p class="normal">Çekil Astolfo.</p>
				<p class="normal">CLOTALDO</p>
				<p class="normal">Muradınız nedir efendimiz?</p>
				<p class="normal">BASILIO</p>
				<p class="normal">Kendi zehrimi kendim hazırlamak.</p>
				<p class="normal">(Segismundo’nun önünde diz çöker.)</p>
				<p class="normal">Aradığın bensem, prens,</p>
				<p class="normal">işte ayaklarının önündeyim.</p>
				<p class="normal">Ak saçlarımı yolup, tacımı çiğneyebilir,</p>
				<p class="normal">hıncını çıkarmak için hakaret edip aşağılayabilir,</p>
				<p class="normal">beni kendine köle edebilirsin;</p>
				<p class="normal">böylece kaderin çarkı dönüşünü tamamlar,</p>
				<p class="normal">yıldızların kehaneti de doğrulanmış olur.</p>
				<p class="normal">SEGISMUNDO</p>
				<p class="normal">Bunca inanılmaz olayın tanığı</p>
				<p class="normal">Polonya’nın değerli soyluları,</p>
				<p class="normal">bana kulak verin;</p>
				<p class="normal">prensiniz konuşuyor.</p>
				<p class="normal">Tanrı’nın eliyle, göklere yazılanlar</p>
				<p class="normal">yalan söylemez, yanıltmaz.</p>
				<p class="normal">O yazıları işlerine geldiği gibi</p>
				<p class="normal">yorumlamaya kalkışanlardır</p>
				<p class="normal">yalan söyleyenler, yanıltanlar.</p>
				<p class="normal">Babam vahşi kişiliğimi</p>
				<p class="normal">evcilleştireyim derken,</p>
				<p class="normal">iki ayaklı bir hayvana dönüştürdü beni.</p>
				<p class="normal">Öyle ki soylu kanımla,</p>
				<p class="normal">uysal yumuşak başlı,</p>
				<p class="normal">yufka yürekli, cana yakın</p>
				<p class="normal">doğmuş olsaydım bile,</p>
				<p class="normal">böyle bir hayat, böyle bir eğitimle</p>
				<p class="normal">vahşi bir hayvana dönüşürdüm yine de.</p>
				<p class="normal">Adamın birine deseler ki:</p>
				<p class="normal">“İnsanlık dışı bir hayvanın elinden olacak ölümün”,</p>
				<p class="normal">uyuyan o hayvanı zorla kışkırtması</p>
				<p class="normal">akıllıca bir davranış mıdır?</p>
				<p class="normal">Ya da, “köpükler arasında can vereceksin,</p>
				<p class="normal">suların altına kazılacak mezarın” deseler,</p>
				<p class="normal">ışıl ışıl dikenlerini kabartmış dalgaların</p>
				<p class="normal">bulutlara yükseldiği bir günde</p>
				<p class="normal">denize açılması hangi akla sığar?</p>
				<p class="normal">Oysa babam, korktuğu vahşi hayvanı uyandıran;</p>
				<p class="normal">fırtınalı havada denize açılanlar gibi davrandı.</p>
				<p class="normal">Gözünü korkutan kılıcı</p>
				<p class="normal">kendi eliyle kınından sıyırdı.</p>
				<p class="normal">Ne haksızlık ne intikam yolundan döndürebilir kaderi,</p>
				<p class="normal">alınyazısını yeniden yazmak isteyen,</p>
				<p class="normal">ayağını denk almalı.</p>
				<p class="normal">O gün gelmeden bir önlem alamaz</p>
				<p class="normal">geleceğini karanlık gören;</p>
				<p class="normal">bir ölçüde korunabilir belki, ama o da</p>
				<p class="normal">başa gelenden dönüş kalmadığı zaman ancak.</p>
				<p class="normal">Şu garip serüven, yaşanan şiddet ve acıklı sonu ders olsun:</p>
				<p class="normal">İşte oğlunun önünde boynu bükük bir baba,</p>
				<p class="normal">düşmanının önünde dize gelen düşmüş bir kral...</p>
				<p class="normal">Tanrı’nın yargısından kaçamamış.</p>
				<p class="normal">Ondan çok daha genç, deneyimsiz,</p>
				<p class="normal">ondan bilgisiz olan ben nasıl kaçarım?</p>
				<p class="normal">(Krala.)</p>
				<p class="normal">Ayağa kalkın efendimiz;</p>
				<p class="normal">Tanrı yanlışınızı gösterdiğine göre,</p>
				<p class="normal">eğdirmek istediğiniz boynumu</p>
				<p class="normal">buyruğunuza teslim ediyorum;</p>
				<p class="normal">işte dize geliyorum önünüzde.</p>
				<p class="normal">BASILIO</p>
				<p class="normal">Sevgili oğlum, yeniden kanımı ısıttın</p>
				<p class="normal">bu soylu davranışınla: Gerçek bir prenssin sen.</p>
				<p class="normal">Alnına zafer çelenkleri yakışır; kazandın.</p>
				<p class="normal">Seni hep başarılar taçlandırsın.</p>
				<p class="normal">HERKES</p>
				<p class="normal">Segismundo çok yaşa! Segismundo çok yaşa!</p>
				<p class="normal">SEGISMUNDO</p>
				<p class="normal">Büyük zaferler kazanmaya hazırım,</p>
				<p class="normal">ama önce savaşların en büyüğünü kazanmalıyım:</p>
				<p class="normal">Kendimle tutuştuğum savaşı!</p>
				<p class="normal">Astolfo, Rosaura ile evlenmeli;</p>
				<p class="normal">onur borcunu elbette biliyor, </p>
				<p class="normal">ben de o borcu ödetmekte kararlıyım.</p>
				<p class="normal">ASTOLFO</p>
				<p class="normal">Rosaura’ya borçluyum, doğru;</p>
				<p class="normal">ama kimin nesi olduğunu bilmiyor;</p>
				<p class="normal">soyu sopu belli olmayan biriyle</p>
				<p class="normal">evlenmem yakışık almaz.</p>
				<p class="normal">CLOTALDO</p>
				<p class="normal">Sus da beni dinle:</p>
				<p class="normal">Rosaura da senin kadar soyludur Astolfo,</p>
				<p class="normal">olmazsa kılıcımla kanıtlarım.</p>
				<p class="normal">O benim kızım, bu yetmez mi?</p>
				<p class="normal">ASTOLFO</p>
				<p class="normal">Ne diyorsun?</p>
				<p class="normal">CLOTALDO</p>
				<p class="normal">Soyuna layık biriyle evlenmeden</p>
				<p class="normal">kimliğini açıklamaktan kaçındım.</p>
				<p class="normal">Çapraşık bir öykü bu;</p>
				<p class="normal">Rosaura benim kızım diyorum işte!</p>
				<p class="normal">ASTOLFO</p>
				<p class="normal">Verdiğim sözü tutacağım öyleyse.</p>
				<p class="normal">SEGISMUNDO</p>
				<p class="normal">Öte yandan, böylesine</p>
				<p class="normal">anlı şanlı bir prensi yitiren</p>
				<p class="normal">Estrella’nın hakkı yenmesin diye,</p>
				<p class="normal">kendi elimle, belki kaderi daha parlak,</p>
				<p class="normal">en azından eşdeğer bir koca vereceğim ona</p>
				<p class="normal">Elini ver Estrella.</p>
				<p class="normal">ESTRELLA</p>
				<p class="normal">Mutluluk yeniden yüzüme güldü.</p>
				<p class="normal">SEGISMUNDO</p>
				<p class="normal">Babama böylesine sadakatle hizmet eden</p>
				<p class="normal">Clotaldo ise, ne dilerse dilesin benden.</p>
				<p class="normal">BİRİNCİ ASKER</p>
				<p class="normal">Sana hizmet etmeyenleri bile</p>
				<p class="normal">bir bir ödüllendiğine göre,</p>
				<p class="normal">ayaklanmanın başını çekip,</p>
				<p class="normal">seni zindanından kurtaran</p>
				<p class="normal">bana ne vereceksin?</p>
				<p class="normal">SEGISMUNDO</p>
				<p class="normal">Aynı zindanı! Hem de ölene kadar</p>
				<p class="normal">çıkamayasın diye sıkı gözetim altında.</p>
				<p class="normal">İhanet bir kez işlendikten sonra,</p>
				<p class="normal">hainlere ihtiyaç kalmaz.</p>
				<p class="normal">BASILIO</p>
				<p class="normal">Ne kadar olgunlaştın.</p>
				<p class="normal">ASTOLFO</p>
				<p class="normal">Çok değişti.</p>
				<p class="normal">ROSAURA</p>
				<p class="normal">Akıllı ve tedbirli.</p>
				<p class="normal">SEGISMUNDO</p>
				<p class="normal">Neden böyle şaşırdınız?</p>
				<p class="normal">Bana rüyalar öğretmenlik etti biliyorsunuz.</p>
				<p class="normal">Uyanıp da yeniden kendimi o zindanda bulurum</p>
				<p class="normal">korkusuyla tir tir titriyorum her an;</p>
	<p class="normal">böyle bir şey olmasa da düşüncesi yetiyor.</p>
				<p class="normal">Bu dünyada yaşanan her mutluluğun bir rüya gibi sonlanacağını</p>
<p class="normal">öğrendim ve günahlarımı bağışlatmak uğrunda</p>
				<p class="normal">yaşamak istiyorum,</p>
	<p class="normal">rüyalarımın süregittiği ömür dilimini.</p>
				<p class="normal">Bağışlama olmalı cömert yüreklerin ilk erdemi.</p>
                <div class="calibre1" id="calibre_pb_6"/></body>
</html>