<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_2">Birinci Gün</h1>
				<h2 class="h2baslik" id="calibre_toc_5">1. Sahne</h2>
				<p class="ortayazi">(Bir yanda dik bir yamaç, karşı yanda, alt bölümünde<br class="chapter"/>
			    Segismundo’nun zindanının bulunduğu bir kule.)</p>
				<p class="ortayazi">(Seyircilerin karşısına düşen kule kapısı yarı aralıktır. Olay gün kararırken başlar. Rosaura tepenin<br class="chapter"/>
			    zirvesinde görünür. Erkek giyimli, yol kılığındadır. Ardında Clarín’le birlikte yamaçtan iner.)</p>
<p class="normal">ROSAURA</p>
				<p class="normal">Ey rüzgarlarla yarışan,</p>
				<p class="normal">at suretinde kanatlı canavar;<sup class="calibre3"><a href="1_split_006.html#footnote-100-1" id="footnote-100-1-backlink" name="footnote-100-1-backlink">[1]</a></sup></p>
				<p class="normal">alevsiz şimşek,</p>
				<p class="normal">tüysüz kuş, pulsuz balık</p>
				<p class="normal">yolunu yitirmiş dört ayaklı;</p>
				<p class="normal">daha ne zamana kadar</p>
				<p class="normal">dört döneceksin</p>
				<p class="normal">yalçın kayaların ürkütücü sarmalında?</p>
				<p class="normal">Gel bu dağda konakla,</p>
				<p class="normal">hayvanların da bir sürücüsü olsun.</p>
				<p class="normal">Alnına yazılandan gayrı</p>
				<p class="normal">gidecek yolu olmayan bense,</p>
				<p class="normal">gün ışıklarına meydan okuyan</p>
				<p class="normal">şu sarp tepelerin</p>
				<p class="normal">dikenli, çorak yamacını izleyeceğim,</p>
				<p class="normal">körü körüne, umutsuzca.</p>
				<p class="normal">Bu yabancıyı kötü ağırlıyorsun Polonya.</p>
				<p class="normal">Toprağına kanıyla imzalattın giriş iznini;</p>
				<p class="normal">daha ilk adımında</p>
				<p class="normal">acılar yağdırdın başına.</p>
				<p class="normal">Kaderim şimdiden belli:</p>
				<p class="normal">Kim acır bu talihsize?</p>
				<p class="normal">CLARÍN</p>
				<p class="normal">Talihsizlere deyiverin hanımım.</p>
				<p class="normal">O alanda ben de sizden geri kalmam doğrusu.</p>
				<p class="normal">Serüven peşinde,</p>
				<p class="normal">ikimiz birlikte ayrıldık ülkemizden;</p>
				<p class="normal">onca çılgınlık ve onca beladan sonra,</p>
				<p class="normal">birlikte ulaştık buralara;</p>
				<p class="normal">ikimiz birlikte yuvarlandık şu yamaçtan az önce.</p>
				<p class="normal">Eh, eziyetleri paylaştımsa,</p>
				<p class="normal">hesaptan da payımı istemekte haksız mıyım?</p>
				<p class="normal">ROSAURA</p>
				<p class="normal">Payını vermedimse Clarín,</p>
				<p class="normal">talihsizliklerini bizzat sayıp dökerek</p>
				<p class="normal">ağlaşma hakkını</p>
				<p class="normal">senin elinden almamak için;</p>
				<p class="normal">“yakınmak öylesine zevklidir ki,</p>
				<p class="normal">sırf o zevki tatmak için mutsuzluğun peşinden koşmalı”</p>
				<p class="normal">demiş düşünürün biri.</p>
				<p class="normal">CLARÍN</p>
				<p class="normal">Senin düşünür ayyaş bunağın teki olmalı.</p>
				<p class="normal">Onu şöyle evire çevire pataklayıp,</p>
				<p class="normal">yakınmaktan ne zevk alıyormuş bir sınamalı!</p>
				<p class="normal">Ah, güneş başka ufuklara yollanırken,</p>
				<p class="normal">bu ıssız dağ başında ne yapacağız hanımım</p>
				<p class="normal">yayan yapıldak?</p>
				<p class="normal">ROSAURA</p>
				<p class="normal">Böylesine inanılmaz bir şey kime görünmüş?</p>
				<p class="normal">Düş gücüm gözlerimi</p>
				<p class="normal">yanıltmıyorsa büsbütün,</p>
				<p class="normal">akşamın titrek ışıklarında</p>
				<p class="normal">bir yapı görür gibiyim.</p>
				<p class="normal">CLARÍN</p>
				<p class="normal">İsteğimin yanıltması değilse,</p>
				<p class="normal">ben de benzer bir şey görüyorum.</p>
				<p class="normal">ROSAURA</p>
				<p class="normal">Gün ışığına çıkmaktan utanır gibi</p>
				<p class="normal">kapkaranlık bir yapı,</p>
				<p class="normal">çıplak kayaların ortasına dikili.</p>
				<p class="normal">Güneşin alevlerine kadar uzanan</p>
				<p class="normal">sipsivri kayaların arasında</p>
				<p class="normal">tepeden yuvarlanıvermiş bir taş sanki.</p>
				<p class="normal">CLARÍN</p>
				<p class="normal">Yaklaşalım hanımım;</p>
				<p class="normal">böylece bakıp durmak yerine,</p>
				<p class="normal">bizi konuk etmelerini dileyelim</p>
				<p class="normal">o yapıda oturanlar her kimse.</p>
				<p class="normal">ROSAURA</p>
				<p class="normal">Kapısı aralık,</p>
				<p class="normal">daha doğrusu, karanlık kusan</p>
				<p class="normal">ürkütücü ağzı.</p>
				<p class="normal">(Zincir şakırtıları duyulur.)</p>
				<p class="normal">CLARÍN</p>
				<p class="normal">Neler duyuyorum, ey Tanrım?</p>
				<p class="normal">ROSAURA</p>
				<p class="normal">Kanım dondu, hem de meraktan yanıp kavruluyorum.</p>
				<p class="normal">CLARÍN</p>
				<p class="normal">Zincir şakırtısı değil miydi duyduğum?</p>
				<p class="normal">Prangaya vurulmuş bir mahkûm tutulmuyorsa orada,</p>
				<p class="normal">şeytan canımı alsın.</p>
				<p class="normal">(Zindandan Segismundo’nun sesi duyulur.)</p>
				<p class="normal">SEGISMUNDO</p>
				<p class="normal">Vah bana, vah talihsiz!</p>
				<p class="normal">ROSAURA</p>
				<p class="normal">Ne acılı bir çığlık!</p>
				<p class="normal">Yeni kederler kapımızı çalıyor besbelli.</p>
				<p class="normal">CLARÍN</p>
				<p class="normal">Benim için de yepyeni kaygılar.</p>
				<p class="normal">ROSAURA</p>
				<p class="normal">Clarín...</p>
				<p class="normal">CLARÍN</p>
				<p class="normal">Hanımım...</p>
				<p class="normal">ROSAURA</p>
				<p class="normal">Bu büyülü kulenin tehlikelerinden kaçalım.</p>
				<p class="normal">CLARÍN</p>
				<p class="normal">Benim kaçmaya bile mecalim kalmadı.</p>
				<p class="normal">ROSAURA</p>
				<p class="normal">Uzaklaşan gündüzün</p>
				<p class="normal">can çekişen aydınlığında,</p>
				<p class="normal">soluk yıldızların</p>
				<p class="normal">kararsız ve titrek ışıkları</p>
				<p class="normal">daha da mı ürkütücü kılıyor dersin</p>
				<p class="normal">şu karanlık yapıyı?</p>
				<p class="normal">Evet, gölgeyle aydınlık arasında</p>
				<p class="normal">seçer gibiyim,</p>
				<p class="normal">yaşayan bir ölünün mezarını,</p>
				<p class="normal">kapkaranlık zindanı.</p>
				<p class="normal">Hayvan postlarına bürünmüş</p>
				<p class="normal">bir adam yatıyor orada, zincire vurulu;</p>
				<p class="normal">tek yoldaşı bir meşale.</p>
				<p class="normal">Madem kaçamıyoruz,</p>
				<p class="normal">iniltilerine kulak verip</p>
				<p class="normal">derdini öğrenelim bari.</p>
				<h2 class="h2baslik" id="calibre_toc_6">2. Sahne</h2>
				<p class="ortayazi">(Kapı açılır, hayvan postları giydirilmiş; prangalı<br class="chapter"/>
			    Segismundo görünür. Zindan bir meşalenin soluk<br class="chapter"/>
			    ışığıyla aydınlanmaktadır.)</p>
<p class="normal">SEGISMUNDO</p>
				<p class="normal">Vah zavallı ben, vah karayazılı!</p>
				<p class="normal">Bana bunları reva gördünse</p>
				<p class="normal">ey göklerdeki Tanrı,</p>
				<p class="normal">öğrenmek isterim, dünyaya gelirken</p>
				<p class="normal">ne suç işledim sana karşı.</p>
				<p class="normal">Hayata gözümü açar açmaz öğrendim,</p>
				<p class="normal">doğmakmış meğer insanoğlunun en büyük suçu.</p>
				<p class="normal">Gerekçesi bu mu beni cezalandırmanın?</p>
				<p class="normal">Yine de bilmek isterdim,</p>
				<p class="normal">bunca eza ve cefayı hak etmek için</p>
				<p class="normal">doğmaktan gayrı</p>
				<p class="normal">seni nasıl öfkelendirdim?</p>
				<p class="normal">Başkaları da doğmadılar mı,</p>
				<p class="normal">tıpkı benim gibi?</p>
				<p class="normal">Benden zerresini esirgediğin</p>
				<p class="normal">ayrıcalıklarla ödüllendirmedin mi onları?</p>
				<p class="normal">Kuş tekmil güzelliğiyle gelir dünyaya;</p>
				<p class="normal">kanatlı bir demetken</p>
				<p class="normal">tüylü çiçeğe dönüşür dönüşmez,</p>
				<p class="normal">ana yuvasının koruyucu sıcaklığını terk edip</p>
				<p class="normal">göklerdeki ovalara yükselir.</p>
				<p class="normal">Daha mı sınırlı olmalı benim özgürlüğüm,</p>
				<p class="normal">ondan daha bilinçliyim diye?</p>
				<p class="normal">Vahşi hayvan doğar</p>
				<p class="normal">ve rengârenk lekeli postu,</p>
				<p class="normal">Tanrı’nın tılsımlı dokunuşuyla</p>
				<p class="normal">yıldızlarla donanır donanmaz,</p>
				<p class="normal">vahşetin gerekliliğini öğrenir doğadan,</p>
				<p class="normal">ormanlara korku salar,</p>
				<p class="normal">yürekli ve acımasız.</p>
				<p class="normal">İçgüdülerim daha az vahşi diye,</p>
				<p class="normal">daha sınırlı mı olmalı benim özgürlüğüm?</p>
				<p class="normal">Dalgalarla yosunların yavrusu balık,</p>
				<p class="normal">soluk bile alamaz doğduğunda;</p>
				<p class="normal">ama pullu bir kayığa dönüşünce,</p>
				<p class="normal">buzlu derinlikleri dışında,</p>
				<p class="normal">uçsuz bucaksız denizlerin</p>
				<p class="normal">tadını çıkarır doyasıya.</p>
				<p class="normal">Benim özgürlüğüm daha mı sınırlı olmalı,</p>
				<p class="normal">ondan daha akıllıyım diye?</p>
				<p class="normal">Irmak oluşur yeryüzünde ve</p>
				<p class="normal">çiçekler arasında sürünen</p>
				<p class="normal">bir solucandan yılana dönüşür dönüşmez,</p>
				<p class="normal">yatağında alıp başını gider,</p>
				<p class="normal">kıyılarındaki tarlaları şenlendirir</p>
				<p class="normal">derinden derine şırıltısıyla.</p>
				<p class="normal">Irmaklardan da çok hayat doluyken,</p>
				<p class="normal">daha mı sınırlı olmalı benim özgürlüğüm?</p>
				<p class="normal">Bu acılı düşünce</p>
				<p class="normal">beynimi sardığında,</p>
				<p class="normal">bir yanardağ gibi alevlenen</p>
				<p class="normal">yüreğimi koparıp atmak istiyorum</p>
				<p class="normal">göğsümden paramparça.</p>
				<p class="normal">Hangi yasa, hangi kural, hangi görenek,</p>
				<p class="normal">Tanrı’nın vahşi hayvanlara,</p>
				<p class="normal">kuşlara, balıklara, akarsulara</p>
				<p class="normal">tanıdığı özgürlükleri</p>
				<p class="normal">esirgeyebilir bir insandan?</p>
				<p class="normal">ROSAURA</p>
				<p class="normal">Söyledikleri hem acıma,</p>
				<p class="normal">hem korku uyandırdı içimde.</p>
				<p class="normal">SEGISMUNDO</p>
				<p class="normal">Kimdir çığlıklarımı dinleyen?</p>
				<p class="normal">Sen misin Clothaldo?</p>
				<p class="normal">CLARÍN </p>
				<p class="normal">(Hanımına, alçak sesle.)</p>
				<p class="normal">Evet deyin.</p>
				<p class="normal">ROSAURA</p>
				<p class="normal">Şu buzdan kubbenin altında,</p>
				<p class="normal">yakınmalarınıza kulak veren kişi</p>
				<p class="normal">başka bir talihsiz, ne yazık ki.</p>
				<p class="normal">SEGISMUNDO</p>
				<p class="normal">Zayıflığıma tanık olduğun için</p>
				<p class="normal">öldüreceğim seni,</p>
				<p class="normal">(Rosaura’yı yakalar.)</p>
				<p class="normal">paramparça edeceğim,</p>
				<p class="normal">şu ellerimle;</p>
				<p class="normal">madem dediklerimi duydun!</p>
				<p class="normal">CLARÍN</p>
				<p class="normal">Ben sağırım,</p>
				<p class="normal">hiç bir şey duymadım.</p>
				<p class="normal">ROSAURA</p>
				<p class="normal">Eğer bir insanoğlu olarak doğduysan,</p>
				<p class="normal">ayaklarına kapanmam</p>
				<p class="normal">hayatımı kurtarmaya yetmeli.</p>
				<p class="normal">SEGISMUNDO</p>
				<p class="normal">Sesin yatıştırdı öfkemi,</p>
				<p class="normal">soluğun elimi durdurdu,</p>
				<p class="normal">soylu duruşun şaşırttı beni.</p>
				<p class="normal">Kimsin sen? Kendimi bildiğimden beri</p>
				<p class="normal">hem beşiğim, hem mezarım olan</p>
				<p class="normal">bu kulede ömür tükettiğim için,</p>
				<p class="normal">dünyayı pek az tanıyorum;</p>
				<p class="normal">doğduğumdan bu yana</p>
				<p class="normal">yaşayan bir iskelet,</p>
				<p class="normal">can çekişen bir hayalet olarak</p>
				<p class="normal">havasını soluduğum</p>
				<p class="normal">şu kıraç dağdan başka yer görmedim.</p>
				<p class="normal">Üstüme çökmüş laneti bilen ve</p>
				<p class="normal">beni yeryüzü ile gökyüzü üstüne</p>
				<p class="normal">iyi kötü eğiten</p>
				<p class="normal">tek kişiden başkasıyla konuşmadım;</p>
				<p class="normal">karabasanlarla gölgelerin oyuncağı,</p>
				<p class="normal">insanların arasında vahşi bir hayvan,</p>
				<p class="normal">vahşi hayvanlar arasında bir insanım ben;</p>
				<p class="normal">siyaset derslerimi hayvanlardan aldım,</p>
				<p class="normal">gezegenlerin çapını ölçmeyi</p>
				<p class="normal">kuşlardan öğrendim;</p>
				<p class="normal">ama sen, yalnızca sen</p>
				<p class="normal">öfkemin ateşini soğuttun,</p>
				<p class="normal">gözlerimi kamaştırdın,</p>
				<p class="normal">kulaklarımı okşadı sesin;</p>
				<p class="normal">sana baktıkça, daha çok bakmak istiyorum.</p>
				<p class="normal">İçtikçe içesi geliyor,</p>
				<p class="normal">susuzluktan kavrulmuş gözlerimin:</p>
				<p class="normal">Oysa çok su içen boğulup ölürmüş.</p>
				<p class="normal">Sana daha çok bakayım,</p>
				<p class="normal">seni daha çok içsin de gözlerim,</p>
				<p class="normal">öleyim varsın.</p>
				<p class="normal">Seni seyretmek öldürecekse beni,</p>
				<p class="normal">hiç görmemenin bedeli kimbilir nedir?</p>
				<p class="normal">Acılı bir ölümden de beteri,</p>
				<p class="normal">sınır tanımaz öfke, bitimsiz acı.</p>
				<p class="normal">Abartıyorum belki;</p>
				<p class="normal">ama mutsuz birine hayat vermek,</p>
				<p class="normal">mutlu birinin hayatına son vermek gibidir.</p>
				<p class="normal">ROSAURA</p>
				<p class="normal">Seni görmenin ürküntüsü,</p>
				<p class="normal">seni dinlemenin şaşkınlığı içinde,</p>
				<p class="normal">ne söyleyeceğimi, ne soracağımı</p>
				<p class="normal">bilemez oldum büsbütün.</p>
				<p class="normal">Tek diyeceğim, ola ki</p>
				<p class="normal">Tanrı bugün</p>
				<p class="normal">beni buralara yönlendirmekle,</p>
				<p class="normal">–kendinden daha mutsuz birini görmek</p>
				<p class="normal">teselli sayılırsa eğer–</p>
				<p class="normal">gönlümü teselli etmek istedi.</p>
				<p class="normal">Yol kıyısında biten yabani otlardan</p>
				<p class="normal">gayrı yiyeceği olmayan,</p>
				<p class="normal">yoksul mu yoksul</p>
				<p class="normal">bir bilge kişiden söz ederler.</p>
				<p class="normal">“Benden daha yoksul, daha mutsuz</p>
				<p class="normal">bir insan var mıdır?” deyivermiş günün birinde.</p>
				<p class="normal">Başını çevirmesiyle yanıtını da almış: Bakmış,</p>
				<p class="normal">kendisinin attığı yaprakları topluyor bir başkası.</p>
				<p class="normal">İşte ben de tıpkı öyle,</p>
				<p class="normal">kör talihe lanet okuyup,</p>
				<p class="normal">“Benden talihsiz biri var mı” diye</p>
				<p class="normal">yakınıyordum bugüne kadar.</p>
				<p class="normal">Sorumun karşılığını senden aldım:</p>
				<p class="normal">Meğer benim çektiklerim,</p>
				<p class="normal">senin çektiklerinin yanında hiç kalırmış.</p>
				<p class="normal">Yine de başıma gelenleri öğrenmek</p>
				<p class="normal">acılarını azıcık hafifletecekse,</p>
				<p class="normal">anlatacaklarıma kulak ver.</p>
				<p class="normal">Ben...</p>
				<h2 class="h2baslik" id="calibre_toc_7">3. Sahne</h2>
				<p class="normal">CLOTALDO </p>
				<p class="normal">(Sesi dışarıdan duyulur.)</p>
				<p class="normal">Nöbetçiler! Ya uyukladınız ya da ödleklikten</p>
				<p class="normal">iki kişinin zindana girmesine fırsat verdiniz...</p>
				<p class="normal">ROSAURA</p>
				<p class="normal">Kapımıza yeni dertler gelip dayandı anlaşılan.</p>
				<p class="normal">SEGISMUNDO</p>
				<p class="normal">Clotaldo bu, zindanın komutanı.</p>
				<p class="normal">Ardı arkası kesilmez mi başımdaki belanın?</p>
				<p class="normal">CLOTALDO </p>
				<p class="normal">(Dışarıdan.)</p>
				<p class="normal">... Koşun, yakalayın onları</p>
				<p class="normal">parmaklarını kımıldatmaya kalmadan,</p>
				<p class="normal">ölü ya da diri.</p>
				<p class="normal">NÖBETÇİLER </p>
				<p class="normal">(Dışarıdan.)</p>
				<p class="normal">İhanet!</p>
				<p class="normal">CLARÍN</p>
				<p class="normal">Ah sayın zindan bekçileri,</p>
				<p class="normal">madem komutanınız size iki seçenek sundu,</p>
				<p class="normal">kolayını seçin, diri yakalayın bizi.</p>
				<p class="normal">(Elinde bir tabancayla Clotaldo ile askerler girerler; </p>
				<p class="normal">hepsinin yüzleri maskeli.)</p>
				<p class="normal">CLOTALDO </p>
				<p class="normal">(Askerlere, alçak sesle.)</p>
				<p class="normal">Yüzünüzü göstermeyin.</p>
				<p class="normal">Bizi bu zindanda kimse tanımamalı.</p>
				<p class="normal">CLAİRN</p>
				<p class="normal">Maskeli baloya mı katıldık yoksa?</p>
				<p class="normal">CLOTALDO</p>
				<p class="normal">Ah, kralımızın</p>
				<p class="normal">bu kayaların sakladığı sırlara sokulmayı</p>
				<p class="normal">yasaklayan buyruğuna karşın</p>
				<p class="normal">bölgenin sınırlarını aşan cahiller,</p>
				<p class="normal">silahlarınızla birlikte</p>
				<p class="normal">hemen teslim olun;</p>
				<p class="normal">yoksa, şu madeni yılan</p>
				<p class="normal">iki atımlık zehrini</p>
				<p class="normal">gümbür gümbür yüzünüze kusar.</p>
				<p class="normal">SEGISMUNDO</p>
				<p class="normal">Ama onların ölümüne ağlamaya kalmadan,</p>
				<p class="normal">tırnaklarım ve dişlerimle</p>
				<p class="normal">paramparça ederek zincirli gövdemi,</p>
				<p class="normal">bilmiş ol ey acımasız efendim,</p>
				<p class="normal">ben de canıma kıyarım Tanrı’nın izniyle.</p>
				<p class="normal">CLOTALDO</p>
				<p class="normal">Öylesine kara yazılmış ki kaderin,</p>
				<p class="normal">doğmadan önce ölmüştün sen.</p>
				<p class="normal">Bilmez misin Segismundo?</p>
				<p class="normal">Yersiz gururunu, sınırsız öfkeni</p>
				<p class="normal">dizginlemek için zincire vuruldun.</p>
				<p class="normal">Şimdi yok yere karşı komaya yeltenme.</p>
				<p class="normal">(Nöbetçilere.)</p>
				<p class="normal">Hücresine götürün onu,</p>
				<p class="normal">kapıyı sürgüleyin.</p>
				<p class="normal">(Nöbetçiler Segismundo’yu tutarlar.)</p>
				<p class="normal">SEGISMUNDO</p>
				<p class="normal">Ah göklerdeki Tanrım, ne iyi ettin</p>
				<p class="normal">özgürlüğümü elimden almakla!</p>
				<p class="normal">Yoksa, güneşinin ışınlarını kırmak için</p>
				<p class="normal">dağlarda kayaları üst üste yığan</p>
				<p class="normal">bir devin gücüyle dikilirdim karşına.</p>
				<p class="normal">CLOTALDO</p>
				<p class="normal">İşte öyle yapamayasın diye belki,</p>
				<p class="normal">bunca acı çekiyorsun şimdi.</p>
				<p class="normal">(Birkaç nöbetçi Segismundo’yu hücresine götürüp, </p>
				<p class="normal">kapıyı kapatırlar.)</p>
				<h2 class="h2baslik" id="calibre_toc_8">4. Sahne</h2>
				<p class="normal">ROSAURA</p>
				<p class="normal">Gururu hoş görmediğinize bakılırsa,</p>
				<p class="normal">önünüzde diz çökerek</p>
				<p class="normal">avuçlarınızdaki bir hayatı bağışlamanızı</p>
				<p class="normal">dilenmek düşüyor bana;</p>
				<p class="normal">merhamet yüreğinizi yumuşatsın.</p>
				<p class="normal">“Ne gururun, ne yalvarmanın değeri var bence”</p>
				<p class="normal">diyecek kadar acımasız olamazsınız.</p>
				<p class="normal">CLARÍN</p>
				<p class="normal">Tiyatro oyunlarında</p>
				<p class="normal">insanları derinden etkileyen</p>
				<p class="normal">bu duygular bana vız gelir derseniz,</p>
				<p class="normal">ne gururlu, ne alçakgönüllü,</p>
				<p class="normal">iki arada bir derede olan bendeniz</p>
				<p class="normal">bize imdat eli uzatmanızı dilerim.</p>
				<p class="normal">CLOTALDO</p>
				<p class="normal">Hey, oradakiler!</p>
				<p class="normal">ASKERLER</p>
				<p class="normal">Buyurun efendim?</p>
				<p class="normal">CLOTALDO</p>
				<p class="normal">Şunların silahlarını alıp,</p>
				<p class="normal">gözlerini bağlayın;</p>
				<p class="normal">nerden nasıl çıktıklarını anlamasınlar.</p>
				<p class="normal">ROSAURA</p>
				<p class="normal">Burada komutan siz olduğunuza göre,</p>
				<p class="normal">kılıcımı yalnızca size teslim ederim.</p>
				<p class="normal">CLARÍN </p>
				<p class="normal">Bendenizse her önüme çıkana</p>
				<p class="normal">verebilirim, kılıcımı buyurun.</p>
				<p class="normal">ROSAURA</p>
				<p class="normal">Canım pahasına da olsa,</p>
				<p class="normal">değeri benden önce kuşananla ölçülen</p>
				<p class="normal">bir rehin olarak teslim ediyorum kılıcımı.</p>
				<p class="normal">Emanetimi gözünüz gibi koruyun;</p>
				<p class="normal">tam olarak bilmesem de,</p>
				<p class="normal">bu altın kakmalı kılıcın</p>
				<p class="normal">pek çok gizemi barındırdığını sanıyorum.</p>
				<p class="normal">Çiğnenmiş onurumun öcünü almak uğruna</p>
				<p class="normal">Polonya’ya gelmek cesaretini de</p>
				<p class="normal">ondan aldım yalnızca.</p>
				<p class="normal">CLOTALDO </p>
				<p class="normal">(Kendi kendine.)</p>
				<p class="normal">Nedir bu Tanrım?</p>
				<p class="normal">Kuşkularım ve kaygılarım da katlanıyor</p>
				<p class="normal">acılarımla birlikte.</p>
				<p class="normal">(Rosaura’ya.)</p>
				<p class="normal">Kim verdi sana bu kılıcı?</p>
				<p class="normal">ROSAURA</p>
				<p class="normal">Bir kadın.</p>
				<p class="normal">CLOTALDO</p>
				<p class="normal">Adı neydi o kadının?</p>
				<p class="normal">ROSAURA</p>
				<p class="normal">Adını söyleyemem.</p>
				<p class="normal">CLOTALDO</p>
				<p class="normal">Bu kılıcın bir gizemi olduğunu nerden biliyorsun,</p>
				<p class="normal">ya da neden öyle sanıyorsun peki?</p>
				<p class="normal">ROSAURA</p>
				<p class="normal">Onu bana veren şöyle dedi:</p>
				<p class="normal">“Polonya’ya git ve aklını kullanarak,</p>
				<p class="normal">ülkenin önde gelenleriyle soyluların</p>
				<p class="normal">bu kılıcı görmelerini sağla.</p>
				<p class="normal">İçlerinden biri, hiç kuşkun olmasın,</p>
				<p class="normal">kanatları altına alacaktır seni.”</p>
				<p class="normal">Belki de artık yaşamıyordur diye,</p>
				<p class="normal">o kişinin adını vermekten kaçındı.</p>
				<p class="normal">CLOTALDO </p>
				<p class="normal">(Kendi kendine.)</p>
				<p class="normal">Neler duyuyorum Tanrım?</p>
				<p class="normal">Bütün bunlar düş mü, gerçek mi?</p>
				<p class="normal">Bilmiyorum, bilemiyorum.</p>
				<p class="normal">İşte elimde, taşıyan her kimse</p>
				<p class="normal">benden oğluna düşkün bir babanın</p>
				<p class="normal">şefkatini görür diye söz vererek</p>
				<p class="normal">güzel Violante’ye armağan ettiğim kılıç.</p>
				<p class="normal">Ne yapacağımı bilemiyorum;</p>
				<p class="normal">kanadım altına almak şöyle dursun,</p>
				<p class="normal">çok önceden verilmiş bir yargı uyarınca,</p>
				<p class="normal">hayatına son vermek zorundayım</p>
				<p class="normal">şimdi kılıcı taşıyanın.</p>
				<p class="normal">Ne saçma bir yazgı!</p>
				<p class="normal">Ne kara bir yazı!</p>
				<p class="normal">Bu delikanlı benim oğlum:</p>
				<p class="normal">Hem kılıç kanıtlıyor kimliğini,</p>
				<p class="normal">hem de onu görür görmez,</p>
				<p class="normal">bir tutsağın dışardan gelen bir ses üzerine</p>
				<p class="normal">pencereye koşması gibi,</p>
				<p class="normal">gönlümün derinliklerinde çırpınmaya başlayan</p>
				<p class="normal">babalık önsezim.</p>
				<p class="normal">Benliğimizin pencereleri gözlerimden</p>
				<p class="normal">tuzlu yaşlarla fışkırıyor</p>
				<p class="normal">şaşkına dönmüş yüreğimin titreşimleri.</p>
				<p class="normal">Ne yapmalıyım? Ne yapabilirim ey ulu Tanrım?</p>
				<p class="normal">Onu krala teslim etmek, ölüme göndermek olur;</p>
				<p class="normal">saklamaksa, bağlılık yeminime ihanet.</p>
				<p class="normal">Bir yanda sevgi, öte yanda sadakat.</p>
				<p class="normal">Ne olmuş? Nasıl duraksarsın?</p>
				<p class="normal">Hayattan da, baba sevgisinden de</p>
				<p class="normal">üstün tutulmaz mı kralına kayıtsız şartsız bağlılık?</p>
				<p class="normal">Çiğnenmiş onurumun öcünü almaya geldim,</p>
				<p class="normal">demedi mi bu delikanlı?</p>
				<p class="normal">Onurunu çiğneten erkek onursuzdur,</p>
				<p class="normal">öyle biri de benim oğlum olamaz,</p>
				<p class="normal">benim soylu kanım değil damarlarında akan.</p>
				<p class="normal">Ama öylesine kırılgan bir şeydir ki</p>
				<p class="normal">şu onur onur diye yüceltilen,</p>
				<p class="normal">insanın başı dara düşmeye görsün,</p>
				<p class="normal">bir vuruşta kırılır, bir solukta kararır;</p>
				<p class="normal">soylu bir yürek sahibine de kala kala,</p>
				<p class="normal">her türlü belayı göze alarak,</p>
				<p class="normal">öcünü almaya çabalamak kalır.</p>
				<p class="normal">Onuru uğruna bunca tehlikeye atıldığına bakılırsa,</p>
				<p class="normal">evet bu delikanlı benim kanımdan, benim oğlum.</p>
				<p class="normal">İçine düştüğüm ikilemin tek çözümü,</p>
				<p class="normal">huzuruna çıkıp, bu benim oğlumdur diyerek,</p>
				<p class="normal">kraldan beklemek son hükmü.</p>
				<p class="normal">Adımı sanımı gözetir de,</p>
				<p class="normal">olur a, belki yumuşar yüreği.</p>
				<p class="normal">Oğlumun hayatını kurtarabilirsem,</p>
				<p class="normal">öcünü almasına yardımcı olurum;</p>
				<p class="normal">yok idamını buyurursa kral,</p>
				<p class="normal">babası olduğumu öğrenemeden ölür.</p>
				<p class="normal">(Rosaura ile Clarín’e.)</p>
				<p class="normal">Benimle gelin yabancılar.</p>
				<p class="normal">Felakete uğrayan yalnız siz değilsiniz;</p>
				<p class="normal">ölmek mi daha büyük bir mutsuzluk, yaşamak mı?</p>
				<p class="normal">Bilemez oldum artık.</p>
				<p class="normal">(Çıkarlar.)</p>
				<h2 class="h2baslik" id="calibre_toc_9">5. Sahne</h2>
				<p class="ortayazi">(Krallık sarayının büyük salonu.)</p>
				<p class="ortayazi">(Bir yandan Astolfo ile ona eşlik eden askerler,<br class="chapter"/>
			    karşıdan Estrella ile nedimeleri girerler. Sahne <br class="chapter"/>
			    dışından davullar, borular, askeri müzik duyulur.)</p>
<p class="normal">ASTOLFO</p>
				<p class="normal">Göktaşlarına benzer ışıltısına</p>
				<p class="normal">davullar, borular, kuşlar</p>
				<p class="normal">ve çeşmelerin şırıltısı eşlik ediyor</p>
				<p class="normal">sevinçle, bir ağızdan.</p>
				<p class="normal">Uyumlu ezgilerle,</p>
				<p class="normal">bu göksel güzelin belirmesini selamlıyorlar</p>
				<p class="normal">ortak bir hayranlıkla.</p>
				<p class="normal">Geceyi kovan gündüzle yarışan siz, hanımefendi,</p>
				<p class="normal">zaferini yudumlayan gün doğumu,</p>
				<p class="normal">dingin doğanın ta kendisi,</p>
				<p class="normal">hem de savaşçı tanrıçasınız,</p>
				<p class="normal">ve gönlümün kraliçesi.</p>
				<p class="normal">ESTRELLA</p>
				<p class="normal">Söz eylemle sınanacak olursa,</p>
				<p class="normal">uzak durmaya çabaladığım</p>
				<p class="normal">gerilimin hemen yalanlayacağı</p>
				<p class="normal">böylesine güzel sözler söylemekle</p>
				<p class="normal">tedbirsizlik ediyorsunuz;</p>
				<p class="normal">kulağımın duyduğu iltifatlar,</p>
				<p class="normal">gözümün gördüğü düşmanlıkla</p>
				<p class="normal">doğrusu hiç uyuşmuyor.</p>
				<p class="normal">Bilin ki, diliyle okşayıp, eliyle öldürmek</p>
				<p class="normal">ancak vahşi hayvanlara yaraşan</p>
				<p class="normal">en büyük alçaklıktır.</p>
				<p class="normal">ASTOLFO</p>
				<p class="normal">Sözlerimin içtenliğinden</p>
				<p class="normal">kuşkuya düştüğünüze bakılırsa,</p>
				<p class="normal">beni yanlış tanıyorsunuz Estrella.</p>
				<p class="normal">Karar vermeden önce,</p>
				<p class="normal">benim davam nedir</p>
				<p class="normal">lütfen bir dinleyin.</p>
				<p class="normal">Polonya kralı III. Estorgue öldüğünde,</p>
				<p class="normal">şimdiki kralımız Basilio ile</p>
				<p class="normal">sizin ve benim analarımız olan</p>
				<p class="normal">iki kızını varis bıraktı ardında.</p>
				<p class="normal">Şimdi daha adil bir krallıkta</p>
				<p class="normal">yıldızlardan örülü bir çatının altında yatan</p>
				<p class="normal">anneniz Clorilene kızların yaşça büyüğüydü.</p>
				<p class="normal">Kızların küçüğü güzel Recisunda,</p>
				<p class="normal">Tanrı ömür versin, annem, yani sizin teyzeniz,</p>
				<p class="normal">Moskova’ya gelin gitmiş, ben de orada doğmuşum.</p>
				<p class="normal">Sadede geleyim. Yılların yükü altında yorgun,</p>
				<p class="normal">şimdi kadınların ardında koşmaktan çok</p>
				<p class="normal">zamanını bilimsel araştırmalara adayan</p>
				<p class="normal">kralımız Basilio, çocuk sahibi olamadan dul kaldı.</p>
				<p class="normal">Böylece, siz ve ben</p>
				<p class="normal">Polonya tahtının varisleri olduk.</p>
				<p class="normal">Siz büyük kızdan doğduğunuzu ileri sürerek</p>
				<p class="normal">hak iddia ediyorsunuz;</p>
				<p class="normal">bense küçük kızın çocuğu olsam da,</p>
				<p class="normal">bir erkek olarak</p>
				<p class="normal">tahtta önceliğimin bulunduğunu.</p>
				<p class="normal">İkimizde gerekçelerimizi</p>
				<p class="normal">dayımıza açık seçik anlattık.</p>
				<p class="normal">O ise niyetinin</p>
				<p class="normal">ikimizi uzlaştırmak olduğunu belirterek,</p>
				<p class="normal">bugün burada buluşmamızı istedi.</p>
				<p class="normal">Moskova’dan kalkıp geldim,</p>
				<p class="normal">size savaş açmaya değil,</p>
				<p class="normal">bana savaş açmaya sizi kışkırtmak için.</p>
				<p class="normal">Umarım tanrıların en bilgesi aşk</p>
				<p class="normal">bir pazarlığı gereksiz kılar:</p>
				<p class="normal">Sizi daha da yüceltmek için,</p>
				<p class="normal">dilerim dayımız tacını size bağışlar da</p>
				<p class="normal">kraliçe olursunuz; benim kraliçem!</p>
				<p class="normal">Değerleriniz size zafer kazandırır,</p>
				<p class="normal">aşkımsa, bir krallık.</p>
				<p class="normal">ESTRELLA</p>
				<p class="normal">Böylesine bir eliaçıklık karşısında,</p>
				<p class="normal">gönlüm altta kalmak istemez.</p>
				<p class="normal">Krallık tacını</p>
				<p class="normal">ancak size armağan etmek için</p>
				<p class="normal">kabul ederim.</p>
				<p class="normal">Ama öte yandan bilin ki, aşkım</p>
				<p class="normal">ikiyüzlü oyunlara katlanamaz:</p>
				<p class="normal">Boynunuzdaki madalyon</p>
				<p class="normal">söylediğiniz güzel sözleri yalanlıyor.</p>
				<p class="normal">ASTOLFO</p>
				<p class="normal">Size açıklamak isterim ki... </p>
				<p class="normal">(Davulların vurduğu duyulur.)</p>
				<p class="normal">Neyse, bunları başka bir zamana bırakalım.</p>
				<p class="normal">Kralla danışmanlarının geldiklerini duyuruyor</p>
				<p class="normal">şu davul sesleri.</p>
				<h2 class="h2baslik" id="calibre_toc_10">6. Sahne</h2>
				<p class="normal">(Müzik. Yaşlı kral Basilio ile maiyetindekiler girerler.)</p>
				<p class="normal">ESTRELLA</p>
				<p class="normal">Bilge Thales...</p>
				<p class="normal">ASTOLFO</p>
				<p class="normal">Bilgin Euklides...</p>
				<p class="normal">ESTRELLA</p>
				<p class="normal">Sen ki yıldızlar evreninin...</p>
				<p class="normal">ASTOLFO</p>
				<p class="normal">Gizemli işaretlerini...</p>
				<p class="normal">ESTRELLA</p>
				<p class="normal">Yönetensin...</p>
				<p class="normal">ASTOLFO</p>
				<p class="normal">Yön verensin...</p>
				<p class="normal">ESTRELLA</p>
				<p class="normal">Yorumlayansın...</p>
				<p class="normal">ASTOLFO</p>
				<p class="normal">Yörüngelerini...</p>
				<p class="normal">ESTRELLA</p>
				<p class="normal">Etkilerini...</p>
				<p class="normal">ASTOLFO</p>
				<p class="normal">Ölçüp, hesaplayansın...</p>
				<p class="normal">ESTRELLA</p>
				<p class="normal">Alçakgönüllülükle kucaklayarak...</p>
				<p class="normal">ASTOLFO</p>
				<p class="normal">Sevgiyle öpmek için...</p>
				<p class="normal">ESTRELLA</p>
				<p class="normal">O ulu ağacın sarmaşığı olmama izin verin.</p>
				<p class="normal">ASTOLFO</p>
				<p class="normal">Ayaklarınıza kapanmama izin verin.</p>
				<p class="normal">BASILIO</p>
				<p class="normal">Kucaklayın beni sevgili yeğenlerim.</p>
				<p class="normal">Çağrıma böylesine içtenlikle karşılık verdiğinize</p>
				<p class="normal">pişman olmayacaksınız;</p>
				<p class="normal">yakınmaya hakkınız olmasın diye,</p>
				<p class="normal">ikinize de eşitlikle davranacağıma güvenin.</p>
				<p class="normal">Uzun bir ömür yükünün yorgunluğuyla,</p>
				<p class="normal">şimdi sizden tek istediğim,</p>
				<p class="normal">bir süre hiç ses etmeden,</p>
				<p class="normal">anlatacaklarıma kulak vermeniz;</p>
				<p class="normal">olayların gelişimini öğrenince,</p>
				<p class="normal">bana herhalde hak vereceksiniz.</p>
				<p class="normal">Sevgili yeğenlerim, yüce Polonya soyluları,</p>
				<p class="normal">akrabalar, dostlar beni dinleyin.</p>
				<p class="normal">Biliyorsunuz, bilimsel yetkinliğimle</p>
				<p class="normal">bilgin sıfatını hak etmiş biriyim</p>
				<p class="normal">tüm dünyanın gözünde;</p>
				<p class="normal">zamana ve unutulmaya karşı</p>
				<p class="normal">adımı korumak için</p>
				<p class="normal">Thimantes’nin fırçası ile Lysippos’un mermeri,</p>
				<p class="normal">Büyük Basilio olarak tanıttılar beni evrene.</p>
				<p class="normal">Bilimler arasında ise, bilirsiniz,</p>
				<p class="normal">yüksek matematikle ilgilendim öncelikle:</p>
				<p class="normal">Matematikle ulaştım,</p>
				<p class="normal">zamanla yarışarak,</p>
				<p class="normal">geleceği önceden görme yetisine.</p>
				<p class="normal">Gelecek yüzyıllarda olacaklar</p>
				<p class="normal">bir bir belirdiğinde gökyüzü haritalarımda,</p>
				<p class="normal">benim bugünden öngördüklerimi</p>
				<p class="normal">anlatmak ayrıcalığını almış oluyorum zamanın elinden.</p>
				<p class="normal">Güneşin parıldattığı o buz halkacıklarının,</p>
				<p class="normal">ay ışığının kucakladığı camdan sarayların,</p>
				<p class="normal">ışıklı yörüngelerinde</p>
				<p class="normal">yıldızların kuşandığı pırlanta topların</p>
				<p class="normal">verdiği gizemli işaretler,</p>
				<p class="normal">iyi ya da kötü kaderimizi bildiren</p>
				<p class="normal">elmastan sayfalarla ciltlenmiş kitaplara,</p>
				<p class="normal">ya da değerli taşlarla bezeli defterlere</p>
				<p class="normal">gökyüzünün ışıklı harflerle kazıdığı yazılara dönüşerek,</p>
				<p class="normal">çalışmalarımın odağını oluşturdu</p>
				<p class="normal">hayatım boyunca.</p>
				<p class="normal">O yazıları öylesine kolayca okumayı öğrenince,</p>
				<p class="normal">gezegenlerin tekmil hareketlerini</p>
				<p class="normal">düşünsel olarak izleyebilmeyi de başardım</p>
				<p class="normal">hızlı yolculukları sürecinde.</p>
				<p class="normal">Tanrı’ya şükürler olsun</p>
				<p class="normal">başıma gelecek felaketi de önceden okudum,</p>
				<p class="normal">yoksa onların ilk kurbanı ben olacaktım.</p>
				<p class="normal">Çünkü kimi zaman, bilgi</p>
				<p class="normal">sahibine yönelik bir silaha dönüşür</p>
				<p class="normal">ve öğrendikleri kendi canına kıymaya iter</p>
				<p class="normal">talihi dönmüş kişiyi.</p>
				<p class="normal">Hiçbir şeyi saklamadan anlatacağım;</p>
				<p class="normal">şimdi sizlerle paylaşacağım olayların gelişimi</p>
				<p class="normal">benim sözlerimden çok daha açıklıkla</p>
				<p class="normal">anlatacaktır gerçi olup biteni; bu nedenle,</p>
				<p class="normal">bir kez daha dilerim beni dikkatle dinlemenizi.</p>
				<p class="normal">Eşim Clorilene</p>
				<p class="normal">talihsiz oğlumuzu doğurduğunda,</p>
				<p class="normal">canlı mezarı ana rahminden</p>
				<p class="normal">çıkmasının öncesinde,</p>
				<p class="normal">nice uğusuz alametler belirdi göklerde.</p>
				<p class="normal">Düşlerin karanlık dehlizlerinde,</p>
				<p class="normal">annesi bilmem kaç kez gördü</p>
				<p class="normal">insan suretinde bir canavarın</p>
				<p class="normal">rahmini yırtarak, kanlar içinde</p>
				<p class="normal">dünyaya gelirken, kendisini canından ettiğini.</p>
				<p class="normal">Doğmakla ölmek benzer serüvenlerdir aslında.</p>
				<p class="normal">Doğum günü yaklaşırken,</p>
				<p class="normal">pek ender görülen türden</p>
				<p class="normal">ön belirtiler de sıklaştı giderek;</p>
				<p class="normal">kanlara bulanmış güneşin</p>
				<p class="normal">ayla kıyasıya çekiştiği</p>
				<p class="normal">bir ortamda dünyaya geldi çocuk.</p>
				<p class="normal">Ama dünya aralarına girince,</p>
				<p class="normal">o tanrısal gezegenler</p>
				<p class="normal">kıyasıya kapışamadıklarından,</p>
				<p class="normal">en gözalıcı ışıklarıyla çarpıştılar.</p>
				<p class="normal">İsa’nın ölümüne</p>
				<p class="normal">kanlı gözyaşları döktüğü günden bu yana</p>
				<p class="normal">görülmüş en büyük güneş tutulması oluştu;</p>
				<p class="normal">öylesine ürkütücüydü ki görüntü,</p>
				<p class="normal">alev alev tutuşan küre</p>
				<p class="normal">kıyamet gününün geldiğini sandı.</p>
				<p class="normal">Gökyüzü karardı, yapılar sarsıldı,</p>
				<p class="normal">taş yağmuru boşandı bulutlardan,</p>
				<p class="normal">ırmaklar oluk oluk kanlı aktı.</p>
				<p class="normal">Böylesine felaketler,</p>
				<p class="normal">uğursuz belirtiler eşliğinde</p>
				<p class="normal">doğdu oğlum Segismundo.</p>
				<p class="normal">Doğasını açığa vurmakta da hiç gecikmedi,</p>
				<p class="normal">“İyiliğe kötülükle karşılık verdiğime göre,</p>
				<p class="normal">ben bir insanım!” diyerek,</p>
				<p class="normal">anasının canını aldı hemen.</p>
				<p class="normal">Araştırmalarıma dönüp bakınca,</p>
				<p class="normal">dünyanın en ölçüsüz</p>
				<p class="normal">adamı olacağını gördüm oğlumun;</p>
				<p class="normal">dinsiz, imansız, küstah biri, </p>
				<p class="normal">ve hükümdarların en acımasızı.</p>
				<p class="normal">Bir hıyanet okuluna,</p>
				<p class="normal">bir cürüm tapınağına dönüştürdüğü</p>
				<p class="normal">krallığımız bölünüp parçalanırken;</p>
				<p class="normal">öfkeye kapılarak, bunca suç ve günahın</p>
				<p class="normal">hıncını benden çıkarmaya kalkışacağını;</p>
				<p class="normal">–söylerken bile titriyorum–</p>
				<p class="normal">günün birinde kendimi onun önünde</p>
				<p class="normal">dize gelmiş bulacağımı gördüm.</p>
				<p class="normal">Böylesine karamsar sonuçlar</p>
				<p class="normal">kimin aklını karıştırmaz?</p>
				<p class="normal">Sonunda ürkütücü bir gelecek</p>
				<p class="normal">vaat eden öngörülerime uyarak,</p>
				<p class="normal">ve yıldızların yeniden</p>
				<p class="normal">hayırlı yörüngelerine dönmeleri umuduyla,</p>
				<p class="normal">dünyaya gelmiş canavarı</p>
				<p class="normal">bir yere kapatmaya karar verdim.</p>
				<p class="normal">Her yana çocuğun ölü doğduğu duyuruldu.</p>
				<p class="normal">Güneş ışınlarının bile</p>
				<p class="normal">yollarını güçlükle bulduğu</p>
				<p class="normal">kayalık dağlarda bir kule yaptırdım.</p>
				<p class="normal">Bölgeye girmek ağır cezalarla yasaklandı.</p>
				<p class="normal">İşte orada yaşadı Segismundo;</p>
				<p class="normal">Clotaldo’dan başka</p>
				<p class="normal">hiçbir insan yüzü görmeden,</p>
				<p class="normal">kimseyle konuşmadan;</p>
				<p class="normal">her şeyden yoksun, tutsak.</p>
				<p class="normal">Çektiklerinin tek tanığı Clotaldo,</p>
				<p class="normal">kimi bilimsel kavramları öğretti ona,</p>
				<p class="normal">Katolik inançlarına uygun yetişmesini sağladı.</p>
				<p class="normal">Üç düşünce çelişiyor aklımda:</p>
				<p class="normal">İlki, ülkem Polonya’ya</p>
				<p class="normal">öyle bir sevgiyle bağlıyım ki,</p>
				<p class="normal">zalim bir hükümdara teslim edemem;</p>
				<p class="normal">ikincisi, hem yeryüzü yasalarının,</p>
				<p class="normal">hem de Tanrı’nın kanımı taşıyan birine tanıdığı</p>
				<p class="normal">hakları görmezden gelirsem,</p>
				<p class="normal">Hıristiyanlığa aykırı davranmış olurum;</p>
				<p class="normal">çünkü oğlumun acımasız hükümdarlığını</p>
				<p class="normal">engellemek uğruna da olsa,</p>
				<p class="normal">onun işlemesinden korktuğum günahları</p>
				<p class="normal">benim bugünden işlememe</p>
				<p class="normal">hiçbir yasa izin vermez;</p>
				<p class="normal">üçüncü ve sonuncusu ise,</p>
				<p class="normal">o zamanlar gördüğüm belirtileri,</p>
				<p class="normal">ince eleyip sık dokumadan</p>
				<p class="normal">yorumlamış olduğum kaygısı.</p>
				<p class="normal">İçgüdüleri onu gerçekten kötülüğe de yöneltse,</p>
				<p class="normal">belki eğilimlerine yenilmemiştir;</p>
				<p class="normal">çünkü yıldızların en uğursuzu</p>
				<p class="normal">alınyazısının en karası,</p>
				<p class="normal">içgüdünün en vahşi olanı,</p>
				<p class="normal">bir ölçüde etkileyebilseler de</p>
				<p class="normal">büsbütün saptıramazlar</p>
				<p class="normal">insanoğlunun özgür istemini.</p>
				<p class="normal">Böylece boşu doluya,</p>
				<p class="normal">doluyu boşa koyarak,</p>
				<p class="normal">uzun duraksamalardan sonra,</p>
				<p class="normal">beğeneceğiniz bir çözüme ulaştım.</p>
				<p class="normal">Yarından tezi yok,</p>
				<p class="normal">–kendisine benim oğlum</p>
				<p class="normal">olduğunu söylemeden–</p>
				<p class="normal">tahtıma oturtacağım Segismundo’yu;</p>
				<p class="normal">hükümdarınız olarak tanıyarak,</p>
				<p class="normal">ona bağlılık yemini edeceksiniz hepiniz.</p>
				<p class="normal">Bu kararımla, az önce saydığım</p>
				<p class="normal">üç çelişkiyi çözmüş oluyorum.</p>
				<p class="normal">İlki şu: Aklı başında, olgun,</p>
				<p class="normal">bilge ve hoşgörülü davranarak,</p>
				<p class="normal">geçmişte alnına kara bir gelecek yazan</p>
				<p class="normal">gezegenleri yalancı çıkarırsa,</p>
				<p class="normal">bugüne kadar sarp dağların zirvelerinden başka saray,</p>
				<p class="normal">vahşi hayvanlardan başka yoldaş tanımamış</p>
				<p class="normal">meşru hükümdarınıza kavuşmuş olursunuz.</p>
				<p class="normal">Yok böyle olmaz da,</p>
				<p class="normal">hoyrat ve zalimce davranır, günah yoluna saparsa,</p>
				<p class="normal">ben görevimi titizlikle yerine getirmiş olmanın huzuruyla,</p>
				<p class="normal">onu yeniden zindanına kapatmayı</p>
				<p class="normal">acımasızlık değil, adaletin yerine gelmesi için,</p>
				<p class="normal">kralınız olarak görev bilirim.</p>
				<p class="normal">Üçüncü düşüncemse şu:</p>
				<p class="normal">Segismundo dediğim gibi biri çıkarsa,</p>
				<p class="normal">siz soylulara saygımın gereği olarak,</p>
				<p class="normal">krallık tacını ve asasını</p>
				<p class="normal">hakkıyla taşıyacak</p>
				<p class="normal">yeğenlerimi geçireceğim ülkemizin başına.</p>
				<p class="normal">Polonya tahtı üzerindeki haklarını</p>
				<p class="normal">evlilik bağıyla birleştirerek,</p>
				<p class="normal">ortaklaşa saltanat sürsünler...</p>
				<p class="normal">Bunlar kralınız olarak size buyruklarımdır;</p>
				<p class="normal">çok yaşamış, çok görmüş ihtiyar babanız</p>
				<p class="normal">ve –Seneca’nın, kral devletin kölesidir</p>
				<p class="normal">özdeyişindeki tanımıyla–</p>
				<p class="normal">köleniz olarak da dileklerimdir.</p>
				<p class="normal">ASTOLFO</p>
				<p class="normal">İlgili en yakın taraf olarak,</p>
				<p class="normal">benim yanıt vermem gerekiyorsa,</p>
				<p class="normal">işte herkes adına bildiriyorum:</p>
				<p class="normal">Segismundo buyursun gelsin,</p>
				<p class="normal">gelip hakkını alsın;</p>
				<p class="normal">senin oğlun olması yeter.</p>
				<p class="normal">HERKES</p>
				<p class="normal">Prensimizi bize geri ver;</p>
				<p class="normal">onu kralımız olarak istiyoruz.</p>
				<p class="normal">BASILIO</p>
				<p class="normal">Sevgili yeğenlerim, gösterdiğiniz incelik</p>
				<p class="normal">için hepinize teşekkür ederim.</p>
				<p class="normal">Dairelerine kadar eşlik edilsin</p>
				<p class="normal">devletimizin bu iki direğine;</p>
				<p class="normal">yarın yeni kralınızla tanışacaksınız.</p>
				<p class="normal">HERKES</p>
				<p class="normal">Çok yaşa büyük kral Basilio.</p>
				<p class="normal">(Kraldan başka herkes çıkar.)</p>
				<h2 class="h2baslik" id="calibre_toc_11">7. Sahne</h2>
				<p class="normal">(Kral da çıkmak üzereyken, Clotaldo, Rosaura ve </p>
				<p class="normal">Clarín girerler. Clotaldo kralın yolunu keser.)</p>
				<p class="normal">CLOTALDO</p>
				<p class="normal">Konuşabilir miyiz kralım?</p>
				<p class="normal">BASILIO</p>
				<p class="normal">Hoş geldin Clotaldo.</p>
				<p class="normal">CLOTALDO</p>
				<p class="normal">Büyük bir aksilik beni ayaklarınıza gelmeye zorladı</p>
				<p class="normal">yüce kralım. Çünkü bugün,</p>
				<p class="normal">alışılmışın özüne de, biçimine de aykırı</p>
				<p class="normal">bir yol çizdi bana uğursuz kader.</p>
				<p class="normal">BASILIO</p>
				<p class="normal">Ne geldi başına?</p>
				<p class="normal">CLOTALDO</p>
				<p class="normal">Başka koşullarda olaydı,</p>
				<p class="normal">mutlulukların en büyüğüne</p>
				<p class="normal">dönüşebilecek bir felâket.</p>
				<p class="normal">BASILIO</p>
				<p class="normal">Devam et.</p>
				<p class="normal">CLOTALDO</p>
				<p class="normal">Şu yakışıklı genç,</p>
				<p class="normal">cesaretten mi desem, cehaletten mi,</p>
				<p class="normal">kuleye girmeye cüret etti ve</p>
				<p class="normal">prensi gördü orada; sonra...</p>
				<p class="normal">BASILIO</p>
				<p class="normal">Korkma Clotaldo.</p>
				<p class="normal">Başka bir gün olaydı bu,</p>
				<p class="normal">çok kızardım doğrusu;</p>
				<p class="normal">ama bugün bizzat açıkladığım sırrı</p>
				<p class="normal">bu delikanlının öğrenmesinin</p>
				<p class="normal">artık bir önemi kalmadı.</p>
				<p class="normal">Daha sonra bana gel,</p>
				<p class="normal">senden isteyeceğim çok şey var.</p>
				<p class="normal">Şimdiden haber vereyim,</p>
				<p class="normal">dünyanın gördüğü</p>
				<p class="normal">en şaşırtıcı olaya aracılık edeceksin.</p>
				<p class="normal">Şu tutuklulara gelince,</p>
				<p class="normal">senin ihmalkârlığını</p>
				<p class="normal">cezalandırdığımı sanmayasın diye,</p>
				<p class="normal">onları da bağışlıyorum.</p>
				<p class="normal">(Çıkar.)</p>
				<h2 class="h2baslik" id="calibre_toc_12">8. Sahne</h2>
				<p class="normal">CLOTALDO</p>
				<p class="normal">Ömrün bin yüzyıl sürsün yüce kralım!</p>
				<p class="normal">(Kendi kendine.) </p>
				<p class="normal">Tanrı yüreğini yumuşatmış.</p>
				<p class="normal">Delikanlının oğlum olduğunu söylememe</p>
				<p class="normal">gerek kalmadı artık</p>
				<p class="normal">(Rosaura ile Clarín’e.)</p>
				<p class="normal">Siz, yabancı yolcular, serbestsiniz.</p>
				<p class="normal">ROSAURA</p>
				<p class="normal">Ayaklarına kapanıyorum minnetle.</p>
				<p class="normal">CLARÍN</p>
				<p class="normal">Ben de yorgunluktan.</p>
				<p class="normal">Öyle kolay kolay da kendime gelecek gibi değilim.</p>
				<p class="normal">ROSAURA</p>
				<p class="normal">Bana hayatımı geri verdiniz efendim,</p>
				<p class="normal">sonsuza kadar kölenizim.</p>
				<p class="normal">CLOTALDO</p>
				<p class="normal">Sana hayatını geri vermiş değilim,</p>
				<p class="normal">onuru çiğnenmiş bir soylu kişi</p>
				<p class="normal">yaşıyor sayılmaz çünkü.</p>
				<p class="normal">Bir aşağılanmanın öcünü almaya geldiğini</p>
				<p class="normal">söylemiştin bana;</p>
				<p class="normal">demek yaşamıyordun buraya geldiğinde.</p>
				<p class="normal">(Kendi kendine.)</p>
				<p class="normal"> Gururunu kıracağım inadına.</p>
				<p class="normal">ROSAURA</p>
				<p class="normal">Hayatımı yitirmiştim, itiraf ederim;</p>
				<p class="normal">siz onu bana geri verdiniz.</p>
				<p class="normal">Tekmil güçlükleri aşıp öcümü aldığımda,</p>
				<p class="normal">tertemiz ve lekesiz olacak</p>
				<p class="normal">yeni vermişsiniz gibi.</p>
				<p class="normal">CLOTALDO</p>
				<p class="normal">Geldiğinde elinde ışıldayan</p>
				<p class="normal">kılıcını geri al;</p>
				<p class="normal">bir zamanlar benim olan bu kılıç...</p>
				<p class="normal">–senden aldığım kısa süre için</p>
				<p class="normal">demek istiyorum–</p>
				<p class="normal">öcünü almanı kolaylaştıracaktır.</p>
				<p class="normal">ROSAURA</p>
				<p class="normal">Senin sayende,</p>
				<p class="normal">ikinci kez kuşanıyorum bu kılıcı.</p>
				<p class="normal">Onun üstüne ant içerim,</p>
				<p class="normal">öcümü alacağıma,</p>
				<p class="normal">düşmanım benden güçlü de olsa,</p>
				<p class="normal">CLOTALDO</p>
				<p class="normal">Çok mu güçlü gerçekten?</p>
				<p class="normal">ROSAURA</p>
				<p class="normal">Anlatamayacağım kadar.</p>
				<p class="normal">Kimliğini size saygısızlıktan</p>
				<p class="normal">sakladığımı sanmayın;</p>
				<p class="normal">yalnızca bana karşı güveninizi</p>
				<p class="normal">yitirmenizden korkarım.</p>
				<p class="normal">CLOTALDO</p>
				<p class="normal">Tam tersine, beni yanına alır,</p>
				<p class="normal">düşmanının tarafını tutmayacağımdan</p>
				<p class="normal">kuşku duymazsın.</p>
				<p class="normal">(Kendi kendine.)</p>
				<p class="normal">Ah, kim olduğunu öğrenebilsem!</p>
				<p class="normal">ROSAURA</p>
				<p class="normal">Bana güveninize</p>
				<p class="normal">güvenle karşılık vererek</p>
				<p class="normal">söylemek zorundayım:</p>
				<p class="normal">Düşmanım Astolfo’dur,</p>
				<p class="normal">Moskova dükünün ta kendisi.</p>
				<p class="normal">CLOTALDO </p>
				<p class="normal">(Kendi kendine.)</p>
				<p class="normal">Bu darbeye dayanmak,</p>
				<p class="normal">sandığımdan da güç.</p>
				<p class="normal">Anlamaya çalışalım.</p>
				<p class="normal">(Rosaura’ya.)</p>
				<p class="normal">Moskovalı olarak doğdunsa eğer,</p>
				<p class="normal">doğal efendin olan dük</p>
				<p class="normal">sana ne kötülük etmiş olabilir?</p>
				<p class="normal">Yüreğini kabartan öfkeyi yatıştır,</p>
				<p class="normal">ve ülkene dön, iyisi mi.</p>
				<p class="normal">ROSAURA</p>
				<p class="normal">Efendim olduğu doğru,</p>
				<p class="normal">ama bana kötülük etti.</p>
				<p class="normal">CLOTALDO</p>
				<p class="normal">Olamaz! Söz gelimi</p>
				<p class="normal">seni tokatlamaya kalkıştıysa,</p>
				<p class="normal">bu bir aşağılama sayılamaz.</p>
				<p class="normal">(Kendi kendine.)</p>
				<p class="normal">Ah Tanrım!</p>
				<p class="normal">ROSAURA</p>
				<p class="normal">Bana yaptığı bundan çok daha ağır.</p>
				<p class="normal">CLOTALDO</p>
				<p class="normal">Anlat öyleyse, nedir!</p>
				<p class="normal">Ne söylesen, benim aklıma gelenlerden</p>
				<p class="normal">daha kötü olamaz.</p>
				<p class="normal">ROSAURA</p>
				<p class="normal">Seve seve anlatırdım,</p>
				<p class="normal">ama öylesine saygı ve sevgi</p>
				<p class="normal">duyuyorum ki sana,</p>
				<p class="normal">üstümdeki giysilerin bile</p>
				<p class="normal">taşıyanın iğreti görüntüsünden</p>
				<p class="normal">başka bir şey olmadığını</p>
				<p class="normal">söylemeye çekiniyorum.</p>
				<p class="normal">Ben sanılandan başkasıysam</p>
				<p class="normal">ve Astolfo, Estrella ile evlenecekse eğer,</p>
				<p class="normal">onurumu çiğneyenin</p>
				<p class="normal">kim olduğunu anlayacak</p>
				<p class="normal">kadar bilgin var demektir.</p>
				<p class="normal">Yeterince konuştum.</p>
				<p class="normal">(Rosaure ile Clarín çıkarlar.)</p>
				<p class="normal">CLOTALDO</p>
				<p class="normal">Dur gitme, dinle!</p>
				<p class="normal">Aklın ipin ucunu kaçırdığı</p>
				<p class="normal">nasıl bulanık bir karmaşadır bu?</p>
				<p class="normal">Anlattıklarının aslı varsa,</p>
				<p class="normal">benim de onurun çiğnenmiş sayılır;</p>
				<p class="normal">düşman çok güçlü,</p>
				<p class="normal">ve ben bağlılık yemini etmişim; berikiyse kadın.</p>
				<p class="normal">Çıkış yolunu ulu Tanrı göstersin;</p>
				<p class="normal">ama ondan da kaygılıyım,</p>
				<p class="normal">düştüğüm bu karanlık çukurda</p>
				<p class="normal">her yıldız başka bir şey anlatıyor,</p>
				<p class="normal">yeryüzü ise karmakarışık.</p>
				</body>
</html>