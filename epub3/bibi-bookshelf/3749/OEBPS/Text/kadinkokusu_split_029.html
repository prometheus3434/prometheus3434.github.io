<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kadinkokusu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_27">XII</h2>

  <p class="normal1">Büyük ve parlak bir dizi karınca insanda ince bir toz izlenimi yaratarak zigzaglar çizip otların arasında ilerliyordu. Ayaklarının itmesiyle karınları dalgalanıyordu. İzledikleri düzen bir ağaç gövdesinin dibinde delikli köklere denk geldiklerinde bozuluyordu.</p>

  <p class="normal1">“Git buradan, sadece bir dakika, biraz nazik ol.” Sara bana bunları söylerken endişeliydi. “Onu uyandıracağım, bırak bunu ben yapayım, sonra sana seslenirim. Seni ben çağırırım.”</p>

  <p class="normal1">Geçen bir uçağın gürültüsünü duyarak başımı kaldırdım. Uçağın üçgen gri şekli gökyüzünde net ve parlak bir şekilde belirdi, direkt şehre gidiyordu. Dönerek ve sesi giderek azalarak uzaklaştı.</p>

  <p class="normal1">Saat sekiz olmuştu. Belki uzansam biraz uyuyabilirdim. Ama uyuma arzusu güçlü olduğu kadar uzaktı da. Yapılması için geç kalınmış boş düşünceler kafamın içinde dönüp duruyordu. Mesela üniformamı giymek ya da eve sadece tek bir kart göndermiş olmanın pişmanlığı.</p>

  <p class="normal1">Babamın, annemin ve yatakhanede sağımda uyuyan Sardinyalı<sup class="calibre3"><a class="footnote-link" href="../Text/kadinkokusu_split_045.html#footnote-100-10" id="footnote-100-10-backlink">[*]</a></sup> askerin görüntüleri gerçek insanlar gibi değildi, hepsi bir yeri işaret eden noktalar ve dairelerden ibaretti. Nötrdüler, hep bana daha az aittiler ya da kendilerine daha az benziyorlardı.</p>

  <p class="normal1">Evde hiçbir yaşam belirtisi yoktu. Belki de hâlâ daha onu uyandırmaya çalışıyordu. Belki de ona dokunmadan ve ses çıkarmadan karşısında oturmakla yetinmişti. Her zamanki gibi büyülenmişti, bu belliydi, onu gördüğü anda kendini kaybetmişti. Islak bir civcivden farkı yoktu, aldığı tüm o kararlara ne olmuştu?</p>

  <p class="normal1">Hiçbir şey olmadı, kimse ölmedi biliyorum, sadece dünyanın dışında kaldık. Kim bilir neden dışarı atıldık. Hâlâ bu son toprak parçasına tırnaklarımızla asılıyor olsak da diğerlerinin içine nasıl karışacağımızı, her şeyin ilk başta olduğu hâle nasıl döneceğimizi bilemiyoruz. Ve nasıl unutacağımızı. Görev iznim bitti, dün gece ya da bu sabah. Üniformalarımı giymek daha iyi olacak...</p>

  <p class="normal1">Bir sigara daha yaktım, ağzımda artık başka şeyleri hissetmeme engel olan bir tat vardı, dilim kayış gibi olmuştu. Kolumda nasıl olduğunu bilemediğim bir leke vardı. İki parmağımla içlerinden en büyük olanını seçip, görevini yapmak için ayaklarını ve antenlerini düzenli bir şekilde hareket ettiren bir karıncayı aldım.</p>

  <p class="normal1">“Sen de biraz darağacında sallan bakalım” diyerek onu en yüksek dalların arasından yere attım. Şimdi harekete geçmeliyim, ayağa kalkıp içeri gitmeliyim. Onları göz önünde tutup yalnız bırakmamakta fayda var.</p>

  <p class="normal1">Tekrar etrafıma bakındım. Keçiboynuzlarının arasındaki evlerin tepeleri, balıkçı tekneleriyle kaplanmış uzaktaki denizin ve ağaçların parlak yeşil rengindeydi. Üstümdeki bitkinlik bazen çok keyif verici oluyordu, kaslarımı yumuşakça uyarıyor; hâlsizlik, iğnelenmeyi ve titremeleri bana daha da tanıdık hâle getiriyordu.</p>

  <p class="normal1">Sara kapının önünde belirdi, elleriyle yüzünü kapatıyordu. Hemen ona doğru koştum. Ellerini çekmeden hıçkırmaya başladı. “Beni istemiyor, beni istemiyor, kovdu beni.”</p>

  <p class="normal1">“Ama iyi mi?”</p>

  <p class="normal1">Kafasıyla onayladı, hıçkırığına hâkim olmaya çalıştı. “Konuştunuz mu? Olanları hatırlıyor mu? Nerede olduğumuzu biliyor mu?” diye sordum.</p>

  <p class="normal1">Omuzlarını silkti ve topuklarının altındaki yeri hissedene kadar gözleri kapalı çömeldi. Sonra kendini yere bıraktı. Oradan ayrılıp kapıdan girene kadar birkaç saniye geçti. Kafamın bomboş bir kazan gibi olduğunu hissettim, faydasız bir şekilde ağzımda ve kafamda bir iki kelime hazırlamaya çalıştım.</p>

  <p class="normal1">Hâlâ halıların üzerindeydi, üstündeki örtüyü bir kenara atmıştı. Kahve şişesini, sağ eliyle karnının arasında tutuyordu. Sara ıslak bir mendille yüzünü yıkamış olmalıydı, lavaboya atılmış bir paçavra olduğunu gördüm.</p>

  <p class="normal1">“Benim” dedim yavaşça.</p>

  <p class="normal1">Herhangi bir duygu, korku ya da acıma duyduğumu sanmıyordum. Ona bir hurda ya da hastane yolundaki bir yabancı gibi bakıyordum.</p>

  <p class="normal1">“Çiko” dedi sadece.</p>

  <p class="normal1">Kaslarım gevşedi. Yere çömeldim, bir sigara yaktım ve dudaklarına götürdüm. Açgözlülükle kabul etti.</p>

  <p class="normal1">“Dostum…” dedi. Sesi uyku ilacından dolayı boğuk çıkıyordu, öksürmek için sigarayı ağzından uzaklaştırdı, biraz kahve içti ve tekrar uzun uzun öksürdü. Şişenin dibinde iki parmak kadar yoğun bir sıvı kalmıştı.</p>

  <p class="normal1">“Çiko” dedi tekrar.</p>

  <p class="normal1">“Evet, efendim. Buradayım. İyi misiniz?”</p>

  <p class="normal1">Sigarayı dudağının bir köşesinden diğerine geçirerek sanki istemiyormuş gibi aşağı sarkıttı. “Kim var? Başka kimse var mı?”</p>

  <p class="normal1">“Hayır, efendim; sadece ben.”</p>

  <p class="normal1">Minnettar bir şekilde gülümsemeye çalıştı, çok zayıftı. “Buz. Bana buz getir. Çiğnemek için. Ama çabuk ol” dedi.</p>

  <p class="normal1">“Buz yok, yani burada yok.”</p>

  <p class="normal1">“Yok mu? Neden ki? Neler oluyor? Burada mı? Bu da ne demek?”</p>

  <p class="normal1">Kısa bir şekilde olanları anlatmaya çalıştım. Çok uzak ve herhangi bir hikâyeymiş gibi anlatırken sesimin tonunu gittikçe alçalttım. Daha sentetik bir hava katmak için, sanki ekonomi haberlerini okuyormuş gibi.</p>

  <p class="normal1">Ensesini duvara dayamıştı, sadece bir an için sigarasının dumanı burun deliklerinden daha hızlı çıktı, anlatmayı bitirdiğimde hiçbir şey söylemedi. Sigarayı son damlasına kadar içti, iki parmağımı uzattım ve yavaşça izmariti bana verdi.</p>

  <p class="normal1">“Bir karar vermek zorundayız” dedim bir süre sonra.</p>

  <p class="normal1">“Peki, kim var? Sen mi?”</p>

  <p class="normal1">“Evet, efendim” dedim sinirli bir hâlde. “Sara ve ben. Sizin uyanmanızı bekledik. Çok geç oldu, saat neredeyse dokuz.”</p>

  <p class="normal1">“Dokuz” diyerek tekrarladı.</p>

  <p class="normal1">Burnuyla yanakları arasındaki iki çizgi sanki kara kalemle derinleştirilmiş gibiydi. Kahveyi bana uzattı, eline viski şişesini verdim. Şişeyi yüzüne doğru getirerek kokusunu alabilmek için birkaç defa burnunun etrafında döndürdü ama içmedi ve reddederek itti. Sağ eli titriyordu.</p>

  <p class="normal1">“Sara’ya haber vermeliyim. Ona bir şey diyecek misiniz?” diye sordum.</p>

  <p class="normal1">Kafasını salladı, tüm alnı kırışmıştı.</p>

  <p class="normal1">“Dışarıda, ağlıyor, paramparça oldu. Şimdi söyleyeceğim şekilde yapsak daha iyi olmaz mı?”</p>

  <p class="normal1">Elini uzattı ve sıkıca kolumu tuttu, hafifçe salladı. Endişeli bir ses tonuyla fısıldadı. “Ona bir iş ver ya da gönder. Eğer gitmezse mutlaka oyalanacağı bir şeyler olmalı. Düşünmemesi için. Benim etrafımda dolaşmasın.”</p>

  <p class="normal1">“Ama efendim, biz...”</p>

  <p class="normal1">Boğazındaki yapışkan tadı zorlukla temizleyerek konuştu. “Burada kalamaz, istemiyorum. Gitmem gerek. Gidip kendimi vurmam ve ölmem gerek, anlıyor musun? Kahretsin ki bunu dün gece yapamadım ama şimdi yapabilirim, evet. Sen dostumsun, hep de öyle kalacaksın değil mi? Bana yardım et.”</p>

  <p class="normal1">Eli, bilek ve dirseğimde başıboş dolaşıyordu, çaresiz bir çırpınma gibiydi.</p>

  <p class="normal1">“Efendim, ama ben...”</p>

  <p class="normal1">“Sus yalvarırım sus. Tek bir kelime bile etme. Utanmak istemiyorum, bir de utanmak olmaz.” Sustu, her bir kelimesinden sonra öksürüyordu. “Ben aslan değilim. Öyle olduğumu sanıyordum; ama değilmiş. Değilim. Zavallı Vincenzo, başına ne işler açtım...”</p>

  <p class="normal1">&nbsp;</p>

  <p class="normal1">Daha sonra onu ikna etmeyi başardım, bambu sopasını parmaklarının arasına sıkıştırdım, açık havada en azından birkaç adım atması için ayağa kalkmasına yardım ettim. Yanımda ince kâğıttan bir kukla gibi hafifçe titrediğini hissediyordum. Olaydan sonra ilk defa ayağa kalktığı için beceriksiz ve kararsız yürüyordu, bambu sopa artık etrafı araştırmaktan vazgeçmişti. Basamaktan çekinerek indi. Ne güneş ne de ışık ona dokunuyordu; ama onu çevrelemekte olan kirli nefes kim bilir hangi yaratığındı.</p>

  <p class="normal1">“Hayır” dedim.</p>

  <p class="normal1">Ama artık dengesini kuramıyor ve kendini bırakıyordu. Onu dikkatle bir ağacın gölgesine kadar taşıdım, Sara hemen evin arkasında göründü. Elinin eklemlerini ısırıyordu, gözleri korku doluydu, en ufak bir hareketimizi dikkatle izliyordu. Fausto’yu eğerek yavaşça bacaklarının üstüne otlara oturttum. Sara tüm dikkatini vermiş izlemeye devam ediyor, etrafındaki yabancı dünyayla zerre kadar ilgilenmiyordu. Kollarımı açıp parmaklarımı oynatarak ona sessizce durumu açıklamaya çalıştım ama kızın bana baktığı yoktu, gözlerini Fausto’dan ayırmıyordu. Nihayet bana karşılık vermeyi düşündüğünde hiçbir anlamı olmayan acılı bir işaret yaptı ve topuklarının üstüne çömeldi, yanımıza yaklaşma cesaretini kaybetmişti.</p>

  <p class="normal1">Uzun dakikalar geçti, saatte saniyelerin baş döndürücü hızını izlemekten kendimi alamıyordum. Yalnız bir ağustos böceği aramızdaki sessizliği bölüyordu.</p>

  <p class="normal1">Zorlukla nefes alıyordu, her bir nefeste ağzının içinde kırık cam parçaları varmış gibi kısık bir ses çıkıyordu.</p>

  <p class="normal1">“Sebep ne olursa olsun hayır” dedim titreyerek.</p>

  <p class="normal1">Ağaca dayalı sırtı kayıp devrilmeden önce onu tuttum, tekrar aynı pozisyonuna geri döndü; ama kas hareketlerinin farkında değildi.</p>

  <p class="normal1">Alçak sesle sordum:</p>

  <p class="normal1">“İyi misiniz, efendim?”</p>

  <p class="normal1">“Ah sen! Olmadığımı söyle bana. Yok ol ve bana da olmadığımı hissettir.”</p>

  <p class="normal1">Kararsızlığını yenmiş Sara’nın parmak uçlarına basarak ağaca kadar yaklaştığını gördüm, bir parmağı ağzındaydı. Fausto’nun yanına oturdu. Onu yumuşakça omzundan kavrayıp bedenini gevşeterek başını kucağına kadar indirmesini izlerken içim acıyla doldu. Fausto’nun sağ eli karşı çıkmak için bir ara havaya kalksa da sonrasında güçsüzce yere düştü. “Hayır, hayır” diye inliyordu.</p>

  <p class="normal1">Sara onu melodik bir sesle susturuyordu. “Sakin ol, düşünme artık, hiçbir düşünce yok.” Kısa dokunuşlarla saçlarını düzeltiyor, hasta bir çocuğun başını okşar gibi okşayıp sonra kolları arasında sarıyordu.</p>

  <p class="normal1">Çok yakınlarında durmamak için biraz kenara çekildim. Fausto inlemeye devam ediyordu:</p>

  <p class="normal1">“Hayır, hayır yapma bunu.”</p>

  <p class="normal1">Sara ise bakışları uzaklara dalmış fısıldıyordu. “Sus, sakin ol. Neden acı çekilsin? Artık yok. Bugünden sonra artık yok.”</p>

  <p class="normal1">Bunları söyledikten sonra onu sallamaya başladı. Fausto’nun kesik kelimeleri Sara’nın mırıltılarına karıştı, zayıf bir şekilde konuşuyordu. “Hayat akıp gidiyor, hissediyor musun? Geçip gidiyor. Acı veriyor. Ama doğrusu bu. Böyle olması gerek... Ben korkağın tekiyim...”</p>

  <p class="normal1">Sara onu susturdu. “Sakin ol, bunları düşünmemek gerek, buna gerek yok.”</p>

  <p class="normal1">“Korktum...”</p>

  <p class="normal1">“Hepimiz korkuyoruz, hem de hepimiz. Sakin ol. Dinlen benim meleğim.” Sara mırıldanmaya devam ederken etrafta dolanan gözleri bir an için bana geliyor sonrasında sanki rahatsız edici bir engelmişim gibi benden uzaklaşıyordu. Artık duygusal olarak etkilenmiyordum sadece korkuyordum. Evin önündeki basamağa döndüm. Güneş kavurucu sıcaklığını iyice yaymaya başlamıştı.</p>

  <p class="normal1">İkisi, ağacın titrek gölgesinin sallanarak boyadığı beyaz bir leke gibi duruyordu. Bense dışarıda kalmıştım, itilmiştim, sefalet içinde boğuluyordum.</p>

  <p class="normal1">Kısa bir süre sonra üniformamı giymek üzere içeri girdim.</p>
</body>
</html>
