<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kadinkokusu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_20">V</h2>

  <p class="normal1">Tüm suç belki de alçak gönüllü oluşumdaydı. İnsanın kendini aldatmaya çalışması faydasız ve çok aptalca. Bu durumda mecburen alçak gönüllüğümü yani sıradanlığımı suçlamak zorundayım. Aksi takdirde onu anlayabilirdim. En saçma, düşmanca ve acımasız sözleri, gerçek bir akıl pırıltısı ya da isyan olsun, içimde bir şeyleri harekete geçirebilirdi. Merhamet değildi bu, çünkü merhamet tek başınaysa gelir geçer ve hiçbir şeye faydası olmaz. Ama bana her şeyi farklı gözle görebilecek bir anlayış katabilirdi. Dünyayı ve hayatı daha farklı algılamak ve bu hayatı en gizli sırlarıyla kavrayabilmek ve bu hayata gülebilmek, getirdiği her iyiliğe ve kötülüğe onun içinde yaşarken onunla birlikte gülebilmek, acımasızca da olsa bu adamın yaptığı gibi… Belki de ben sadece miskin, alelade bir gencim, sağduyusunun kendini beğenmiş küçük sonuçlarıyla ilerleyen genç yaşının iyi ya da kötü olsun dürtülerini bile takip edemeyen bir genç…</p>

  <p class="normal1">Tren gecenin içinde yol alırken böyle düşünüyordum, o ise trenin hareketleriyle sallanan başı öne düşmüş kendi köşesinde uyukluyordu. Trenin kalkış saatine kadar çok içmiş ve trene biner binmez birkaç tane hap yuvarlamıştı.</p>

  <p class="normal1">Vagon dizisinin bacasından duyulan şiddetli tren sesi gecenin sessiz karanlığını dövüyordu âdeta. Ona izlemeye başladım. Yüzünün her bir tarafını kaplayan çizik ve deliklere, kravatının kusursuz düğümüne, sağ elinin ince bileğine, üst üste attığı bacaklarının çevik intizamına hayranlıkla ve sonsuz bir vicdan duygusuyla baktım. Trenin hareketi de onu ölçülü bir sükûnetle sallayarak bu zarafetini artırıyordu. Bunun aslında içindeki ümitsiz öfkeyi örtecek bir kılıf oluşturduğunu keşfettim. Sonuçlara kendi başına kalarak katlanabildiği için onu anlaşılamaz bir şekilde kıskandım.</p>

  <p class="normal1">Aniden bazı kötü sözleri ve kibirli davranışları aklıma geliyordu ve nihayet bunları gülünç buluyordum, bunlar temelinde o kadar çok gizlenmiş farklı yankılar taşıyordu ki tam anlamıyla gülünesiydiler. Karnımı sıkıştıran kahkaha patlamasına engel olmak için dudaklarımı sıktım.</p>

  <p class="normal1">Kim bilir evindeki günlük hayatı nasıldı? Kuzeni, kedisi, koridor ve içinde viskisinin olduğu dolapla geçen hayatını merak ettim. Ama hiçbir varsayım gerçek gibi durmuyordu. Onu Torino’nun sokaklarında, meydanlarında hayal edip gözümde canlandırmayı başaramıyordum. Belki bu adam için seyahatimiz birbiri ardına sıralanmış engeller cehenneminden bir anlık olsa da kaçmak anlamına geliyordu. Bunun sebebini anlamak bana olağanüstü bir şekilde güzel geldi.</p>

  <p class="normal1">Koridora çıktım. Karanlık cam, belirsizlikleri bir şekle soktu. Cama dayanıp geceyi izlemeye başladım. Boş karanlık, hemen sonrasında kaybolan canlı renklerle kesilen birkaç saniyelik görüntülerle bölünüyordu: Evler, tabelalar, yalnız başına kalmış kapılar...</p>

  <p class="normal1">Yüzümün camdaki bozuk yansımasında göz kapağımı gördüm. Parlak ve karanlıktı. Cildimin dokusunu ve kirpiğimin her kapanıp açılışında ortaya çıkan gözümün nemini gördüm.</p>

  <p class="normal1">Birden aklıma otel odasında gözlüksüz uyurkenki hâli geldi, yastığın üstünde yüzünün morumsu kuru ve karman çorman gölgesini hatırladım.</p>

  <p class="normal1">Yemek yemiş, tekrar üniformamı giymemek için kendimi ikna etmiştim. Yeni kıyafetlerim beni neşelendiriyordu, hem bir de son anda ortaya çıkan şu gülünesi sır kendimi iyi hissetmeme yardımcı oluyordu: Tabanca.</p>

  <p class="normal1">Biraz sonra ya da ertesi gün Roma’da ona söylemek için kibar bir şeyler düşündüm. Belki de böyle özel bir incelik ikimize de yardımcı olabilirdi. Aklıma farklı bir jest ya da söz gelmedi. Ama belirsiz de olsa bu tespit beni keyiflendirmeye yetti.</p>

  <p class="normal1">Kibar bir jest, evet ya da esprili bir şey de olabilirdi. Bunu yolculuğumuzu kolaylaştırmak için yapmak zorundaydım.</p>

  <p class="normal1">Trende çok az yolcu vardı, her vagonda hemen hepsi uyumakta olan iki üç kişi. Sadece en dipteki yaşlı kadın uyanıktı ve elindeki kitabı okuyordu. İçerideki eskimiş tozla yeni yağlanmış kapı kolu ve demirlerin kokusu hiç de hoş değildi. Sabahın erken saatlerinde varacağımız Roma’ya gelmeden önce iki durakta daha duracaktık.</p>

  <p class="normal1">Saate bakmaktan kaçındım. Bu yolculuğun örtüsü altında beklemek, uzakta olmak, varacağımız şehir ve her türlü mecburiyetten uzak kalmama yardımcı olan bu sessizlik hoşuma gidiyordu. Roma’dan eve en az iki kartpostal göndereceğime dair kendime söz verdim.</p>

  <p class="normal1">Tekrar dönüp ona baktım, köşesinde hareketsizdi. Sağ eli, eldivenli sol eliyle örtülüydü, çenesi mutlak bir itaatle trenin sallamasına boyun eğiyordu. Bana her şey bu yüksek mertebeye çok uygun ve yerli yerinde geldi.</p>

  <p class="normal1">&nbsp;</p>

  <p class="normal1">Ani bir sallantıyla uyandı, eli hemen sigarasına yöneldi. “Hey Çiko, hâlâ hayatta mısın?” diyerek esnedi.</p>

  <p class="normal1">“Çok uyumadınız.”</p>

  <p class="normal1">“Hata yapmışım, uyku ilacı yerine vitamin almışım kahretsin. Çok içmiş olmalıyım.”</p>

  <p class="normal1">“Hem de nasıl” diyerek güldüm.</p>

  <p class="normal1">O da güldü, uyku sonrası ağzındaki acı tadı silmek için yutkundu. “Ya sen? Uyuyabildin mi?”</p>

  <p class="normal1">“Hayır, ama iyiyim. Yemek de yedim. Çok az yolcu var ve etraf sakin.”</p>

  <p class="normal1">“Bu kadarı bile çok.”</p>

  <p class="normal1">“Roma’da çok kalacak mıyız? İki gün geçti bile.”</p>

  <p class="normal1">“Bilemiyorum. Roma’da rahip bir kuzenim var. Bana hep yazar. Onu ziyaret etmem gerek. Piza’yı geçtik mi?”</p>

  <p class="normal1">“Henüz değil.”</p>

  <p class="normal1">Tekrar dil ve damağını temizleyerek yüzünü buruşturdu. “Şeker eksik, evet şimdi bir şeker iyi giderdi.” Cep şişesini çıkararak nazikçe bana sundu. “Önce sen bir yudum al.”</p>

  <p class="normal1">“Teşekkürler.”</p>

  <p class="normal1">İnce ışık çizgileri derin karanlığı kesiyordu, belki de Piza’ya yaklaşmıştık. Birden yanımızdan geçen bir trenin parlak ışıklarıyla gözlerim kamaştı.</p>

  <p class="normal1">Asık suratla homurdanmaya başladı:</p>

  <p class="normal1">“Bir zamanlar dev gibi göğüsleri olan bir sevgilim vardı. Bal kabağı gibiydiler. Yatakta uyurken yana döndüğünde sallanan salıncaklar gibi olan göğüslerinden birini düzenli olarak bana dayardı. Nasıl bir hayat olduğunu hayal edebiliyor musun?”</p>

  <p class="normal1">Gülmeye başladık. İçmeye devam etti sonra bana da ikram etti. Ona geri verdiğimde şişeyi cebine koymadı. “Bir albayım vardı, o anlatmıştı. Afrika’da mı Rusya’da mı hatırlamıyorum, bir savaşta teğmenlerden biri çok fazla poker borcu olduğundan dolayı hep en zor görevlere talip oluyormuş. Her bir görev sonunda ona ödül veriliyormuş. Yani bu demek oluyor ki görevden canlı dönerse para elinde. Korkudan ölüyormuş; ama pokersiz kalmak bin defa ölmek demekmiş onun için ve böylelikle iki gümüş madalyayla bir de terfi elde etmiş.”</p>

  <p class="normal1">Tren, Piza’ya yaklaşınca yavaşladı. Gece, nihayet, yanımızdan daha sık ve düzenli bir şekilde akmakta olan rengârenk ışıklarla bölünüyordu. Bir vadinin belirsiz görüntüsünde, bir dökümhane ya da çimento fabrikasından çıkan kırmızımsı yoğun duman aydınlattığı tepelerin kaba hatlarını meydana çıkarıyordu.</p>

  <p class="normal1">“Ya işte hayata böyle sahip çıkmak gerek.” Dudaklarında hafif bir titremeyle kendini isteksizce bırakarak iç çekti.</p>

  <p class="normal1">Piza’da trene yeni bavulu olan bir beyefendi bindi. Uzun boylu, beyaz saçlı, yaşlı bir adamdı. Oturdu ve gazetesini açmadan önce kibar bir gülümsemeyle bizi selamladı.</p>

  <p class="normal1">“Ziyaretçilerimiz mi var, Çiko?”</p>

  <p class="normal1">Adam gözlerini kaldırarak gazetesinin arkasından daha vurgulu bir gülümsemeyle baktı ve tatlı bir ses tonuyla karşılık verdi:</p>

  <p class="normal1">“Kompartımanın neredeyse boş olduğunu gördüm de. Ama eğer rahatsızlık veriyorsam…”</p>

  <p class="normal1">“Allah aşkına, keyfinize bakın. Bizimle bir kadeh içmek ister misiniz?” diyerek güldü.</p>

  <p class="normal1">“Ne dediniz?” diyerek fısıldadı yaşlı adam.</p>

  <p class="normal1">Küçük şişeyi adama uzattı. “Tekrarlayayım: Bizimle bir kadeh içmek ister misiniz? Toskana’dayız değil mi, burada içilir.”</p>

  <p class="normal1">Adam bir süre bizi inceledikten sonra karşılık verdi: “Gördüğüm kadarıyla şişeniz bitmek üzere. Teşekkür ederim ama hiç…”</p>

  <p class="normal1">Adamın bahane bulmasına fırsat vermeden konuştu: “Tadını çıkarın lütfen. Bavulda yedeği var. Ağız mühimmatı diyelim. Sadece on iki yıllık markalar bunlar.”</p>

  <p class="normal1">Adam tekrar teşekkür ederek şişeyi aldı, beni dikkatle izleyerek bir süre elinde tutup bekledikten sonra teşekkür ederek geri verdi ve ekledi:</p>

  <p class="normal1">“Gerçekten de mükemmel.”</p>

  <p class="normal1">Diğeri şişeden bir yudum aldı. “Çok iyi. Tam bir düzenbaz.”</p>

  <p class="normal1">“Ne dediniz bayım?” diye sordu yaşlı adam.</p>

  <p class="normal1">“Kanının son damlasına kadar bir düzenbaz dedim. Belki de bizimle alay edebileceğinizi düşündünüz. Dikkat et, Çiko.” Hüzünlü bir şekilde güldü.</p>

  <p class="normal1">Adam çok kısık bir ses çıkardı ama karşılık vermedi. Gazetesini katladı.</p>

  <p class="normal1">“Kaçmasına izin verme, Çiko. Üzülerek belirteyim ki biz sarhoşuz ve bay düzenbaz gidiyor.”</p>

  <p class="normal1">“Tamam, efendim.”</p>

  <p class="normal1">Adam kararsız bir hareketle gazetesini bıraktı. Dertli bir şekilde parmağını şakaklarına dayadı ve göz ucuyla beni izlemeye başladı.</p>

  <p class="normal1">Başımı iki yana salladım.</p>

  <p class="normal1">Şişeyi tekrar alıp son damlaları içmek zorunda kaldım.</p>

  <p class="normal1">Adam kalkmaya niyetlenmişti; ama bizimki onu sağ tarafından sıkıştırıp hareket etmesini engelliyordu. “Ama lütfen saygıdeğer bayım. Bu hurdalarla üç beş laf etme şansını tepmeyin. Sen Çiko kapıyı tut, akıllı ol” diyerek güldü.</p>

  <p class="normal1">Kompartımanın cam kapısını kapatarak önünde durdum. Kafam daha yeni iyi olmaya başlamıştı; ama kim bilir hangi dürtüyle hızlı bir şekilde hareket ettim.</p>

  <p class="normal1">Oturmakta olan adamın sabrı sınıra dayanmaya başladı. Suratında konsantre olmuş bir ifade belirdi.</p>

  <p class="normal1">Bizimki sordu:</p>

  <p class="normal1">“Siz savaşa katıldınız mı?”</p>

  <p class="normal1">“Elbette. Etiyopya’da ve sonra…”</p>

  <p class="normal1">“Ben katılmadım, sadece barıştan yanayım” diyerek gülümsedi ve eldivenli sol elini gülerek yüzünün hizasında havaya kaldırdı. Dudağının kenarında bir ter damlası parlıyordu.</p>

  <p class="normal1">“Affedersiniz. Durumunuza saygım sonsuz. Ama hiç istemem ki…”</p>

  <p class="normal1">“Durumum mu? Hangi durum? Benim bir durumum mu var, Çiko?” diyerek adamın sözünü kesti.</p>

  <p class="normal1">“Demek istiyorum ki anlıyorum. İnanın bana. Dünyayı görüp anlamaya yetecek kadar yaşlıyım ve…”</p>

  <p class="normal1">“Yeterince yaşlı bir İtalyan’ın kim bilir ellerine bulaşmış ne kadar çok pislik vardır. Hem de acele içinde karıştırılmış ne haltlar. Hoppala” diyerek güldü. Ama gülüşü birden zavallı bir yüz buruşturmaya dönerek donup kaldı.</p>

  <p class="normal1">Adam bir yardım umudu ararmış gibi tekrar bana baktı; ama omuzlarımı silkip kötü bir sırıtmayla karşılık verdim. Farkında olmadan yaptığım tüm bu hareketlerin hızına ve küstahlığına şaşıyordum. Viskinin kokusu burun deliklerimi tırmalıyordu.</p>

  <p class="normal1">Adam konuşmaya başladı:</p>

  <p class="normal1">“Bakın bayım, sizi tanımadığıma üzgünüm. Eğer izin verirseniz…”</p>

  <p class="normal1">“İzin falan yok.”</p>

  <p class="normal1">“Sadece kendimi tanıtmak istiyordum” dedi nazik bir şekilde.</p>

  <p class="normal1">“Ve benim de sizin gereksiz isminizi öğrenmeye hiç niyetim yok. Söylerseniz başınız belada demektir. Bırakın bilinmedik kalsın. Bu sizin için daha iyi” diye bağırdı bizimki.</p>

  <p class="normal1">Adam zorlukla silik bir gülümseme takınarak konuyu değiştirmeye çalıştı. “Çok iyi. Kısaca öyle diyelim. Bu akşam gerçek bir maceraya denk geldim. Arada beklenmedik şeylerle karşılaşmak hiç de fena değil.”</p>

  <p class="normal1">“Çiko duydun mu? Beyefendi bunun beklenmedik olduğunu iddia ediyor. Siz Çiko’yu tanıyor musunuz? Fırtınalı denizlerin öfkesi olarak tanınır.” Bunları söylerken adamın bembeyaz suratıyla kendisininkinin arasında birkaç santim kalacak kadar yaklaşmıştı. Yaşlı adamsa birazcık olsun uzaklaşabilmek için sırtını dikleştirdi.</p>

  <p class="normal1">“Sarhoşum, ekselansları.”</p>

  <p class="normal1">“Hiç sorun değil, aksine çok iyi. Arada iyi gelir. İçini boşaltmak için. Her zaman derim ki…”</p>

  <p class="normal1">“Siz hiçbir şey değilsiniz. Demeyin. Diyemezsiniz.”</p>

  <p class="normal1">Adam kendine az da olsa bir alan sağlayabilmek için zorlukla koltuğa doğru eğildi. Terlemişti ve kaba göz kapakları artık kontrolü dışında titremeye başlamıştı.</p>

  <p class="normal1">“Ben tek şey bilir, onu söylerim. Nedir biliyor musunuz isimsiz bayım?” dedi. “O da şu ki pis bir ülkede yaşadığımız.”</p>

  <p class="normal1">“Ona bakacak olursanız dünya pis.” Adam ferahlamış olarak keskin bir sesle güldü.</p>

  <p class="normal1">“Kabul ediyorum, ama hepsinden öte ülke pis. Herkesten daha beceriksiz olan bu pis ırkınızın olduğu yer” dedi.</p>

  <p class="normal1">“Şimdi anlıyorum” diyerek lafa girdi yaşlı adam. “Siz İtalyan değilsiniz o zaman anlaşılıyor ki…” “Evet değilim, aynen öyle. Ben sadece Torinoluyum” diyerek yorgun bir şekilde konuyu sonlandırdı.</p>

  <p class="normal1">Çenesi karmaşık hislerle titriyordu. Tekrar konuşmaya başlayacak şekilde kendini toparlamadan önce sağ elini salladı. Köşesinde uyuşup kaldı. “Güzel bayraklarınızı olabildiğince yukarılara asın ki ellerinizin kokusu duyulmasın” dedi güçlükle. Bitik hâldeydi.</p>

  <p class="normal1">Yaşlı adam dikkatle ayağa kalktı, sessizce bavulunu ve gazetesini alarak koridora çıktı ve adımlarını hızlandırarak uzaklaştı.</p>

  <p class="normal1">Kompartımanda yine baş başaydık. Boş şişeyi bana uzatarak bavulu işaret etti. Divana çıktım diğer viski şişesini bulana kadar bavulu karıştırdım.</p>

  <p class="normal1">Metal şişeyi alır almaz parmakları belirsiz bir şekilde kapağın etrafında dönmeye başladı. “Git Çiko, git de kendine sohbet edecek başka bir yer bul. Bu lanet trenlerde hiç kızlar olmaz mı? Senin için diyorum. Benim şimdi biraz uyumam gerek.”</p>

  <p class="normal1">“Eğlendik” dedim.</p>

  <p class="normal1">“Ne?” Kafasını bir anlık kaldırdı, yüzündeki gülümseme yoktu artık. “Değil mi ya?”</p>

  <p class="normal1">“Bir tavşandan bile daha hızlı kaçtı. Dünkü bilet kontrolcüsü gibi. Aynı onun gibi kim bilir bu yolculukla ilgili neler anlatacak.”</p>

  <p class="normal1">Havada belirsiz bir işaret yaptı. Şişeyi uzatarak, “Sen aç”</p>

  <p class="normal1">dedi.</p>

  <p class="normal1">“İçmeseniz daha iyi…” Birden çaresizce yakındı:</p>

  <p class="normal1">“Lütfen. Açman yeterli, vaaza gerek yok.”</p>

  <p class="normal1">Kapağı açarak şişeyi ona uzattım, şişeyi alıp göğsüne yasladı. “Sen hâlâ burada mısın? Hadi dışarı. Uyumaya çalışmam lazım, başka bir şey değil. Sen keyfine bak, lütfen.”</p>

  <p class="normal1">Koridora çıktım. Etraftaki karanlık günün ilk utangaç ışıklarıyla birlikte yüzündeki çatlaklar ve lekeler aydınlanıyordu.</p>

  <p class="normal1">İçimden çıkan her kötü güç yok olurken tüm kaslarıma ve düşüncelerime tatsız bir huzur yayılıyordu.</p>

  <p class="normal1">Birazdan köyler, kadınsı dalgalanmalarla genişleyecekti. Belki çiftliklerdeki otlaklar boyunca atlar ve inekler görecektim. Hafif eğimli topraklarda saman balyaları olacaktı.</p>

  <p class="normal1">Roma kelimesinin iki hecesi çok kıymetli maddelerden yapılmış değerli bir şeymiş gibi kafamda dönüp duruyordu.</p>

  <p class="normal1">İçeriye geri dönüp onu gözetlemeye cesaretim yoktu.</p>
</body>
</html>
