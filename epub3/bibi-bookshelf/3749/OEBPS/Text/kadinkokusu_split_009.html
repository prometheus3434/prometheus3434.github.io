<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kadinkokusu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_17">II</h2>

  <p class="normal1">“Keşke yağmur yağsa, lanet olsun. Şöyle güzel bir sağanak için milyonlar verirdim.” Sürekli yakınıp duruyordu.</p>

  <p class="normal1">Kompartımanın gölge tarafında karşı karşıya oturuyorduk, rüzgâr açık pencerelerden içeriye sıcak hava dalgaları itiyordu. Bir saatlik yolumuz kalmıştı, sonrasında Cenova’ya varmış olacaktık. Yüksek ve sık tepelerle bölünen kırsal alan, üstünü kül rengi gibi örten sabah göğünün altında yuvarlanıp gidiyordu.</p>

  <p class="normal1">Daha yolculuğun başında şikâyet ve lanet etmeye başlamıştı. Nefret dolu ve bayağı sözlerle insanı iğneleyen kadife koltuklara, etrafın bomboş olmasına sövüp duruyordu. Trenin yüksek hızı, vagonları o kadar sallıyordu ki koridorda biraz gezinmeye bile niyetlenemiyordu insan. Olduğu yerde hareketsiz oturuyor, bir sigarayı bitirip diğerini yakıyordu.</p>

  <p class="normal1">Eldivenli elini koltuğun koluna yaslamış, alnında hafif bir ter tabakası oluşmuştu. Canlı ışıkta yüzündeki lekeler, yara izinden daha eskiye dayanan çiçek hastalığından kalma lekeler ve gölgeler gibi duruyordu. Hepsi bir yana, belirli hareketler içindeyken bu yüz bana çok güzel geldi. Dışarıdan gelen ışıktan çok, dürtüleri, ruh hâllerini ve düşüncelerin tuhaf açılarını alıp şekillendiren bir prizma gibiydi.</p>

  <p class="normal1">Sağ elini bana doğru uzattı:</p>

  <p class="normal1">“Cüzdanın var mı? Dokunmak istiyorum.”</p>

  <p class="normal1">Şaşırdım, cüzdanı parmaklarına değecek şekilde uzattım ve avucunun içine bıraktım.</p>

  <p class="normal1">“İçinde ne kadar var?” Miktarı söyledim.</p>

  <p class="normal1">Tek bir hareketle cüzdanı açtı, içindeki birkaç banknotu çıkarıp bana uzattı. Kaba bir şekilde konuşmaya devam etti:</p>

  <p class="normal1">“Al, kimliğin ve izin belgen içinde değil mi?” “Evet, efendim.”</p>

  <p class="normal1">“Bu bende kalsın.” Tatminkâr bir edayla cüzdanı cebine koydu. “Kendinden çok bana güvenebilirsin, değil mi? İşimiz bittiğinde sana yeni bir cüzdan hediye ederim. Korkmana gerek yok, eğer alındıysan söyle.”</p>

  <p class="normal1">“Hayır, efendim.”</p>

  <p class="normal1">Kahkahaları yavaşça boğazında patlayarak güldü. “Alındığını çok iyi biliyorum. Kim olsa alınır. Sen de bunu kabul etmelisin.”</p>

  <p class="normal1">“İyi o zaman, bu kadar önemsiyorsanız, alındım.”</p>

  <p class="normal1">Büyük bir keyifle güldü, sonra öksürerek konuşmaya başladı:</p>

  <p class="normal1">“Nihayet. Ama kendimi korumak için böyle yaptığımı itiraf etmeliyim. Bu işten sıkılabilirsin ve beni bir kafenin ya da caddenin ortasında hatta belki bu trende zor durumda bırakıp gidebilirsin. Sonuçta seni tanımıyorum ki.”</p>

  <p class="normal1">“Ben öyle biri değilim” diyerek karşı çıktım.</p>

  <p class="normal1">“Belki de öyledir, kim bilir. Hem öyle bir şey yapacak olursan zaten cezalandırılırsın. Hem de iyi bir hücre cezasıyla, bunu çok iyi biliyor olman gerek.” Sigarasını dudaklarının arasında sallandırarak devam etti:</p>

  <p class="normal1">“O zaman en azından bana kendimi koruma illüzyonunu bırak. Böyle olacak, senin için uygun mu?”</p>

  <p class="normal1">“Nasıl isterseniz, efendim.”</p>

  <p class="normal1">“Bunu hiç de istemiyorsun; ama bu kabullenici kelimeler ağzından kolaylıkla dökülüyor. Lastik gibisin Çiko; geriliyorsun, esniyorsun ve birden eski hâline dönüveriyorsun. İddiaya girerim ki baban çiftçi, değil mi?”</p>

  <p class="normal1">“Babam memur, efendim.” “O zaman deden öyleydi.” “Dedemin bir dükkânı vardı.”</p>

  <p class="normal1">“Eh o zaman büyükbaban. Bu konuyu daha uzatmayalım.” Sinirlenmişti. “Çok sağduyulusun. Tıpkı bir köylü gibi ‘evet efendim’ kelimeleri ağzından eksik olmuyor, bunu iyi bilirim. Bahsettiğim köylü, patatesleri çapalarken sürekli evet efendim demeye devam eder ve bir yandan da senin mezarını kazar. Bunu doğal olarak sürekli yakınarak yapar elbette.”</p>

  <p class="normal1">Sessiz kalarak uzun bir süre kendime bir sigara seçip, onu yumuşatıp yakmakla uğraştım.</p>

  <p class="normal1">“Artık konuşmayacak mısın? Ne kadar da iyi biri. Hadi gerçeği söyle, karşında aptalın teki olsaydı cüzdanla ilgili ona da biraz önce yaptığın gibi evet efendim, hayır efendim mi diyecektin? Yoksa demeyecek miydin?”</p>

  <p class="normal1">“Neden demeyeyim? Bahsettiğiniz şeyin benim için hiçbir önemi yok.”</p>

  <p class="normal1">Şiddetle başını sallayarak uzun bir kahkaha attı. “Çözülmeye başladın, aferin.” Tekrar öksürdü ve devam etti:</p>

  <p class="normal1">“O zaman hadi söyle bana. Buradaki zavallı için üzülmenin daha uygun olduğunu düşünüyorsun ve böylece her şeyi kabulleniyorsun. Doğru değil mi?”</p>

  <p class="normal1">“Hayır, efendim.”</p>

  <p class="normal1">“Şuna da bakın, sana acı vermiyor muyum?” Dudaklarını ironik bir şekilde kıvırarak güldü.</p>

  <p class="normal1">“Bilmiyorum efendim, sanmıyorum.” Memnuniyetle konuştu:</p>

  <p class="normal1">“Gördün mü, lastik gibisin işte. Öyleyse sana acı vermiyorum, acı derken merhameti kastediyorum. Dahası itaat ediyorsun, görevini yerine getiriyorsun. Evet, efendim demeye her daim hazırsın, böylece kendini iyi hissediyorsun. Böyle mi yani?”</p>

  <p class="normal1">“Demek istediğim, siz herhangi aptal bir şekilde bende merhamet ya da acıma duygusu uyandırmıyorsunuz.”</p>

  <p class="normal1">“Elbette ya, tabi. Görelim öyleyse. Biraz önce keşke sağanak yağsa dedim. Sen bundan ne anladın?” Meraklı bir şekilde gülümseyerek biraz öne doğru eğildi.</p>

  <p class="normal1">“Siz ne söylediyseniz onu anladım. Bu sıcağa karşı bir hayıflanma.”</p>

  <p class="normal1">“Hiç de öyle değil, ileri zekâlı. Sağanak yağışın her zaman için iyi bir şey olduğunu bir kenara bırakacak olursak kastettiğim şey ışıktı, sıcak değil. Sıcak sadece bir sonuç. Söylemek istediğim ışıktı.” Kelimelerdeki her bir vurguya dikkat ederek konuşuyordu. “Işık sessizdir, hem de iğrenç bir sessizlik. Oysa yağmur ses yaratır. Yağmur varken nerede olduğunu iyi bilirsin. Eve tıkılıyken ya da herhangi bir kapının altındayken. Anlamaya başladın mı? Şimdi sende acı uyandırmıyor muyum?”</p>

  <p class="normal1">“Evet efendim, böyle olunca evet.” Kendimi zorlayarak cevapladım.</p>

  <p class="normal1">Bombardıman gibi ardı ardına gelen bu sözler başımı döndürüyor, kulağımda vızıldamaya devam ediyordu.</p>

  <p class="normal1">“Tam bir geberiklik, sana değil kendime söylüyorum. Ne demeye bu kadar çok konuşurum ki? Bu dilimi kesmek gerek.” Tekrar o kendine has mutlu tavrını takınarak dilini dişleri arasında sıkıştırarak eliyle makasla keser gibi bir hareket yaptı.</p>

  <p class="normal1">Yüzünü buruşturarak konuştu: “Siyah saçlı mısın?”</p>

  <p class="normal1">“Tam olarak değil efendim, koyu kahverengi.” Gururlu bir tavırla karşılık verdi:</p>

  <p class="normal1">“Benimkilerin ne kadar siyah olduğunu gördün mü? Karga gibi. Kadınlar siyah saçı çok sever, dediklerine göre çok erkeksi buluyorlarmış.” Bunu söyledikten sonra birden kafasını eğdi. “Bak, aralarda hiç beyaz saç var mı?”</p>

  <p class="normal1">“Bir tane bile yok, efendim.”</p>

  <p class="normal1">İçilen sigaralardan midem bulanıyordu, biraz da acıkmıştım. Yola çıkmadan önce valizime koyduğum sandviçi düşündüm; ama ayağa kalkıp valizden sandviçi alıp onun karşısında yemeye asla cesaret edemezdim. O ise ceketinin iç cebinden deri ve metal kaplı ince bir şişe çıkardı, kapağını açarak içmeye başladı. Sonra ürpererek konuştu:</p>

  <p class="normal1">“Bu saatte hiç de iyi gitmiyor. Görevli birinin geçtiğini görürsen çağır.”</p>

  <p class="normal1">Dinlenmek için kafasını koltuğa dayadı ama yüzünden birbiri ardına hızlı ifadeler geçip duruyordu.</p>

  <p class="normal1">Tren tünellerin içinden geçiyordu ve kompartımanın içi nemli hava dalgalarıyla doluyordu. Büyük yağlı bir ter damlası pantolonuma düştü, onun da alnından bir damla süzüldü.</p>

  <p class="normal1">“Cenova’da trenden inelim. Burası insanı çıldırtıyor.” Kafasını kaldırmadan söyleniyordu. “Bana üniformanı çıkarma iyiliğinde bulunur musun? Yanında sivil kıyafet olduğunu düşünüyorum.”</p>

  <p class="normal1">“Yok efendim.” Üfleyerek konuştu:</p>

  <p class="normal1">“Ben sana alırım. Ülkenin hayırsever ellerine emanet edilmiş gibi görünmek istemiyorum.”</p>

  <p class="normal1">Saatini çıkarıp kapağını açtı ve eliyle yokladı. Yolun sağında deniz göründü. Düzensiz geometrik şekiller oluşturan evlerin ardında uzanan metalik gri renkte ince bir şerit gibiydi.</p>

  <p class="normal1">“Bilet kontrolcüsü geçiyor” diye haber verdim ve adamı durdurmak için elimi kaldırdım. Adam kederli ve uzun yüzünü öne eğerek yaklaştı. Başlığının etrafında parlak altın renkli bir şerit vardı. Yüzüne sempatik bir gülümseme yayıldı.</p>

  <p class="normal1">Görevliyi sakin bir ses tonuyla sorgulamaya başladı:</p>

  <p class="normal1">“Bay bilmem ne, bu iğrençlikleri dinlemek mecburi mi? Bunun için özel bir kanun mu hazırlattınız?”</p>

  <p class="normal1">Görevli kaşlarını kırıştırarak karşılık verdi: “Nasıl efendim?”</p>

  <p class="normal1">“Tekrarlayayım. Bu iğrençlikler diyorum. Bu halka açık rahatsızlıktan bahsediyorum” diyerek koltuğun başına yakın, arkasındaki dolgu bölgeye eldivenli eliyle sertçe vurdu.</p>

  <p class="normal1">Görevli dikkatini toplamaya çalıştı: “Radyoyu mu kastediyorsunuz, efendim?” “Çok iğrenç, hemen kapatın şunu.”</p>

  <p class="normal1">“Haklısınız, efendim ancak göreceğiniz üzere tüm hoparlörlerin kapanması gerek. Kontrol paneli ise restoran vagonunda ve artık…” adam kekeleyerek konuşuyordu.</p>

  <p class="normal1">Boynunu öne uzattı ve sesi bir tıslama içinde boğularak çıktı:</p>

  <p class="normal1">“Silahla ateş etmemi mi istiyorsunuz? Hem de burada? Kapat ne demek? Hemen kapat demek. O zaman hadi elini çabuk tut.”</p>

  <p class="normal1">Görevli kendini kaybetmişti, çaresizce benim kendisini onaylayan bir bakışımı yakalamaya çalıştı. “Haklısınız efendim ama…”</p>

  <p class="normal1">Yüzümün kızardığını hissettim. Sırtımı koltuğa kaskatı dayadım.</p>

  <p class="normal1">“Bu iğrenç ülkenin şerefi uğruna gözlerimi ve bir elimi kaybettim. Öyle değil mi? Şimdi kulaklarımı da mı kaybetmemi istiyorsunuz?” diye bağırdı aniden.</p>

  <p class="normal1">Mosmor olmuştu, dudaklarının kenarında iki damla tükürük vardı.</p>

  <p class="normal1">“Elbette efendim, hemen.” Görevli parmaklarını şapkasına götürüp beceriksizce selam verdikten sonra âdeta kaçarak uzaklaştı.</p>

  <p class="normal1">İşte o an zevkten dört köşe oldu. Sağ elinin yardımıyla sol elini titizlikle kol dayama yeriyle aynı hizaya yerleştirdi. Bir yandan da gülüyordu. Kısa, yavaş ve memnuniyet dolu gülüşü kesik öksürüğüyle bölündü. “Tam bir pisliğim, hem de eşi bulunmaz bir pislik” dedi coşkuyla. “Kim bilir bu zavallı, olanları akşam evinde nasıl anlatacak?”</p>

  <p class="normal1">O ana kadar duymadığım müziği duyabilmek üzere ben de koltuğun arkasına yaslandım. Kulağın zorlukla takip edebileceği kadar az bir ses duyuluyordu. Sonra bu da kesildi.</p>

  <p class="normal1">Tekrar mutlu ruh hâline kavuşmuştu. “Kim bilir Baron bensiz ne kadar da sinirlidir. Ben o evde olmadığım zaman hemen herkes çıldırır.”</p>

  <p class="normal1">Uzun bir virajdan sonra tren yavaşlayarak Cenova’ya girdi. Güneş ışıkları birbiri ardına düğüm oluşturan peronları ve istasyondaki yaya yollarını aydınlatıyordu. Bir duvar boyunca kümeler hâlinde tozlu sardunya saksıları sıralıydı.</p>

  <p class="normal1">Ben valizleri aşağı indirirken onun kendine çeki düzen verdiğini gördüm, kravatının düğümünü düzeltiyor ve bir mendille alnındaki terleri siliyordu.</p>

  <p class="normal1">Bana son talimatları verdi:</p>

  <p class="normal1">“Bana hizmetçilik yapmak için burada değilsin. Bir hamal bul, onlar bu iş için doğmuşlar. Bize gelince otelimiz hemen istasyonun karşısında. Şu önünde palmiye olan. Hâlâ bitişik odası olan otellerden biri. Uyumak için kulaklarını tıkaman gerekecek. Binlerce tren sesi duyuluyor çünkü.”</p>
</body>
</html>
