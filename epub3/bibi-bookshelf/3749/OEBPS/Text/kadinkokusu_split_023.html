<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kadinkokusu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_24">IX</h2>

  <p class="normal1">“İzin emrimin süresi bitmek üzere, efendim. Yarın ayrılmam gerekiyor, en geç yarın akşam.”</p>

  <p class="normal1">Sıkılgan bir hareketle elini salladı. “Çok vaktimiz var, sorun yok. Hem sonra birliğe geç teslim olursan suç benim öyle değil mi?”</p>

  <p class="normal1">Restoranın artık neredeyse boşalmış olan salonundaydık, diğer tüm masalar toplanmıştı. Vahşi öğleden sonra güneşi camın arkasında uzanmakta olan yolu âdeta yakıyordu.</p>

  <p class="normal1">Çaresiz bir kasvete kapılmıştı, esaretten kurtulmanın verdiği nadir patlamalardı bunlar, aşina olduğum o neşeli hâli kaybolmuştu. Biraz uzamış olan sakallarının gölgesi yanaklarını karartıyordu.</p>

  <p class="normal1">Kızlar onunla ilgilenmek için gereksiz yere masanın etrafını çevrelemişlerdi. Bardağı hep doluydu ve tenceredeki istiridye ve midyeler özel olarak ona ayrılmıştı. Sara ve</p>

  <p class="normal1">Candida’nın annesi onun için kasayı bırakmış, sürekli üstüne yapışmış olan o dul havasını bir anlığına da olsa terk etmişti.</p>

  <p class="normal1">Fausto zoraki bir gülümsemeyle teşekkür ederek karşılık verdi. Yanında duran Sara ise kim bilir hangi düşüncelere dalmış onun yanında sessizce duruyordu.</p>

  <p class="normal1">“Sadece bir şey soracağım, efendim. Napoli’de mi kalacaksınız yoksa benimle Torino’ya mı döneceksiniz?” diye sordum. “Of Çiko! Ne çok soru soruyorsun. Biraz sakin duramaz mısın?” diyerek dertli bir ses tonuyla cevapladı.</p>

  <p class="normal1">Kutlama fikri onu biraz canlandırmıştı. Teğmeni ziyarete geldiği için herkes kafa patlatıp, uğraşıp ona yaraşır en mükemmel kutlamayı hazırlamaya karar vermişti. Salamdan, deniz mahsulleri yatağında balığa ve şampanyaya kadar her şey olacaktı.</p>

  <p class="normal1">“Tıpası açıldı sürahiye konuldu. Böyle daha lezzetli olur” dedi teğmen.</p>

  <p class="normal1">Fausto hemen onu tenkit etti. “Küçük Vincenzo hep aynısın. Şampanya ne zamandan beri sürahide servis ediliyor?”</p>

  <p class="normal1">“Affedilebilir bir kusur, artık konuşmayacağım” diyerek kendini savundu teğmen.</p>

  <p class="normal1">Kızlar gülüyordu. “Sara, dilini mi yuttun?”</p>

  <p class="normal1">“Sara konuşmaz. Hiçbir şey umurunda değil, görmüyor musunuz? O sadece düşünür, aman Tanrım hem de ne düşünmek.”</p>

  <p class="normal1">“Zavallı Sara, baştan aşağı düşünceden ibaretsin.”</p>

  <p class="normal1">Sara arkadaşlarının gülüş ve esprilerine, bakışları yerde elleri masanın altında öylece durarak katlanıyordu. Sonra birden konuşmaya başladı:</p>

  <p class="normal1">“En iyisi şu an herkes kendi işine baksın, bu konuyu kapatalım yoksa bu gece tekrar bir araya gelmemizi kutlamamızın en anlamı var ki?”</p>

  <p class="normal1">“İyi değil misin bebeğim?” diye sordu Fausto, sözleriyle birlikte kısa bir sessizlik oldu.</p>

  <p class="normal1">“Çok iyiyim. Neden ki? Dert etme” dedi kız kızararak, şaşırdığı belliydi.</p>

  <p class="normal1">Ortaya çıkan sarı bir kelebek masa boyunca zigzaglar çizerek uçuyordu, küçücük kanatları çılgınca hareket ediyordu. Ines, Michelina ve Candida çoktan ayağa kalkmış kelebeği yakalamak için telaşla ellerini sallıyorlardı.</p>

  <p class="normal1">“Aptallar” dedi Sara; ama hemen sonrasında omuzlarını silkerek ilgilenmez bir tavır takındı. Fausto’ya doğru eğilerek kulağına fısıldadı: “Bir kelebek.” Sonra bir an için göz ucuyla bana baktı.</p>

  <p class="normal1">Kelebek Ines’in elinden kaçmayı başardı; sonra gelip tam Fausto’nun önünde durdu, incecik iki kanadı masa örtüsünün üstünde birleşti ve Sara hiçbir özel harekette bulunmadan elini uzatarak onu kolayca baş ve işaret parmağının arasına aldı. “Gördünüz mü?” dedi.</p>

  <p class="normal1">“Buraya buraya, bunun altına koy” diye bağırdı Candida. Küçük cam bir bardağı ters çevirerek üstüne kapattı ve kelebek bardağın içinde kendi etrafında dönmeye başladı, kanatları yere inik ve sabit, etrafı keşfetmeye çalışan antenleri titriyordu. “Zavallıcık.”</p>

  <p class="normal1">“Ne kadar da güzel bir sarı. Şu siyah beneklere bakın. Kadifeye benziyor.”</p>

  <p class="normal1">“Sadece birkaç gün yaşadıkları doğru mu?”</p>

  <p class="normal1">Kızlar tembel bir şekilde dirseklerini dayamış kelebeğe bakıyorlardı. Kelebekse artık durmuştu, sadece kanatları çok hafif bir titremeyle hareket ediyordu.</p>

  <p class="normal1">Ev sahibi dul dayanamayarak söylenmeye başladı. “Yavrularım ne yapıyorsunuz? Yuvada mısınız? Sadece böyle mi davranmayı biliyorsunuz? Ne güzel bir avuntu yolu.”</p>

  <p class="normal1">“Hanımefendi bırakın da eğlensinler” diyerek karşı çıktı teğmen.</p>

  <p class="normal1">“Siyah renkte olmasını tercih ederdim” dedi Sara.</p>

  <p class="normal1">“Siyah mı? Kanatlarının üstünde bir ölü taşıyormuş gibi yani, simsiyah. Ne kadar da hoş” diyerek karşı çıktı Ines.</p>

  <p class="normal1">“Üçüncü sınıf bir cenaze gibisin bugün.” “Sara, sana nazar falan mı değdi?”</p>

  <p class="normal1">“Ben siyah rengi daha çok seviyorum, size ne bundan?” Fausto sağ elini yavaşça uzatarak kelebeğin içinde olduğu bardağa ulaşana kadar masada gezdirdi. Gülümsemeye çalışarak alçak sesle Sara’ya sordu: “Siyah mı dedin? Emin misin?” “Evet, neden?”</p>

  <p class="normal1">Fausto’nun eldivenli sol eli korku dolu bağrışmalar içinde bardağın üstüne indi. “İşte şimdi siyah” dedi cam kırıklarının üstünden elini çekmeden.</p>

  <p class="normal1">Teğmen huzursuzca sordu:</p>

  <p class="normal1">“Ama neler oluyor? Ne oldu? Kutlama için konuşmayacak mıydık?”</p>

  <p class="normal1">&nbsp;</p>

  <p class="normal1">“Yapılacak iki işin var, Çiko. Beyaz takım elbisemi lekelerinin çıkarılması ve ütülenmesi için hemen kuru temizleyiciye götürmek ve şampanya. İçki konusunda diğerlerine güvenmiyorum. Bize karbonat bile içirebilirler.”</p>

  <p class="normal1">“Tamam, efendim.”</p>

  <p class="normal1">“On şişe çok olmaz. Krug<sup class="calibre3"><a class="footnote-link" href="../Text/kadinkokusu_split_043.html#footnote-100-8" id="footnote-100-8-backlink">[*]</a></sup> marka alacaksın.”</p>

  <p class="normal1">“Krug. Tamam, efendim.”</p>

  <p class="normal1">“Acele etmene gerek yok, bugün dışarı çıkmayacağız.”</p>

  <p class="normal1">“Şu Sara…” diyerek söze girdim.</p>

  <p class="normal1">“Ne dedin?” Sesi pusuda bekler gibiydi.</p>

  <p class="normal1">“Hiç. Napoli’ye gelirken her şeyi beklerdim ama bu kızları değil. Ve Sara... Bilmiyorum.”</p>

  <p class="normal1">“Neyi bilmen gerekiyor ki? Kendini düşün, Çiko. Başkalarıyla ilgili kafanı yorman faydasız. Kendine bak, turist gibi davran.”</p>

  <p class="normal1">Elbiselerini alırken odasının camından terastaki hasır koltukları gördüm. Sıcağa rağmen teğmen korkusuzca terasta oturuyordu. Sigarası elinden sarkıyordu ve sanki uyuyakalmış gibi kendini koltuğa bırakmıştı. Büyük şemsiye sayesinde etrafında oluşan gri bir halka onu güneş ışıklarından koruyordu ve duvarın arkasından masmavi denize kadar sessizce uzanan şehir görünüyordu.</p>

  <p class="normal1">“O konuyla ilgili tekrar konuşmamıza gerek var mı? Düşünüyor musun?”</p>

  <p class="normal1">“Hayır, Yüzbaşı. Neden? Bana inanmıyor musun?” Teğmen yorgun bir şekilde cevapladı, elleri heyecandan hemen hareketlendi. “Bir şeyi çok fazla tartışmanın en kötüsü olduğu söylenmez mi?”</p>

  <p class="normal1">“Hem de ne kötü.”</p>

  <p class="normal1">“O zaman yeter, her şey açık zaten. Rica ediyorum. Her ayrıntıyı defalarca konuştuk. Yeter.”</p>

  <p class="normal1">“On gün önce, hatta daha da önce sana telefon ettiğimde daha emin gibi görünüyordun.”</p>

  <p class="normal1">Sesin duyulmaması için elindeki kâğıttan paketle oynamaktan vazgeçti. Son birkaç saattir sesine çöken mutsuzluğun geçmediğini fark ettim.</p>

  <p class="normal1">“Elbette ikna oldum, senin gibi. Hatta iznin olursa belki senden de fazla. Bundan şüphe etme, Fausto ve artık hava bu kadar sıcakken bu konuyu tartışmaktan vazgeçelim.”</p>

  <p class="normal1">“Dün gece seni duydum.”</p>

  <p class="normal1">Teğmen bir saniye bile sürmeyecek bir sinirle karşılık verdi, kelimeler boğazında titriyordu. “Duymamalıydın, bunlar benimle ilgili özel şeyler. Hayatta ağlayan da var gülen de. Ne önemi var? Ne fark var arada? Tüm bunları tam şu anda mı bana öğretmek istiyorsun?”</p>

  <p class="normal1">“Doğru, hem zaten umurumda da değil.” “Umurunda olan tek bir şey var mı ki?”</p>

  <p class="normal1">“Geldiğim gibi geri dönebilirim. Yarın ya da bu akşam. Ve ikimiz de kendi kaderlerimize gideriz” diyerek lafı kısa kesti Fausto.</p>

  <p class="normal1">“Ama hayır, hayır. Her şeye karar verildi. Artık şüphe etme. Hâlâ daha şüphelerin varsa beni kırarsın, bundan emin ol.” Kalan son sesiyle devam etti. “Ancak görüyorsun ki bu sefer konuyu açan sen oldun. İtiraf etmelisin.”</p>

  <p class="normal1">“Haklısın” dedi buruk bir gülümsemeyle.</p>

  <p class="normal1">“Peki ya kutlama? Hata mı yaptık? O zavallı kızlar ve Sara bize rahat vermeyecekler. Ayrıca Sara çok akıllı.”</p>

  <p class="normal1">“Kutlama bence çok güzel fikirdi. Harika, daha iyisi olamazdı. Ve biz de tadını çıkarmaya bakalım.”</p>

  <p class="normal1">“Değil mi ya! Ne kadar da iyi kızlar. Onların vaktini çalmak, bizim gibiler için sabırlarını zorlamak. Sara ve Candida’nın babasını hatırlıyor musun? Sana yapmaması gereken şeyler yapmasını ve sofuluk taslamasını? Ve seni toplasan üç defadan fazla görmemiştir. Ama yapmazsın, sen Sara’ya...”</p>

  <p class="normal1">Fausto lafını öfkeyle kesti. “Allah aşkına sakın bana onun adını bile söyleme, aptalın teki.”</p>

  <p class="normal1">&nbsp;</p>

  <p class="normal1">Yakınlarda kuru temizlemeci olup olmadığını öğrenmek için restoranın kapısından başımı uzatım. Sara loş salondaki masalardan birinde önündeki kitaplara eğilmiş oturuyordu. Geldiğimi görünce kızararak konuşmaya başladı:</p>

  <p class="normal1">“Önceden ders çalışmıyorum, o kadar meraklısı değilim. Sadece göz gezdiriyorum. Yeni kitaplar. Tıp. Ne korkunç ama.”</p>

  <p class="normal1">“Mutlu olmalısın çünkü üniversite en kolay şey. Göreceksin” diyerek ona elbiseden bahsettim.</p>

  <p class="normal1">“Ama bu nasıl olur, diğer asker gelmedi mi? Şu arşivci olan Micci bilmem ne? Zora gelemeyen bir tip. En ufak sıkıntıdan bile sıyrılabilmek gibi bir özelliği var. Bana ver, mutfaktaki çocuklardan birini yollarım. Otur.”</p>

  <p class="normal1">Utanmıştı, arkasını döndü. Bacaklarını çapraz yapıp, ellerini koltuk altlarına sakladı. “Diğerleri hazırlık yapıyor. Ben mutfakta tam bir hiçim. Çok büyük şanssızlık. Gerçekten öğrenemiyorum, birçok kadının merakı olan şeylere karşı hiç isteğim yok. Durumum umutsuz. Oysa onları bir görsen birlikte uğraşıp nasıl da eğleniyorlar ve hepsi de benden bir yaş küçük oldukları hâlde daha kadınsılar.” Oturdu ve bana bakmamaya çalışarak önündeki kitabı kapattı. “Biraz kalır mısın? Sadece bir dakika. Susadın mı? Bir şeyler içmek ister misin?”</p>

  <p class="normal1">Konuşmaya başlamasını bekledim; ama gözlerini kitabın kabından ayırmıyordu. Katlanmış kar beyazı kumaş peçeler çift sıra hâlinde dizilmişti, havayı ferahlatan bir oda kokusu sıkılmıştı.</p>

  <p class="normal1">“Dün gece uyumadılar” diyerek lafa girdim sonunda. “Dinlenmek nedir bilmez.” dedi sessizce gülümseyerek, kaşlarının arasında bir çizgi belirdi.</p>

  <p class="normal1">“Teğmen de uyumadı.”</p>

  <p class="normal1">“Ah zavallı Vincenzo, hiçbir kıymeti yok. O aslında hiçbir şey ve hiç kimse, bunu fark ettin mi? Çok iyi peygamber gibi evet; ama kim onun yerinde olmak ister ki?”</p>

  <p class="normal1">“Arkadaş gibi görünmüyorlar.”</p>

  <p class="normal1">Boğazdan gelen kuru bir kahkaha attı, sonra sertçe ekledi. “Onlarla kimse dost olamaz.”</p>

  <p class="normal1">“Onları terasta konuşurken duydum. Hiçbir şey anlamadım. Bir nevi anlaşmaya benziyordu.”</p>

  <p class="normal1">“Fausto hiçbir konuda hiç kimseyle anlaşmaya varamaz. Onu tanımış olsan gerek. Eşi olmayan bir yaratık. Bir dâhi. Buna ikna oldun mu? Ya seversin ya da nefret edersin.”</p>

  <p class="normal1">“Aynı zamanda korkunç” dedim.</p>

  <p class="normal1">Memnun olmuştu, güldü. “Kesinlikle öyle. Tanrı’nın bir cezası olan şeytan korkunçtur. Peki ya diğerleri? Onlar kim, neredeler, nereye varıyorlar, ne istiyorlar? Onları etrafta görmüyor musun? Peki ya dünyanın hâlini? Tam bir başarısızlık.”</p>

  <p class="normal1">Bir elini serbest bıraktı ve işaret parmağıyla yumruk yaptığı diğer elinin parmaklarını çekiştirmeye başladı, tırnağı düz ve pembeydi. “Kocaman bir başarısızlıktan başka bir şey değil” diyerek tekrarladı.</p>

  <p class="normal1">“Onu belli şeyler söyler ve yaparken gördüm. Küstah olduğu doğru. Ama sonra karşısındaki kişi teslim oluyor ve değerlendiriyor, hatta belki de eğleniyor ve dahası ona hak veriyor. Ben gerçekten de onun dostuyum ve o bunu biliyor.”</p>

  <p class="normal1">Kafasıyla karşı çıktı, o melankolik ve gizemli gülüşü ikiye katlandı. “Ne sen ne de başka biri. Sana daha biraz önce söyledim. Onun arkadaşı olamaz, olamaz.”</p>

  <p class="normal1">“Öyle değil” diyerek itiraz ettim.</p>

  <p class="normal1">“Demek istediğim şu. Sen onun arkadaşısındır, bundan şüphem yok.” Her kelimesini dikkatle tartarak konuşuyordu. “Ama gördüğün gibi senin de söyleyeceklerin var, tartışıyorsun ve akıl yürütüyorsun, değil mi? Fakat onunla ilgili konularda akıl yürütemezsin, o söz konusu olduğunda iki kere iki hiçbir zaman dört etmez, belki beş belki üç ama asla dört değil. Onu seçeceksin ve hepsi bu kadar.”</p>

  <p class="normal1">“Sen kadınsın ve...”</p>

  <p class="normal1">“Kadın değilim, keşke olabilsem. Ya da tam tersi. Ne bileyim. Kadın ya da değil, ne anlamı var? Herkes bunu söylüyor; annem bile, zavallı yaratık ve gizlice benimle alay ediyorlar ama bunu sadece gizli yapabiliyorlar. Aptal olan aşk değil, onların o baygınlık hâlleri. Ben sadece karar verdim. Seçtim. Tıpkı sokaktaki insanların peşine takılan bir köpek gibiler. Peşinden yürüyüp duruyorlar o kadar ve bekliyorlar… Bekliyorlar ve açıklama yapmaya ihtiyaçları olmuyor.”</p>

  <p class="normal1">Konu derinleştikçe daha da arttırma cesareti bulduğu bakışlarına dayanamıyordum.</p>

  <p class="normal1">Kendimi silahsız ve aptal hissediyordum.</p>

  <p class="normal1">“Aşk değil” diyerek devam etti. “Sadakat, iman, inanç ve beklemek. Başka bir sürü şey daha. İstediğin gibi adlandır.”</p>

  <p class="normal1">“Eğer olaya böyle bakarsan konuşmanın bir faydası yok.”</p>

  <p class="normal1">“Ya? Neden seninle konuşmak zorundaymışım?” Kocaman gözlerini daha da açarak asi bir tavırla sesini yükseltti. “Sen buraya geldin ve ben konuşmak için burada seni mi bekliyordum? Sen bana en fazla yolculuğun nasıl geçtiğini, çok öksürüp öksürmediğini, kimle ve neden kavga ettiğini anlatabilirsin. Hepsi bu.”</p>

  <p class="normal1">“Güzel, gitmek zorundayım. Daha şampanya alacağım.”</p>

  <p class="normal1">Zayıfça masaya eğildi. “Lütfen. Sadece bir dakika daha. Bir dakika. Bana sinirlenme. Biraz yolculuğunuzdan bahset.”</p>

  <p class="normal1">“Çok yorucuydu, hiç durmadık. Çılgıncaydı. Bana her yerdeymişiz; ama bir yandan da hiçbir yerdeymişiz gibi geldi, nasıl ifade edeceğimi bilemiyorum. Kafam hâlâ yerinde değil.”</p>

  <p class="normal1">Hafif bir gülümsemeyle onayladı. “Evet, evet aynen öyle, şeytani...”</p>

  <p class="normal1">“Hayvanat bahçeleri, müzikli ayinler, taksiler... Etrafta dönen hakaretleri tahmin edemezsin.”</p>

  <p class="normal1">“O hakaret etmez, cezalandırır.” Bu seferki karşı gelişinde kendinden çok emindi.</p>

  <p class="normal1">“Bar, içki. Hayatımda bu kadar çok içki içen birini görmedim.”</p>

  <p class="normal1">“İçtiği zaman kendini Tanrı zanneder. İkna yeteneğin var mı? Bir seferinde şöyle demişti: ‘Güzel olan bayrakları yükseğe asın...’”</p>

  <p class="normal1">“İşte bunun gibi şeyler. Biliyorum. Çürük bir sarhoşun tipik örneği.”</p>

  <p class="normal1">“Sarhoşken harikadır.”</p>

  <p class="normal1">“Belki de onu çocukluk anılarınla hatırladığın içindir ama...”</p>

  <p class="normal1">Birden sözümü kesti. “Hatırlıyorum ve biliyorum. Her şeyi biliyorum. Bu dünya kurtçuklardan oluşuyor. Okulda Yunan mitolojisi okuyorum ama şu an etrafımda neler var? Kurtçuklar, hiçbir şey söylemeyen, bilmeyen ve anlamayan kurtçuklar.”</p>

  <p class="normal1">Artık alnını da kitaba dayamıştı, saçlarının arasından çok az da olsa bembeyaz kafa derisini görebiliyordum, ensesinde rengi daha açık birkaç kıvırcık saç teli vardı.</p>

  <p class="normal1">“Ben de çok olumlu değilim” dedim. “Bugün yaşadığım hayat hepimizin bildiği gibi karışık ve felaket. Biz gençler için...”</p>

  <p class="normal1">“Ben başka dünyalara inanıyorum. Eğer böyle bir şey varsa, bu başka dünyaların bizimkiyle iletişim kuracağını söylüyorlar. Ah elbette ya sen ne düşünüyorsun? Sen başka bir dünyadan olsaydın böyle bir iletişim kurmayı ister miydin? Söyle.”</p>

  <p class="normal1">“Ancak deli olsaydım” diyerek güldüm.</p>

  <p class="normal1">“Hepimizin öleceğine inanmıyor musun? Hepsi diğerlerine katılmayacak mı? Bu hayat mı? Böyle devam edemez. Buna hayat denebilirse tabi. Hiç kimse onu anlamıyor, oysa o biliyor. Hepimizin aptal, kaba, yeteneksiz ve içi çürük olduğumuzu biliyor. O her şeyi anladı.”</p>

  <p class="normal1">“Bir şey söylememe izin verir misin?”</p>

  <p class="normal1">“Elbette söyle.”</p>

  <p class="normal1">Gerekli kelimeleri toparlayabilmek ve uygun bir ses tonuyla konuşmak için kısa bir süre durakladım. “Her şeyi ona bağlıyorsun. Kendi fikrini yaratmışsın ve ondan hiç uzaklaşmıyorsun. Güzel. Ama bunun sana faydası ne? Tamam, o özel, hatta çok özel bunu kimse reddetmiyor. Peki ya gerisi? Sadece kör diye mi? Milyonlarca görmeyen insan var.”</p>

  <p class="normal1">“Biraz önce zaten söyledik. Vincenzo da kör. Ama bir hiç, havadan ibaret. Kendi kaderini bile anlamaktan aciz. Bundan dolayı onu hak etmiyor.”</p>

  <p class="normal1">Rengim kızararak aniden lafa girdim:</p>

  <p class="normal1">“Ama ne kaderinden bahsediyorsun? Kör olmak mı? Öyle doğmadı ki. Bir Yunan trajedisi değil bu, şanssızlık. O durumunu kendi karakterine ve tarzına uygun bir şekilde yaşıyor, başka bir açıdan bakacak olursan suç senin dik başlılığında.”</p>

  <p class="normal1">Yüzünde yorgun bir gülümseme belirdi. “Faydasız. Sen araştırmak ve açıklamak istiyorsun. Hiçbir zaman anlamayacaksın. Siz hepiniz köşe başında bir melek görseniz ne yaparsınız biliyor musun? Ben söyleyeyim sana. Tüylerini yolarsınız; emin olmak, kontrol etmek için. Böylesiniz çünkü.”</p>

  <p class="normal1">Tekrar güldü ama bu seferki bir hıçkırık gibiydi. “Bir oyun oynamayı dene. Gözlerini bağla ve bir öğleden sonrayı böyle gözlerin bağlı hâlde odanda ya da halka açık bir bahçede geçir. Hareket et, etrafındaki şeyleri keşfet, ara...” dedi.</p>

  <p class="normal1">“Sen böyle mi yapıyordun?”</p>

  <p class="normal1">“Ben mi? Benimle ne ilgisi var?” diyerek sertçe tersledi. “Tamam, anladım. Yeter.”</p>

  <p class="normal1">“Evet, yeter.”</p>

  <p class="normal1">Kendimi konuşmaya zorladım. “Üstüne alınma, ben seni yargılamıyorum ve seninle asla alay etmem. Aksine ama belki sen de anlamıyorsun. Belki biz anlayamayacak kadar genciz.”</p>

  <p class="normal1">İtiraz ederek başını sallamaya devam etti.</p>

  <p class="normal1">“Onun farklı olduğunu ben de biliyorum” dedim.</p>

  <p class="normal1">“Farklı demek yeterli değil. Bu kolaya kaçmak olur.” Kafasını kaldırdı, gözleri hedefe kitlenmiş keskin bir bıçak gibiydi. “Bu sabahki kelebek olayına ne diyorsun? Hatırlıyorsun herhâlde.”</p>

  <p class="normal1">“Ah, güzel hareketti.”</p>

  <p class="normal1">“Kesin. Bir şeyler anlamana yardımcı olabilmek için böyle söylüyorum. Sadece o böyle kesin hareketler yapabilecek yetiye sahiptir. Bu hareketleri yaratır ve yapar. Yakalayanı kim yakalayabilir.”</p>

  <p class="normal1">“Beni şaşırtan şey herkesin onun istediğini yapmasına izin veriyor olması. Onu her konuda özgür bırakıyoruz, hepimiz. Hiç karşı gelen yok.”</p>

  <p class="normal1">Gözleri kapalı karşılık verdi. “Bunu biliyor. Dünya bir harabe ve o, bu harabenin içinde. Yıkıntılarla dolu. Her şeye saygı duymasına rağmen… Çünkü aynı zamanda kibar bir insan, aziz gibi davranmaya başladığında kimse onunla yarışamaz.”</p>

  <p class="normal1">“Sen orda ben burada hiçbir sonuca varamadan böyle saatlerce konuşabiliriz.”</p>

  <p class="normal1">Bir baş hareketiyle onayladı, yüzü asıktı, boynundaki bir damar derisinin altından ritmik hareketlerle atıyordu. “Peki, ya kadınlar? Bana yalan söylemek zorunda değilsin. Anlat, yolculuk boyunca başka kadınları aradı mı? Roma’da mesela?”</p>

  <p class="normal1">“Hayır.”</p>

  <p class="normal1">Rahat bir nefes aldı ama yine de keyfi yerine gelmedi. Sonra öfkeyle hor görerek konuştu:</p>

  <p class="normal1">“Aptal yaratıklar şu kadınlar! Koşup üstüne atlayacak milyonlarcası var. Kafalarının içinde bir şey var mı Allah bilir. Ben gerçek bir kadın olsaydım onun için bir şeyler bulmayı başarırdım. Hem de inanılmaz şeyler.”</p>

  <p class="normal1">“Senden yirmi yaş büyük.”</p>

  <p class="normal1">“Yirmi bir” dedi gülerek. “Ne söylüyorum böyle? On bin hatta bir milyon olsa da fark etmez. Bu bile çok güzel, benim için sorun yok.”</p>

  <p class="normal1">“Bir zamanlar demek istiyorsun değil mi?”</p>

  <p class="normal1">“Bir zamanlar” dedi coşkuyla.</p>

  <p class="normal1">Bana şeffaf bir zarfın içinde saklanmış fotoğrafı göstermek için kitabın sayfalarını hızla karıştırdı. Yüzü mutlulukla kızardı. “Bak.”</p>

  <p class="normal1">Boyu Fausto’nun belinden biraz daha yukarıya geliyordu, dizlerine kadar beyaz çorapları vardı. Fausto’nun sağ eli kızın zayıf omzundaydı, bambu bastonunu kendi tarzında saklamıştı, küçük kız ise bütün dişleri ortada gülüyordu. Fausto, yüzünün ortasında karanlık delikler gibi duran gözlükleriyle göz kamaştırıcı şekilde beyazdı. Tüm bunlar, kravatı ve eldivenli sol eliyle fotoğraftaki diğer bütün detayları geride bırakıyordu. Bir bank ve grimsi renkte bir çalı.</p>

  <p class="normal1">Tatlı bir ifadeyle açıklamaya başladı:</p>

  <p class="normal1">“Yıllar önceydi, bizi ayıplayıp suçlayan kişi babam oldu ama bunu Fausto’ya söylersen başın belaya girer. Hiçbir şey bilmiyor. Asla bilmemeli.”</p>

  <p class="normal1">Bu sıcak gölgede ve burnumu tırmalayan oda parfümünün asitli kokusu altında kendimi yenilmiş ve kaybolmuş hissettim.</p>

  <p class="normal1">Kelimeler derin bir öfkeyle ağzımdan kaçtı. “Onu hiç gözlüksüz gördün mü?”</p>

  <p class="normal1">Yüzüne yapışan gülümseme bir meydan okuma gibiydi. “Ah elbette, belki gördüm belki de görmedim ama soruş şeklin hiç hoş değil. Niyetin neydi? Beni korkutmak mı? Bunu asla başaramazsın.”</p>

  <p class="normal1">Sessiz kaldım, kendimi reddedilmiş ve kadersiz hissediyordum. Bu dik başlılığı kafamdaki her türlü mantık çıkarımını yok ediyor ve beni boşlukta bırakıyordu.</p>

  <p class="normal1">Ayağa kalktık, bana kapıya kadar eşlik etti, sokaktaki gürültü ve bağrışmalar eşikte etrafımızı sardı.</p>

  <p class="normal1">“Yüz metre ileride sağdaki ilk sokak. Lüks bir şarapçı var. Restoranın adını verebilirsin, telefon edip bilgi verdim. Şaşırdın mı? Neden? Öngörü yeteneğim var. Söz konusu o olduğunda her şeyi tahmin edebilirim. İddiaya girerim ki en az sekiz şişe istemiştir.”</p>

  <p class="normal1">“On.”</p>

  <p class="normal1">“Gördün mü? Tehlikeli bir centilmen.” Gün ışığında teni bembeyazdı; kaşlarının arasındaki belli belirsiz çizgi, bir gamze gibi duruyordu.</p>

  <p class="normal1">“Onunla tekrar konuşmaya vaktimiz olacak mı acaba?”</p>

  <p class="normal1">“Ben yarın akşam dönüyorum, yani en azından öyle sanıyorum. O ne yapacak bilemiyorum. Her zamanki gibi bana bir şey söylemek istemedi.”</p>

  <p class="normal1">“Hep öyledir.”</p>

  <p class="normal1">“Biliyorum, bunu ben de anladım.”</p>

  <p class="normal1">Ellerini tekrar koltuk altında birleştirdi, yola ve gelen seslere sert gözlerle bakıyordu. Bir an için bana hiç de genç değilmiş gibi geldi.</p>

  <p class="normal1">“Sana Torino ile ilgili hiçbir şey sormadım. Ne kadar da aptalım. Söyledikleri kadar güzel bir şehir mi? Üniversiteyi orada okumak istiyorum. Bir sene boyunca annemi işi bırakmaya ikna etmem gerekecek, bunu şimdiden biliyorum ama sonunda... Benim kafam çok özeldir, farklı çalışır. Eğer bir şey için azimle çalışırsam sonuca ulaşırım. Her zaman...”</p>

  <p class="normal1">“Çok başarılısın.”</p>

  <p class="normal1">“Bana böyle deme.” Kısaca itiraz etti, havaya kalkan eli hemen yere indi. “Herkesten, başarılı bir kız olduğum iltifatını almaktan nefret ediyorum. Benim başka meziyetlerim de var, işte o kadar ve sakın Torino’yla ilgili ağzından bir şey kaçırma. Yemin et.”</p>

  <p class="normal1">“Yemin ederim.”</p>

  <p class="normal1">“Neden bugün dolaşmaya çıkmadı? “İstemedi.”</p>

  <p class="normal1">“Kısa süre için de olsa eğer dolaşmazsa sinirlenir. Akşam yemeğine hâlâ vakit var. Geri döndüğünde neden ona gezintiye çıkmayı teklif etmiyorsun? Bu saatte fikri değişmiş olabilir?”</p>

  <p class="normal1">“Eğer ben sorarsam eminim ki cevabı hayır olacak. İddiasına girerim.”</p>

  <p class="normal1">“Evet, evet” diyerek güldü, boynunu arkaya atmış üst bedeni sallanıyordu. “Onun şu hayırları. Müthiş. Her şeye karşıdır o.”</p>

  <p class="normal1">“Ama yine de ona teklif ederim, tamam mı?” Dişleriyle üst dudağını kemirerek onayladı.</p>

  <p class="normal1">“Sadece bir şey soracağım, sen dört senedir ona mektup falan yazmadın, o zaman? Ona telefon mu ediyordun?”</p>

  <p class="normal1">Hemen cam gibi bir gülümsemenin ardına saklandı. Sonra zoraki bir ses tonuyla cevapladı. “Hayır. Hiçbir şey yapmadım. Artık yeter, zaten yeterince çok konuştum.”</p>

  <p class="normal1">“Ama o...”</p>

  <p class="normal1">“O evde, yürüyüşe çıkması lazım, yemek yemesi lazım. Bundan başka da bir şey yok. Her şeyi olduğu gibi bırakalım.”</p>

  <p class="normal1">“Tamam.”</p>

  <p class="normal1">“Belki de seninle konuşmuştur, öyle mi? Hadi söyle bana.” Sanki bir an için nefesi kesilecekmiş gibi konuştu.</p>

  <p class="normal1">“Hayır, gerçekten de...”</p>

  <p class="normal1">“Tek bir kelime bile yok, elbette. Artık gitmelisin, güzel bir gezinti yap, Napoli’de dolaş. Hâlâ daha soylu bir şehir burası. Ve mutlu ol.”</p>

  <p class="normal1">“Turist her şeye boyun eğer” diyerek gülmeye çalıştım. Tereddüdünü yenerek sordu:</p>

  <p class="normal1">“Sadece son bir şey. Sana güvenmek zorundayım, mecburen. Dinle beni, bu gece sürekli onun dibinde olmamaya çalış. Lütfen.”</p>

  <p class="normal1">Kızardığımı hissettim. “Bunu benden isteyen oydu. Dün yerimden kıpırdamama izin vermedi. Sana yemin ederim ki ben...”</p>

  <p class="normal1">Kafasıyla onayladı, onun da yanakları kızarmıştı. “Biliyorum, açıklama yapmak zorunda değilsin. Nasıl biri olduğunu anladım, kötü biri değilsin; ama bu akşam fırsatını bulduğun anda uzaklaş. Tek bir kelime etmeden parmak uçlarına basarak ortadan kaybol. Arada senin de gidermen gereken ihtiyaçların vardır mutlaka. Hem sonra ev büyük, ya da Ines’in peşine takılabilirsin. Çok sempatiktir, dedikoducu gibi görünür ama görgülü ve moderndir. Ve sana farklı gözle bakıyor, bunu fark ettin değil mi? Yoksa hiç ilgini çekmiyor mu? Sadece bir dakika için. Bütün bir akşam bana sadece bir dakika yeter. Anlaştık mı? Bunu yapmayı becerebileceğini söyle.”</p>

  <p class="normal1">“Söz veriyorum. Ama Ines’e gerek yok. Yani sadece bunun için onu ayağıma dolaştırmaya gerek yok. Kendim hallederim.”</p>

  <p class="normal1">Uzaklara bakarak gülümsedi, sonra sanki soğukmuş gibi kollarını kavuşturup sıktı. “Kendini onun arkadaşı gibi hissediyorsun. O zaman sakın bu gece bir dakikalığına bile olsa kim bilir nelerden bahsederek onu sinirlendirmek istediğimi düşünme. Böyle bir şey yok.”</p>

  <p class="normal1">“Tamam, hem sonra beni ilgilendirmez. Ben bu olayın dışındayım.”</p>

  <p class="normal1">“Onun için hepimiz dışarıdayız, kimi biraz daha fazla kimi biraz daha az. Ben diğerleri gibiyim belki de, onlardan biraz daha fazla dışarıda, kim bilir? Ama onu rahatsız edecek konulardan konuşmayacağım. Kendine dert etme.”</p>

  <p class="normal1">“Tamam, anlaştık. Benim alakam yok zaten.”</p>

  <p class="normal1">Bir süre daha birbirimize bakarak öylece kaldık, aramızdaki mahcubiyet artıyordu.</p>

  <p class="normal1">Birden kahkaha atarak sordu:</p>

  <p class="normal1">“Affedersin. Sana ismini bile sormadım. Adın ne?” İsmimi söyledim ama artık sesim üzgün çıkıyordu.</p>

  <p class="normal1">Ani bir hareketle elimi tuttu, bir an için sıkarak hızlıca bıraktı. “Ve artık içeride una bulanmış kadınların protesto ve kızgınlıklarıyla yüzleşmem gerek. Mutfaktaki kadınları tanımazsın. Hepsi de Jeanne d’Arc olduğuna inanır ya da Madam Curie.”</p>

  <p class="normal1">Camı iterek içeri girdi, kapı ardından ses çıkarmadan yavaşça kapandı. Arkama döndüğümde sokaktaki girdapla yüzleştim.</p>
</body>
</html>
