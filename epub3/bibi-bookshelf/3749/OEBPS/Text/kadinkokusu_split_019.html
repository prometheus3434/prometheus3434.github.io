<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kadinkokusu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_22">VII</h2>

  <p class="normal1">Pazar günüydü. Şehirden ayrılmayı bir sonraki güne atmasına hiç şaşırmadım. Tuvalette iki büklüm kıvrılmış öksürüyordu, bense ona yüksek sesle gazete okuyordum. Önce büyük haberler, sonra astroloji en son da estetik ve hijyen bölümündeki ekonomi ilanlarını okuyordum. Fahişelerin adres ve telefonlarının belirtildiği bölümdü burası. Bazı abartılı sıfatlarda, lüksle ilgili ve sakin imalarda nefes nefese bir kahkahayla kafasını lavabodan kaldırıyor sonra yeni bir öksürük kriziyle sarsılıyordu.</p>

  <p class="normal1">Bir an için kocaman bir havlunun arkasında göründü. “Korkma. Zührevi hastalığım yok. Seni kötü emellerime alet etmeyeceğim.”</p>

  <p class="normal1">Oldukça edepliydi, gömleğini giyip çıkarmak için bile banyoya giriyordu. İnanılmaz bir çeviklikle sol elini örtmeyi hep başarıyordu. Kravatı ise üç adımda bağlıydı.</p>

  <p class="normal1">“Devam etmemi istemiyor musunuz? Politika haberleri mesela?”</p>

  <p class="normal1">“Benim politikayla ne ilgim var? Bana dünyayı mı veriyorlar? Hayır. O zaman okuma.”</p>

  <p class="normal1">Banyodan o günün programını anlattı. Her şeyden önce berbere, sonra yürüyerek hayvanat bahçesine gidilecek, son olarak da açık havada yemek yenecek bir restoran bulunacak.</p>

  <p class="normal1">“Tabi müzikli bir ayine rastlamadığımız sürece. Hoşuna gitmez mi? Bence mükemmel bir şey. Anlaşılmasa bile.”</p>

  <p class="normal1">Çok uyumuştum, hareketsiz ve sıcak hava beni ağırlıktan eritiyordu âdeta. Lokantada geç vakte kadar içtiğim şarabın asidi midemi yakıyordu.</p>

  <p class="normal1">Dışarıda güneşin ışıkları sert bir şekilde insanı delip geçiyordu. Taşlar güneşi o kadar çok yansıtıyordu ki bir binanın cephesindekiler gözlerimi yaktı. Roma tutkusu ve bir gece önce tadı çıkarılan bolluk, vücudumu yorgunluk zehri gibi rehin alıyordu.</p>

  <p class="normal1">“Hadi yürü ama Tanrı aşkına, hadi yakışıklı. Hareketlen. Bez parçasına benziyorsun” diyerek beni iğneledi.</p>

  <p class="normal1">Güneşten kireçlenmiş yol önümüzde dümdüz uzanıp gidiyordu. Kaldırım boyunca sıralanmış ağaçlar yol boyunca devam ediyordu. Etraf bomboştu, sadece bir kafenin önünde birikmiş az sayıda genç göze çarpıyordu, birbirleriyle şakalaşırken sesleri duyuluyordu. Pencereleri ardına kadar açık evlerden de sesler geliyordu. Bambu baston birçok defa neşeli bir tavırla kapılara çarptı.</p>

  <p class="normal1">“Düşün ki ben Roma’dan şikâyet edip duruyorum. Lanet olsun bana. Buradaki her şey kıskanılacak kadar güzel. Roma avucunun içinde. Hissedebiliyor musun? Türk olsun olmasın. Ne gün ama. Tanrım!”</p>

  <p class="normal1">Aslan kafesinin önünde durmak istedi. Rüzgârın zayıf nefesi kaldırımdaki tozları savuruyordu. Yüksek kafeslerin etrafını çevreleyen çalıların dışında kuşların tiz çığlıklarının duyulduğu bir de çam ağacı vardı.</p>

  <p class="normal1">Tüm kuvvetiyle havayı kokladı. “Ne yapıyor, uyuyor mu?” diye sordu.</p>

  <p class="normal1">“Arada bir gözünü açıyor.”</p>

  <p class="normal1">“Kokmuyor. Hayvanlarda en çok hoşuma giden şey vahşi kokularıdır.”</p>

  <p class="normal1">Dirseğiyle bana dokunarak bastonunu uzattı ve sinirli bir hâlde bana emir verdi:</p>

  <p class="normal1">“Şunu oynatmayı dene. Sinirlensin biraz. Yüce İsa, bize biraz kendini hissettirsin.”</p>

  <p class="normal1">Bastonu uzatarak parmaklıklardan birkaç santim uzakta sallamaya başladım. Aslan nefesini hızlandırmadan yorgun bir şekilde çenesini açtı. Üst dudağı yavaş ve yumuşakça köpek dişlerinin üstüne indi. Gözlerini kırparak kafasını tekrar yere eğdi.</p>

  <p class="normal1">“Umurunda değil” dedim.</p>

  <p class="normal1">“Aşağılık dünya. Eminim ki ona burada uyuşturucu ilaçlar veriyorlar. Pirelerini bile tozla öldürdüklerine eminim.” Çok sinirlenmişti, o esnada ayaklarımdan birini ezdi. “Bundan dolayı orada öyle sessizce dostane tavırlarla yatıp duruyor.”</p>

  <p class="normal1">Kaldırım boyunca kimse yoktu. Uzakta fokların olduğu havuzun başından çocukların sesleri geliyordu. Sarı bir balon güneşin altında dalgalanarak ağaçların üstünden göğe yükseldi. Doğruldum ve kollarımı açarak aslanın dikkatini çekecek hareketler yaptım. Sıkılmış hayvan yavaşça gözlerini devirdi.</p>

  <p class="normal1">“Beslenme saati ne zaman?” diye sordu.</p>

  <p class="normal1">“On bir buçuk yazıyor.”</p>

  <p class="normal1">“Çok geç, ben onu şimdi duymak istiyorum. Hemen!” diyerek itiraz etti.</p>

  <p class="normal1">Bizi demir parmaklıklardan ayıran tahta korkuluklara bir tekme attım ve tekrar elimi koluma sallamaya çalıştım. Aslan arka ayaklarını keyifle uzatarak rahat bir pozisyona getirdi, kafası hareketsizdi ve gözleri boşluğa bakıyordu.</p>

  <p class="normal1">“Büyük mü?”</p>

  <p class="normal1">“Hem de nasıl. Erkek. Kenyalı aslanlarda olduğu gibi siyah yeleleri var. Adı Sam.”</p>

  <p class="normal1">“Kahrolası” diye homurdandı.</p>

  <p class="normal1">Korkulukların üstünde açıklama ve uyarıların yazılı olduğu iki tabela asılıydı.</p>

  <p class="normal1">“Seni ben tarayacağım Sam” diyerek dişlerinin arasından tehditkâr bir tavırla konuştu.</p>

  <p class="normal1">Öne doğru eğilip sağ elini korkuluklardan uzatarak siyah odunsu eldivenini hayvana gösterdi.</p>

  <p class="normal1">Aslan uzaklara dalmış bakışlarından sıyrıldı ve kısa bir nefes alarak gözlerini ona dikti. Ciğerlerinin derinlerinden gelen katranlı nefesi yerini gitgide daha hızlı bir soluğa bıraktı, siyah gözlerinde ışıklar çakıyordu.</p>

  <p class="normal1">Aslan bir sıçrayışta parmaklıkların önüne geldi, yelelerini kabartarak kükredi. Soluk göbeğine saman parçaları yapışmıştı, pençelerini havada sallayarak demir parmaklıklara çarptı.</p>

  <p class="normal1">“Ne kadar dostane. Gördün mü?” Hayvanın uğultularını duyarak hemen neşeyle sesini alçalttı. Vahşi hayvanın huzursuz homurtuları alçalıp yükseliyordu.</p>

  <p class="normal1">“Hissediyor musun? Şimdi koku da var.”</p>

  <p class="normal1">Aslan kafesin en uzak köşesine yerleşmeden önce dişleri hâlâ meydanda soluyarak birkaç defa kendi etrafında döndü.</p>

  <p class="normal1">Kolunu benimkinin altına soktu. “Gidelim. Gorillerin daha çok sinirlendiği bir gerçek. Hiçbiri goril gibi olamaz.”</p>

  <p class="normal1">&nbsp;</p>

  <p class="normal1">“Sen spagetti ve doldurulmuş ahtapot yiyeceksin. Bense et. Et viskinin süngeri gibidir.</p>

  <p class="normal1">“Hiç ahtapot yemedim.”</p>

  <p class="normal1">“İşte bu nedenle yemelisin. Acıktın mı?”</p>

  <p class="normal1">“Evet, efendim.”</p>

  <p class="normal1">Restoran meydandaki bir köşedeydi ve etrafı yeşil çitlerle çevriliydi. Terli ve şişman bir garson boş masaların arasında tembelce dolaşıyordu. Güneş ışıkları meydanın ortasına vuruyordu ve gözümün önünde kırmızı noktalar uçuşmasına sebep oluyordu.</p>

  <p class="normal1">“Peki, sonra ne yapmak istersin?”</p>

  <p class="normal1">“Benim için her şey uygun” diye cevapladım.</p>

  <p class="normal1">“Kendi başına kalmak ister misin? Sinemaya falan gitmek mesela?”</p>

  <p class="normal1">“Bilemem ki efendim.”</p>

  <p class="normal1">“Aferin Çiko, doğuştan sorunlusun. Asla fikir beyan etme. Hiçbir karar alma değil mi? Hadi ama… Bugün Pazar, bir şeyler söyle yoksa bu sefer seni cezalandıracağım.”</p>

  <p class="normal1">Bardağını vurarak masaya koyunca olduğum yerde hopladım. Kasıldığını fark ettim, çenesi gergin bir şekilde dışarıya çıkıktı. Sağ eliyle işaret etti, ancak uzun bir süre sonra uzaktan gelen bir tıkırtıyı fark edebildim.</p>

  <p class="normal1">Meydanın diğer ucunda elinde beyaz bastonuyla kör bir adam göründü. Göğsü düz ama bacakları dengesizdi. Kafasında samandan bir şapka ve boynunda beline kadar inen renkli biletlerden oluşan bir kolye vardı. Koltuk altında katlanmış bir sandalye taşıyordu. Taşlı beyaz boşlukta bardağın içine hapsedilmiş bir sinek gibi ilerliyordu.</p>

  <p class="normal1">“Onu gördün mü?” diye sordu. “Evet.”</p>

  <p class="normal1">“Evet, ne demek. Anlat. Ne yapıyor?”</p>

  <p class="normal1">Anlattım. O esnada yaşlı adam bir köşeye gelmiş dikkatle dokunarak etrafını inceliyordu. Birkaç defa önündeki kaldırıma bastonuyla yavaş ve ses çıkarmadan çarptı. Bir süre hareketsiz durdu, sonra kendi etrafında yarım daire kadar döndü. Yüzünü, güneş gözlüklerini ve yüzünün ön tarafını bile güneşten koruyamayan zavallı bir şapkası olduğunu anlattım.</p>

  <p class="normal1">“İyi mi giyinmiş?” “Oldukça.”</p>

  <p class="normal1">“Şimdi ne yapıyor? Hareket ediyor mu? Gidiyor mu? Konuşsana. Kahretsin dilini mi yuttun?”</p>

  <p class="normal1">“Şu an oturuyor. Sandalyeyi açtı ve oturdu. Bir sigara yaktı.”</p>

  <p class="normal1">“Yüce Tanrım.”</p>

  <p class="normal1">Garson bizi izliyordu. Bir şey söylemek ister gibi bize doğru bir hareket yaptı ama sonra vazgeçti.</p>

  <p class="normal1">“Hadi” diyerek tekrar konuşmaya başladı, küfürler savurarak elindeki katlanmış paraları bana uzattı. “Git bütün biletlerini satın al, en sonuncusuna kadar. Hadi acele et. Onu buradan defet.”</p>

  <p class="normal1">Birden kendimi kaybederek sordum: “Ona bunu nasıl söyleyeceğim?”</p>

  <p class="normal1">“Bu paraları al ve öde. Yeterince açık mı? Allah aşkına şu ağzını aç ve nefes vererek konuş. Ayakta mı uyuyorsun?”</p>

  <p class="normal1">Yerimden bir külçe gibi kalktım. Şaşırtıcı şekilde garson meydanın ortasına kadar benimle geldi. Bomboş yolda başlarımız eğik yürüdük. Sadece garson havanın sıcaklığıyla ve Pazar günü o saatte her yerin boş olmasıyla ilgili anlamsız şeyler mırıldandı.</p>

  <p class="normal1">Ben birkaç adım ötede elimde parayla beklerken kör adama her şeyi garson söyledi. Yaşlı adamcağızın yüzü mum gibi beyazdı ve dudakları her an bir gülümsemeyle kıvrılmaya hazır gibi duruyordu. Garson ona sandalyesini katlaması için yardım etti, boynundaki biletten kolyeyi alıp paraları cebine sokuşturdu ve başına gelen bu iyiliğin ne kadar sıra dışı olduğunu yüzüne vurmak için ona iyiliksever bir tavırla duvar boyunca eşlik etti. Kör adam sersemlemiş gülüyordu. Birkaç metre sonra yüzü meydana, güneşe ve tam karşısındaki restorana dönük olacak şekilde durdu ve şapkasını yavaş bir hareketle çıkararak merasimdeymiş edasıyla teşekkür işareti yaptı.</p>

  <p class="normal1">Sessizce masaya döndük.</p>

  <p class="normal1">“Çok iyi yaptınız beyefendi, azizlere has bir jest” dedi garson. “İzniniz olursa belirteyim bu adam iki kat zavallı. Eve para götürmediği zamanlarda karısı onu sopayla dövüyor.”</p>

  <p class="normal1">“Hadi canım” diyerek güldü bizimki.</p>

  <p class="normal1">Garson alnındaki teri bez bir peçeteyle silerek ekledi: “İğrenç bir kadın. Ona bakıyor, onu giydiriyor; ama eğer adamcağız o gün eve para getirmezse yumruklar havada uçuşuyor. Buranın arkasında oturuyor. Onu hepimiz iyi tanırız.”</p>

  <p class="normal1">“Peki, hiç karşılık vermez mi karısına? Paraları verip teşekkür ediyor, bu kadar mı?”</p>

  <p class="normal1">“Elbette karşılık veriyor zavallıcık, içerek. Günde yedi sekiz litre içme kapasitesi var. Zaten şimdi de eve gitmiyor. Eğer erken dönerse karısı onu daha fazla iş yapması için tekrar gönderiyor çünkü. Açgözlülük kadını yiyip bitiriyor, aslında o kadar da yoksul değiller. Şimdi serinde uyumak için kiliseye gidiyor. Tam bir tilki. Akşam yemeğinden sonra tekrar buraya döner.”</p>

  <p class="normal1">“Ve içmeye başlar.” Bizimki çok eğleniyordu. “Geldiğinde çoktan sarhoş olmuş olur. Karısı şarabını eksik etmez. Onu bağlı tutmak için şarabı koz olarak kullanır. Neyse, dünyanın bugün bizlere verdiklerini düşünecek olursak bu yaptığınız tam da azizlere has bir davranıştı.”</p>

  <p class="normal1">Bize uzunca baktı, aramızdaki akrabalığı anlamaya çalışıyor olduğu açıktı.</p>

  <p class="normal1">“İddiaya girerim ki bugün ya da yarın o kadını ölmüş bulacaklar” dedi bizimki.</p>

  <p class="normal1">“Kadını mı? Öyle mi düşünüyorsunuz?” Garsonun birden dikkati artmıştı.</p>

  <p class="normal1">“Biz körler, kötüyüzdür.”</p>

  <p class="normal1">Garson sakince bir gülümseme koyuverdi. “Böyle söylemeyin, efendim. Her şeyin Tanrı’nın eseri olduğunu bilmek yeter. Kötüler neden kötüdür? Çünkü cahildirler. Daha sonra güzel bir kahve alır mısınız? Size ben servis yapacağım.”</p>

  <p class="normal1">İsteksiz ve hevesi kaçmış bir hâlde bana döndü. “Şu biletleri bir yerlere sok, masanın altına falan belki. İyilik etmek ne kadar da sıkıcı. İnsanı boğuyor resmen.”</p>

  <p class="normal1">&nbsp;</p>

  <p class="normal1">Öğleden sonra çok uzundu, geçmek bilmedi.</p>

  <p class="normal1">Otele dönmek istemedi, bomboş sokaklarda gölge bir yer bulabilmek için duvarların diplerinde gezinip durduk. Bazen aniden karşımıza çıkan o bilindik Roma’dan bir köşe, önce bir basamak sonra serin ve dar bir yol yaratıyordu; ama hemen yola devam etmem gerekiyordu çünkü sert kolu benimkine takılıydı. Bu yanıp kül olmuş Pazar gününde yeni sokaklar, caddeler ve güneşten yanıp ezilmiş dev gibi kavşaklar beni yutmaya hazırdı.</p>

  <p class="normal1">Sonra bir çeşmenin yakınlarındaki bir kafeye oturmaya karar verdi, suyun sesi vahşi ve durağandı. Yakındaki masada oturan gençler ateşli bir şekilde futbol hakkında konuşuyorlardı. Futbolcuların isimleri ve küfürler havada uçuşuyordu. Kaldırımın kenarına dayanmış motosikletler parıldıyordu. Gölgeliklerden ince yuvarlak gölgeler süzülüyordu. Parmaklarımın altında masanın sımsıcak olduğunu hissediyordum.</p>

  <p class="normal1">Uzun bir süre sudan ve suyun çıkardığı seslerden bahsetti; ama bunu tıpkı kötü bir huya itaat eder gibi inişsiz çıkışsız bir sesle ve birbiri ardına hiç kesilmeden devam eden cümlelerle yaptı.</p>

  <p class="normal1">Çeşmeye, içinde oluşmuş yağlı kireçlere baktım. Yoğun akıntının yeşilimsi köpükleri dağıttığını gördüm. Hiçbir esinti yoktu, üstümdeki gömlek ve ceket terden sırtıma yapışmıştı, ayakkabılarımın üstünde bir toz tabakası vardı ama garip bir şekilde o henüz sıcaktan şikâyet etmemişti.</p>

  <p class="normal1">Etrafta kapalı dükkânlar ve duvarlarda soluk tabelalar vardı. Birisi bir dükkânın önünde durmuş kapalı kepenklerden içeriyi gözetliyordu. Bisikletli bir adam yavaşça yaklaştı, bisikletten indi, gücü bitmiş hâlde ön tekerleğe kilit takıp bir kapıdan içeri girerek gözden kayboldu.</p>

  <p class="normal1">“En azından bir arkadaşın vardır değil mi? Yoksa yok mu? Yani birisi vardır. Bir şey söyle. Seni leylekler mi getirdi? Kendinle ilgili hiçbir şey anlatmıyorsun Tanrı aşkına” diyerek protesto etti.</p>

  <p class="normal1">“Ama bunu hep tahmin etmeyi nasıl başarıyorsunuz? Tam da kendime ‘hadi bir şeyler anlat’ dediğim anlarda” dedim şaşkınlıkla.</p>

  <p class="normal1">Kendini beğenmişlik yapmadan kafasını salladı. “Erdemlerimden biri. Mesela benimle arkadaş mısın? Dürüst ol, eğer öyle değilse yalan söylemene gerek yok.”</p>

  <p class="normal1">“Evet, öyle olduğumuzu düşünüyorum. Neden?” Sinirli bir şekilde cevap verdi:</p>

  <p class="normal1">“Neden ve ne sebepten? Tüm bu neden diye sormalarının ne manası var? Deneyimsizlik. Sonuç olarak kendini arkadaş gibi hissediyor musun? Beni arkadaşın gibi hissediyor musun? Yoksa şu yan masadaki gençlerle mi oturmayı tercih ederdin? Onlarla oturup tuttuğun takımdan mı bahsetmek isterdin? Hadi söyle, eğer öyleyse bu normalden de öte bir durum olur.”</p>

  <p class="normal1">“Hiç de değil” dedim utanarak.</p>

  <p class="normal1">“Kendini onlardan farklı mı görüyorsun?” “Biraz ama daha iyi değil. Sadece farklı.”</p>

  <p class="normal1">“Tamam, futbol bir yana, benimle kendini iyi hissettiğini altını çizerek söyleyebilir misin? Evet ya da hayır?”</p>

  <p class="normal1">“Elbette evet, gerçekten.”</p>

  <p class="normal1">Yüzünü buruşurdu. “Hadi ama birbirimizi aldatmayalım. Arkadaşlık ciddi bir iştir.</p>

  <p class="normal1">Kafamda her zamanki neden sorusu belirdi ama ağzımdan başka bir kelime çıktı. “Yani?”</p>

  <p class="normal1">“Yani bu hiçbir zaman olmayabilir de ama er ya da geç senden büyük bir iyilik isteyebilirim. Büyük ama yapılabilecek bir iyilik. İmkânsız değil yani.” Sesinde hafif bir melankoli hissediliyordu.</p>

  <p class="normal1">“Elbette, efendim.”</p>

  <p class="normal1">“Elbette, efendim.” Nihayet yüzünün gerginliği gevşemişti. “Doğal olarak senden yemin etmeni beklemiyorum, sadece söz vermen yeter. Değil mi?”</p>

  <p class="normal1">“Evet.”</p>

  <p class="normal1">“Söylemem gerekir ki tam olarak dilsiz olduğun söylenemez. Birkaç hece çıkarıyorsun” dedi gülerek.</p>

  <p class="normal1">Aklım karışmıştı. “Aslında kafamda dönen birçok konu var ama bir türlü kelimelere dökemiyorum.”</p>

  <p class="normal1">Nefes alıp dalgın konuştu:</p>

  <p class="normal1">“Zavallı gençlik. Neyse hadi gidelim artık. Fark ettin mi viskinin içinde sadece bir parça buz vardı? Sadece bir parça. Cimri yerlerde hep böyledir. Dün geceki barımıza gidelim.”</p>

  <p class="normal1">Çoktan ayağa kalkmıştı bile, güneşin altındaki kemiksi zayıflığından sokağa ince bir gölge yansıyordu.</p>

  <p class="normal1">Koluma girmiş yürürken sordu:</p>

  <p class="normal1">“O bar senin de hoşuna gitti mi? Her şeyden öte genç bir beyefendisin. Vay be gerçekten de öylesin. O zaman bunu saklamanın ne âlemi var? Baban nasıl biri? Ve gerçekten de bir kız arkadaşın yok mu? Hadi anlat.”</p>

  <p class="normal1">Daracık salon karanlık olana kadar ışıklı bölümlerin hepsini birbiri ardına söndürdüler. Garsonlardan biri bir bataryayı döndürmeye başladı, etrafa parlak beyaz halkalar yayıldı sonra o da kapandı.</p>

  <p class="normal1">Havasız ortamda keskin bir dezenfektan madde kokusu hissediliyordu, sırtımı tahta ve kadifeden sert bir duvara dayamıştım. Dirseğiyle beni ittiğini hissettim. “Şimdi neler oluyor?”</p>

  <p class="normal1">“Bilmiyorum. Henüz hiçbir şey yok.”</p>

  <p class="normal1">“Eğleniyor musun?”</p>

  <p class="normal1">“Pek değil, efendim.”</p>

  <p class="normal1">İki sigara havaya kalkıp indi. Hışırtılı elbisesi olan genç bir kadınla yanımda sessizce gülüştüğünü duydum. Kadın bizim masamıza oturmuştu, bilmiş gözleri vardı; boynu, omuzları ve göğüs kısmı açıktaydı. Şampanya içiyorduk ve uzak köşelerdeki meraklı gözler bizi izliyordu. Etraftaki karanlık rahatsızlığıma az da olsa iyi geliyordu. Arkamızdan gelen alkışlar barın sessizliğinde yankılandı. İki striptizci ve numaralarını sergilemekte olan bir sihirbaz gördüm, ona tüm olup biteni kulağına fısıldayarak anlattım. Sihirbaz buruşmuş suratlı yaşlı bir adamdı. Numarasını şapkasının içinden en az on iki tane kanat çırpan güvercin çıkararak bitirdi. Striptizci kızlarsa hızlı ve açgözlü tavırlarla hareket ediyorlardı. Kadınlar bardan kalkıp etraftakileri incelemek için yarım daire çizerek yanımıza geldiklerinde içlerinden biraz önce yanımızda olan tekrar masamıza oturdu, hemen gülmeye ve kötü İtalyancasıyla konuşmaya başladı.</p>

  <p class="normal1">Alkışlar kuru ve orantısız olarak tekrar başladı. Karanlıkta perdenin açıldığını fark ettim.</p>

  <p class="normal1">Piyanoda hızlı bir melodi çalıyordu ve bu siyah sahnenin en ucunda üç küçük ve fosforlu iskelet dans etmeye başladı. Tüm eklemlerinin etrafı parlıyordu ve hızlı bir şekilde müziğe ayak uydurarak dans ediyorlardı. Birden piyano onlara ihanet ederek bir tango parçasına geçti, iskeletler birbiri ardına ne yapacaklarını bilmez hâlde kalakaldılar sonra yavaş yavaş müziğe ayak uydurarak tekrar sıraya girip yuvarlak eklem yerlerini aynı ritimde döndürmeye başladılar. Sonra müzik kesildi ve üç iskeletin arasından siyahlar içinde Hintlilere benzeyen bir genç görünerek alkışlara başını eğip utangaç bir gülümsemeyle selam verdi ve hemen yok oldu.</p>

  <p class="normal1">“Sadece İtalyanca küfürleri öğrenmiş, her zaman olduğu gibi.” Gülerek duvara doğru yaslandı. “Güzel değil mi? Kuzey sığırı. Hadi dokun. Dene bir kere, merak etme ısırmaz. Biraz cesaret. Böylesine kolay rastlanmaz.”</p>

  <p class="normal1">Çok mutluymuş gibi iç geçirerek kızın göğsünü bastırıyordu, gülerek kendini ondan kurtarmadan önce kız gözlerime baktı. Sonra sallanarak konuştu: “Ya ben aç? Bonfile? Evet bonfile. Lütfen.”</p>

  <p class="normal1">Dişlerini göstermeden gülüyordu, sesine verdiği kız çocuğu tonunu çok çalıştığı belliydi.</p>

  <p class="normal1">“Bahse girerim bizi haydut sandı.” Bizimki eğlenmeye devam ediyordu, bir yandan da parmaklarını sinirli bir şekilde masada dolaştırıyordu.</p>

  <p class="normal1">Sahnede yağlı vücudunda ateş gezdiren zenci bir adam gösterisini yaparken garson masaya bonfile ve biraz daha şampanya getirdi. Her bir alevle birlikte siyah bir petrol dalgası havaya yükseliyordu.</p>

  <p class="normal1">Bavullarımızı istasyondaki eşya bölümüne bırakmıştık. Sabah ilk trenle Napoli için şehirden ayrılacaktık.</p>

  <p class="normal1">“Bu kadın buradan ancak gece dörtten sonra çıkabilecek” dedi.</p>

  <p class="normal1">“Ne yapacak? Bizim gitmemiz gerek.”</p>

  <p class="normal1">“Bizimle istasyona gelecek. Nihayet bizi uğurlayacak birisi var.”</p>

  <p class="normal1">Işıklar açılır açılmaz kız ona doğru yanaştı ve kulağına bir şeyler mırıldadı. Belki de bir şey söylememiş sadece hafifçe nefes alıp vermişti ama bizimki bu parfüm dalgasının etkisiyle hareketsiz kalakaldı.</p>

  <p class="normal1">Ona en başından beri burada paramızı çaldıklarını ve bunun çok aptalca olduğunu söyledim.</p>

  <p class="normal1">“Bu hep böyledir ve böyle olması iyi. İnan bana. Yoksa utanıyor musun?” diye sordu.</p>

  <p class="normal1">“Utanmanın ne ilgili var? Bunu sadece aptalca buluyorum o kadar.” Sinirlenmiştim. Bir adım ötemizde bir garson bekliyordu.</p>

  <p class="normal1">Tatlılıkla karşılık verdi:</p>

  <p class="normal1">“Kısaca neden bundan mahrum kalayım sence? Para yüzünden mi? Haklısın kısa bir süre sonra yaşlılar evini boylayacağım. Ama bunu başka bir zaman düşünelim. Sana uyar mı?”</p>

  <p class="normal1">Garsonun onunla ilgilenmesine engel olarak hemen koluna girdim. Birden yükselen müzik sesinin ve gölgelerin arasında kaldık.</p>

  <p class="normal1">Dirseğiyle tekrar kalçamı itmeye başladı. “Hey Çiko, bu kızın kafasında ne var biliyor musun? Güzel bir çanta. Sadece bin İsviçre frankı olduğunu söyledi. Ne kadar ucuz değil mi? Dikkatli ol, ona paraların sende olduğunu söyledim. Çantayı onun evine çok yakın bir dükkânda satıyorlarmış.</p>

  <p class="normal1">Treni kaçıracağın kesin. Yoksa kaçırmaz mısın? Doğru söyle aklından başka bir şey geçmedi mi?”</p>

  <p class="normal1">Kız bana bakıyordu, yüzünde her duruma uygun şekilde gülümsemeye hazır bir hâl vardı, güzelliğiyle ışıldıyordu. Garson içinde şuruplu dört tane kayısının olduğu bir tabak getirdi. Kız bunlardan birini kaşıkla alıp yavaş ve edalı bir hareketle dilinin üstüne yerleştirdi ve yavaşça çiğnemeye başladı. Yarı kapalı gözleri birden bana doğru döndü ve dikkatle bakmaya başladı, ona karşılık vermem için beni zorluyordu. Şampanya, burnum ve beynim arasında beni taciz ederek görevini yapıyordu; göz kapaklarımın ağırlaştığını hissediyordum. Kız ise baygın bir suratla kayısıların hepsini mideye indirmeye kararlıydı.</p>

  <p class="normal1">Vakit biraz daha geçince tekrar bara gittim. Gösteri bitmişti ve piste dönüştürülen sahnede birkaç çift birbirlerini sürükleyerek dans ediyordu. Kırmızı ve mavi gölgeler oluşturup sonra yok eden bir ışık dönüp duruyordu. Masaya iki kahve geldiğini gördüm, neredeyse hiç içmedim. İçerisinin havası zehirli bir hâle gelmişti. Barın etrafında oturanlar arasında sihirbazı görür gibi oldum. Sahnede durduğundan daha yaşlıydı, kırışıklıkları tozlarla kaplıydı, bir sandalyeye yaslanmış yalnız başına zar atıyordu, sol tarafında uzun bir sandviç vardı. İskeletleri oynatan zenci de bir şeyler içmek için bir an karanlıkta göründü, yalnızlık içinde etrafına baktı ve sonra gözden kayboldu.</p>

  <p class="normal1">Dayanmak için nefes nefese bir hikâye anlatan bizimkinin sesine konsantre olmaya çalıştım. Masayla duvar arasındaydı, sol kolu serbest bir şekilde yanında sallanıyor sağ kolu ise sigaraya yapışık duruyordu. Gelip giden ışıklar altında yüzü şeklini kaybediyordu.</p>

  <p class="normal1">“... İşte bu mağarada yüce Tanrım. Her şey bir mağaradan ibaret. Kim bilir nasıl yapıyorlar? Çalışmayı kastediyorum. Yaşamayı. Körler ve çalışıyorlar, üretiyorlar. Anlıyor musun? Böcekler diyorum. Bir saattir seninle konuşuyorum Çiko, uyuyor musun yoksa? Miden mi bulanıyor? Böcekler. Nereden mi biliyorum? Bir defasında körler danışma merkezine telefon ettim. Yemin ederim. Parmaklarımla okumayı öğrenmek istediğim falan yoktu. İlk başta hiçbir terbiyesizlik yapmadım. Düzülmüş birkaç diplomalı doktorun dediği gibi yeniden öğrenmekten daha güzel ne olabilir ki? Neyse, telefonda nazik ve sempatik bir kadın sesi karşılık verdi. Öyle bir gülüyordu ki sanki sürekli mutlu olduğunu sanırsın. Çok da sakindi, elbette o kadar sakin bir kadın çok çirkin olmalıydı. İnanır mısın bana telefonda yarım saat kör böceklerin nasıl çalıştıklarını ve buna benzer şeyleri açıkladı. Karanlıkta. Çalışan bir köstebek düşün mesela. Solucan yiyen ve tüneller kazan bir et obur. Gece yaşıyor. O ve eşi bayan köstebek tarımsal ürünlere ne kadar da zarar veriyor değil mi? Anlatabiliyor muyum? Sonra işçi beyaz karıncalar var. Bunlar daha az sempatikler çünkü aseksüeller. Yani sadece kör değil aynı zamanda aseksüeller, bununla tabiat anamızı ödüllendiriyorlar. Çalışıp, kurup, kazıp yiyecek topluyorlar. Zehirli olmayan yenilebilir mantarları bile topluyorlar, sana yemin ederim eğer bana inanmıyorsan araştır. Bunları; iyi kraliçeleri mantarları yiyip, kilo alıp günde kırk bin yumurta üretirken yapıyorlar. O kız artık körler merkezinde çalışmıyor. Sonra birkaç kez daha ona telefon ettim. O kibar leşini yengeçler yemiştir belki, belki de sadece sıkılmıştır. Hatta belki de bir daha benim sesimi duymamak için ofis değiştirmek istemiştir. Onu çok iyi anlıyorum. Sen ne düşünüyorsun?”</p>

  <p class="normal1">Telefona kadar kendimi nasıl sürükledim bilemiyorum. Sihirbaz yeşil bir keçenin üstünde zarlarını döndürerek bize bakıyordu. Ağır bir şekilde güvercinlerini düşündüm.</p>

  <p class="normal1">Huysuz barmen numarayı çevirip kayıtsızca ahizeyi bize uzattı.</p>

  <p class="normal1">“Ne gecesi? Sabah oldu. Senin için günahlarından arınmak için sabah ayinine gitme vakti değil mi?” Boğuk bir ses ve çılgın bir neşeyle teyzesine bağırıyordu. Karşı tarafın nefes alışlarını ve mızmız sesini duymamak için ahizeyi kulağından uzaklaştırıyordu. “İyi olduğum anlaşılıyor herhalde, hem de çok iyi. Cenazeme gelemeyeceksin. Rahip kuzenim de gelemeyecek. Bugün gördüm. O da umutsuz vaka. Bana Baron’u çağır. Yatağımın üstünde uyuduğunu biliyorum. Baron’u istiyorum. Hemen. Ah Baron sen misin? Nasılsın? Hadi ses ver. Sadece bir nefes. Hadi güzelim, hadi şişkom. Elbette beni tanıdın, benim, hadi şişko. Güzel bir iç çekebilir misin? Hadi ama kıymetlim benim. Senin bıyıklarını keseceğim, biliyor musun? Teyzenden mi utanıyorsun yoksa? Hadi ses ver. Yok mu? Sen de geber o zaman.”</p>

  <p class="normal1">Telefonu kapattı, elleri titriyordu. Barmen iki bardak koyu renkli likör koydu ve sert bir şekilde konuştu:</p>

  <p class="normal1">“Müessesenin ikramı.”</p>

  <p class="normal1">Reddetmeye niyetlenmedim bile. O kendininkini içti sonra el yordamıyla benim bardağımı da buldu. “Ot” dedi öksürerek.</p>

  <p class="normal1">“Sindirime iyi gelen ve ferahlatan bir karışım efendim” dedi barmen.</p>

  <p class="normal1">Sihirbaz bize arkasını dönmüştü, eğik sırtını ve ceketinin arkasındaki rengi solmuş işlemeyi görüyordum.</p>

  <p class="normal1">“Peki ya rahip kuzenimi uyandırırsak ne olur? Sadece bir fikir. Belki bize ihtiyacı vardır. Belki onu bizimle Napoli’ye gelmeye ikna ederiz. Yanımızda bir rahip işimize yarayabilir.”</p>

  <p class="normal1">“Tanrı aşkına, efendim” diye cevap verdim ama hemen sonrasında hiçbir konu hakkında konuşamayacak durumda olduğumu fark ettim.</p>

  <p class="normal1">“Küçük rahibimiz çok başarılı, bu şekilde eğleniyor. Ama sen Çiko, sen hiç kimsesin. Koca bir hiç. Neden bana eşlik edemiyorsun?”</p>

  <p class="normal1">Barmenin kauçuk suratında hafif bir gülümseme belirdi. “Sen bir dost değilsin. Konuşmuyorsun, şarkı söylemiyorsun, kuyruğunu sallamıyorsun. Nesin sen? Geçkin bir kadın mı? Çünkü aynı onlar gibi sıkıntılısın. Darıldın mı?”</p>

  <p class="normal1">“Hayır, efendim.”</p>

  <p class="normal1">Dengemi sağlayabilmek için ellerimi bara dayalı tutuyordum, avuçlarımın içinde nemli tahtayı hissediyordum. Barmen üçüncü bardak karışımı döktü. Kafamla istemediğimi işaret etim, diğeri kabul ederek bardağı aldı.</p>

  <p class="normal1">&nbsp;</p>

  <p class="normal1">Bardan çıktığımızda etrafa evlerin üstünde doğmakta olan güneşten çok açık renkte bir yeşillik yayılıyordu. Üç taksiden ikisinin şoförleri koltukla direksiyon arasında uyukluyordu, üçüncü şoför ise gazete okuyordu.</p>

  <p class="normal1">“Pislik kadın, bize istasyona kadar eşlik etmek ona hiçbir şeye mal olmazdı. Amiral kızı da değil. Pislik olanların hep amiral kızları olduğu söylenir. Nedenini hiç bulamadım. Onu alıkoymak için hiçbir şey demedin, Çiko. Onu içeride bir daha hiç görmedin mi?”</p>

  <p class="normal1">“Hayır.”</p>

  <p class="normal1">Kadın bizden yirmi metre ötede yürüyordu, vücudunun açık yerleri güneş ışığı altında parlıyordu. Bir arabaya binerek yanımızdan geçti, gözlerini ve yüzünü güneşten korumak için dirseğiyle kapatmıştı.</p>

  <p class="normal1">“Böyle devam et, birkaç dakika içinde kendi kendime konuşuyor olacağım. Tımarhanelik. Ne seyahat ama. Kendime yoldaş olarak hayvanları seçmeliydim. Çiko neden beni tramvayın altına atmıyorsun?”</p>

  <p class="normal1">Zorlukla ayakta duruyordu, omuzu benimkilerin üstüne yıkılmış, dizleri ise çözülüyordu. Arada içi titriyordu.</p>

  <p class="normal1">“Napoli ve ölüm.” Takside de konuşmaya devam eti, istasyona doğru bomboş sokak ve meydanlardan geçerken söylediklerini tekrarlıyor, heceleri vurguluyor ve öksürüyordu.</p>

  <p class="normal1">Bense kafamda tatilin çoktan geçirdiğimiz ve gelecek günlerini hesaplamaya çalışıyordum. Şampanyanın asidi rahatsız edici sesler çıkararak midemden yukarı doğru yükseliyordu. Nefesimi tutarak hıçkırığımı geçirmeye çalışmaktan vazgeçtim.</p>

  <p class="normal1">Büyük bir çeşme etrafında döndük, suyun rengi metal gibiydi. Bu havayı ve taze sesi içine çekmek için kafasını camdan dışarı çıkardı. Sonra tekrar konuşmaya başladı:</p>

  <p class="normal1">“Baron da aynı. Bir ses çıkarsaydı ne olurdu? Bana hep telefonda bunu yapar. Sinirlenir, alınır ama mutlaka bir şeyler homurdanır. Oysa bu defa hiçbir şey yok. Her zamankinden daha huysuzdu. Sence suç bende mi Çiko? Solucanlarla mı karşı karşıyayım? Daha iyi ötsün diye kör edilmiş zavallı bir kanarya gibi kendi kendimi takdir edip duruyor muyum sence?”</p>

  <p class="normal1">Güldü ve sonrasında geğirerek durdu, iki büklüm olup midesini tuttu. “En son bardakta verdiği şey neydi? Gübre mi?”</p>

  <p class="normal1">Gözlerime gölge düşmüş ve boğazımı sıkıştırıyordu. Yenik düşmemek için onunla savaşıyordum. Dikkatimin dağılmaması için gözlerimi kapı koluna dikmeye çalıştım, göz kapaklarımın kapanmaması gerekiyordu.</p>

  <p class="normal1">Taksici sert bir fren yaparak, veda bile etmeden bizi istasyonun karşısında indirdi.</p>

  <p class="normal1">Sallanarak yürürken bastonunu havaya kaldırıp konuştu: “Buradan gitmek ne büyük şansızlık, burada kalamamak ne kötü. Tıpkı Neron<sup class="calibre3"><a class="footnote-link" href="../Text/kadinkokusu_split_042.html#footnote-100-7" id="footnote-100-7-backlink">[*]</a></sup> gibi.”</p>

  <p class="normal1">Sakin bir hamal sayesinde karışıklıktan kurtulup bavullarımızı alabildik. Tabak ve bardaklar barın çöpüne yığılmıştı, yüksek sesle konuşanların yarattığı boğuk yankı kafatasımı deliyordu.</p>

  <p class="normal1">“İstanbul’a ya da Kalküta’ya gidebilirdik ama elbette Napoli’de karar kıldım. Üç saatlik uykuyla duruyorum, bu kadar eğlendiğim için iflah olmaz bir aptalım. Tanrı beni cezalandırsın.” Trende yine şikâyetlerine başladı, dudakları mosmordu ve uyku hâliyle sayıklıyordu.</p>

  <p class="normal1">Kendimi bir köşeye atıp camdaki gölgeliklerin ardına gizlenmeye çalıştım. Işık çok güçlenmişti ve koruyla ışık saçan bir bıçak gibi göz kapaklarımdan içeri sızıyordu. Etraftaki bağrışmalar, vahşi çığlıkları anımsatıyordu.</p>

  <p class="normal1">“İşte bunlar kendimizin kalıntıları. Biz buyuz. Napoli ve ölüm.” Alnında büyük ve kararmış bir damar ortaya çıktı. “İçerde kimse var mı?”</p>

  <p class="normal1">“Hiç kimse yok, efendim.” Tren hareket etmeye başladı.</p>
</body>
</html>
