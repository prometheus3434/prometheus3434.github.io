<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kadinkokusu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_23">VIII</h2>

  <p class="normal1">Onları gecenin damarlı ve parlak ışığı altında terasın en ucunda konuşurken izliyordum. Neredeyse isteksiz denebilecek hâlde konuşuyorlardı, aralarda uzun ve sessiz duraklamalar oluyor, hiçbir gülümseme gölgesi göze çarpmıyordu. O, her zamanki gibi bir bıçak sapı kadar ince ve dik duruyordu. Diğeri ise uzun boylu ve yapılı olmasına rağmen omuzları çoktan çökmüş kendini zor ayakta tutuyordu. Gölgeliğin canlı hareketlerle sallanan kenarları onlara çarpıp duruyordu.</p>

  <p class="normal1">“Hoşça kal, benim için oldukça geç. Bir şeye ihtiyacın var mı? Zaten her şeyi biliyorsun, her şeyi gördün. Kendin halledebilirsin. Yarın görüşürüz.” Kapıda duran asker böyle söyledi. Akılla parıldayan ve sansarlarınki kadar dar bir yüzü vardı, elleri pürüzsüzdü. Hata yapmaktan korkan bir ses tonuyla önce öğrenci sonra da arşivci olduğunu söylemişti.</p>

  <p class="normal1">Bu portrelerle dolu kocaman odada yalnız kalmıştım. Günün son ışıkları yuvarlak antika çerçevelerden birinin içindeki kapalı bir kadının yüzünde parıldıyordu, boynu ve omzu arasına yerleştirilmiş rengi soluk bir çiçek ön plana çıkıyordu. Gümüş çerçevelere yerleştirilmiş arkadaş fotoğrafları masanın üstündeydi, bunların dışında odada küçük masalar, raflar ve bir de piyano vardı.</p>

  <p class="normal1">Asker öğleden sonra bana evi gezdirmişti, labirent şeklinde koridorlar ve birbirinin içine geçmiş odalar vardı. Neredeyse her pencereden, denize doğru inen izdiham içindeki şehrin bir parçası karman çorman bir tablo gibi görünüyordu.</p>

  <p class="normal1">Tam da o sabah izne ayrılmış bir temizlikçinin odasında kalacaktım. Odadaki dolap ve çekmeceler kilitli ya da içleri boşaltılmıştı, duvarlarda nemden dallanmış çizgiler oluşmuştu. Yatak örtüsünün altında çarşaf yoktu.</p>

  <p class="normal1">Asker hemen yorum yapmaya başladı:</p>

  <p class="normal1">“Çok güzel bir düşünce, bir evde dört erkek. Hadi benim bir kıymetim yoksa üç erkek diyelim. Ve bu adam ne yapıyor? Evdeki tek işe yarar insanı, tek kadını izne yolluyor. Hem de kadın kendisinden izin istemediği hâlde. Atasözü çok doğru demiş: Tanrı’nın yarattığı her şey farklı bir beyne sahip. Sen biraz etrafı dolaş ama dikkatli ol. Ben yemeği kışlada yiyeceğim. Tozlu yataklar bekleyebilir. Sıradan bir asker değilim ben. Sen de öyle. Bizi kaşımaya çalışan kendi kaşınır.”</p>

  <p class="normal1">“Adı ne?”</p>

  <p class="normal1">“Vincenzo V. Ama sadece teğmen diyebilirsin. Bu ona yeter. Yüzbaşı olarak emekli oldu ama kendine hâlâ teğmen dedirtmek gibi bir şımarıklığı var. Biraz önce bahsettiğim herkesin farklı beyni olması konusu; ama çok yürektendir.</p>

  <p class="normal1">Sürekli sızlanıp durur fakat çok içten bir insandır. İnan bana altı aydır burayım ve her iki eli yerinde olduğu için her gün Tanrı’ya şükredip duruyor. Yoksa nasıl tıraş olacaksın bir düşünsene?”</p>

  <p class="normal1">Hâlâ terasta ellerinde sigaralarıyla yan yana duruyorlardı. Komik bir şekilde göbek ve midelerine kısa hareketlerle dokunuyorlardı, hiç gülmüyorlardı ve artık konuşmuyorlardı.</p>

  <p class="normal1">Birkaç saat dinlenme fırsatım oldu, yorgunluk ve tüm o zehirli etkiler ortadan kaybolmuştu; ama yine de kendimi düşmanca ve açıklanamaz bir hava içinde tutsak gibi hissediyordum. Tıpkı bir örümcek ağındaymış ya da hiçbir kural tanımadan gittikçe yükselerek beni dünyanın karışık ve soğuk yüzünden uzaklaştıran bir sabun köpüğünün içindeymişim gibi.</p>

  <p class="normal1">Ben de terasa çıktım ve ikisinden uzak olacağım bir köşeye gittim.</p>

  <p class="normal1">Şehrin ışıkları çoktan yanmıştı, eflatun gökyüzünün altında kıyı şeridine kadar çizgiler ve dalgalar hâlinde uzanan karmakarışık bir renk ormanı vardı. Ona bakıyordum. Eflatunun karardığı yerde önce kafası, sonra omuzları ve en son da müthiş eli bir bulutun içine girmiş gibi yavaş ve yoğun bir şekilde örtülüyordu sanki. Ufukta az da olsa görünen güneş hâlâ saçlarındaki üç beş kıvırcık tele vuruyordu.</p>

  <p class="normal1">Tutsaklığımı daha sıkı ve ezici hissettim, birden içimde kaçıp gitme arzusu belirdi; ama yürümek değil, gerçekten de tüm o ışıklar ve nefes arasından kaçıp gitmek, oradan yok olmak istedim.</p>

  <p class="normal1">Omuz omuza yürümeye başladılar ve sessizce terasta ilerlediler. Beyaz baston ve bambu kamış uyumlu bir şekilde hareket ediyordu.</p>

  <p class="normal1">Teğmenin ani bir isteksizlikle dolan derin bir sesi vardı, sert aksanı kelimelerini bölüyordu. Birkaç metrelik çizgide dümdüz üç dört sefer gidip geldiler, ev sahibinin keli kabuk gibi parlıyordu. Arkadaş gibi durmuyorlardı, birbirlerine bir kere bile içten ve sevgi dolu bir hareket yaptıklarını görmedim.</p>

  <p class="normal1">Teğmen alçak sesle konuştu:</p>

  <p class="normal1">“Cesaretim var; ama bir yandan da çok korkuyorum.” Ona kırbaç darbesi bir kahkahayla karşılık verdi. Aralarındaki konuşmaları dinlememek için tedbirli davranıp salona döndüm.</p>

  <p class="normal1">Odanın karanlığında pencereden hâlâ deniz görünüyordu. Işıklı ağaçlardan oluşan iki büyük tepenin etrafında simsiyah uzanıyor ve mükemmel bir üçgen çiziyordu. Sonunda hareket edip en azından elektrik düğmelerini bulmaya karar verdim.</p>

  <p class="normal1">&nbsp;</p>

  <p class="normal1">Akşam yemeğinden sonra kızlar geldi. İki tanesi yemek yediğimiz yerin sahibi olan kadının kızlarıydı, diğer ikisi ise onların arkadaşıydı. Çok gençlerdi, gözlüklü olan içlerinde en hareketli olandı. Sanki evi ezbere biliyorlarmış gibi hareket ediyorlardı; hemen bardakları, şişeleri, buzu getirdiler, bir dolaptan yastık çıkardılar ve mutfakla salon arasında yüksek sesle konuşarak gidip gelmeye başladılar.</p>

  <p class="normal1">“Ines, Candida, Michelina, Sara beni çıldırtıyorsunuz.” Koltuğun ucunda oturan teğmen şikâyet ediyordu. “Nereye koşuyorsunuz böyle, neden telaşlandınız? Hepiniz buraya gelin çabuk, oturun.”</p>

  <p class="normal1">Viskisinin ardına gizlenmiş olan Fausto susuyordu, her şeyi unutmuş bir hâli vardı.</p>

  <p class="normal1">“Sen de bir şeyler söyle. Zavallılar seni o kadar çok beklediler ki” diyerek çıkıştı teğmen.</p>

  <p class="normal1">“Kadınlar, ne de olsa kadın. Dört yıl öncesinin kız çocukları. Neredeyse hiç tahammülüm yok onlara” diyerek homurdandı.</p>

  <p class="normal1">Teğmen derin bir nefes alarak konuştu: “Fausto, biz durabiliriz ama dünya durmuyor.”</p>

  <p class="normal1">Gözlüklü Ines elinde bir vantilatör ve uzun kablosuyla göründü. “Biraz hava istemez misiniz? İnsan boğuluyor. Hadi ama hemen sünger gibi içmeye başlamayın, aksi hâlde gideriz. Bir kahve daha ister misiniz? Çok cereyanda kalmıyorsunuz, değil mi?”</p>

  <p class="normal1">Sonra sesini alçaltarak iki koltuğa doğru yöneldi ve gülerek hızlıca konuştu:</p>

  <p class="normal1">“Fark ettin mi, Fausto? Sara hâlâ sana âşık ama kendini kaybetti zavallı kızcağız. Saç örgülü zamanlarında nasıldı, hatırlıyor musun? Hâlâ öyle. Bugün kendine bir Fransız parfümü bile aldı. Ona güzel bir şeyler söyle Faust, hadi bizi eğlendir.”</p>

  <p class="normal1">“Ines! Sen ne kadar boşboğaz birisin. Ne iyi arkadaş! Bir defa olsun sus ve diğerlerini çağır. Ne yapıyorlar orada?” Teğmen bitap düşmüş hâlde sormuştu.</p>

  <p class="normal1">“Utanıyorlar” dedi Ines ayrılmadan önce ve vantilatörü yere bırakıp kaçarak uzaklaştı.</p>

  <p class="normal1">“Hâlâ bakireler mi acaba?” diyerek ağzından kaçırdı Fausto. Teğmen hemen alçak sesle karşılık verdi:</p>

  <p class="normal1">“Yüzbaşı delirdin mi sen? Nasıl böyle konuşursun? Dördü de çok saygılı ve iyi kızlar. Hatta ben Candida’nın vaftiz babasıyım...”</p>

  <p class="normal1">Fausto eliyle bir jest yaparak teğmenin konuşmasını yarıda kesti. “Merak işte, sormuş olmak için sordum. Ne düşünmemi bekliyordun. Kadınlar konu olunca konuşmak faydasız. Onlara dokunmak lazım.”</p>

  <p class="normal1">Arkadaşı sitem etmeyi sürdürdü. “Fausto dört yıl öncesini hatırlamıyor musun? Kafeye giderken, bahçelerde dolaşırken bize eşlik ederlerdi; biz de onlara dondurma ısmarlardık.”</p>

  <p class="normal1">“Hepsi saçmalık.”</p>

  <p class="normal1">Kızların hepsi beni dikkatle inceleyerek içeri girdiler, sanki benim kimin tarafında olduğumu anlamaya çalışan bir hâlleri vardı. Adamların karışısındaki kanepeye yan yana dizildiler. Birbirlerini dirsekleriyle dürtüp, fısıldaşıp gülüşüyorlardı ve sonrasında hemen elleriyle ağızlarını kapatıyorlardı.</p>

  <p class="normal1">“İşte böyle daha iyi” dedi teğmen.</p>

  <p class="normal1">Yüzünde çok fazla yara izi yoktu, sadece sağ gözünün üstünde eğriler çizerek uzanan kırmızı bir yara izi vardı. Siyah gözlükleri büyük yüzünü ve etli burnunu daha da iri gösteriyordu. En ufak bir kelimede çenesi zorlanıyor ya da bir solungaç gibi aşağı düşüyordu.</p>

  <p class="normal1">“Ne yapalım kızlar hiçbir fikriniz var mı? Ama geçe kalmayalım.”</p>

  <p class="normal1">Ines hemen atladı:</p>

  <p class="normal1">“Oyun oynayalım, evet oyun.”</p>

  <p class="normal1">Kız gözlüklerini çıkarmıştı, hepsi de yumuşak, sıcak yastıklara ve karşılarındaki erkeklere kayıtsızmış gibi oturuyordu. Tıpkı duvar kenarında durmuş onlarca bıyıklı bakışa rağmen iri göğüsleri, dudakları ve yanaklarından dökülen düzgün bukleleri ile pencereden bakınan o tipteki kadınlar ve hanım ağalar gibiydiler.</p>

  <p class="normal1">Sara’nın parmaklarıyla Fausto’nun bardağı sıkıca kavrayan sağ eline dokunduğunu gördüm. “Başın mı ağrıyor? Bir şeye ihtiyacın var mı? Buz ister misin?” Kocaman gözleri soluk renkli ve yusyuvarlak yüzünde daha da açılmıştı.</p>

  <p class="normal1">Arkadaşları kanepede oturmuş onunla alay ediyorlardı. “Yo, hayır” dedi Fausto sert bir tavırla, dudaklarının kenarında mekanik bir gülümseme belirdi.</p>

  <p class="normal1">Diğer kızlar bağırmaya başladı:</p>

  <p class="normal1">“Hadi bir oyun oynayalım, oyun oyun!”</p>

  <p class="normal1">Teğmen ellerini boşlukta sallayarak yalvardı. “Bağırmadan Allah aşkına, başım çok kötü. İstediğiniz her oyun olur; ama yavaş olun. Yoksa hepinize iyi geceler. Bu gece radyoda bir komedi piyesi var. Yaramazlık yapmayın aksi takdirde odama giderim.”</p>

  <p class="normal1">Sara eğilerek sordu:</p>

  <p class="normal1">“Ne oynamak istersin, Fausto? Sen karar ver.”</p>

  <p class="normal1">Fausto güldü, omuzları bir titremeyle öne düştü. “Sadece bir oyun ama. Tanrım, körebe olsun!”</p>

  <p class="normal1">&nbsp;</p>

  <p class="normal1">Dondurmalarımızı yemek için terasa çıktık, hava sıcak ve nemliydi. Fıstık, krema ve fındık buzdolabında yumuşamış birbirine karışmıştı. Karışıma viski ekleyip sulandırdıktan sonra bardaklara koyup içtik.</p>

  <p class="normal1">“Ne kadar çok hayal kurardın hatırlıyor musun? Hâlâ kuruyor musun?” Sara’nın sesi kontrollü ama bir o kadar da kararlıydı. “Bir seferinde bana yatağının altında bir yaratık gördüğünü söylemiştin. Çok küçük ve turuncu renkteydi, hızla kaçmıştı. Sonra bir tavşan türü olduğunu düşünmüştün ya da bir tespih böceği.”</p>

  <p class="normal1">“Tespih böceği elbette, başka ne cehennem olacak” diyerek vurgusuz bir tonla itiraz etti Fausto. “Hiçbir şey hatırlamıyorum.”</p>

  <p class="normal1">“Oysa Sara hatırlıyor” dedi Michelina espriyle karışık. Elindeki boş dondurma bardaklarını götürürken bir an durup lafa girmişti. Minyondu, dişlerini hep göstermeye hazırdı ve diz kapakları çok iriydi. “Sara kötü bir vicdan gibi, her şeyi hatırlar ve bir saniye olsun kafasını dinlendirmez.”</p>

  <p class="normal1">Uzaktan teğmenin sesi duyuldu. “Cadılık yapmayın.” Hasırdan küçük bir kanepede uzanıyordu. Geceyi yönetmekten vazgeçtiği her hâlinden belliydi.</p>

  <p class="normal1">Fasuto eldivenli sol eliyle işaret ederek seslendi: “Çiko!”</p>

  <p class="normal1">“Buradayım.”</p>

  <p class="normal1">“İyi, bir yere gitme” dedi yorgunca.</p>

  <p class="normal1">Sara sanki ilk defa görüyormuş gibi bana baktı, yüzünde üzgün bir gülümseme belirdi, ellerini çenesinin altında birleştirmişti. Tırnakları çok düzgün kesilmişti ama elleri boğumluydu, bu yüzden de onları sürekli saklamaya çalışıyordu.</p>

  <p class="normal1">“Neden ceketini çıkarmıyorsun? Hava çok sıcak” dedi</p>

  <p class="normal1">Fausto’ya. “Daha rahat etmek istemez misin?” “Ne kadar komiksin” dedi Fausto.</p>

  <p class="normal1">“Önümüzdeki sene üniversiteye başlayacağım.” Kız hâlâ sohbet etmeye çalışıyordu.</p>

  <p class="normal1">“Peki ya kız kardeşin?”</p>

  <p class="normal1">“Candida restoranda annemle birlikte kasada durmaktan çok mutlu. Yakın zamanda evlenecek ev kızlarından. Zavallıcık.”</p>

  <p class="normal1">Fausto güldü. “Neden zavallıcık ki?”</p>

  <p class="normal1">“Tanrı’nın yarattığı işe yaramaz varlıklardan.” Sara bu gereksiz konuyu konuşmaktan rahatsız olmuştu. “Bir aşçıbaşıyla ya da büyük bir paşayla evlenecek, onun için hepsi aynı. Her şeyin varacağı nokta bu.”</p>

  <p class="normal1">“Oysa sen onun gibi değilsin, değil mi?”</p>

  <p class="normal1">“Hayır, elbette hayır.” Yeniden canlanıp ellerini yumruk yaptı. “Fausto, bana üniversitede ne yapacağımı sormadın bile.”</p>

  <p class="normal1">“Her halükârda bunu bana söyleyeceğine iddiaya girerim.”</p>

  <p class="normal1">“Kaba hödük.” Kız güldü ama endişeliydi. “Kısaca söyleyeyim. Tıp. Memnun musun?”</p>

  <p class="normal1">“Olmalı mıyım? Eğer olmalıysam memnunum.”</p>

  <p class="normal1">“Ben başarılıyım gerçekten, bunu herkes söylüyor. Diğer kızlara benzemiyorum ve neden tıp seçtiğimi senin bilmen gerek.”</p>

  <p class="normal1">Diğer kızlar salondaki vantilatörün etrafında toplanmış, fısıltıyla konuşarak sırayla rüzgâra boyunlarını uzatıyorlardı.</p>

  <p class="normal1">“Bardağım boşaldı Sara” diyerek kızdan uzaklaştı ve hemen parmaklarını şıklatarak bana seslendi:</p>

  <p class="normal1">“Çiko on dakika sonra beni uyumaya götür, dünya çöküyor sanki.”</p>

  <p class="normal1">“İçeride oturamaz mıyım? Sadece bir an için. Beni anlıyorsunuz değil mi, efendim?”</p>

  <p class="normal1">“Yerinden kıpırdarsan başın belada demektir.”</p>

  <p class="normal1">Kız elinde üç bardakla döndü. Dikkatle içiyordu, ama yüzünü buruşturmaya engel olamadı.</p>

  <p class="normal1">“Sen tanıdığım en şık ve zarif erkeksin. Tam bir beyefendi. Yemin ederim Fausto, senden daha çekici ve etkileyici biri yok.” “Allah Allah.” Fausto savunmasız bir gülümsemeyle yelkenlerini suya indirdi. Bardağını kaldırdı.</p>

  <p class="normal1">Sara heyecanlanmıştı. “Ah! Evet, şerefe kadeh kaldıralım. Şerefe”</p>

  <p class="normal1">Kızlar vantilatörün yanından hiçbir hareket yapmadan dikkatli bir şekilde bizi izliyorlardı.</p>

  <p class="normal1">Sara endişeli bir şekilde sordu: “Neye kadeh kaldırıyoruz?”</p>

  <p class="normal1">“Sen seç, bu işi sana devrediyorum, böylesi daha iyi” dedi Fausto.</p>

  <p class="normal1">Teğmenin sarhoş sesi duyuldu. “Hiçbir şeye. Hiçbir yere gitmeyen hiçbir şeye. Bildiğimiz o büyük ananın kızı olan bu hayata.”</p>

  <p class="normal1">Sara, Fausto’nun bacağına parmağıyla dokunarak ekledi: “Oysa ben sana içiyorum. Sana ve tüm o ümitlerine. İster misin?”</p>

  <p class="normal1">Fausto ise “Âmin” diyerek içkisini bitirdi. “Gitme vakti, efendim” diyerek araya girdim.</p>

  <p class="normal1">Kız tekrar konuşmaya başladı, hafifçe titriyordu ve konuşmaya başlar başlamaz kelimeler boğazında düğümlendi. “Fausto, sana bunu şimdi söylemek zorundayım. Dinle beni. Şimdi...”</p>

  <p class="normal1">“Oysa ben susmanı istiyorum. Anladın mı? Sus. Allah aşkına.” Fausto kafasını sert bir şekilde eğdi.</p>

  <p class="normal1">Kızın parıldayan gözleri bir an için kapandı sonra daha alçakgönüllü ve yorgun bir bakışla tekrar açıldı. Alçak sesle konuştu:</p>

  <p class="normal1">“Bana en azından neden geldiğini söyle. Kimsenin buna inancı kalmamıştı. Vincenzo’nun bile. Sana telefon ettiğini, konuştuğunuzu biliyordum ama buraya gelmek...”</p>

  <p class="normal1">Fausto gülerek karşılık verdi:</p>

  <p class="normal1">“Zavallı teğmen. Bir zamanlar yüzü hâlâ gülüyordu oysa şimdi gülmeyi bilmiyor bile, sadece burnundan sesler çıkarıyor.”</p>

  <p class="normal1">“Neden geldin? Öylesine mi? Hiçbir şey için mi?”</p>

  <p class="normal1">“Sakin ol, Sara. Kız kardeşin ve arkadaşların seni tenkit edecekler. Seninle alay edecekler.”</p>

  <p class="normal1">“Hadi canım, kim tenkit edecekmiş beni. Kim? Kim benimle alay edecek? Benden ne kadar korktuklarını bilsen. İyi de yapıyorlar.” Kız sinirden kızarmıştı. “Hadi lütfen cevap ver. Neden geldin?”</p>

  <p class="normal1">“Hiçbir şey için. Madem bu kadar merak ettin. Hiç. Hiçbir şey için, öylesine. Ama yeter artık. Başka soru yok.” Fausto boşlukta kolumu arayarak ayağa kalktı ve böylece konuşmayı bitirdi.</p>

  <p class="normal1">Candida telefonda annesini sakinleştiriyordu. Kısa süre sonra eve döneceklerdi, daha gece yarısı bile olmamıştı. Yenilen dondurmanın ne kadar korkunç olduğunu eklemeden de edemedi.</p>

  <p class="normal1">Vedalaşma faslına gelindiğinde herkes yeniden neşeli tavırlara büründü.</p>

  <p class="normal1">Gece geç vakit yatağımda yatarken boğuk nefes alışlar duydum. Sonra sesler banyodan koridora doğru uzaklaşarak yavaş yavaş kayboldu. Hiç şüphe yok ki bu teğmendi.</p>
</body>
</html>
