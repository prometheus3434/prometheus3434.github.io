<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mevlana</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_36">Allah’ın Varlığı</h2>

  <p class="normal">Allah’ın varlığı meselesi, ilm-i kelâmın ve bütün mezheplerin ana konusu, temel meselesidir. Eski ilm-i kelâmın bu konuda ileri sürdüğü deliller sadece mantığa dayanmaktadır. Bu mantık delilleri ile bu konuda kesin bir kavrama, kesin bir iman elde edilememektedir. Olsa olsa bu deliller karşısında insan çaresiz kalıp susmaktadır. Kur’an-ı Kerim’in tarzı ise; insanın temiz ruh yapısını (fıtratını) tahrik ve teşvik edici bir üslup sergilemektedir. Ve insanın ruh yapısına güven göstererek uyuyan duyguyu uyandırmaktadır. Kur’an-ı Kerim peygamberin ağzından yapmacıksız şöyle buyurmaktadır:</p>

  <p class="ideitalik1">“Yeri ve gökleri yaratan Allah hakkında şüphe olabilir mi?”</p>

  <p class="normal">Bu asla yapmacık olmayan, açık ve hayret belirten ifade karşısında insan fıtratı hemen hareketlenmekte ve kendi sağlam görevini yapmaya başlamaktadır. Sonra yeryüzünün ve göğün yaratılışı ile onları yaratana, yapılanlarla yapana, ortada duran eşyalarla, onları ortaya koyana doğru ani bir çevrilmeye önderlik yapılmaktadır. Birazcık dikkat edilirse bütün Kur’an-ı Kerim’de işte bu ispat tarzı görülecek ve Allah’ın işaret ve alâmetlerine bakın ve yaratılanlardan yaratana ulaşın diye bir ölçü göz önüne çıkacaktır. Kur’an-ı Kerim’e göre Allah’ı tanımanın, en kesin, en kısa ve en tehlikesiz yolu işte budur.</p>

  <p class="ideitalik1">“Biz dünyada (ufuklarda) ve nefislerinde hak (doğru ve iyi)nin ne olduğunu anlasınlar diye âyetlerimizi (işaret ve alâmetlerimizi) göstereceğiz. Senin Rabbin herşeye şâhid olmaya yeterli değil midir?”<a href="../Text/mevlana_split_044.html#footnote-281-80" id="footnote-281-80-backlink">[80]</a><span>79/1</span></p>

  <p class="normal">Mevlânâ da Mesnevi’ de aynı isbat ve delil gösterme metodunu tercih etmiştir. O, yer yer kâinattan, kâinâtın yaratıcısının varlığına deliller göstermektedir.</p>

  <p class="normal">O diyor ki; dünyada pek çok şeyin olduğu, olageldiği göze çarpmaktadır. Fakat o; olanları olduran, yapan, eden; bu beden gözü ile gözükmemektedir. Fakat olan ne varsa hepsi de, o perdenin arkasında bir yapanın olduğuna delildirler. İş açıktadır, ama işi yapan gizlidir.</p>

  <p class="ideitalik1">“Kalemin çizdiği çizgi (yazı) görülüyor, (yazan) el görülmüyor.<br class="calibre1" />
  At ortada dolaşıp duruyor, ata binen görülmüyor.<br class="calibre1" />
  Ok meydanda bak, ama oku atan yay görülmüyor.<br class="calibre1" />
  Canlar meydanda, canları yaratan görülmüyor.”<a href="../Text/mevlana_split_044.html#footnote-281-81" id="footnote-281-81-backlink">[81]</a></p>

  <p class="normal">Fakat her hareket, bir hareket ettirenin var olduğuna delildir. Eğer bir yerde havanın fısıltı ve hışırtısı varsa bil ki onu estiren, onu harekete geçiren de vardır.</p>

  <p class="ideitalik1">“Hareket eden, esen bir hava görüyorsan bil ki,<br class="calibre1" />
  Ortada onu bir estiren var mutlaka.<br class="calibre1" />
  O halde her aklı erenin aklında kesin olarak şu vardır.<br class="calibre1" />
  Ki esen havayı bir estiren de vardır.”<a href="../Text/mevlana_split_044.html#footnote-281-82" id="footnote-281-82-backlink">[82]</a></p>

  <p class="normal">Eğer senin gözlerinde etken (işi yapan) görünmüyorsa da yapılan işler görünüyor. Bu yapılan, ortada duran iş ve eserlerden, mutlaka onu bir yapanın olacağını kabul et. Vücuttaki hareket, hayat ve canlılık; o vücut da ruhun varlığından dolayıdır. Ruh her ne kadar görünmüyorsa da vücudun hareket edişi onun varlığının ispatı ve delilidir.</p>

  <p class="ideitalik1">“Sen onu (Allah’ı) her ne kadar gözlerinle görmüyorsan da,<br class="calibre1" />
  İşinin ve eserinin ortaya çıkmasından varlığını anla.<br class="calibre1" />
  Vücûd, can (ruh) ile hareket eder, ama sen canı görmüyorsun.<br class="calibre1" />
  Lâkin vücudun hareketinden canın var olduğunu anla.”<a href="../Text/mevlana_split_044.html#footnote-281-83" id="footnote-281-83-backlink">[83]</a></p>

  <p class="normal">Bir etkenin, bir yapanın varlığına inanmak için ve onu ispat etmek için, onun yaptıklarından daha güçlü delil ne olabilir. Bir yaratıcının varlığına delil için onun yarattıklarından daha üstün delil ne olabilir? Güneşin varlığına delil için onun ışığından daha güçlü delil ne olabilir?</p>

  <p class="ideitalik1">“Güneşin kendisine delil ve varlığına işaret olarak,<br class="calibre1" />
  Dimdik gelen ışıklarından daha güçlü delil ne olabilir?”<a href="../Text/mevlana_split_044.html#footnote-281-84" id="footnote-281-84-backlink">[84]</a></p>

  <p class="normal">Hem sonra kâinat sadece var değil, hatta düzenli, sistemli ve uyumludur da. Her şey kendi çerçevesine yerleştirilmiş, her resim kendi levhasına konmuştur. Gezegenlerin dönüşünün bir düzeni, ölçüsü vardır. Ay ve güneşin de bir düzeni, sistemi, kanunu vardır. Rüzgârlar ve bulutlar da prangasız, gemsiz fil değil ki istedikleri yere çeksin gitsin. Biraz azgınlık yaparlarsa hemen kulakları çekilsin diye onlar için dahi bir kırbaç (yönetici) vardır. Bu düzen ve tertip, bu intizam ve bu ahenk gösteriyor ki, kâinatın üstünde, bu kâinatın bir yaratıcısı ve yöneticisi vardır ve o, hikmet ve bilgi sahibidir. Kâinat, hiçbir an onun irade ve düzenlemesinin dışında değildir.</p>

  <p class="ideitalik1">“Eğer Takdir-i İlahinin, gökteki cisimleri nasıl düzene koyduğunu göremiyorsan,<br class="calibre1" />
  Onların gökyüzünde dönüp dolaşmasına dikkatle bir bak.”<a href="../Text/mevlana_split_044.html#footnote-281-85" id="footnote-281-85-backlink">[85]</a></p>

  <p class="normal">Daha sonra o şöyle buyurmaktadır: Bu kâinatı yaratan onu kendi menfaati için yaratmadı. Aksine insanın menfaati ve onun gelişmesi, ilerlemesi için yarattı. Aynı şekilde, felsefecilerin ve kelâmcıların şaşkın oldukları bu âlemin yaratılmasındaki hikmet ve menfaati çok büyük bir anlaşılırlık içinde sunmuş ve çok rahat kavranır bir üslûp ve tarzda anlatmıştır. Buradaki anlatımda onun harikulâdeliği ve neşesi, cezbesi vardır.</p>

  <p class="ideitalik1">“Peygamber dedi ki: Hak şöyle buyurmuştur:<br class="calibre1" />
  Benim yaratmaktan amacım iyiliktir.<br class="calibre1" />
  Benden faydalansınlar diye yaratıkları yarattım.<br class="calibre1" />
  Benim balımdan parmaklasınlar diye yarattım.<br class="calibre1" />
  Ben kendim onlardan faydalanayım diye yaratmadım.<br class="calibre1" />
  Ben yaratıkları onlardan faydalanayım diye değil;<br class="calibre1" />
  Aksine kullarıma cömertlik yapayım diye yarattım.”<a href="../Text/mevlana_split_044.html#footnote-281-86" id="footnote-281-86-backlink">[86]</a></p>

  <div class="calibre3" id="calibre_pb_67"></div>
</body>
</html>
