<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mevlana</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_26">Mevlânâ’nın Vefâtı</h2>

  <p class="normal">Sipehsâlâr diyor ki: Mevlânâ ölmeden önce Konya’da kırk gün süre ile depremler sürdü. Eflâkî de şöyle naklediyor: Mevlânâ henüz hasta yatağında yatarken yedi gün boyunca sürekli deprem oldu. Bütün insanlar usandı da Mevlânâ’dan imdad istedi. Mevlânâ onlara şöyle dedi: “Herhalde yer acıkmış yağlı lokma istiyor olmalıdır, derhal isteğine erişecek, arzuladığını ele geçirecektir. Siz de bu sıkıntıdan kurtulacaksınız”.</p>

  <p class="normal">Hüsameddin Çelebi’nin anlattığına göre; bir gün Şeyh Sadreddin, dervişlerin ileri gelenleri ile hasta yatağında yatan Mevlânâ’yı ziyarete geldiler. Mevlânâ’nın halini görerek üzüldüler. Sadreddin: “Allah âcil şifâlar versin, tamamen sıhhate kavuşacağınızı umuyorum.” dedi. Bunun üzerine Mevlânâ: “Artık şifâ size mübarek olsun. Âşık ile mâşuk arasında kıl payı kadar mesafe kaldı. Onun da kalkmasını ve nûrun nûra katılmasını istemiyor musun?” dedi.</p>

  <p class="normal">Hastalığı sırasında şu gazele başladı: Mevlânâ söylüyor Hüsameddin Çelebi yazıyordu. Hem yazıyordu, hem de bir taraftan ağlıyordu.</p>

  <p class="ideitalik1">“Git, başını yastığa koy ve beni yalnız bırak<br class="calibre1" />
  Geceleri hep dolaşan ve perişan olan beni terk et.<br class="calibre1" />
  Akşamdan sabaha kadar sevda dalgasıyız ve yapayalnızız.<br class="calibre1" />
  İstersen gel bağışla, istersen git cefa et.<br class="calibre1" />
  Belâya düşmemek için benden uzak dur.<br class="calibre1" />
  Selâmet yolunu seç, belâ yolunu terk et.<br class="calibre1" />
  Gam köşesinde biz ve gözyaşı,<br class="calibre1" />
  Gözyaşımızın üzerinde yüzlerce değirmen kur.<br class="calibre1" />
  Bizi öldüren, katı yürekli bir zalim vardır,<br class="calibre1" />
  Kimse ona: ‘Döktüğün kanın bedelini öde’ demez.<br class="calibre1" />
  Güzeller şahının vefalı olması gerekmez.<br class="calibre1" />
  Ey yüzü solgun olan âşık, sen kendin sabret ve vefalı ol.<br class="calibre1" />
  Ölümden başka çaresi olmayan bir derdim var,<br class="calibre1" />
  O halde ben nasıl ‘Bu derdime deva ol’ derim?<br class="calibre1" />
  Dün gece rüyamda aşk mahallesinde bir yaşlı gördüm;<br class="calibre1" />
  Eliyle ‘Bize doğru gel’ diye işaret etti.”</p>

  <p class="normal">Mevlânâ ölmesine çok yakın şöyle dedi:</p>

  <p class="ideitalik1">“Eğer mü’minsen ve doğruysan, ölümün de mü’min gibi olur.<br class="calibre1" />
  Yok kâfir ve kötüysen, ölümün de kâfir gibi olur.”</p>

  <p class="normal">5 Cemaziyelâhir 672 H. de, güneş batarken, hakikatleri ve marifetleri (ilâhî gerçekleri, herkes tarafından bilinmeyen manevî bilgileri) anlata anlata vefat etti. Vefat ettiğinde Mevlânâ 68 yaşından 3 ay almıştı.</p>

  <p class="normal">Cenaze dışarı çıkarıldığında sanki kıyamet kopmuş gibiydi. Her millet ve ırktan insanlar bir araya gelmiş, hepsi de ağlıyordu. Yahudi ve hristiyanlar, Tevrat ve İncil okuyorlardı. Müslümanlar onları iteliyor, fakat onlar yine geri geliyordu. Arbede çıkar diye endişe edildi de Konya valisi Muînüddin Pervâne’ye haber verildi. Pervâne; hahamlara, rahiblere ve papazlara: Sizin bu işle ne ilginiz var? diye sorduğunda dediler ki: “Biz geçmiş peygamberlerin asıl davalarını, anlatmaya çalıştıkları gerçekleri onun sözlerinde bulduk. Büyük velîlerin hareket tarzını, onun hareket tarzında gördük.”</p>

  <p class="normal">Bunun üzerine o kimselere de cenazeye refâkat etmelerine izin verildi. Kalabalık o kadar müthiş, izdiham o kadar fazlaydı ki; cenaze sabahleyin erkenden medreseden alındı, akşama yakın kabristana gelinebildi. Sonunda bu tasavvuf ve irşâd güneşi dış gözlerden kaybolup gitti.</p>

  <div class="calibre3" id="calibre_pb_43"></div>
</body>
</html>
