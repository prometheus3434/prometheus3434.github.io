<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>hatirla_e-kitap-3</title>
    <meta http-equiv="Content-Type" content="text/html; charset=utf-8" />
  

</head>
  <body id="hatirla_e-kitap-3" xml:lang="tr-TR">
		<div>
			<p><br /><br /><br /><br /><br /></p>
			<p id="_idParaDest-3"><st c="0">3   </st><br /><st c="2">Tanıştığıma Memnun Oldum</st></p>
			<p><br /></p>
			<p><st c="26">“Hoş geldin Anı!”</st></p>
			<p><st c="44">Bana doğru koşup gelen bir grup insanın önünde duruyordu. </st><st c="103">Gözleri dolu dolu, duygulanmış görünüyordu. </st><st c="147">Kim olduğunu bilmediğim bu kişi, benim karşılık vermemi beklemeden sarılırken, daha yoğun olan ikinci cümlesini de kurdu:</st></p>
			<p><st c="268">“Seni çok özledim.”</st></p>
			<p><st c="288">Mantık yürütmeye bile gerek yoktu. </st><st c="324">İyi arkadaşlarımdan birisi, muhtemelen en iyi arkadaşım filandı. </st><st c="389">Tatlı bir kıza benziyordu, görünüş itibariyle arkadaş seçimimden memnun kalmıştım. </st><st c="472">Ama ona dair aklımda hiçbir şey yoktu. </st><st c="511">İnternet gezintimi Anıl ile sınırlandırmış olmama hayıflandım.</st></p>
			<p><st c="573">Sezen’e ‘arkadaşlarımın’ hesaplarına baktığımı söylemiştim ama aslında daha çok Anıl’ın arkadaşlarına bakmıştım. </st><st c="687">Eh, ne de olsa, Anı denen salak kız, kendisini Anıl ile var eden birisiydi. </st><st c="763">Allahın eziği! </st><st c="778">Bu kadar ezik bir karakter olmamdan utanıyordum. </st><st c="827">Arkadaşlarımın böyle olmamasını umdum. </st><st c="866">Şu karşıdan gelen heyecanlı kızın mesela... </st><st c="910">Koridorun ortasında hiç tanımadığım, yüzünü bile görmediğim bir kız bana koşarak yaklaşıp sarılıyordu. </st><st c="1013">Saçmalık.</st></p>
			<p><st c="1022">Daha saçması da geldi tabii; sırayla o kalabalıktan birileri beni öpmeye, kucaklamaya başladılar. </st><st c="1121">Çok rahatsız ediciydi. </st><st c="1144">Tanımadığım insanların bana dokunmasından hoşlanmıyordum. </st><st c="1202">Eski Anı’yı bilmem ama benim için son derece çirkin bir temastı bu. </st><st c="1270">Yakın arkadaşlarım olduğunu tahmin ettiğim bu kalabalığa kabalık etmek istemem ama...</st></p>
			<p><st c="1355">“Yeter!”</st></p>
			<p><st c="1364">Kendime engel olamadığım küçük bir an daha yaşadım. </st><st c="1417">Yavaşça geri çekilen ‘arkadaşlarıma’ nazikçe kendimi anlatmaya çalıştım. </st><st c="1490">Doğru kelimeleri seçip seçmediğimden emin değildim, uğraşıyordum.</st></p>
			<p><st c="1555">“Bakın, ben... </st><st c="1571">hiçbirinizi...”</st></p>
			<p><st c="1586">Seçememiştim. </st><st c="1601">Olmadı. </st><st c="1609">Konuşamadım. </st><st c="1622">Seçtiysem de o uygun kelimeler ağzımdan çıkmayı başaramadı. </st><st c="1682">Anlamadığım şey, Sezen’le konuşmamıza bakılırsa, yaşadığım durumu bilmeleri gerektiğiydi. </st><st c="1772">Yine de bana sarılıp sevgi göstermekte ısrar etmeleri şaşılacak şeydi doğrusu.</st></p>
			<p><st c="1850">İnsanlar asla karşılarındakinin hislerini anlamaya çalışmıyordu. </st><st c="1916">Belki de kendi zavallılığımı, konuşmakta ve iletişim kurmakta gösterdiğim başarısızlığı bu şekilde üstümden atacağımı sanıyordum. </st><st c="2046">Karman çorman olmuştum yine. </st><st c="2075">Ne söylemeli, ne yapmalı, nasıl toparlamalı? </st><st c="2120">Onlardan mantıklı bir adım mı beklemeli, bir şekilde yaşadıklarımı anlatmaya, tanımadığım onlarcasına iç dökmeye mi çalışmalı?</st></p>
			<p><st c="2246">Bir an hayatımın böyle geçeceğini düşünürken buldum kendimi: Tanımadığım insanlar sürekli bana yakınlık gösterecek; ben de eninde sonunda onlarla konuşmak, kendimi anlatmak zorunda kalacaktım.</st></p>
			<p><st c="2439">Neyse ki kafamın allak bullaklığında boğulmadan, öğretmenlerden birisi gelip imdadıma yetişti.</st></p>
			<p><st c="2534">“Çocuklaaarr! </st><st c="2549">Arkadaşınızı yormayın isterseniz, daha ilk günü. </st><st c="2598">Bırakın da alışsın.”</st></p>
			<p><st c="2618">Karşımdaki kalabalığın bir kısmı, öğretmenin sözlerini başlarını sallayarak onayladı. </st><st c="2705">Durumumdan haberdar oldukları belliydi. </st><st c="2745">Bir grup öğrenciyse bana uzaylı görmüş gibi hayretle bakıp aralarında fısıldaşmayı sürdürdü. </st><st c="2838">Gözlerimin içine baka baka dedikodumu yapmaları ihtimalinden hoşlanmadım. </st><st c="2912">Hızla müdahale edip, başıma gelenleri kısaca açıkladıktan sonra yok olmak istedim. </st><st c="2995">Yok olup gitmek. </st><st c="3012">Kimsenin beni tanımadığı bir okula yazılmak. </st><st c="3057">Hatta kimsenin beni tanımadığı bir dünyaya yazılmak. </st><st c="3110">Göründüğüm gibi, bir uzaylı olmayı başarmak... </st></p>
			<p><st c="3157">En azından aklımdan geçenleri anlatmak istedim. </st><st c="3205">Tam kafamı toparlayıp bir şeyler söyleyecekken, öğretmen yanıma geldi. </st><st c="3276">Kulağıma eğilip fısıldarcasına konuştu:</st></p>
			<p><st c="3315">“Seni böyle ilk günden beklemiyorduk. </st><st c="3354">O yüzden hazırlıksız yakalandık aslında Anıcığım, kusura bakma. </st><st c="3418">Arkadaşlarının çoğu durumunu bilmiyor. </st><st c="3457">Yoksa seni böyle sıkboğaz etmezlerdi, eminim.”</st></p>
			<p><st c="3503">Ağzımı açıp yorum yapacak oldum ama araya girmeme izin vermeyecek şekilde soluksuz konuşuyordu.</st></p>
			<p><st c="3599">“Sonuçta uzun zaman oldu. </st><st c="3626">Ciddi bir şey yaşadığının farkındayız ama sapasağlamsın, bir yerinde bir şey yok ya, seni böyle gördükleri için heyecanlandılar belli ki. </st><st c="3764">Açıkçası ben de bizimle olabildiğin için çok mutluyum, Anı. </st><st c="3824">Aramıza hoş geldin.”</st></p>
			<p><st c="3844">Ve beklediğim son. </st><st c="3864">O da kucakladı. </st><st c="3880">Üzerimde milyonlarca hücre değiş-tokuşu gerçekleşiyor, mikroplar geziniyordu sanki. </st><st c="3964">Değil kimsenin tanımadığı, benden başka hiçbir canlının var olmadığı bir yerde gözümü açmak istediğimi düşündüm o an.</st></p>
			<p><st c="4081">Kadın nihayet beni bırakıp gittiğinde, kalabalık da dağılmış, geriye sadece en yakın olduğunu tahmin ettiğim arkadaş kalmıştı. </st></p>
			<p><st c="4209">“Beni de mi?”</st></p>
			<p><st c="4222">Soruyu düzgün bir biçimde soramadı bile. </st><st c="4264">Heyecanını, öfkesini... </st><st c="4288">yok, bunlar değil, hayal kırıklığı! </st><st c="4324">Hayal kırıklığını okuyordum gözlerinden. </st><st c="4365">Ne diyebilirdim ki? </st><st c="4385">Annemi bile kırıp darmadağın etmişken, arkadaşıma yalan söyleyemezdim. </st><st c="4456">Üzülecekti, üzülüyordum.</st></p>
			<p><st c="4480">“Kimseyi...”</st></p>
			<p><st c="4493">“İsmimi de bilmiyorsundur tabii o zaman. </st><st c="4535">İlginç olacak.”</st></p>
			<p><st c="4550">“Evet, ilginç olacağı kesin.”</st></p>
			<p><st c="4580">Elini uzattı. </st><st c="4595">Bu ilk tokalaşmamdı. </st><st c="4616">Yeni hayatımın ilk gerçek tanışması.</st></p>
			<p><st c="4652">“Marina.”</st></p>
			<p><st c="4662">Benimkine nazaran müthiş havalı bir ismi olduğunu düşünerek elimi uzattım.</st></p>
			<p><st c="4737">“Anı.”</st></p>
			<p><st c="4744">“Tanıştığıma memnun oldum.”</st></p>
			<p><st c="4772">İsmimi bildiğini söylemek yerine, ritüeli bozmamasından hoşlanmıştım. </st><st c="4843">Gerçek bir tanışma olmuştu böylece. </st><st c="4879">Bundan sonra karşılaştığım insanlarla aynı şekilde tanışmaya karar verdim. </st></p>
			<p><st c="4954">“Ben de...”</st></p>
			<p><st c="4965">Verdiğim karşılıkla ilk tanışmam tamamlandı. </st><st c="5011">Bizi izleyen birileri olduğunu hissederek başımı çevirdim. </st><st c="5070">Gerçek anlamıyla üzerimde hissettiğim gözlerin ikisi, dünden beri ezberlediğim gözlerdi, Anıl’ın gözleri. </st><st c="5176">Diğer iki gözse, Anıl’ın elini tutan kıza aitti. </st><st c="5225">Bir rahatlama hissettim. </st><st c="5250">Gerçekten. </st><st c="5261">Hikâyeyi dışarıdan dinleyen birisi için ne kadar inandırıcı geldiğini bilmiyorum tabii ama ben, bir şekilde hoşlanmayacağımı bildiğim bu çocukla artık sevgili olmadığımıza sevindiğimi söyleyebilirim. </st></p>
			<p><st c="5461">‘Ya sen bu yüzden mi özür diliyordun?’ diye atlayacak oldum ama saçma olacağını tahmin edip susmayı başardım. </st><st c="5571">Sanırım öyleydi. </st><st c="5588">Ben hasta yatağımda yatarken, o başka birisini bulmuştu. </st><st c="5645">Benden ayrılmadan yeni sevgili bulduğu için de suçluluk duyuyordu. </st><st c="5712">Herhalde bana bunu anlatmak istemiş, o nedenle özür dilemişti. </st><st c="5775">Kurduğum mantık silsilesi yaklaşık olarak böyle bir şeydi. </st><st c="5834">Emin olamazdım tabii. </st></p>
			<p><st c="5856">Öte yandan, kazayla ilgili bir şeye yol açmış olma ihtimali vardı hâlâ. </st><st c="5928">Belki bu kızın bile meseleyle ilgisi olabilirdi. </st><st c="5977">Şüpheyle dolan zihnimi durdurmalıydım. </st><st c="6016">Âna odaklandım; Anıl’a, yanındaki kıza. </st><st c="6056">Onların söyleyeceklerine... </st><st c="6084">Eh, durum ne olursa olsun, ikisi de ne kadar masum olursa olsun; açıklama yapması gereken ben değildim, onlardı sonuçta.</st></p>
			<p><st c="6204">Bu sırada Marina çoktan sözü almıştı:</st></p>
			<p><st c="6242">“Sırası mı şimdi?”</st></p>
			<p><st c="6261">Anıl bana doğru yaklaştı. </st><st c="6288">Marina ile yan yana duruyorduk aslında ama Anıl benim olduğum tarafa yakındı. </st><st c="6366">Marina’yı görmüyordu bile, dolayısıyla söylediğini de duymazdan gelmiş gibiydi. </st><st c="6446">Direkt benim gözlerime bakarak konuştu.</st></p>
			<p><st c="6485">“Ben... </st><st c="6494">ben çok üzgünüm Anı. </st><st c="6515">Sen de, Sezen teyze de hiçbir şey yazmayınca, hiç konuşmayınca. </st><st c="6579">Sandım ki...”</st></p>
			<p><st c="6592">Marina araya girdi:</st></p>
			<p><st c="6612">“Ne sandıysan sandın, bitti gitti Anıl.” Bir anlığına durdu, sonra dalga geçerek ekledi. </st><st c="6702">“Pardon, Ozan mı demeliydim yoksa?” Diğer kıza doğru döndü. </st><st c="6762">“Hazal, şu sevgilini al da gidin, sonra konuşursunuz. </st><st c="6816">Anı’nın bu karşılaşmaya hazır olduğunu sanmıyorum.”</st></p>
			<p><st c="6867">Yeni tanıştığım en yakın arkadaşım benim yerime bir şeylere karar vermeye başladığına göre, olaya el koysam iyi olacaktı. </st></p>
			<p><st c="6990">“Marina, dur lütfen. </st><st c="7011">Bu çocuk, Anıl, kaza geçirmeden önceki Anı’nın sevgilisi, biliyorum.”</st></p>
			<p><st c="7080">Tuhaf tuhaf baktılar. </st><st c="7103">Bunu fark edince üslubumu düzelterek ve Anıl’a hitap ederek yeniden konuşmayı denedim.</st></p>
			<p><st c="7189">“Yani biz sevgiliydik Anıl, bunu biliyorum ama... </st><st c="7240">Hatırlamıyorum, bu yüzden daha önce yaşadığımız her neyse, şu an benim için bir şey ifade etmiyor. </st><st c="7339">Ben, seni tanımıyorum ki. </st><st c="7365">Marina’yı da tanımıyorum. </st><st c="7391">Hatta...” Anıl’ın yanındaki kıza döndüm, az önce ismini söylemişlerdi ama aklımda kalmamıştı. </st><st c="7485">Ayıp mı oldu bilmem ama “Mmm, senin adın neydi?” deyiverdim.</st></p>
			<p><st c="7545">O da şaşkınlıkla söyledi tabii:</st></p>
			<p><st c="7577">“Hazal.”</st></p>
			<p><st c="7586">Doğru ya, hemen nasıl aklımdan çıktıysa. </st><st c="7628">Hakikaten önemsemediğimden olmalı. </st><st c="7663">Hani neredeyse ‘tamam, eski sevgilimin yeni sevgilisi var, yürüyüp gitsinler’ gibi bir cümleyle açıklayabilirim duygularımı. </st><st c="7788">Öyle bir boşvermişlik hissi. </st></p>
			<p><st c="7817">“Hah, Hazal’ı da tanımıyorum,” dedikten sonra tekrar Anıl’a dönüp hislerimi biraz daha açmaya çalıştım. </st><st c="7921">“Dolayısıyla arkadaşlar, üçünüze de hissedebileceğim şeyler aynı. </st><st c="7987">Sana âşık olma ihtimalim Hazal’a âşık olma ihtimalimle aynı. </st><st c="8048">Marina’nın beni üzme ihtimali, senin aldatmış olma ihtimalinle aynı. </st><st c="8117">Ve inan hiçbirinin önemi yok. </st><st c="8147">Ben bugün hayatıma yeniden başladım. </st><st c="8184">Daha doğrusu, bana ait olmayan bir hayata bugün başladım. </st><st c="8242">Ve gerçekten, senin sandığından çok daha büyük sorunlarım var.”</st></p>
			<p><st c="8305">Kısa bir sessizlik oldu. </st><st c="8331">Bakışlarını yakalar da bir şey çıkarırım umuduyla Anıl’ın masmavi, tarafsız bir gözle baktığımda gerçekten çok güzel olan ama benim için bir özellik ifade etmeyen gözlerinin içine bakarak bir nefeste konuştum:</st></p>
			<p><st c="8540">“Nerede ve ne zaman, kiminle ve tam olarak nasıl bir kaza geçirmiş olduğumu öğrenmek gibi sorunlarım var benim! </st><st c="8653">Bana ne oldu, başıma ne geldi? </st><st c="8684">Bunu bilmem gerekiyor.”</st></p>
			<p><st c="8707">Kimseden tepki gelmedi. </st><st c="8732">Yüzlerinde beklediğim, manalı bir ifade de yoktu. </st><st c="8782">Sadece beni anlamaya çalışan bakışlar. </st><st c="8821">Anlayışlı tavırlar. </st><st c="8841">Vesaire, vesaire. </st></p>
			<p><st c="8859">O halde konuşmayı sonlandırıcı cümlelerle bu aşk üçgeni saçmalığını kapamalıydım. </st><st c="8941">Gerçekten daha önemli işlerim vardı.</st></p>
			<p><st c="8977">“Anlayacağınız; hangimiz, kiminle, ne zaman, ne yaşadı, bununla ilgilenmiyorum. </st><st c="9058">Geçirdiğim kazaya dair bir şey biliyorsanız, onu anlatın bana.”</st></p>
			<p><st c="9121">Hayır anlamında sallanan başların samimi olduğu belliydi. </st></p>
			<p><st c="9180">Marina benim yerime öfke duyuyor gibiydi çifte kumrulara. </st><st c="9238">“Duymadınız mı kızı? </st><st c="9259">Hadi, kazayla ilgili bir şey bildiğiniz yoksa ikileyin.”</st></p>
			<p><st c="9315">‘İkilemek’ tabiri ağzına hiç yakışmamıştı ama sinirlendiği zaman sevimli olduğu kesindi. </st><st c="9405">Sevmiştim Mari’yi. </st><st c="9424">Harbi kıza benziyordu. </st><st c="9447">Arkadaşının hakkını arayan, ona arka çıkan bir tip olmalıydı. </st><st c="9509">Benim yerime konuşması pek iyi sayılmazdı tabii. </st><st c="9558">Geçmişte birbirimize yakın olmalıydık. </st><st c="9597">Bakalım, sevmediğim kendimle iyi anlaşan bu kızı, yeni halimle sevecek miydim?</st></p>
			<p><br /></p>
			<p><st c="9675">Sınıfa girdik. </st><st c="9691">Herkesin gözlerini üzerimde hissediyordum. </st><st c="9734">Gerçi bu benim hissim değil, gerçekten olan durumdu. </st><st c="9787">Normaldi de. </st><st c="9800">Sonuçta uzun zaman sonra sınıfa geri gelen, diğer yandan yeni gelen kişiydim. </st><st c="9878">Eminim, onların yaşadıkları da tuhaftı. </st><st c="9918">Özlemle, hayretle, merakla bakıyorlardı. </st><st c="9959">Belki olumsuz, başka türlü duygular hissedenler de vardı aralarında. </st><st c="10028">Çok emin değilim.</st></p>
			<p><st c="10045">Bense karşılığında her birini sırasıyla süzüyordum. </st><st c="10098">İlk defa gördüğümü sandığım yüzlere tek tek bakıp tanımaya çalışıyor, tanıdık gelsinler diye uğraşıyor, gözlerinin içine diktiğim gözlerimle bir bağlantı yakalamayı amaçlıyordum. </st><st c="10277">Fakat yakalayacağa benzemiyordum. </st><st c="10311">Baktığım gözler de hafızamdaki boşluk gibi geliyordu. </st><st c="10365">Yani, onların boş baktıklarını söylemiyorum elbette. </st><st c="10418">Sadece... </st><st c="10428">hiç tanıdık gelmeyen bakışlardı bunlar; bilmediğim insanların şaşkın bakışları. </st></p>
			<p><st c="10508">Sonra birden, kalabalığın arasındaki yüzlerden birinde bir tanıdıklık hissettim. </st><st c="10589">Durdum. </st><st c="10597">Olduğum yerde dikilip gözlerimi çocuğa diktim. </st></p>
			<p><st c="10644">Marina kolumdan çekiştiriyordu. </st><st c="10676">“Ne oldu ya? </st><st c="10689">Niye durdun?”</st></p>
			<p><st c="10702">Cevap vermedim. </st><st c="10719">Bana gülümseyen çocuğa öylece baktım. </st><st c="10757">Sınıfta gülüşmeler başlamıştı. </st><st c="10788">İkimizin öylece birbirimize bakıp durmasındaki tuhaflık neydi ki? </st><st c="10854">Neden gülüyorlardı? </st><st c="10874">İnsanları unuttuğum gibi, yaşadığımız sosyal ilişkileri, bu sosyalliğin kurallarını da unutmuş olmalıydım. </st><st c="10981">Kolumdaki baskı, beni düşüncelerimin derinliğinden uzaklaştırdı.</st></p>
			<p><st c="11045">“Anıııı. </st><st c="11055">Haydi, ilerle de yerimize geçelim.”</st></p>
			<p><st c="11090">İlerledim ve ‘yerimize’ geçtik. </st><st c="11123">Normalde birlikte oturmuyormuşuz ama Marina, ilk günümün şerefine –böyle söylemişti– birlikte oturmamızı teklif etti. </st><st c="11241">Ben de kendisini kırmak istemedim. </st><st c="11276">Bakışlarımsa hâlâ o çocuktaydı, aklım da öyle...</st></p>
			<p><st c="11324">Marina bunu fark etti. </st><st c="11348">“Sen Hasan’a takıldın galiba. </st><st c="11378">Neden acaba? </st><st c="11391">En az konuştuğun kişi.” </st></p>
			<p><st c="11415">Bunu söyler söylemez güldü. </st></p>
			<p><st c="11443">“Ne oldu? </st><st c="11453">Komik olan ne?”</st></p>
			<p><st c="11468">“Yaa, ya aslında komik değil de...”</st></p>
			<p><st c="11504">Gülmekten konuşamadığına göre komik olması gerektiği kesindi. </st><st c="11567">Ama neye güldüğüne dair en ufak bir fikrim yoktu. </st><st c="11617">Tam bana açıklama yapacaktı ki ders başladı. </st><st c="11662">Dersin öğretmeni içeriye girmiş, ellerini havada sallayarak yerlerimize oturmamızı sağlamaya çalışıyordu. </st></p>
			<p><st c="11768">Sessizlik sağlandıktan sonra teşekkür etti ve derse başladık. </st><st c="11830">Öğretmeni, sınıfı tanımıyordum ama derste anlatılan her şeyi anlıyor, bir aşama önce gördüğümüz konuyla ilgili bütün detayları hatırlıyordum. </st><st c="11972">Tabii o sırada durumun garipliğini ben değil, Marina fark etmişti. </st><st c="12039">Ben kendimi kaybetmiş, deftere yazdıklarımın arasından çözüme ulaşırken, Mari beni izleyip şaşırmakla meşguldü. </st><st c="12151">Yani, meşgulmüş. </st><st c="12168">Sonunda dayanamayıp, “Sana hastanede matematik mi çalıştırdılar?” diye espri yaptığında ne kastettiğini anlamadım. </st><st c="12283">Kısaca açıkladı:</st></p>
			<p><st c="12299">“Her zaman matematiğin iyiydi, çabuk kavrardın ama arada kaçırdığın konular olmasına rağmen, bağlantıları çok iyi yakalıyorsun. </st><st c="12428">Bizi hatırlamazken matematiği hatırlaman ilginç değil mi sence de?”</st></p>
			<p><st c="12495">Marina fısır fısır konuşup durduğu için öğretmen yanımıza gelip sakince uyardı. </st><st c="12576">“Hanımlar, lütfen. </st><st c="12595">Dinlemeyecekseniz çıkabilirsiniz.”</st></p>
			<p><st c="12629">“Kusura bakmayın Sevgi hocam. </st><st c="12660">Anı’nın uzun zaman sonra ilk günü olduğu için...”</st></p>
			<p><st c="12709">“Aaa, o sensin demek!”</st></p>
			<p><st c="12732">Öğretmenin şaşırmasına şaşırdım ve öğrendim ki, o da benim kadar yeniymiş aslında. </st><st c="12816">Dönem ortasında ayrılan eski hocamızın yerine gelmiş. </st><st c="12870">Eski hocanın neden ayrıldığı konusu beynimi kurcalarken, karşımdaki yeni hocanın güzelliğine bakakalmıştım. </st><st c="12978">Güzel değil de, isminin anlamı mimiklerine yansımış gibi, sevgi dolu gözüküyordu. </st><st c="13060">Hoş bir insana benziyordu doğrusu.</st></p>
			<p><st c="13094">“Sınıfına hoş geldin. </st><st c="13117">Sanırım birkaç haftalık konu eksiğin var senin. </st><st c="13165">Dersten sonra gel istersen, konuşalım bakalım, sana destek program uygulamamız gerekecek mi?”</st></p>
			<p><st c="13258">Destek program dediği neydi bilmiyorum ama benimle ilgilenmesi hoşuma gitti. </st><st c="13336">Sorgulamadan, ne hatırlayıp ne hatırlamadığım üzerine Marina gibi çıkarımlar yapmadan yardımcı olacak cümleleri kurması iyi gelmişti. </st><st c="13470">Arkadaşlara, aileye değil, hocalara, uzmanlara ihtiyacım olduğunu düşündüm. </st><st c="13546">Aşk değil matematik iyi geliyordu, yani hissetmek yerine düşüncelerimin derinliğinde kaybolmak. </st><st c="13642">Hafızamın bedenimi terk etmesi, beni bilgili ve entelektüel bir insana dönüştürmüş gibiydi. </st><st c="13734">Saçma bir şey söylediğimin farkındayım ama böyle düşünmek hoşuma gidiyordu. </st><st c="13810">Bir şeylerle eğlenmek zorundaydım.</st></p>
			<p><st c="13844">Sevgi hocanın dediği gibi, dersten sonra yanına gittim. </st><st c="13901">Her ne kadar üzerinde durmak istemesem de zihnim alıp başını gitmiş ve kendisine yeni bir şüphe malzemesi üretmişti. </st><st c="14018">Matematikten, arada kaybettiğim haftaların konularından önce başka bir şey sormak istedim.</st></p>
			<p><st c="14108">“Hocam, siz yeni geldiniz ya hani, peki benden önce mi geldiniz? </st><st c="14174">Yani yanlış anlamayın ama, benim...” Bu noktada kurabileceğim olası cümleler hoşuma gitmedi. </st><st c="14267">Aklımdan geçen ‘kaza, hafıza, hatırlamamak, kayıp, hastane’ gibi bütün kelimeleri bir kenarda tutup, kullanabileceğim en hafif ifadeyle konuşmayı başardım. </st><st c="14423">“...Benim devamsızlık yaptığım sırada gelmiş olmalısınız. </st><st c="14481">Bu da daha önce karşılaşmadığımız anlamına geliyor, değil mi?”</st></p>
			<p><st c="14543">‘O sensin demek’ cümlesi bu çıkarımda haklı olduğumu ispat ediyordu zaten; yine de doğrulatmak istedim sanırım. </st><st c="14656">O da farkında olmalıydı ki, yeni bir soru yöneltmeksizin, basitçe cevap verdi: </st></p>
			<p><st c="14735">“Evet. </st><st c="14742">Senin, benimle ilgili hatırlamadığın bir şey yok, diyebiliriz.” </st></p>
			<p><st c="14806">Ne kadar nazikçe açıklamıştı durumu. </st><st c="14843">Büyük ihtimalle öğretmenler kendi aralarında konuşmuş, dersime girecek hocalara bilgi vermişlerdi. </st><st c="14942">Durumumdan haberdar olduğu belliydi çünkü. </st><st c="14985">Ve bununla ilgili en küçük olumsuz bir yorumda bulunmuyor, can sıkıcı sorulara boğmuyordu beni. </st><st c="15081">Dahası, güzel tebessümü de dudaklarından ayrılmıyordu.</st></p>
			<p><st c="15135">“Sen ne zamandır yoksun bilmiyorum ama benim burada sekizinci haftam.”</st></p>
			<p><st c="15206">Sekizinci hafta, iki ay demekti. </st><st c="15240">Ben de iki aydır yoktum ortalıkta. </st><st c="15275">Benim başıma bir şey geldiği sıralarda bu hoca gelmişti; ya da o okula geldikten sonra benim başıma ne olduğunu bilmediğim bir şeyler gelmişti. </st><st c="15419">Geçirdiğim kaza ile eski öğretmenin okuldan ayrılması aynı döneme denk düşüyor demekti bu. </st></p>
			<p><st c="15510">Zihnim işlemeye başladı. </st></p>
			<p><st c="15535">İki olay arasında bağlantı olabilir miydi? </st><st c="15578">O kaza her neyse, sebebini öğretmen biliyor olabilirdi. </st><st c="15634">Hatta kazanın sorumlusu oydu belki. </st><st c="15670">Bir şeylere neden olduğu için ortadan kaybolmuştu... </st></p>
			<p><st c="15723">Şüphe makinesine dönüşen beynimi susturamıyordum. </st><st c="15773">Öğretmen karşımda bir şeyler söylüyordu ama onu duymuyordum. </st><st c="15834">Yeni bir tip krizin içindeydim sanki. </st><st c="15872">Kafamdaki düşünceler dönüp dolaşıyor, içimdeki yoğunluk nedeniyle dış dünyayla irtibatım kesiliyordu.</st></p>
			<p><st c="15973">“Anı!” </st></p>
			<p><st c="15981">Ne vardı elimde? </st><st c="15998">İyi bir arkadaş. </st><st c="16015">Kayıp bir öğretmen. </st><st c="16035">Bakışları tanıdık bir çocuk.</st></p>
			<p><st c="16063">“Anı!”</st></p>
			<p><st c="16070">Arkadaş bana yardım edebilirdi. </st><st c="16103">Öğretmenin nerede olduğuna gidip baksak iyi olacaktı. </st><st c="16157">Peki, ya şu çocuk? </st><st c="16176">Neydi ismi?</st></p>
			<p><st c="16187">“Anııı!” </st></p>
			<p><st c="16197">“Hah, Hasan!”</st></p>
			<p><st c="16210">“Hasan? </st><st c="16219">Evet, Hasan da geldi zaten.”</st></p>
			<p><st c="16247">Öğretmenin bana seslenişini duymadığım, omzumdan sarsmasını hissetmediğim halde, son cümlesini idrak edebildim. </st><st c="16360">Hasan’ın ismini yüksek sesle söylediğim için Sevgi hocayla yeniden diyalog kurmaya geri dönmüştüm. </st><st c="16459">Hasan da geldi, demek. </st><st c="16482">Kafamı çevirdiğimde göz göze geldik. </st><st c="16519">Aynı tebessüm. </st><st c="16534">Bu tebessümü de tanıyordum. </st><st c="16562">Ben kafamda geçirdiğim kazayla ilgili ihtimalleri evirip çevirirken, Sevgi hoca bambaşka şeylerden bahsediyordu.</st></p>
			<p><st c="16674">“Hasan’la tanıştınız herhalde?”</st></p>
			<p><st c="16706">Cümlesi soru sorar gibiydi. </st><st c="16735">Hasan’a baktım, kararsız görünüyordu. </st><st c="16773">Tanıştık mı, tanışmadık mı, o da karar veremiyordu sanki. </st><st c="16831">Ne de olsa geçmişte birbirimizi tanıyorduk ama bugünün tanışma faslına henüz geçmemiştik. </st><st c="16921">Elimi uzattım.</st></p>
			<p><st c="16935">“Ben Anı. </st><st c="16946">Belki sen bunu benden iyi biliyorsundur.” Gülümsedim.</st></p>
			<p><st c="16999">Hasan da elimi tutup sıktı, gülümsedi.</st></p>
			<p><st c="17038">“Memnun oldum.”</st></p>
			<p><st c="17054">Karşılık gelmedi. </st><st c="17073">Tebessüm vardı, elimde sıcaklık vardı ama ses yoktu. </st><st c="17126">Sorumlusunun kendim olduğunu düşünüp bir cümle daha kurarak açıklamak istedim.</st></p>
			<p><st c="17204">“Ya da tekrar memnun oldum. </st><st c="17233">Emin değilim.” </st></p>
			<p><st c="17248">Kendimce espri yapmıştım ama buna da tepki gelmedi. </st><st c="17300">En azından tebessümünün dışında. </st><st c="17333">Sevgi hoca araya girdi.</st></p>
			<p><st c="17356">“Hasan konuşamıyor, Anıcığım. </st><st c="17387">O bizim sessiz öğrencimiz.” </st></p>
			<p><st c="17415">Demek bu yüzden Mari ‘en az konuştuğum kişi’ olduğunu söyleyip kahkahayı basmıştı. </st><st c="17498">Of ya! </st><st c="17505">Ne kötü kız. </st><st c="17518">Öte yandan ben de en az onun kadar kötü olmalıydım ki; ilk düşüncem, ‘Konuşmak istediğim, tanıdık gelen çocuk dilsiz çıktı; harika!’ olmuştu. </st><st c="17660">Kendime sinirlendim. </st><st c="17681">Onun sesi yokken benim aklımda neler vardı böyle? </st><st c="17731">Ama hâlâ, ‘Yazışabilir miyiz acaba, ondan nasıl bilgi alırım?’ gibi sorularla beynim çalışmaya devam ediyordu. </st></p>
			<p><st c="17842">Sevgi hoca ise anlatmaya devam ediyordu bu sırada:</st></p>
			<p><st c="17892">“Şehrimize yeni geldiği için buranın sistemine alışmakta biraz zorluk çekti aslında. </st><st c="17978">O nedenle elimizden geldiğince, destek uygulamalarla eksiklerini tamamlamasını sağlıyoruz. </st><st c="18069">Senin seviyeni bilmiyorum tabii ama seviyeleriniz yakınsa ek derslerinizi birlikte yapabiliriz. </st><st c="18165">Okul çıkışı matematik odasına gelin, size orada kısa bir alıştırma vereyim. </st><st c="18241">Çalışma programımızı onun sonucuna göre yaparız, olur mu?”</st></p>
			<p><st c="18299">Hasan da, ben de başımızı sallayarak karşılık verdik. </st><st c="18354">Okulun sonuna kadar, tıpkı onun gibi, ben de kimseyle konuşmadım. </st><st c="18420">Dışarıya çıkmadım. </st><st c="18439">Çıkıp Marina ile dışarıda takılmak yerine, sınıftan hiç çıkmayan Hasan’ı uzaktan uzağa izlemek cazip gelmişti. </st><st c="18550">Ne olduğunu bilmiyorum ama onda bir şey vardı.</st></p>
			<p><st c="18596">Sessizliği yüzünden mi böyle geliyordu? </st><st c="18637">Konuşmadığı için çekici bulmuş olabilir miydim?</st></p>
			<p><st c="18684">Marina’ya sorarsak tabii ki öyleydi! </st><st c="18722">Farklı bir çocuk bulunca hemen atlarmışım, böyle söyledi. </st><st c="18780">Ben konuşmasam da o neredeyse bütün gün, yanımda bıcır bıcır bir şeyler söyledi durdu zaten. </st><st c="18873">Çoğu da benim ilişkilerimle, eski erkek arkadaşımla ilgiliydi.</st></p>
			<p><st c="18935">“Seni hiç anlamıyorum. </st><st c="18959">Anıl’a nasıl oluyor da sinirlenmiyorsun hiç? </st><st c="19004">Aaa, pardon, Anıl değil, Ozan beyefendi... </st><st c="19047">Bak, bundan da haberin yok tabii senin. </st><st c="19087">Sizin isimlerinizin çok benzemesi hep sohbet konusuydu. </st><st c="19143">Anı ile Anıl, ne kadar çok yakışıyorlar değil mi, filan diye geyik yapardık hep. </st><st c="19224">Hatta bir ara ortak hesap mı açtınız ne...”</st></p>
			<p><st c="19267">Marina konuştuğu sırada buna tepki verdim mi hatırlamıyorum ama eski Anı’yı tanıdıkça sevmiyordum, orası kesindi!</st></p>
			<p><st c="19381">“Neyse işte, bu çocuk ne zaman ki böyle Hazal’la yakınlaştı falan, aaa, bir baktık Ozan dedirtiyor kendisine. </st><st c="19492">Seninle beraber ismini de sildi karaktersiz. </st><st c="19537">O yüzden gıcık oluyorum zaten, anladın mı? </st><st c="19580">Hayır, sen hasta yatağındayken başka kızla takıldığı yetmezmiş gibi...”</st></p>
			<p><st c="19651">Marina konuştukça konuştu. </st><st c="19679">Benim karşılık vermemem, durması için yeterli değildi sanki.</st></p>
			<p><st c="19739">“Hasan’da ne gördün, onu anlamıyorum ama. </st><st c="19782">Dışarı çıkmayıp çocuğu kestiğinin farkındayım. </st><st c="19829">O iş yürümez, ben sana söyleyeyim. </st><st c="19864">Yani tamam, iyi çocuktur filan ama zor olur, öyle karşında sessiz sessiz, düşünsene! </st><st c="19949">Hem sen konuşmayı seversin. </st><st c="19977">Severdin en azından.” Duraksadı. </st><st c="20010">“Ya hakikaten Anı, sen niye hiç konuşmuyorsun?”</st></p>
			<p><st c="20057">Nihayet sessizliğimi fark etti. </st><st c="20090">Güldüm. </st><st c="20098">Sonra ayıp edeceğimi düşünmeden yanından kalkıp Hasan’ın sırasına doğru ilerledim.</st></p>
			<p><st c="20180">“Hasan?”</st></p>
			<p><st c="20189">Yüzünü çevirdi. </st><st c="20206">Kaşlarını kaldırdı. </st><st c="20226">Söyleyeceklerimi beklediğini anladım.</st></p>
			<p><st c="20263">“Biliyorsun, bir kaza geçirmişim. </st><st c="20298">Acaba bu konuda... </st><st c="20317">yani belki sen...”</st></p>
			<p><st c="20335">Kaşlarını çatıp yüzünü diğer yana döndü. </st><st c="20377">Bilmiyor muydu? </st><st c="20393">Konuşmak mı istemiyordu? </st><st c="20418">Konuşmasının bir yolu var mıydı?</st></p>
			<p><st c="20450">Arkama baktığımda Mari’nin beni izlediğini gördüm. </st><st c="20502">Tahmin ettiğim gibi, merakla ne yapmaya çalıştığımı anlamaya çalışıyordu. </st><st c="20576">Tekrar Hasan’a baktım. </st><st c="20599">Ben yokmuşum gibi, önündeki kâğıt kalemle ilgileniyordu. </st><st c="20656">Bir şeyler yazabildiğine göre, benimle de yazarak iletişim kurabilirdi.</st></p>
			<p><st c="20727">“Sorduğum soruya cevap verecek misin, Hasan? </st><st c="20773">Belki yazış...”</st></p>
			<p><st c="20788">Ben cümlemi bitirene kadar, elindeki kâğıdı uzattı. </st><st c="20841">Demek bana cevap yazmak için uğraşmıştı. </st><st c="20882">Bense beni umursamadığını, dinlemediğini düşünmüştüm. </st><st c="20936">Dikkatle bakınca, masasının üzerinde çok sayıda küçük not kâğıdı gördüm. </st><st c="21009">Belli ki bu sayede iletişim kuruyordu. </st><st c="21048">Kâğıtlar renk renkti. </st><st c="21070">Bana verdiği kâğıt maviydi. </st><st c="21098">Üzerinde yazdığı kalemin rengiyse turuncu. </st><st c="21141">Bunun özel bir anlamı olup olmadığını merak ettim. </st><st c="21192">Kâğıtta iki kelime vardı:</st></p>
			<p><st c="21217">“</st><span><st c="21219">Kazayı görmedim.</st></span><st c="21235">”</st></p>
			<p><st c="21237">“Tamam. </st><st c="21245">Kusura bakma, seni rahatsız ettim.”</st></p>
			<p><st c="21280">Yeniden bir şey yazacak mı diye bekledim. </st><st c="21323">Bu sefer aynı mavi kâğıda yeşille yazdı:</st></p>
			<p><st c="21363">“</st><span><st c="21365">Rahatsız etmedin.</st></span><st c="21382">”</st></p>
			<p><st c="21384">Kısa cümleler kurması doğaldı. </st><st c="21415">Aynı dili konuşmadığımızı biliyordum. </st><st c="21453">Dilimizi az biliyor, kendini sınırlı şekilde ifade edebiliyordu belki de. </st><st c="21527">Bir an empati kurunca, onun durumunun en az benimki kadar, hatta belki benimkinden daha berbat olduğunu fark ettim. </st><st c="21643">Dilini yeni öğrendiği insanların arasında, kendi dilinde bile konuşamayan birisiydi. </st><st c="21728">Konuşabilse de iyi konuşamayacaktı. </st><st c="21764">Dil konusunda sıkıntısı olmasa da konuşamıyordu. </st><st c="21813">İki olumsuz durum bir arada.</st></p>
			<p><st c="21841">Sinirlerim bozuldu. </st><st c="21862">Gerçi bu bir açıklama olabilirdi. </st><st c="21896">Marina, farklı çocukları çekici bulduğumu ima etmişti ama durum başkaydı: Ben, benim gibi zor durumda olan, sıkıntılı bir tiple ilgilenmek istiyordum. </st><st c="22047">Sorunsuz insanlarla kusursuz arkadaşlıklar kurmaktansa, bu yeni hayatımda yeni ve problemli bir ilişkiyi deneyimlemeyi arzu ederdim herhalde. </st><st c="22189">O an için bu mantıklı geldi.</st></p>
			<p><st c="22217">“Bu renklerin bir anlamı var mı?”</st></p>
			<p><st c="22251">Yeşil üzerine kırmızı yazarak verdi cevabını:</st></p>
			<p><st c="22297">“</st><span><st c="22299">Kâğıtların rengi, hissettiğim. </st><st c="22330">Kalemlerin rengi, sesim.</st></span><st c="22354">”</st></p>
			<p><st c="22356">“Yaa!”</st></p>
			<p><st c="22362">Marina dayanamayıp yanımıza gelmiş, Hasan’ın yerine anlatmaya başlamıştı:</st></p>
			<p><st c="22436">“Renklerin anlamlarına göre işte. </st><st c="22471">Mavi-yeşil tonları sakin, rahat; kırmızı-turuncular daha heyecanlı anlar, yüksek sesli konuşmalar... </st><st c="22572">Ne oldu, sen ne soruyorsun Hasan’a böyle sürekli? </st><st c="22622">Bizimle paylaşamayıp ona anlattığın ne var Allah aşkına?”</st></p>
			<p><st c="22679">Marina yorucu bir kızdı kesinlikle. </st><st c="22716">Sanırım eski Anı’nın anlaştığı kadar iyi anlaşamayacaktım onunla. </st><st c="22782">İçinde bulunduğum ruh hali, sessiz Hasan’ın arkadaşlığına doğru itiyordu beni. </st><st c="22861">O da anlamış gibi, toparlayıcı cümleler kurmaya başladı:</st></p>
			<p><st c="22917">“Of Anı! </st><st c="22927">Kusura bakma ya, seni sıkboğaz ediyorum, değil mi? </st><st c="22978">Daha yeni geldin ve başladım dır dır dır. </st><st c="23020">Hem özlediğimden, hem de... </st><st c="23048">ne bileyim işte arkadaş kıskançlığı yapıyorum galiba. </st><st c="23102">Ama sonuçta bu senin hayatın. </st><st c="23132">Zaten zor bir durumdasın, belki eskiden samimi olmadığın insanlarla diyalog kurmak daha iyi geliyordur, bilmiyorum ki. </st><st c="23251">Neyse...”</st></p>
			<p><st c="23260">“Yok, sorun değil ama... </st><st c="23286">Evet, dediğin gibi, herhalde Hasan’ın sessizliği biraz daha iyi geldi. </st><st c="23357">Bir de... </st><st c="23367">öğrenmeye çalıştığım şeyler var ya.”</st></p>
			<p><st c="23403">Daha fazla devam etmedim. </st><st c="23430">Geveze arkadaşım da izin vereceğe benzemiyordu, sağ olsun. </st><st c="23489">Böylece konuşmamı yarıda kestiğim anlaşılmadı. </st><st c="23536">Devam etsem, ona anlattığı şeylerin ilgimi çekmediğini, eski Anı’nın hatıralarını umursamadığımı, Hasan’ı yakın hissetmemin bu yabancılık hissi olduğunu anlatabilirdim. </st><st c="23705">Ama sanırım buna gerek yoktu. </st><st c="23735">Zamanla herkes, her şeyi daha iyi anlardı. </st><st c="23778">Özellikle ben...</st></p>
			<p><st c="23794">“Tamam, ben sizi yalnız bırakayım. </st><st c="23830">Zaten matematik alıştırması için kalacaksınız galiba. </st><st c="23884">Siz takılın. </st><st c="23897">Hasan, sen de arkadaşımın kafasını şişirme fazla. </st><st c="23947">Bak, benden bıktı bir günde. </st><st c="23976">Ha ha...”</st></p>
			<p><st c="23985">Hasan gülümsüyordu. </st><st c="24006">Belli ki böyle esprilere sık maruz kalıyor, alınganlık göstermiyordu. </st><st c="24076">Espriyi anlayıp anlamadığından emin olamadım gerçi, nezaketen gülümsüyor olabilirdi.</st></p>
			<p><st c="24160">Onun, her şeye böyle kibar kibar tebessüm ettiği durumda, Marina’nın son derece densiz bir tip olması ihtimali vardı öte taraftan. </st><st c="24292">Bu ihtimalin doğru olmadığını umdum. </st><st c="24329">Densizliği değil ama gevezeliği şüphe götürmez olan arkadaşım, tabii ki giderayak asıl kurulması gereken cümleleri kurmayı ihmal etmedi:</st></p>
			<p><st c="24465">“Söylememe gerek yok ama söylemeliyim... </st><st c="24507">Anı, ben senin dostunum. </st><st c="24532">Başından neler geçti, hiçbir fikrim yok ama bulmana, anlamana yardımcı olmak için elimden bir şey gelirse buradayım. </st><st c="24649">Bana anlatabilirsin; ne istersen, ne zaman istersen. </st><st c="24702">Gevezelik ettiğim gibi, dinlemeyi de bilirim. </st><st c="24748">Korkma.”</st></p>
			<p><st c="24756">Sözleri iyi gelmişti.</st></p>
			<p><st c="24778">“Sağ ol.”</st></p>
			<p><br /></p>
			<p><st c="24788">Gitti. </st><st c="24796">Sınıfta Hasan’la baş başa kaldık. </st><st c="24830">Yeni bir not kâğıdı verdi bana:</st></p>
			<p><st c="24861">“</st><span><st c="24863">Gidelim. </st><st c="24872">Matematik için.</st></span><st c="24887">”</st></p>
			<p><st c="24889">Biz de çıktık. </st><st c="24904">Matematik için bir yere gitmeyi önemsediğim yoktu ama hayatımdaki çözmem gereken problemler için, işime yarayacağını umuyordum. </st></p>
			<p><st c="25032">Dersin sonuna geldiğimizde her türlü problemi çözebilecek gibi hissediyordum. </st><st c="25110">Önceki halimi bilmiyorum ama şu an problem çözmek konusunda iyi olduğum kesindi ve daha önemlisi bundan müthiş bir zevk alıyordum. </st><st c="25241">Kendime dair, geçmişe dair canımı sıkacak, kafamı yoracak abuk subuk düşüncelere kapılmak yerine; problemlerle ilgilenmek, sayılar arasındaki bağlantılara bakmak, bilinmeyenli denklemler çözmek çok daha iyi gelmişti. </st><st c="25458">Kafamı meşgul ediyordum kısacası. </st><st c="25492">Kafamı meşgul edersem her şey daha kolay olabilirdi. </st><st c="25545">Bu derslerin uzun sürmesini ve sık sık tekrar etmemizi istediğimi düşünürken, Sevgi hocanın aynı fikirde olmadığını fark ettim.</st></p>
			<p><st c="25672">“Bugünlük kısa keselim Anı. </st><st c="25701">Biz Hasan’ın tekrar etmesi gerekenlere dönelim, sen istersen gidebilirsin. </st><st c="25776">Durumun hiç fena değil.”</st></p>
			<p><st c="25800">‘Hiç fena değil’ derken ‘çok iyi’ der gibiydi. </st><st c="25848">Belki Hasan, kendisiyle kıyaslandığımı düşünüp üzülmesin diye düşünceli davranmaya çalışmıştı. </st><st c="25943">Bizi hiç kıyaslamamasının bir yolu olsaydı keşke. </st><st c="25993">Kıyaslanamaz durumdaydık sonuçta. </st><st c="26027">Yaşamlarımız bambaşkaydı. </st><st c="26053">Farklıydık ve bu derslerimizi ne kadar tekrar etmemiz gerektiğini belirliyor olabilirdi.</st></p>
			<p><st c="26141">Ben ayrılıp eve doğru yola koyulduğumda, Hasan okulda çalışmaya devam ediyordu. </st><st c="26222">Ben de tek başıma yola koyulmuş değildim gerçi. </st><st c="26270">Sezen dışarıda bekliyordu.</st></p>
			<p><st c="26296">“Kısa sürdü dersin.” </st></p>
			<p><st c="26318">O da fark etmişti. </st><st c="26337">Ek dersim olduğunu ve akşam okulda kalacağımı söylememe rağmen erkenden gelip beni beklemek istemişti. </st><st c="26440">Aslında gelmesine gerek yoktu. </st><st c="26471">Evin konumunu telefonuma çoktan kaydetmiştim, harita yardımıyla gidebilirdim. </st><st c="26549">Yürüme mesafesindeydi. </st><st c="26572">Ama annem kapı önündeydi işte. </st><st c="26603">Elinde iki tane kask vardı. </st><st c="26631">Motosikletiyle gelmişti beni almaya.</st></p>
			<p><st c="26667">Heyecanlandım. </st><st c="26683">İlk defa motosiklete binecektim yeni hayatımda. </st><st c="26731">Bazı şeyleri hep yaparmış gibi yaparken, bazı şeyleri ilk defa yaşıyor gibi hissetmek tuhaftı. </st><st c="26826">Rahatça matematik problemi çözebiliyorken, motosiklet karşısında heyecanlanıyordum. </st><st c="26910">Arkadaşlarımı tanımazken, pek arkadaşım sayılmayacak bir çocuğa yakınlık duyuyordum. </st><st c="26995">Annem olan kadına o kadar bayılmazken, yeni tanıştığım öğretmenimden epey etkileniyordum. </st><st c="27085">Bunu da itiraf edebilirim sanırım. </st><st c="27120">Daha birkaç dakika önce, içeride birlikte çalışırken, Sevgi’nin annem olmasını tercih edebileceğimi aklımdan geçirmiştim. </st></p>
			<p><st c="27242">Bunun sebebi de mesafeyle ilgili olmalıydı. </st><st c="27286">Sezen veya Marina gibi beni tanıyıp seven insanların yakınlığındansa, benimle samimiyeti olmadığı için soğukluğunu koruyan Hasan veya Sevgi hocanın yanındayken daha rahat hissediyordum. </st><st c="27472">Benden ekstra bir şey talep etmiyor, tepkilerimi yargılamıyorlardı çünkü. </st><st c="27546">Onlar bana ne kadar yabancıysa, ben de onlara karşı o kadar yabancıydım. </st><st c="27619">Dolayısıyla daha gerçek, problemsiz ilişki kurabilirdim.</st></p>
			<p><st c="27675">Ben bunları düşünürken Sezen motosiklete nasıl bineceğimi tarif etmiş, şimdiyse bazı açıklamalara geçmişti:</st></p>
			<p><st c="27783">“Aslında bisikletini getirecektim ama şu an kondisyonum birini sürerken diğerini taşıyacak kadar iyi sayılmaz. </st><st c="27895">Sana hastanede eşlik ederken ben de biraz hareketsiz kalmışım. </st><st c="27958">İkimiz de pratik yapsak iyi olacak sanki. </st><st c="28000">Eve çıkan yokuş biraz zorlayabilir.”</st></p>
			<p><st c="28036">Karşılık vermedim. </st><st c="28056">Normalde okula bisikletle gidip geldiğimi tahmin ettim. </st><st c="28112">Tahminimde haklı olduğumu Sezen konuştukça öğreniyordum.</st></p>
			<p><st c="28168">“Benim çalıştığım yer biraz uzakta olduğu için motosikletle gidip geliyorum ama sen de, baban da bisikletçisiniz. </st><st c="28283">Baban zaten genelde teknede. </st><st c="28312">Bisikletiyle sahile iner ve günü teknede geçirir.”</st></p>
			<p><st c="28362">“Teknede mi? </st><st c="28376">Çalışmıyor mu?”</st></p>
			<p><st c="28391">Teknede işi olabileceğini düşünmediğimi, ağzımdan çıkan cümleden sonra fark edebildim. </st></p>
			<p><st c="28479">“Çalışıyor.”</st></p>
			<p><st c="28491">Bu sırada motoru çalıştırdı. </st><st c="28521">Sanki babamdan değil de motosikletin çalışmasından bahsediyor gibi olmuştuk. </st><st c="28598">Ben bu bağlantıya gülümseyince, beni tanımayan ‘annem’ yanlış yorumladı.</st></p>
			<p><st c="28670">“Niye güldün? </st><st c="28685">Yoksa mesleğini anladın mı?”</st></p>
			<p><st c="28713">Anlamamıştım. </st><st c="28728">Motorun sesi yüzünden bağırmam gerekti.</st></p>
			<p><st c="28767">“Hayır!”</st></p>
			<p><st c="28776">“Baban kaptan. </st><st c="28792">Sezonda yolcu taşır, sezon dışında balıkçılık yapar.”</st></p>
			<p><st c="28845">Kulağa eğlenceli geliyordu. </st><st c="28874">Annemin motosikleti, babamın teknesi... </st><st c="28914">Eğlenceli bir hayatımız varmış sanırım. </st><st c="28954">Eskiden...</st></p>
			<p><st c="28964">“Sen?”</st></p>
			<p><st c="28971">“Benim bir danışmanlık şirketim var.” Bunu söylerken kafasını geriye doğru çevirmişti. </st><st c="29059">Sonra aynadan bakıp bağırarak konuşmaya devam etti: “Sana bir şeyler anlatmaya başlayacak cesareti bulamadım.”</st></p>
			<p><st c="29169">Sohbet etmek için pek uygun bir durumda sayılmazdık. </st><st c="29223">Sezen de bağıra bağıra konuşmayı sevmiyordu belli ki.</st></p>
			<p><st c="29276">“Bir yerde oturalım mı? </st><st c="29301">Sohbet ederiz hem.”</st></p>
			<p><st c="29320">“Eve gitsek...”</st></p>
			<p><br /></p>
			<p><st c="29336">Eve gittik. </st><st c="29349">Kapıya yönelirken bahçede oturmayı teklif etti. </st><st c="29397">Sonuçta dışarıda oturmak istemiş, beni kırmadığı için doğrudan eve gelmişti. </st><st c="29474">Madem öyle, bahçede oturabilirdik tabii; birlikte yaşayan iki insan olarak orta yolda anlaşmamız iyiydi. </st><st c="29579">Ama kapıyı açmaya çalışırken, planımızı üçüncü insanın şekillendireceğini anlamıştık.</st></p>
			<p><st c="29664">“Kapı açık. </st><st c="29677">Galiba Akif içeride.”</st></p>
			<p><st c="29698">Doğruydu. </st><st c="29709">Babam olduğunu sandığım Akif ismindeki insan içerideydi ve Sezen kilidi çevirene kadar kapıyı açtı. </st><st c="29809">Karşımda yabancı bir adam duruyordu. </st><st c="29846">Merak ettiğim bu adam uzun boylu, esmer, yakışıklıydı. </st></p>
			<p><st c="29901">“Hoş geldiniz.”</st></p>
			<p><st c="29916">Ve ciddi. </st><st c="29927">Öyle ‘canım kızım’ları havada uçuşturup sarılmak yerine, mesafesini korumasına sevindiğimi söyleyebilirim. </st><st c="30034">Hatta ilk anda fazla resmi gelmişti. </st><st c="30071">Belki bunun sebebi, annemle arasındaki gerginlikti. </st><st c="30123">Aralarının iyi olmadığını, Sezen’in söylediğini hatırlıyordum. </st><st c="30186">Yeni öğrendiğim şeyler hafızamda tazeydi artık. </st><st c="30234">Ne de olsa bu hayata doğduğumu, bu hayatı yaşayacağımı kabullenmiştim. </st><st c="30305">İnsanların yakınlıklarının neden olduğu tuhaflıklarım dışında, tuhaf davranışım kalmadı galiba. </st><st c="30401">İki günde epey yol katettiğimi düşündüm. </st><st c="30442">Hızlı öğreniyordum. </st></p>
			<p><st c="30462">“Keşke haber verseydin.”</st></p>
			<p><st c="30486">Sezen’in karşılaştığımız sürprizden hoşlanmadığı belliydi. </st><st c="30546">Akif ise bunu umursamamış gibiydi, kelimelerle cevap vermek yerine sadece omuz silkti. </st></p>
			<p><st c="30633">İçeriye geçtik. </st><st c="30649">Biz Sezen ile bahçe konusunda anlaşmaya varmadan, üçüncü kişinin tercihi olan çalışma odasına yönelmiştik. </st><st c="30756">Ama burada oturmaya pek yer yoktu sanki. </st></p>
			<p><st c="30797">“Kusura bakmayın, burayı atölyeye çevirdim yine.”</st></p>
			<p><st c="30846">Gerçekten dediği gibiydi. </st><st c="30873">Çalışma odası demekle yetinilecek bir odaya benzemiyordu. </st><st c="30931">Oturma odası olmadığı kesin olan odada, kapsamlı bir ‘çalışma’ yapıldığını söylemek mümkündü. </st><st c="31025">Bir sürü malzeme vardı içeride; hiçbirinin ne olduğunu anlamamış, neye yaradığı konusunda fikir yürütmemiştim. </st><st c="31136">Sormadım da. </st><st c="31149">Yeni şeyler öğrenmek konusundaki hevesim, kendi küçük yaşamımla sınırlıydı şimdilik. </st></p>
			<p><st c="31234">Babam olan kişinin uğraştığı işler, daha çok annem olan kişiyi ilgilendiriyordu. </st><st c="31315">Sezen konunun tam olarak hangi kısmıyla ilgileniyordu bilmiyordum ama Akif’le bu oda konusunda bir sıkıntıları olduğu kesindi. </st><st c="31442">Etraftaki çelik plakaları gösterip azarlarcasına konuştu:</st></p>
			<p><st c="31499">“Bundan bahsediyorum işte. </st><st c="31527">Ben bu işi burnumun dibinde istemediğimi sana kaç kere söyleyeceğim acaba? </st><st c="31602">Hem de bu durumdayken! </st><st c="31625">Anı’yla zaman geçirmek için gelmek yerine, çalışmaya geliyorsun. </st><st c="31690">Sence de tuhaf değil mi? </st><st c="31715">Kızın seni hiç ilgilendirmiyor mu?”</st></p>
			<p><st c="31750">Benim yanımda bu konuşmayı yapması bana bile garip gelmişti. </st><st c="31812">Akif de fırsatı değerlendirdi:</st></p>
			<p><st c="31842">“Bunları Anı’nın yanında konuşmayacağız herhalde.”</st></p>
			<p><st c="31893">Ses tonu sakindi. </st><st c="31912">Bu sakinliğin Sezen’i iyice sinirlendirdiğini tahmin edecek kadar insanları tanıdığımı söyleyebilirim. </st><st c="32015">Sakin sakin bana döndü. </st><st c="32039">Bu da Sezen’in konuştuklarını hiç takmadığının bir işareti gibiydi; ki bunun herhangi bir insanı çileden çıkarabileceğini tahmin etmeye gerek yoktu. </st><st c="32188">Yapabileceğim tek şey gözlerimin içine bakan adamı dinlemek ve sorularını yanıtlamaktan ibaretti.</st></p>
			<p><st c="32285">“Önce bir tanışalım, değil mi? </st><st c="32317">Anlatılanlar doğruysa, ki gördüklerime göre doğru, bizi tanımıyorsun, öyle değil mi?”</st></p>
			<p><st c="32402">Doğrudan konuşmuştu. </st><st c="32424">Açıkça, soğukkanlı bir biçimde.</st></p>
			<p><st c="32455">Rasyonelliğimi, soğukluğumu kimden aldığımı anlamam için çok kafamı yormama gerek yoktu. </st><st c="32545">Belki de kazadan önce annemin genleri baskınken, kazadan sonra babamın küçük bir kopyasına dönüşmüştüm; artık o kadarını bilemem.</st></p>
			<p><st c="32674">Bir şekilde, bu adamdan hoşlandığımı düşündüm. </st><st c="32722">Çünkü tam olarak istediğim şeyi yaptı, elini uzatıp benimle tokalaşarak tanıştı. </st><st c="32803">Üçte üç. </st><st c="32812">En yakın arkadaşım ve sessiz arkadaşımdan sonra, babamla usulüne uygun bir tanışma gerçekleştirdim.</st></p>
			<p><st c="32911">“Akif. </st><st c="32919">Babanım.”</st></p>
			<p><st c="32928">“Anı olduğumu söylüyorlar. </st><st c="32956">Sen benim babamsam, herhalde ben de kızınım.”</st></p>
			<p><st c="33001">Güldü. </st><st c="33009">“Vay canına! </st><st c="33022">Gerçekten hatırlamıyorsun. </st><st c="33049">Süper, süper!”</st></p>
			<p><st c="33063">Soğukkanlı adam bir anlığına yok olup gitmişti. </st><st c="33112">Şaşkındım. </st><st c="33123">Hem, nasıl yani? </st><st c="33140">Süper olan neydi? </st><st c="33158">Aklımdan geçenler yüzüme nasıl yansıdıysa, Akif hemen savunmaya geçti:</st></p>
			<p><st c="33228">“Durumun garipliği yüzünden... </st><st c="33260">Amaaan, ben ne dediğimi biliyor muyum? </st><st c="33299">Kızımın hayatta olduğuna seviniyorum, ne yapayım. </st><st c="33349">Süper olan bu. </st><st c="33364">Kızım sağlıklı, zeki, süper gözüküyor.”</st></p>
			<p><st c="33403">Nasıl göründüğümün hiç farkında değildim doğrusu. </st><st c="33454">Babama inanmayı seçtim. </st><st c="33478">En azından onun sözüne güvenerek süper göründüğüme inandım. </st><st c="33538">Ama niyeyse görüntüme değil de hatırlamadığıma ‘süper’ demiş olabileceği ihtimalini düşünmeden edemedim. </st><st c="33643">İnsanın babası, çocuğu onu hatırlamasın ister miydi? </st><st c="33696">Kendisini yeniden tanıtmaya ihtiyacı olabilir miydi?</st></p>
			<p><st c="33748">Kendisini tanımadığım için günlerdir üzüntü içerisindeki Sezen’i ise ilk defa böyle sinirli görüyordum. </st><st c="33853">Akif’e çok kızgın olmalıydı. </st><st c="33882">Kavga etmek, tartışmak, öfkesini kusmak istediği o kadar belliydi ki. </st><st c="33952">İkisini de tanımadığım halde, aralarındaki diyalogu anlıyordum. </st><st c="34016">Kuramadıkları diyalogu... </st><st c="34042">Film izler gibi, dışarıdan izlediğim karakterleri anlayabiliyordum.</st></p>
			<p><st c="34109">“Çok bencilsin. </st><st c="34126">Tekne mi yapacaksın, yatırım mı yapacaksın, ne yapacaksan yap ve git. </st><st c="34196">Bizi rahat bırak.”</st></p>
			<p><st c="34214">Bu sefer Akif altta kalmadı:</st></p>
			<p><st c="34243">“Bu evin benim olduğunu unuttun galiba. </st><st c="34284">Büyük olduğu için buraya taşındığımı, bu odanın benim sermayem olduğunu... </st><st c="34359">Eğer birisi gidecekse bu sen olacaksın Sezen. </st><st c="34405">Ya da siz.”</st></p>
			<p><br /></p>
			<p><st c="34416">Sadece Sezen’i değil beni de istemiyordu demek ki. </st><st c="34468">Açık açık gitmemizi söylediğine göre... </st><st c="34508">Kendisini hatırlamadığıma sahiden sevinmiş olabilir miydi? </st><st c="34567">O soğuk, mesafeli adamı bir anda güldüren şey beni görmek değildi gerçekten. </st><st c="34644">Hiçbir şey hatırlamadığıma emin olduğunda sevinip gülmüştü. </st><st c="34704">Benim bildiğim bir şeyden korkuyordu belki... </st><st c="34750">Bildiğim ve unuttuğum bir şeyden. </st><st c="34784">Bunun için ayak altında olmamı istemiyordu. </st><st c="34828">Madem öyle, bir an önce hatırlamalıydım. </st></p>
			<p><st c="34869">Babam olan kişinin bu tekinsiz hali ürkütücüydü. </st><st c="34918">Annem olansa fazla heyecanlı ve öfkeli olduğundan epey yormuştu beni. </st><st c="34988">Eğer yanlarında kalıp tartışmalarına tanık olursam, aralarında yo-yo gibi gidip gelecektim. </st><st c="35080">Onları bırakıp odama gittim. </st><st c="35109">Evden kim nereye giderse gitsin, o oda benimdi. </st><st c="35157">Bana ait ve benim ait olduğum bir yer olmalıydı. </st></p>
			<p><st c="35206">Orada kedilerle kucaklaşmak, insanlar arasında kalmaktan daha iyiydi.</st></p>
		</div>
	<div id="charCountTotal" value="35275"></div></body>
</html>
