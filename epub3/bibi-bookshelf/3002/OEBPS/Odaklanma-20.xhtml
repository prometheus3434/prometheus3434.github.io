<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Odaklanma-20</title>
    <meta http-equiv="Content-Type" content="text/html; charset=utf-8" />
  

</head>
  <body id="Odaklanma-20" lang="tr-TR" xml:lang="tr-TR">
		<div>
			<p id="_idParaDest-11"><span><st c="0">Örnek olay 1: Odaklanmak için zaman planlaması yapın</st></span></p>
			<p><st c="53">Finansal hizmetler sektöründe faaliyet gösteren bir firmanın başkan yardımcılığını yürüten Emily Lin’in son bir yılı hayli yoğun geçmişti. </st><st c="193">Kendi koçluk şirketini kurarken çalıştığı firmada da terfi etmişti. </st><st c="261">Sorumluluklarının genişlemesiyle birlikte dikkatini dağıtan unsurlar da çoğalmıştı. </st><st c="345">“Bir sürü e-posta, mesaj, telefon geliyordu. </st><st c="390">Odama giren çıkanların sayısı da çok artmıştı.”</st></p>
			<p><st c="437">Emily, işini yapmakta zorlanıyordu artık. </st><st c="480">“Sürekli olarak mesaj, e-posta uyarıları çıkıyordu ekranımda. </st><st c="542">Bunlara bakmak, cevap yazmak sadece birkaç saniyemi bile alsa sonuçta odaklandığım işe ara vermek durumunda kalıyordum.” Emily’nin psikolojisi de bundan olumsuz etkileniyordu. </st><st c="718">“Bazı mesajlar beni strese sokuyordu. </st><st c="756">İş arkadaşlarıma artık eskisi kadar anlayış gösteremiyor, her şeye sinirleniyordum.”</st></p>
			<p><st c="840">Emily, sosyal medyaya gireceği saatlere sınırlama getirmeyi daha önceden akıl etmiş. </st><st c="926">“Facebook’a girmek için kendime zaman aralıkları belirledim. </st><st c="987">Facebook’a, toplantılar arasındaki on dakikalık sürede veya öğle yemeğine gitmek için asansör beklerken giriyordum. </st><st c="1103">Derken, böyle böyle alıştım. </st><st c="1132">Artık çalışırken sosyal medyaya girme dürtüsünü çok rahat kontrol edebiliyorum.”</st></p>
			<p><st c="1212">Çalışmasını aksatan şeyler için de benzer bir yöntem geliştirmiş. </st><st c="1279">Mesajlarını okuyup cevap yazmak için belli zaman dilimleri ayırmış. </st><st c="1347">Ancak bunu yapmadan önce mutlaka o günkü en önemli işi neyse onu tamamlıyormuş. </st><st c="1427">“Her haftanın ilk iş günü kendime yapmam gereken en önemli işlerin neler olduğunu sorarım. </st><st c="1518">Ayrıca her sabah, o günün mutlaka tamamlanması gereken işinin hangisi olduğunu da sorarım.” Böylece odaklanmak için ne kadar süreye ihtiyacı olduğunu anlamış ve iki saatlik zaman dilimleri oluşturmuş. </st><st c="1719">“İki saat süresince e-posta programımı kapatıyor, anlık mesajlaşma programında durum bilgisini ‘Rahatsız etmeyin’ diye değiştiriyorum. </st><st c="1854">Telefonumu da telesekretere yönlendiriyorum.” Emily, bunlarla da yetinmeyip, kafasına kulaklık da takarak olası ziyaretçilerine meşgul olduğu mesajı veriyormuş. </st></p>
			<p><st c="2015">İki saatlik sürenin en isabetli zaman dilimi olduğunu söylüyor. </st><st c="2079">Bir işe tam manasıyla odaklanmak için yeterli geliyormuş. </st><st c="2137">Ayrıca “ulaşılmaz” olmak için en makul süre de buymuş. </st><st c="2192">İki saatin sonunda insanlar tekrar aramaya, e-posta yollamaya başlıyormuş. </st><st c="2267">Zaman dilimleri ayırarak çalışmak, fazladan bir enerji de veriyormuş. </st><st c="2337">Emily “İşleri yapıp bitirmemi sağlayacak bir adrenalin patlaması yaşıyorum” diye anlatıyor bu durumu. </st></p>
			<p><st c="2439">Bu yöntem işe yaramış. </st><st c="2462">“Verimliliğim çok arttı. </st><st c="2487">Stresimse azaldı. </st><st c="2505">Gün içinde ikide bir e-postalarıma bakmadığımdan, tansiyonum da sürekli yükselmiyor. </st><st c="2590">Biri çalışırken beni rahatsız ederse artık o kişiye karşı da daha toleranslı davranıyorum.”</st></p>
			<p><st c="2681">Emily, daha fazla uyuyabildiğini, bunun da dikkat dağıtan unsurlara karşı dayanıklılık kazanmasını sağladığını söylüyor. </st><st c="2803">Birkaç yıl önce sadece 3-4 saat uyuyan Emily, uyku saatlerini 6-7,5 saat düzeyine çıkarmış. </st><st c="2895">“Artık kendimi bunalmış, odaklanma becerisini kaybetmiş biri gibi hissetmiyorum. </st><st c="2976">İyi dinlendiğim zaman meselelere daha geniş bir açıdan bakabiliyorum. </st><st c="3046">Bir e-postaya anında cevap yazmak zorunda olmadığımı biliyorum.” Koçluk yaptığı danışanlarına da uykunun ne kadar önemli olduğunu, mutlaka yeterli miktarda uyumaları gerektiğini anlatıyormuş.</st></p>
		</div>
	<div id="charCountTotal" value="3237"></div></body>
</html>
