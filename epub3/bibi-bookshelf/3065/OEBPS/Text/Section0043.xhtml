<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Gözcü</h1>

    <p>“Şu başa bir bakalım,” diye emretti prens.</p>

    <p>Areo Hotah, uzunbaltasının pürüzsüz sapını okşadı, dişbudaktan ve demirden müteşekkil karısını. Bunu yaparken sürekli izledi. Beyaz şövalye Sör Balon Swann’ı ve onunla birlikte gelenleri izledi. Her biri farklı bir masada oturan Kum Yılanları’nı izledi. Lordları, leydileri, hizmetkârları, yaşlı kör kethüdayı, ipeksi sakalı ve yaltakçı gülümsemesiyle genç üstat Myles’ı izledi. Yarı ışıkta yarı gölgede dururken herkesi gördü. <em>Hizmet et. İtaat et. Koru.</em> Hotah’ın göreviydi buydu.</p>

    <p>Diğer insanların gözleri sadece sandığı görüyordu. Abanoz ağacından yapılmıştı, kilidi ve menteşeleri gümüştü. Güzel bir sandık olduğuna şüphe yoktu ama Güneş Mızrağı’nın Eski Saray’ında toplanan insanların çoğu, sandığın içinde ne olduğuna bağlı olarak, çok yakında ölebilirdi.</p>

    <p>Terliklerini yere sürüyerek yürüyen Üstat Caleotte, salonun karşı tarafına geçip Sör Balon’ın yanına gitti. Kısa boylu şişman adam, yeni kıyafetlerinin içinde fevkalade görünüyordu. Reverans yaptı, sandığı beyaz şövalyenin ellerinden aldı ve yüksek masaya taşıdı; tekerlekli sandalyedeki Doran Martell yüksek masada, kızı Arianne ile merhum kardeşinin sevgili metresi Ellaria’nın arasında oturuyordu. Kokulu yüzlerce mum havayı tatlandırıyordu. Lordların parmaklarında ve leydilerin kemerleriyle saç filelerinde değerli taşlar pırıldıyordu. Areo Hotah, bronz pullarla kaplı yeleğini ayna gibi olana dek cilalamıştı, böylece kendisi de mum ışığında parlayabilirdi.</p>

    <p>Salona sessizlik çöktü. <em>Dorne nefesini tutuyor.</em> Üstat Caleotte, sandığı Prens Doran’ın sandalyesinin yanına bıraktı. Adamın normalde çok sabit ve becerikli olan elleri, sandığın kilidini açıp kapağını kaldırırken ve içerideki kafatasını ortaya çıkarırken sakarlaştı. Hotah, birinin boğazını temizlediğini duydu. Fowler ikizlerinden biri, diğerine bir şeyler fısıldadı. Ellaria Kum gözlerini kapamıştı, sessizce dua ediyordu.</p>

    <p>Muhafızların kumandanı, Sör Balon Swann’ın bir yay kadar gergin olduğunu fark etti. Bu yeni beyaz şövalye, eski şövalye kadar uzun ya da yakışıklı değildi ama iri bir adamdı, göğsü genişti, kolları kaslı ve kalındı. Gümüş bir broşun üstündeki iki kuğu, şövalyenin kar beyazı pelerininin yakasını sıkıca tutmuştu. Kuğulardan biri fildişiydi, diğeri oniks, Areo Hotah kuğuların birbirleriyle dövüştüğünü düşündü. Kuğuları takan adam da bir dövüşçü gibi görünüyordu. <em>Bu şövalye diğeri kadar kolay bir şekilde ölmeyecek. Sör Arys’in yaptığı gibi baltamın üstüne gelmeyecek. Kalkanının arkasında duracak ve benim onun üstüne gitmemi sağlayacak.</em> İş oraya varırsa, Hotah hazır olacaktı. Uzunbaltası bir adamı tıraş edebilecek kadar keskindi.</p>

    <p>Hotah sandığa kısa bir bakış attı. Kafatası, siyah keçeden yapılmış bir yatağın üstünde yatıyordu, sırıtıyordu. Bütün kafatasları sırıtırdı ama bu kafatası diğerlerinden daha mutlu görünüyordu. <em>Ve daha büyük.</em> Muhafızların kumandanı bundan daha iri bir kafatası görmemişti. Bunun alnı kalın ve ağırdı, çenesi devasaydı. Kemik, mum ışığında Sör Balon’ın pelerini kadar beyaz parlıyordu. “Onu kaidenin üstüne bırak,” diye emretti prens. Gözlerinde yaşlar pırıldıyordu.</p>

    <p>Kaide, siyah mermerden yapılmış bir sütundu. Üstat Caleotte’ten bir metre daha uzundu. Şişman üstat ayak parmaklarının üstünde yükseldi ama sütunun boyuna yetişemedi. Areo Hotah, üstada yardım etmek için hareketlenmek üzereydi ama Obara Kum ondan önce davrandı. Obara, kamçısı ve kalkanı yokken bile öfkeli ve erkeksi görünüyordu. Elbise yerine erkek pantolonu ve uzun bir tunik giymişti, beline bronz güneşlerden oluşan bir kemer takmıştı, kahverengi saçlarını sıkı bir düğüm halinde başının arkasında toplamıştı. Kafatasını rahibin yumuşak pembe ellerinden aldı ve mermer sütunun üstüne yerleştirdi.</p>

    <p>“Dağ artık yürümüyor,” dedi prens usulca.</p>

    <p>Elbisesinin güzel olup olmadığını soran bir genç kızın ses tonuyla, “Ölümü uzun ve zorlu muydu Sör Balon?” diye sordu Tyene Kum.</p>

    <p>“Günlerce inledi leydim,” diye cevapladı beyaz şövalye, ama bunu söylemekten keyif almadığı belliydi. “Onu Kızıl Kale’nin her yerinden duyabiliyorduk.”</p>

    <p>“Bu sizi rahatsız mı ediyor sör?” diye sordu Leydi Nym. Kızın giydiği sarı ipek elbise öyle ince ve hafifti ki, mum ışığı elbisenin altındaki som altını ve mücevherleri ortaya çıkarıyordu. Beyaz şövalye bu aşırı dekolte giysiye bakmaktan rahatsızlık duyuyormuş gibi görünüyordu ama Hotah memnundu; Nymeria, yarı çıplak olduğu zamanlarda az tehlikeliydi; diğer vakitlerde, üstünde mutlaka bir düzine bıçak bulundururdu. “Sör Gregor kahrolası bir zalimdi. Eğer ıstırap çekmeyi hak eden bir adam varsa, o da Gregor’du.”</p>

    <p>“Olabilir leydim,” dedi Sör Balon Swann, “lakin Sör Gregor bir şövalyeydi. Ve bir şövalye, elinde kılıçla ölmeli. Zehir, öldürmenin kirli ve çirkin bir yoludur.”</p>

    <p>Leydi Tyene bu sözlere gülümsedi. Kızın giydiği elbise bej ve griydi, dantelden dikilmiş uzun kolları vardı, öyle edepli ve masumdu ki Tyene’e bakan bir adam onu en iffetli bakirelerden biri sanabilirdi. Areo Hotah işin aslını biliyordu. Tyene’in yumuşak elleri, Obara’nın nasırlı elleri kadar ölümcüldü, belki de daha ölümcül. Areo, Tyene’i dikkatle izledi, kızın parmaklarının her küçük hareketine karşı tetikteydi.</p>

    <p>Prens Doran kaşlarını çattı. “Öyledir Sör Balon ama Leydi Nym haklı. Eğer çığlıklar atarak ölmeyi hak eden bir adam varsa, o da Gregor Clegane’di. Kız kardeşimi katletti, kardeşimin bebeğinin kafasını bir duvara çarparak parçaladı. Şimdi sadece, Gregor’un bir cehennemde yanıyor olması ve Elia ile bebeğinin huzur bulması için dua ediyorum. Dorne’un açlık duyduğu adalet buydu. Adaletin tadına bakacak kadar uzun yaşadığım için mutluyum. Lannisterlar en sonunda iftihar dolu sözlerinin gerçekliğini kanıtladılar ve bu eski kan borcunu ödediler.”</p>

    <p>Prens, sözü Ricasso’ya bıraktı. Kör kethüda ayağa kalkıp kadehini kaldırdı. “Lordlar ve leydiler, şimdi hepimiz, Bu İsimle Anılan İlk Kral ve Yedi Krallık Lordu Tommen’ın şerefine içelim.”</p>

    <p>Kethüda konuşurken, hizmetkârlar konukların arasında dolaşmaya başladılar, taşıdıkları sürahilerden kadehleri doldurdular. Şarap, Dorne’un sert şarabıydı, kan kadar koyu ve intikam kadar tatlıydı. Kumandan içmedi. Prens de içenlere katılmadı. Onun kendi şarabı vardı; Üstat Myles tarafından hazırlanmış ve prensin şişkin eklemlerindeki ıstırabı azaltmak için içine bol miktarda haşhaş sütü katılmıştı.</p>

    <p>Beyaz şövalye nezaket icabı içti. Şövalyenin eşlikçileri de aynı şeyi yaptılar. Prenses Arianne, Leydi Jordayne, İnayet Lordu, Limon Ormanı Şövalyesi, Hayalet Tepe Leydisi... hatta, Prens Oberyn öldüğünde Kral Toprakları’nda onun yanında olan Ellaria Kum bile içti. Hotah, içmeyenleri daha dikkatli gözledi: Sör Daemon Kum, Lord Tremond Gargalen, Fowler ikizleri, Dagos Manwoody, Cehennem Çukuru’ndan Ullerlar, Kemik Yolu’ndan Wyller. <em>Bu adamlardan biri sorun çıkarabilir.</em> Dorne, öfkeli ve bölünmüş bir topraktı ve Prens Doran’ın Dorne üstündeki hâkimiyeti olması gerektiği kadar sıkı değildi. Prensin kendi lordlarının çoğu, onun zayıf olduğunu düşünüyordu, Lannisterlar’a ve Demir Taht’ta oturan çocuk krala karşı açık savaş başlatmaktan memnuniyet duyarlardı.</p>

    <p>Savaş isteyenlerin başında, Prens Doran’ın merhum kardeşi Oberyn’in, yani Kızıl Yılan’ın gayrimeşru kızları geliyordu. Kum Yılanları olarak anılan kızların üçü ziyafetteydi. Doran Martell çok akıllı bir prensti ve prensin kararlarını sorgulamak muhafızların kumandanına düşmezdi ama Areo Hotah, prensin, Mızrak Kulesi’ndeki hücrelerde kalan Obara’yı, Nymeria’yı ve Tyene’i neden serbest bıraktığını gerçekten merak ediyordu.</p>

    <p>Tyene, Ricasso’nun isteğini bir homurtuyla reddetti. Leydi Nym de bir el hareketiyle. Obara, kadehinin ağzına kadar doldurulmasına izin verdi, sonra kadehi baş aşağı ederek kırmızı şarabı yere döktü. Hizmetçi kızlardan biri şarabı temizlemek için yere çöktüğünde, Obara salonu terk etti. Kısa bir zaman sonra, Prenses Arianne izin istedi ve Obara’nın arkasından gitti. <em>Obara öfkesini küçük prensesten çıkarmaz,</em> Hotah bunu biliyordu. <em>Onlar kuzenler ve Obara prensesi çok sever.</em></p>

    <p>Siyah mermer kaidenin üstündeki sırıtkan kafatası tarafından yönetilen ziyafet gecenin geç saatlerine kadar devam etti. Yedi tanrının ve Kral Muhafızları’nın yedi kardeşinin onuruna yedi çeşit yemek servis edildi. Çorba, yumurta ve limonla yapılmıştı. Yeşil biberler peynir ve soğanla doldurulmuştu. Bofa turtaları, balla kızartılmış horozlar ve Yeşilkan’ın dibinden çıkarılmış bir kedi balığı vardı, balık o kadar büyüktü ki ancak dört adam tarafından masaya taşınabildi. Daha sonra, içine yedi farklı türden yılanın parçaları katılmış, ejderha biberi ve kan portakalıyla ağır ağır pişirilmiş ve bir damla yılan zehriyle acılaştırılmış yılan yahnisi geldi. Hotah, tadına bakmamış olmasına rağmen yahninin son derece acı olduğunu biliyordu. Yahniden sonra dilleri serinletmek için şerbet servis edildi. Tatlı olarak her konuğa şekerden yapılmış bir kafatası ikram edildi. Kafatasının kabuğunu kıran konuklar; tatlı krema, erik ve kirazla karşılaştılar.</p>

    <p>Prenses Arianne dolma biber servisine yetişti. <em>Benim küçük prensesim,</em> diye düşündü Hotah. Fakat Arianne yetişkin bir kadındı artık, giydiği kırmızı ipekler bununla ilgili hiçbir şüphe bırakmıyordu. Arianne son zamanlarda başka açılardan da değişmişti; Myrcella’ya taç giydirmek için kurduğu komplo ihanete uğramış ve paramparça olmuştu, beyaz şövalyesi, Hotah tarafından kanlı bir şekilde öldürülmüştü, kendisi Mızrak Kulesi’ne hapsedilip yalnızlık ve sessizlikle cezalandırılmıştı. Bütün bunlar onu uslandırmıştı. Fakat başka bir şey daha vardı; babasının, onu serbest bırakmadan önce onunla paylaştığı bir sır. Kumandan bu sırrın ne olduğunu bilmiyordu. Prens, kızı Arianne’i, kendisiyle beyaz şövalyenin arasına oturtmuştu, bu yüksek itibarlı bir yerdi. Arianne sandalyesine tekrar otururken gülümsedi ve Sör Balon’ın kulağına bir şey fısıldadı. Şövalye cevap vermemeyi tercih etti. Hotah, adamın çok az yemek yediğini fark etti: Bir kaşık çorba, bir lokma biber, horozun bir budu, biraz balık. Sör Balon bofa turtasından uzak durdu ve yahniden sadece bir kaşık aldı ama bu kadarı bile adamın alnını terle ıslatmaya yetti. Hotah şövalyenin durumunu anlayabiliyordu; Dorne’a ilk geldiğinde, acı yemekler bağırsaklarını düğümlüyor ve dilini yakıyordu. Fakat bu yıllar önceydi; saçları artık beyazdı ve Hotah, Dornelu bir adamın yiyebileceği her şeyi yiyebiliyordu.</p>

    <p>Şekerden yapılmış kafatasları ikram edildiğinde Sör Balon’ın ağzı gerildi. Şövalye, kendisiyle dalga geçilip geçilmediğini anlamak için uzunca bir süre prense baktı. Doran Martell bunu fark etmedi ama Arianne etti. “Aşçımız küçük bir şaka yapmış Sör Balon,” dedi. “Dornelu bir adam için ölüm bile kutsal değildir. Dilerim bize gücenmezsiniz.” Şövalyenin sırtını okşadı. “Dorne’da iyi vakit geçirdiğinizi umuyorum.”</p>

    <p>“Herkes çok misafirperverdi leydim.”</p>

    <p>Arianne, şövalyenin pelerininin yakasını tutan kuğulu broşa dokundu. “Kuğuları her daim sevmişimdir. Yaz Adaları’nın bu tarafındaki kuşlar, kuğuların yarısı kadar güzel değil.”</p>

    <p>“Tavus kuşlarınız bu söylediğinize itiraz edebilirler,” dedi Sör Balon.</p>

    <p>“Edebilirler,” dedi Arianne, “lakin tavus kuşları kibirli ve gururlu yaratıklardır, o şatafatlı renkleriyle salınır dururlar. Ben beyaz bir kuğunun dinginliğini ya da siyah bir kuğunun güzelliğini tercih ederim.”</p>

    <p>Sör Balon başıyla onaylayıp bir yudum şarap içti. <em>Bu adam, Yeminli Kardeş’i kadar kolay bir şekilde baştan çıkmayacak,</em> diye düşündü Hotah. <em>Sör Arys yaşına rağmen bir çocuklu. Bu adam bir erkek, üstelik ihtiyatlı.</em> Şövalyenin huzursuz olduğunu bir bakışta anladı. <em>Burası onun için tuhaf ve küçük bir yer.</em> Hotah bunu anlayabiliyordu. Yıllar önce kendi prensesiyle birlikte ilk kez buraya geldiğinde, Dorne ona da garip görünmüştü. Buraya gönderilmeden önce sakallı rahiplerden Batıdiyar’ın Ortak Dil’ini öğrenmişti ama Dornelular onun takip edemeyeceği kadar hızlı konuşuyordu. Dorne kadınları iffetsizdi, Dorne şarabı ekşiydi, Dorne yemekleri tuhaf baharatlarla doluydu. Ve mavi gökyüzünden aşağı bakan Dorne güneşi, Norvos’un solgun güneşinden çok daha sıcaktı.</p>

    <p>Kumandan, Sör Balon’ın yolculuğunun kısa fakat sıkıntılı olduğunu biliyordu. Üç şövalye, sekiz yaver, yirmi silahlı asker, birkaç seyis ve hizmetkâr. Kral Toprakları’ndan itibaren Balon’a eşlik etmişti. Ama dağları geçip Dorne’a girdiklerinde; ziyafetler, av partileri ve rastladıkları her kalede düzenlenen kutlamalar sebebiyle ilerleyişleri yavaşlamıştı. Şimdi Güneş Mızrağı’na varmışlardı ama ne Prenses Myrcella ne de Sör Arys Oakheart onları karşılamak için oradaydı. <em>Beyaz şövalye bir şeylerin yanlış olduğunu biliyor,</em> diye düşündü Hotah, <em>ama bundan fazlası var.</em> Belki de Kum Yılanları’nın varlığı şövalyeyi sinirlendirmişti. Eğer durum buysa, Obara’nın salona geri dönüşü yaraya tuz basmış olmalıydı. Obara tek kelime etmeden yerine geçti, kaşlarını çatarak ve suratını asarak orada öylece oturdu, ne gülümsedi ne de konuştu.</p>

    <p>Prens Doran, vakit gece yarısına yaklaşırken beyaz şövalyeye döndü ve, “Sör Balon,” dedi, “zarif kraliçemizden getirdiğiniz mektubu okudum. Mektubun içeriğinden haberdar olduğunuzu varsayabilir miyim sör?”</p>

    <p>Hotah, şövalyenin gerildiğini gördü. “Haberdarım lordum. Majesteleri Kraliçe, kızını Kral Toprakları’na geri götürmem istenebileceğine dair beni bilgilendirmişti. Kral Tommen ablasını çok özledi. Prenses Myrcella’nın kısa bir ziyaret için saraya dönmesini istiyor.”</p>

    <p>Prenses Arianne yüzünü astı. “Ah, ama Myrcella’ya hepimiz çok alıştık sör. O ve kardeşim Trystane etle tırnak gibi oldular.”</p>

    <p>“Prens Trystane de Kral Toprakları’na gelebilir,” dedi Balon Swann. “Eminim ki Kral Tommen onunla tanışmak ister. Majesteleri’nin kendi yaşına yakın çok az arkadaşı var.”</p>

    <p>“Çocuklukta kurulmuş ilişkiler bir ömür boyu devam edebilir,” dedi Prens Doran. “Trystane ve Myrcella evlendiklerinde, Trystane ve Tommen kardeş olacaklar. Kraliçe Cersei haklı. Çocuklar tanışmalı, arkadaş olmalı. Dorne onu çok özleyecek ama Trystane, Güneş Mızrağı’nın duvarlarının ötesindeki dünyadan bir şeyler görmeli.”</p>

    <p>“Kral Toprakları’nın onu son derece sıcak karşılayacağını biliyorum.”</p>

    <p>Şövalyeyi izleyen kumandan, <em>bu adam neden terliyor şimdi?</em> diye merak etti. <em>Salon yeterince serin, adam yahniye de dokunmadı.</em></p>

    <p>“Kraliçe Cersei’nin bahsettiği diğer meseleye gelince,” diyordu Prens Doran, “doğru, Dorne’un küçük konseydeki sandalyesi kardeşimin ölümünden bu yana boş ve bu yerin tekrar doldurulmasının zamanı geldi. Majesteleri Kraliçe’nin benim tavsiyelerimden faydalanabileceğini düşünmesine sevindim lakin böyle bir yolculuk için gücüm var mı emin değilim. Belki deniz yoluyla gidebiliriz?”</p>

    <p>“Gemiyle?” Sör Balon şaşkın görünüyordu. “Bu... bu güvenli olur mu prensim? Sonbahar fırtınalı bir mevsimdir ve Basamaktaşı’ndaki korsanlar...”</p>

    <p>“Korsanlar. Elbette. Haklı olabilirsiniz sör. Sizin geldiğiniz yoldan gitmek daha güvenli.” Prens Doran hoş bir şekilde gülümsedi. “Yarın tekrar konuşalım. Su Bahçeleri’ne vardığımızda Myrcella’ya konuyu anlatırız. Çok heyecanlanacağını biliyorum. Hiç şüphem yok ki o da kardeşini özlüyor.”</p>

    <p>“Onu tekrar görmek için sabırsızlanıyorum,” dedi Sör Balon. “Ve Su Bahçeleri’ni ziyaret etmek için. Çok güzel olduklarını duydum.”</p>

    <p>“Güzel ve huzurlu,” dedi prens. “Ferahlatıcı meltemler, köpüklü sular ve çocukların kahkahaları. Bu dünyada en sevdiğim yer Su Bahçeleri’dir sör. Atalarımdan biri, Targaryen zevcesini mutlu etmek ve onu Güneş Mızrağı’nın tozuyla sıcağından kurtarmak için Su Bahçeleri’ni inşa ettirdi. Kızın adı <em>Daenerys</em>’ti. Daenerys, İyi Kral Daeron’ın kardeşiydi ve Dorne’u Yedi Krallık’ın bir parçası yapan onun evliliğiydi. Kızın, Daeron’ın piç kardeşi Daemon Karaateş’i sevdiğini bütün diyar biliyordu ama kral, binlerce insanın iyiliğinin, iki insanın arzularından önce gelmesi gerektiğini bilecek kadar akıllıydı, o iki insan onun için çok aziz olsa bile. Bahçeleri çocuk kahkahalarıyla dolduran Daenerys’ti. Başlangıçta kendi çocukları vardı. Sonra, prensin kanından gelen kızlara ve oğlanlara arkadaşlık etmeleri için, lordların ve arazi sahibi şövalyelerin çocukları getirildi. Havanın çok sıcak olduğu bir yaz günü, Daenerys seyislerin, aşçıların ve hizmetkârların çocuklarına acıdı, onları havuzları ve fıskiyeleri kullanmaya davet etti. Bu gelenek bugüne kadar devam etti.” Prens, sandalyesinin tekerleklerini kavrayıp kendini masadan uzaklaştırdı. “Şimdi bana izin vermelisiniz sör. Bu kadar konuşma beni yordu. Üstelik gün doğarken yola çıkmamız gerek. Obara, beni yatağıma götürür müsün lütfen? Nymeria, Tyene, siz de gelin ve yaşlı amcanıza iyi geceler dileyin.”</p>

    <p>Prensin tekerlekli sandalyesini Güneş Mızrağı’nın ziyafet salonundan çıkarmak ve uzun bir koridor boyunca itip prensin odasına götürmek Obara Kum’a düştü. Areo Hotah; Kum Yılanları, Prenses Arianne ve Ellaria Kum’la birlikte Obara’yı takip ediyordu. Üstat Caleotte terlikli ayaklarıyla önden yürüyordu, Dağ’ın kafatasını küçük bir çocukmuşçasına kucağında taşıyordu.</p>

    <p>“Trystane ve Myrcella’yı Kral Toprakları’na göndermeyi cidden düşünüyor olamazsınız,” dedi Obara sandalyeyi iterken. Adımları uzun, öfke dolu ve aşırı hızlıydı. Sandalyenin ahşap tekerlekleri taş zeminde çatırdıyordu. “Bunu yaparsanız, kızı bir daha asla göremeyiz. Oğlunuz da hayatını Demir Taht’ın rehinesi olarak geçirir.”</p>

    <p>“Aptal olduğumu mu sanıyorsun Obara?” Prens iç geçirdi. “Bilmediğin çok şey var. Bunları burada, herkesin duyabileceği bir yerde konuşmamalıyız. Eğer dilini tutarsan, seni aydınlatabilirim.” İrkildi. “Bana duyduğun sevgi adına <em>daha yavaş ol.</em> Son sarsıntı dizime bir bıçak sapladı.”</p>

    <p>Obara hızını yarı yarıya düşürdü. “O halde ne yapacaksınız?”</p>

    <p>Tyene cevap verdi. “Her zaman yaptığı şeyi,” diye mırıldandı. “Geciktir, gizle, lafı dolandır. Ah, kimse bunu cesur amcamız kadar iyi yapamaz.”</p>

    <p>“Ona haksızlık ediyorsun,” dedi Prenses Arianne.</p>

    <p>“Hepiniz sessiz olun,” diye emretti prens.</p>

    <p>Odanın kapısı güvenle kapandığında, prens kadınların yüzüne bakmak için sandalyesini döndürdü. Bu çaba bile onu nefessiz bıraktı ve prensin bacaklarını örten Myr battaniyesi iki tekerlek telinin arasına sıkıştı. Prens, yırtılmasına engel olmak için battaniyeyi yakalamak zorunda kaldı. Örtünün altındaki bacaklar solgun, yumuşak ve korkunçtu. Prensin iki dizi de kırmızı ve şişkindi, ayak parmakları neredeyse mordu ve olması gerekenden iki kat büyüktü. Areo Hotah o parmakları binlerce kez görmüştü ama onlara bakmakta hâlâ zorlanıyordu.</p>

    <p>Prenses Arianne öne çıktı. “Size yardım edeyim baba.”</p>

    <p>Prens, battaniyeyi tellerin arasından kurtardı. “Hâlâ kendi battaniyemle başa çıkabilirim. En azından bu kadarını yapabilirim.” Prensin bacakları üç yıldır işe yaramaz haldeydi ama ellerinde ve kollarında hâlâ biraz kuvvet vardı.</p>

    <p>“Prensim için bir yüksük haşhaş sütü getireyim mi?” diye sordu Üstat Caleotte.</p>

    <p>“Bu ağrıyla bir kova süte ihtiyacım var. Teşekkür ederim ama hayır. Aklımın başımda olmasını istiyorum. Bu gece sana daha fazla ihtiyacım olmayacak.”</p>

    <p>“Çok güzel prensim.” Üstat Caleotte reverans yaptı, yumuşak pembe ellerinde hâlâ Sör Gregor’un kafası vardı.</p>

    <p>“Onu ben alayım.” Obara Kum, kafatasını üstadın ellinden kaptı ve kol boyu mesafede tuttu. “Dağ neye benziyordu? Bunun o olduğunu nereden biliyoruz? Kafayı zifte batırabilirlerdi. Neden kemiğe kadar yüzdüler?”</p>

    <p>Üstat Caleotte odadan çıkarken, “Zift, sandığı mahvedebilirdi,” dedi Leydi Nym. “Dağ’ın öldüğünü kimse <em>görmedi,</em> başının kesildiğini kimse görmedi. İtiraf ediyorum ki bu beni rahatsız ediyor ama kancık kraliçe bizi kandırarak ne elde etmeyi umabilir? Eğer Gregor Clegane yaşıyorsa, gerçek er ya da geç ortaya çıkar. Adam iki buçuk metre boyunda, Batıdiyar’da onun gibi biri daha yok. Clegane tekrar boy gösterirse, Cersei Lannister bütün Yedi Krallık’ın önünde yalancı durumuna düşer. Böyle bir risk alması için tamamen aptal olması gerekir. Ne kazanmayı umabilir?”</p>

    <p>“Kafatası yeterince büyük, buna şüphe yok,” dedi prens. “Ve Oberyn’in Gregor’u ağır yaraladığını biliyoruz. Aldığımız her rapor, Clegane’in büyük acılar çekerek ağır ağır öldüğünü söylüyor.”</p>

    <p>“Tıpkı babamın istediği gibi,” dedi Tyene. “Kardeşlerim, gerçekten, babamızın kullandığı zehri biliyorum. Babamızın mızrağı Dağ’ın derisini yırttıysa Clegane öldü demektir, adamın ne kadar iri olduğu umurumda değil. İsterseniz küçük kardeşinizden şüphe edin ama atamızdan asla şüphe etmeyin.”</p>

    <p>Obara öfkelendi. “Babamdan asla şüphe etmedim ve asla etmeyeceğim.” Alaycı bir şekilde kafatasını öptü. “Size garanti veriyorum ki bu bir başlangıç.”</p>

    <p><em>“Başlangıç?”</em> dedi Ellaria Kum şaşkınlıkla. “Tanrılar esirgesin. Bunun bir son olmasını tercih ederim. Tywin Lannister öldü. Robert Baratheon, Amory Lorch ve şimdi Gregor Clegane; Elia ve çocuklarının ölümünde parmağı olan herkes öldü. Elia öldüğünde henüz hayatta olmayan Joffrey bile öldü. Çocuğun zail olduğunu kendi gözlerimle gördüm, nefes almaya çalışırken kendi boğazını tırnakladığını gördüm. Öldürecek başka kim kaldı? Rhaenys’in ve Aegon’ın gölgeleri huzur bulsun diye Myrcella’nın ve Tommen’ın ölmesi mi gerek? Bu mesele nerede bitecek?”</p>

    <p>“Tıpkı başladığı gibi, kanda bitecek,” dedi Leydi Nym. “Casterly Kayası çatladığında ve kayanın altındaki kurtçuklarla solucanların üstüne güneş vurduğunda bitecek. Tywin Lannister’ın ve onun bütün işlerinin tamamen mahvolmasıyla bitecek.”</p>

    <p>“Adam öz oğlunun eliyle öldü,” dedi Ellaria. “Daha ne dileyebilirsin?”</p>

    <p>“Benim elimle ölmesini dilerdim.” Leydi Nym bir sandalyeye oturdu, siyah saç örgüsü omzunun üstünden kucağına düştü. Nym, babasının saç çizgisine sahipti. Çizginin altındaki gözler iri ve parlaktı. Kızın şarap kırmızısı dudakları ipeksi bir gülümsemeyle kıvrılmıştı. “Eğer benim elimden ölseydi, ölümü o kadar kolay olmazdı.”</p>

    <p>Tyene, o tatlı rahibe sesiyle, “Sör Gregor gerçekten yalnız görünüyor,” dedi. “Ona eşlik edecek birkaç arkadaş istediğinden eminim.”</p>

    <p>Ellaria’nın yanakları gözyaşlarıyla ıslanmıştı, koyu renk gözleri parlıyordu. <em>Ağlarken bile güçlü,</em> diye düşündü kumandan.</p>

    <p>“Oberyn, Elia için intikam istedi. Şimdi siz Oberyn için intikam istiyorsunuz. Size hatırlatırım, benim dört kızım var. Sizin kardeşleriniz. Elia on dört yaşında, neredeyse yetişkin bir kadın. Obella on iki yaşında, genç kızlığın eşiğinde. Size tapıyorlar, tıpkı Dorea ve Loreza’nın onlara taptığı gibi. Eğer siz ölürseniz, El ve Obella sizin için intikam mı istemeli? Sonra da Dorea ve Loree onların intikamını mı almalı? Bu iş böyle mi olacak? Sonsuza kadar devam mı edecek? Tekrar soruyorum, <em>bu mesele nerede bitecek?</em>” Ellaria Kum, elini Dağ’ın başına koydu. “Babanızın ölümünü izledim. İşte onun katili. Geceleri teselli bulmak için yatağıma bir kafatası sokabilir miyim? Kafatası beni güldürür mü, bana şarkılar yazar mı, yaşlı ve hasta bir kadın olduğumda benimle ilgilenir mi?”</p>

    <p>“Ne yapmamızı istiyorsun leydim?” diye sordu Leydi Nym. “Mızraklarımızı bırakıp gülümseyelim ve bize yapılmış bütün haksızlıkları unutalım mı?”</p>

    <p>“Biz istesek de istemesek de savaş çıkacak,” dedi Obara. “Demir Taht’ta bir çocuk oturuyor. Lord Stannis, Sur’u tutuyor ve davası için adamlar topluyor. İki kraliçe, lezzetli bir kemik için kavga eden iki kancık misali Tommen için kavga ediyor. Demiradamlar Kalkanlar’ı aldılar, Mander’a ve Menzil’in kalbine akınlar düzenliyorlar, ki bu, Yüksek Bahçe’nin de endişeleneceği anlamına geliyor. Düşmanlarımız kargaşa içinde. Zaman uygun.”</p>

    <p>“Ne için uygun? Daha fazla kafatası yaratmak için mi?” Ellaria prense döndü. “Anlamayacaklar. Bunu daha fazla dinleyemem.”</p>

    <p>“Kızlarının yanına dön Ellaria,” dedi prens. “Sana söz veriyorum, onlara zarar gelmeyecek.”</p>

    <p>“Prensim.” Ellaria prensin alnını öptü ve odadan ayrıldı. Areo Hotah kadının gidişine üzüldü. <em>O iyi bir kadın.</em></p>

    <p>“Ellaria’nın babamızı çok sevdiğini biliyorum,” dedi Leydi Nym, “ama onu hiç anlamadığı ortada.”</p>

    <p>Prens, kıza tuhaf bir bakış attı. “Senin hiçbir zaman anlamadığın kadar iyi anladı Nymeria. Ve babanı mutlu etti. Neticede nazik bir kalp, gururdan ve kahramanlıktan daha değerli olabilir. Öyle de olsa, Ellaria’nın bilmediği ve bilmemesi gereken şeyler. Bu savaş çoktan başladı.”</p>

    <p>Obara güldü. “Evet, tatlı Arianne bu meseleyle ilgilendi.”</p>

    <p>Prenses kızardı. Hotah, prensin yüzünden bir öfke ifadesi geçtiğini gördü. “Ne yaptıysa, kendisi için olduğu kadar sizin için de yaptı. Ben olsam dalga geçmek için bu kadar acele etmezdim.”</p>

    <p>“Bu bir övgüydü,” dedi Obara Kum. “İstediğin kadar geciktir, gizle, lafı dolandır, ertele amca. Ne yaparsan yap, Sör Balon, Su Bahçeleri’nde Myrcella’yla yüz yüze gelecek ve kızın bir kulağının eksik olduğunu görecek. Kız ona, Sör Arys Oakheart’ın, kasığından boğazına kadar senin kumandanının çelik karısı tarafından kesildiğini söylediğinde...”</p>

    <p>“Hayır.” Prenses Arianne oturduğu minderden kalktı ve elini Hotah’ın koluna koydu. “Böyle olmadı kuzen. Sör Arys, Gerold Dayne tarafından öldürüldü.”</p>

    <p>Kum Yılanları birbirlerine baktılar. “Siyah Yıldız?”</p>

    <p>“Bunu Siyah Yıldız yaptı,” dedi Hotah’ın küçük prensesi. “Prenses Myrcella’yı da öldürmeye çalıştı. Tıpkı kızın Sör Balon’a söyleyeceği gibi.”</p>

    <p>Nym gülümsedi. “Hikâyenin en azından bu kısmı doğru.”</p>

    <p>Ağrıyla irkilerek, “Hepsi doğru,” dedi prens. <em>Onun canını yakan şey gut mu yoksa yalan söylemek mi?</em> “Ve Sör Gerold, Yüksek Dergâh’a kaçtı, şimdi ona ulaşamayacağımız bir yerde.”</p>

    <p>Kıkırdayarak, “Siyah Yıldız,” diye mırıldandı Tyene. “Neden olmasın. Her şey onun marifeti. Lakin Sör Balon bu hikâyeye inanacak mı?”</p>

    <p>“Eğer hikâyeyi Myrcella’dan duyarsa inanır,” diye ısrar etti Arianne.</p>

    <p>Obara inanmazlıkla homurdandı. “Kız bugün yalan söyleyebilir, yarın yalan söyleyebilir ama er ya da geç gerçeği anlatacaktır. Eğer Sör Balon’ın Kral Toprakları’na hikâyeler taşımasına izin verirsek, davullar gümler ve kan dökülür. Adamın buradan ayrılmasına izin vermemeliyiz.”</p>

    <p>“Onu öldürebiliriz elbette,” dedi Tyene, “ama sonra adamın eşlikçilerini de öldürmemiz gerekir. O tatlı ve genç yaverleri bile öldürmemiz gerekir. Bu çok... <em>kirli</em> bir iş olur.”</p>

    <p>Prens Doran gözlerini kapatıp tekrar açtı. Hotah, adamın bacaklarının battaniyenin altında titrediğini görebiliyordu. “Eğer kardeşimin kızları olmasaydınız, üçünüzü hücrelere geri gönderir ve kemikleriniz grileşene kadar orada tutardım. Bunu yapmak yerine sizi de bizimle birlikte Su Bahçeleri’ne götüreceğim. Orada öğreneceğiniz dersler var, eğer onları görecek kadar akla sahipseniz.”</p>

    <p>“Dersler?” dedi Obara. “Benim orada bütün gördüğüm, çıplak çocuklar.”</p>

    <p>“Evet,” dedi prens. “Sör Balon’a hikâyeyi anlattım ama bütün hikâyeyi anlatmadım. Çocuklar havuzlarda oyun oynarken, Daenerys portakal ağaçlarının arasından onları izlerdi. Sonra aniden bir şeyin farkına vardı. Soylu çocukları, alt tabaka doğumlu olanlardan ayıramıyordu. Onlar çıplakken sadece çocuktu. Hepsi masumdu, savunmasızdı, her biri uzun bir hayat, sevgi ve korunma hak ediyordu. <em>‘İşte senin diyarın,’</em> dedi Daenerys oğluna. <em>‘Attığın her adımda çocukları hatırla.’</em> Havuzlardan ayrılacak yaşa geldiğimde, benim annem de bana aynı şeyi söyledi. Mızrakları çağırmak bir prens için kolay bir şeydir ama sonuçta bedeli çocuklar öder. Bilge bir prens, iyi bir sebebi yoksa savaş başlatmaz. Kazanmayı umut edemeyeceği bir savaş da başlatamaz.</p>

    <p>“Ben ne körüm ne de sağır. Benim zayıf, korkak ve dayanıksız olduğuma inandığınızı biliyorum. Babanız beni daha iyi tanırdı. Oberyn her zaman yılandı. Ölümcül, tehlikeli ve öngörülemez. Kimse onu çiğnemeye cesaret edemezdi. Ben çimendim. Hoş, lütufkâr, güzel kokulu, her rüzgârla sallanan. Kim çimenin üstünden yürümekten korkar ki? Fakat yılanı düşmanlardan koruyan ve saldıracağı vakte kadar gizleyen, çimendir. Babanız ve ben, sizin sandığınızdan çok daha yakın çalıştık... ama şimdi o yok. Soru şu; onun yerini alıp bana hizmet etmeleri için, onun kızlarına güvenebilir miyim?”</p>

    <p>Hotah kızları sırayla inceledi. Paslı çivileri, kaynatılmış derileri, birbirine yakın öfkeli gözleri ve kahverengi saçlarıyla Obara. Altın sicimle bağlanmış siyah saç örgüsüyle mahmur, latif, zeytin tenli Nymeria. Yumuşak elleri ve küçük kıkırdamaları olan mavi gözlü, sarışın, çocuk kadın Tyene.</p>

    <p>Tyene üçü adına cevap verdi. “Zor olan, hiçbir şey yapmamak amca. Bize bir vazife ver, herhangi bir vazife. Bir prensin arzu edebileceği kadar sadık ve itaatkâr olduğumuzu göreceksin.”</p>

    <p>“Bunu duymak güzel,” dedi prens. “Lakin kelimeler rüzgârdır. Sizler benim kardeşimin kızlarısınız ve sizleri seviyorum ama size güvenemeyeceğimi öğrendim. Yemin etmenizi istiyorum. Bana hizmet edeceğinize ve emirlerimi yerine getireceğinize dair yemin eder misiniz?”</p>

    <p>“Eğer mecbursak,” dedi Leydi Nym.</p>

    <p>“Öyleyse şimdi, babanızın mezarı üstüne yemin edin.”</p>

    <p>Obara’nın yüzü karardı. “Eğer amcam olmasaydınız...”</p>

    <p>“<em>Amcanım.</em> Ve prensinim. Yemin edin ya da gidin.”</p>

    <p>“Yemin ederim,” dedi Tyene. “Babamın mezarının üstüne.”</p>

    <p>“Yemin ederim,” dedi Leydi Nym. “Dorne’un Kızıl Yılanı ve sizden daha iyi bir adam olan Oberyn Martell’in üstüne.”</p>

    <p>“Evet,” dedi Obara. “Ben de. Babamın üstüne. Yemin ederim.”</p>

    <p>Prensteki gerginliğin bir kısmı çözüldü. Hotah, prensin tekrar sandalyesine gömüldüğünü gördü. Prens elini uzattı. Prenses Arianne babasının elini tutmak için adamın yanına gitti. “Onlara anlat baba.”</p>

    <p>Prens Doran nefes aldı. “Dorne’un sarayda hâlâ dostları var. Bize bilmememiz gereken şeyleri söyleyen dostlar. Cersei’nin bize gönderdiği bu davet, bir desise. Trystane, Kral Toprakları’na asla ulaşamayacak. Yolda, Kral Ormanı’nda bir yerde, Sör Balon’ın kafilesi haydutlar tarafından saldırıya uğrayacak ve oğlum ölecek. Bu saldırıya bizzat şahitlik etmek ve kraliçeyi temize çıkarmak için saraya davet edildim. Ah. Şu haydutlara gelince... Onlar saldırırken, ‘Yarımadam! Yarımadam!’ diye bağıracaklar. Hatta Sör Balon, İblis’i şöyle bir görebilir, fakat başka kimse görmeyecek.”</p>

    <p>Areo Hotah, Kum Yılanları’nı şaşırtmanın mümkün olduğuna inanmazdı. Yanılmıştı.</p>

    <p>“Yedi bizi korusun,” diye fısıldadı Tyene. “<em>Trystane?</em> Neden?”</p>

    <p>“Kadın çıldırmış olmalı,” dedi Obara. “Trystane sadece bir çocuk.”</p>

    <p>“Bu canavarca,” dedi Leydi Nym. “Bir Kral Muhafızları şövalyesinin bunu yapabileceğine inanmazdım.”</p>

    <p>“Şövalyeler hizmet edeceklerine dair ant içerler. Tıpkı benim kumandanımın yaptığı gibi,” dedi prens. “Benim de şüphelerim vardı, lakin deniz yoluyla gitmeyi önerdiğimde Sör Balon’ın nasıl ayak dirediğini gördünüz. Bir gemi, kraliçenin bütün planlarını bozar.”</p>

    <p>Obara’nın yüzü kıpkırmızı kesilmişti. “Bana mızrağımı geri verin amca. Cersei bize bir kafa gönderdi. Biz ona bir çuval dolusu kafa göndermeliyiz.”</p>

    <p>Prens Doran elini kaldırdı. Parmak eklemleri vişneler kadar iri ve kırmızıydı. “Sör Balon benim çatımın altında bir konuk. Ekmeğimi ve tuzumu yedi. Ona zarar vermeyeceğim. Hayır. Su Bahçeleri’ne gideceğiz. Sör Balon, Myrcella’nın hikâyesini duyacak ve kraliçesine bir kuzgun gönderecek. Myrcella, şövalyeden, ona zarar veren adamı bulmasını isteyecek. Eğer Swann benim tahmin ettiğim gibi bir adamsa, prensesin isteğini geri çevirmeyecek. Obara, Siyah Yıldız’ı sakalından tutup ininden çıkarması için, şövalyeyi Yüksek Dergâh’a sen götüreceksin. Dorne’un Demir Taht’a açıkça meydan okuma vakti gelmedi, bu yüzden Myrcella’yı annesine göndermek zorundayız, fakat kıza ben eşlik etmeyeceğim. Bu görev senin olacak Nymeria. Lannisterlar bundan hoşlanmayacak, tıpkı onlara Oberyn’i gönderdiğimde memnun olmadıkları gibi, ama seni geri çevirmeye cesaret edemeyecekler. Konseyde bir sese, sarayda bir kulağa ihtiyacımız var. Lakin dikkatli ol. Kral Toprakları bir yılan çukurudur.”</p>

    <p>Leydi Nym gülümsedi. “Ben yılanları severim amca.”</p>

    <p>“Ya ben?” diye sordu Tyene.</p>

    <p>“Senin annen bir rahibeydi. Oberyn bir keresinde, sen beşikteyken annenin sana <em>Yedi Köşeli Yıldız</em>’dan bölümler okuduğunu söylemişti. Senin de Kral Toprakları’nda olmanı istiyorum ama başka bir tepede. Kılıçlar ve Yıldızlar tekrar toplandı. Yeni Yüce Rahip de eskiler gibi bir kukla değil. Ona yaklaşmaya çalış.”</p>

    <p>“Neden olmasın? Beyaz bana yakışıyor. Beni çok... saf gösteriyor.”</p>

    <p>“Güzel,” dedi prens, “güzel.” Duraksadı. “Eğer... eğer belli şeyler vuku bulmayacak olursa her birinize haber göndereceğim. Taht oyunlarında her şey hızlıca değişebilir.”</p>

    <p>“Bizi başarısızlığa uğratmayacağınızı biliyorum kuzenlerim.” Arianne sırayla kızlara gitti, onların ellerini tuttu, dudaklarını öptü. “Amansız Obara. Kardeşim Nymeria. Tatlı Tyene. Hepinizi seviyorum. Dorne’un güneşi sizinle olsun.”</p>

    <p>Kum Yılanları hep birlikte, <em>“Eğilmez, bükülmez, kırılmaz,”</em> dediler. Onlar gittikten sonra Arianne odada kaldı. Areo Hotah da kaldı; onun yeri orasıydı.</p>

    <p>“Babalarının kızları,” dedi prens.</p>

    <p>Küçük prenses gülümsedi. “Göğüsleri olan üç Oberyn.”</p>

    <p>Prens Doran güldü. Hotah onun gülüşünü uzun zamandır duymamıştı, kahkahasının sesini unutmuştu.</p>

    <p>“Hâlâ Kral Toprakları’na benim gitmem gerektiğini düşünüyorum, Leydi Nym’in değil,” dedi Arianne.</p>

    <p>“Çok tehlikeli. Sen benim vârisimsin, Dorne’un geleceğisin. Senin yerin, benim yanım. Yakında yeni bir vazifen olacak.”</p>

    <p>“Mesajın şu son bölümü. Havadisler aldınız mı?”</p>

    <p>Prens Doran kızıyla gizli bir gülümseme paylaştı. “Lys’ten. Orada büyük bir donanma suya indirildi. Çoğunlukla Volantisli gemiler, bir ordu taşıyorlar. Kim oldukları ve nereye gittikleri hakkında bilgi yok. Fillerden bahsediliyor.”</p>

    <p>“Ejderha yok mu?”</p>

    <p>“Filler. Bununla birlikte, yavru bir ejderhayı büyük bir gökenin ambarında saklamak kolaydır. Daenerys denizde çok savunmasız. Eğer onun yerinde olsaydım, kendimi ve niyetimi olabildiğince uzun bir süre gizli tutardım. Böylece Kral Toprakları’nı gafil avlardım.”</p>

    <p>“Quentyn onlarla birlikte olacak mı sizce?”</p>

    <p>“Olabilir. Ya da olmayabilir. Eğer istikametleri gerçekten Batıdiyar’sa, bunu karaya çıktıklarında öğreneceğiz. Eğer yapabilirse, Quentyn, Daenerys’i Yeşilkan’a getirecek. Ama bundan bahsetmek iyi olmaz. Beni öp. İlk ışıklarda Su Bahçeleri’ne gitmek için yola çıkacağız.”</p>

    <p><em>Öyleyse öğle vakti buradan ayrılabiliriz,</em> diye düşündü Hotah.</p>

    <p>Daha sonra, Arianne gittiğinde, Hotah uzunbaltasını yere bıraktı ve Prens Doran’ı yatağa taşıdı, adamın üstüne bir battaniye örttü. “Kardeşimin kafası Dağ tarafından ezilene kadar, Beş Kralın Savaşı’nda Dornelu bir adam ölmemişti,” diye mırıldandı prens. “Söyle kumandan, bu benim utancım mı yoksa medarıiftiharım mı?”</p>

    <p>“Bunu söylemek benim haddim değil prensim.” <em>Hizmet et. İtaat et. Koru. Basit bir adam için basit bir yemin.</em> Hotah’ın bütün bildiği buydu.</p>
  </div>
</body>
</html>
