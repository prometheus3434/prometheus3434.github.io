<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>“Farelere dikkat et lordum.” Tek eliyle bir fener taşıyan Efkârlı Edd, basamaklardan inen Jon’a yolu gösteriyordu. “Eğer üstlerine basarsan berbat bir çığlık atarlar. Ben küçükken annem de buna benzer bir ses çıkarırdı. Şimdi düşünüyorum da, sanırım annemin içinde bir fare vardı. Kahverengi saçlar, boncuk gibi küçük gözler, peynir düşkünlüğü. Belki annemin bir kuyruğu da vardı, hiç kontrol etmedim.”</p>

    <p>Kara Kale’nin bütün yapıları, kardeşlerin solucan yolları dediği labirentimsi tünellerle yeraltından birbirine bağlıydı. Toprağın altı karanlık ve kasvetliydi, bu yüzden solucan yolları yaz mevsimlerinde nadiren kullanılırdı ama kış rüzgârları esmeye ve karlar yağmaya başladığında, tüneller, kalede dolaşmak için en hızlı yollar olurdu. Kâhyalar tünellerden halihazırda faydalanıyorlardı. Jon ilerlerken, duvar nişlerinde yanan sayısız mum gördü.</p>

    <p>Bowen Marsh, dört solucan yolunun birleştiği kavşakta bekliyordu. Marsh’ın yanında, mızrak kadar ince ve uzun bir adam olan Wick Yontmaçubuk vardı. “Bunlar üç ay dönümü öncesine ait sayımlar,” dedi Marsh, elindeki kâğıt tomarını Jon’a uzattı, “mevcut stoklarımızla karşılaştırmak için. Tahıl ambarlarıyla başlayalım mı?”</p>

    <p>Toprağın altındaki gri loşluğun içinde hareket ettiler. Her ambar, tabak büyüklüğünde bir asma kilitle kilitlenmiş sağlam bir meşe kapıya sahipti. “Hırsızlık bir sorun mu?”</p>

    <p>“Henüz değil,” dedi Bowen Marsh. “Ama kış geldiğinde buraya muhafızlar koyarsanız akıllılık etmiş olursunuz.”</p>

    <p>Wick Yontmaçubuk, anahtarları bir halkaya geçirerek boynuna takmıştı. Jon’a anahtarların hepsi aynı görünüyordu ama Wick bir şekilde her kapı için doğru olanı buluyordu. İçeri girdiklerinde, Marsh yeni sayımı eski sayımla karşılaştırırken, Wick yumruk büyüklüğünde bir tebeşir parçasıyla her kasayı, her çuvalı ve her varili işaretliyordu.</p>

    <p>Tahıl ambarlarında yulaf, buğday, arpa ve un çuvalları vardı. Kök kilerlerindeki çatı kirişlerinden soğan ipleri ve sarımsaklar sarkıyordu. Raflar havuç, karakavza, turp ve şalgam kasalarıyla doluydu. Bir depoda, ancak iki adamın taşıyabileceği büyüklükte peynir tekerlekleri duruyordu. Sonraki depoda; tuzlu koyun eti, tuzlu domuz eti, tuzlu kuzu eti ve tuzlu balıkla dolu kasalar üç metrelik yığınlar oluşturacak şekilde dizilmişti. Tütsü odasının kirişlerinin altında üç yüz domuz budu ve üç bin siyah sosis sallanıyordu. Baharat ambarında tane karabiber, karanfil, tarçın, hardal tohumu, kişniş, adaçayı, maydanoz ve tuz blokları buldular. Başka bir yerde kasalarca elma, armut, kuru bezelye, kuru incir, torbalarca ceviz, badem, tütsülenmiş kuru somon, yağlı zeytinle doldurulmuş ve mumla mühürlenmiş kavanozlar vardı. Başka bir depo; kavanozlanmış tavşan, bala yatırılmış geyik budu, salamura edilmiş kabak, soğan, yumurta ve ringa balığı sunuyordu.</p>

    <p>Jon ve Marsh bir mahzenden diğerine giderken, solucan yolları biraz daha soğuyordu. Çok geçmeden, Jon fener ışığında buzlanan nefesini görmeye başladı. “Sur’un altındayız.”</p>

    <p>“Birazdan içinde olacağız,” dedi Marsh. “Et soğukta bozulmaz. Uzun bir depolama için, tuzlamaktan daha iyi bir yol.”</p>

    <p>Bir sonraki kapı paslı demirden yapılmıştı. Kapının arkasında ahşap basamaklar vardı. Efkârlı Edd feneriyle yolu gösterdi. Tepede, Kışyarı’nın büyük salonu kadar uzun ama ancak solucan yolları kadar geniş bir tünel buldular. Buzdan duvarlar demir kancalarla diken dikendi. Her kancaya bir hayvan bedeni asılmıştı: Derisi yüzülmüş geyikler, sığır böğürleri, tavandan sarkan devasa domuzlar, başsız koyunlar ve keçiler, hatta atlar ve ayılar. Kırağı her şeyi örtmüştü.</p>

    <p>Sayım yapılırken, Jon sol elinin eldivenini çıkardı ve en yakındaki geyik buduna dokundu. Parmaklarının ete yapıştığını hissetti, elini geri çekerken bir parça deri kaybetti. Parmak uçları uyuşmuştu. <em>Ne bekliyordun? Başının üstünde bir buz dağı var, Bowen Marsh’ın bile sayamayacağı kadar ton.</em> Yine de, oda olması gerektiğinden daha soğuk gibiydi.</p>

    <p>İşi bittiğinde, “Korktuğumdan daha kötü lordum,” dedi Marsh. Sesi, Efkârlı Edd’in sesinden bile hüzünlüydü.</p>

    <p>Jon az önce, dünyadaki bütün etler tarafından çevrelendiğini düşünmüştü. <em>Hiçbir şey bilmiyorsun Jon Kar.</em> “Nasıl olur? Bana epey yiyeceğimiz varmış gibi görünüyor.”</p>

    <p>“Uzun bir yazdı. Hasat bereketliydi, lordlar cömertti. Kışın üç yılını geçirmemizi sağlayacak kadar stokumuz var. Biraz cimrilik edersek, dört yıl. Fakat kralın adamlarını, kraliçenin adamlarını ve yabanılları beslemeye devam edersek... Sadece Köstebek Kasabası’nda binlerce işe yaramaz ağız var ve hâlâ geliyorlar. Dün üç kişi daha kapılarda belirdi, bir önceki gün de on iki kişi. Bu böyle devam edemez. Onları Lütuf’a yerleştirmek iyi ama ekin ekmek için geç kaldık. Daha yıl bitmeden, turplara ve yulaf lapasına talim ederiz. Ondan sonra da kendi atlarımızın kanını içeriz.”</p>

    <p>“Lezzetli,” dedi Efkârlı Edd. “Soğuk bir gecede, bir kupa sıcak at kanından daha iyi bir şey yoktur. Benimkinin üstüne bir parça tarçın serpilmesini tercih ederim.”</p>

    <p>Lord Kâhya, Efkârlı Edd’i duymazdan geldi. “Hastalıklar da olacak,” diye devam etti, “kanayan diş etleri ve gevşek dişler. Üstat Aemon, bu rahatsızlıkların reçetesinin limon suyu ve taze et olduğunu söylerdi ama limonlarımız bir yıl önce tükendi ve sürümüzü taze et için ayakta tutmaya yetecek kadar hayvan yemimiz yok. Çiftleştirmek için ayıracağımız birkaç hayvan dışında bütün sürüyü kesmek zorundayız. Daha önceki kışlarda. Kral Yolu’nu kullanarak güneyden yiyecek getirebiliyorduk ama savaşla birlikte... hâlâ sonbahardayız, bunu biliyorum, fakat her halükârda kış kumanyasına geçmemizi tavsiye ediyorum, eğer lordum memnun olacaksa.”</p>

    <p><em>Adamlar buna bayılacak.</em> “Eğer mecbursak Her adamın yediği porsiyonu dörtte bir oranında küçülteceğiz.” <em>Kardeşlerim şu anda benden şikâyet ediyorlarsa, kar ve meşe palamudu lapası yerken neler diyecekler acaba?</em></p>

    <p>“Bu işe yarar lordum.” Lord Kâhya’nın ses tonu, bunun yeterince işe yaramayacağını açıkça ortaya koyuyordu.</p>

    <p>“Kral Stannis’in, yabanılların Sur’u geçmesine neden izin verdiğini şimdi anlıyorum. Onları yememizi istiyor.”</p>

    <p>Jon gülümsemek zorunda kaldı. “İş oraya varmayacak.”</p>

    <p>“Ah, güzel,” dedi Edd. “Yabanıllar lifli bir sürü gibi görünüyorlar ve benim dişlerim eskisi kadar keskin değil.”</p>

    <p>“Eğer yeterli miktarda sikkemiz olsaydı, güneyden yiyecek satın alıp gemiyle buraya getirebilirdik,” dedi Lord Kâhya.</p>

    <p><em>Yapabilirdik,</em> diye düşündü Jon. <em>Altınımız olsaydı ve bize yiyecek satmaya gönüllü birilerini bulabilseydik.</em> Bunların ikisi de yoktu. <em>En iyi umudumuz Kartal Yuvası olabilir.</em> Arryn Vadisi bereketiyle meşhurdu ve savaştan etkilenmemişti. Jon, Leydi Catelyn’in kız kardeşinin, Ned Stark’ın piçini beslemek konusunda ne düşüneceğini merak etti. Çocukken, leydinin, onun yediği her lokmaya kinlendiğini hissederdi.</p>

    <p>“Gerekirse her daim avlanabiliriz,” dedi Wick Yontmaçubuk. “Ormanda hâlâ av var.”</p>

    <p>“Yabanıllar ve daha karanlık şeyler de var,” dedi Marsh. “Avcılarımızı ormana göndermem lordum. Göndermem.”</p>

    <p><em>Hayır. Kapıları ebediyen kapatıp taş ve buzla mühürlersin.</em> Kara Kale’nin yarısı Marsh’la hemfikirdi, Jon bunu biliyordu. Diğer yarısı da Marsh’la aynı fikirde olanlara kızıyordu. İki gece önce, yaşlı ormancı Dywen, “Kapılarımızı mühürleyin ve kara kıçlarınızı Sur’a yapıştırın. Özgür insanlar da Kafatası Köprüsü’nden ya da beş yüz yıl önce mühürlediğinizi sandığınız bir kapıdan geçerek gelsinler,” demişti. “Sur’u yüzlerce fersah boyunca gözleyecek adamımız yok. Bunu Tormund Devkıçı ve kahrolası Ağlak da biliyor. Ayakları buza gömülmüş halde bir gölcüğün içinde donmuş bir ördek gördünüz mü hiç? Aynı şey kargalar için de geçerlidir.” Kâhyalar ve inşaatçılar Bowen Marsh’tan yana olurken, korucuların çoğu Dywen’i haklı bulmuştu.</p>

    <p>Ama bu başka bir günün sorunuydu. Şimdi ve burada, tek problem yiyecekti. “Kral Stannis’i ve adamlarını istesek bile açlığa terk edemeyiz,” dedi Jon. “Eğer gerekirse bütün bunları kılıç zoruyla alabilir. Onu durdurmaya yetecek kadar adamımız yok. Yabanıllar da doyurulmalı.”</p>

    <p>“Nasıl lordum?” diye sordu Bowen Marsh.</p>

    <p><em>Keşke bilseydim.</em> “Bir yol bulacağız.”</p>

    <p>Tekrar yüzeye çıktıklarında, ikindi gölgeleri uzamaya başlamıştı. Bulutlar gökyüzünü eski sancaklar misali çizgi çizgi boyamıştı; gri, beyaz ve yırtık. Silahhanenin dışındaki avlu boştu ama Jon içeride, kralın yaverini onu beklerken buldu. Devan; on iki yaşında, kahverengi gözlü, kahverengi saçlı cılız bir çocuktu. Tav ocağının yanında donup kalmıştı. Hayalet tarafından baştan aşağı koklanırken kımıldamaya cesaret edemiyordu. “Sana zarar vermez,” dedi Jon, ama çocuk, Jon’un sesiyle irkildi ve bu ani hareket Hayalet’in diş göstermesine sebep oldu. <em>“Hayır!”</em> dedi Jon. “Hayalet, onu rahat bırak. Çekil.” Kurt, öküz kemiğiyle uğraşmaya geri döndü, dört ayaklı bir sessizliğe dönüştü.</p>

    <p>Devan, Hayalet kadar beyaz görünüyordu, yüzü terle ıslanmıştı. “Lo-lordum. Majesteleri mevcudiyetinizi emrediyor.” Çocuk, Baratheon altınına ve siyahına bürünmüştü, kendi kalbinin üstüne kraliçenin adamlarının alevli kalbi işlenmişti.</p>

    <p>“<em>Rica ediyor,</em> demek istiyorsun,” dedi Efkârlı Edd. “Majesteleri mevcudiyetinizi <em>rica ediyor.</em> Ben olsam böyle söylerdim.”</p>

    <p>“Uzatma Edd.” Jon, bu çeşit ağız dalaşlarıyla uğraşacak durumda değildi.</p>

    <p>“Sör Richard ve Sör Justin döndüler,” dedi Devan. “Gelecek misiniz lordum?”</p>

    <p><em>Yanlış yol şövalyeleri.</em> Massey ve Horpe kuzeye değil güneye gitmişlerdi. Öğrendikleri şey her ne ise Nöbet’i ilgilendirmiyordu ama Jon yine de meraklanmıştı. “Eğer Majesteleri memnun olacaksa.” Genç yaveri takip ederek avluyu geçti. Jon, “Hayır. <em>Kal!</em>” diyene kadar Hayalet de onların arkasında yürüdü. Ulu kurt, kalmak yerine koşarak uzaklaştı.</p>

    <p>Kral Kulesi’nde, Jon silahlarını çıkardı ve kralın huzuruna kabul edildi. Çalışma odası sıcak ve kalabalıktı. Stannis ve kumandanları bir kuzey haritasının başında toplanmışlardı. Kalabalığın içinde yanlış yol şövalyeleri de vardı. Genç Thenn Magnarı Sigorn da oradaydı, üstüne bronz pullar dikilmiş deri bir yelek giymişti. Çıngıraklı, sarı ve çatlak tırnağıyla bileklerindeki kelepçeyi tırmalayarak bir köşede oturuyordu, kirli saçları gözlerinin üstüne düşmüştü. “İşte geldi,” dedi Jon’u gördüğünde, “Kafese kapatılmış ve elleri bağlanmış Mance Rayder’ı katleden cesur çocuk.” Adamın kelepçesindeki kare kesimli büyük taş kıpkırmızı parlıyordu. “Yakutumu sevdin mi Kar? Leydi Kırmızı’dan bir sevgi nişanı.”</p>

    <p>Jon, Çıngıraklı’yı duymazdan geldi, diz çöktü. “Majesteleri,” dedi yaver Devan, “Lord Kar’ı getirdim.”</p>

    <p>“Bunu görebiliyorum. Lord Kumandan, şövalyelerimi ve kumandanlarımı tanıyorsun sanırım.”</p>

    <p>“Bu şerefe sahibim.” Jon, kralın etrafındaki adamlar hakkında mümkün olan her şeyi öğrenmeye özen göstermişti. <em>Hepsi kraliçenin adamları.</em> Kralın etrafında, kralın adamlarından kimse olmaması Jon’a tuhaf göründü ama bu işin yolu buydu. Eğer söylentiler doğruysa, kralın adamları Ejderha Kayası’nda Stannis’in gazabını üstlerine çekmişlerdi.</p>

    <p>“Şarap var. Ya da kaynatılmış limonlu su.”</p>

    <p>“Teşekkür ederim, hayır.”</p>

    <p>“Nasıl istersen. Sana bir hediyem var Lord Kar.” Kral, elini Çıngıraklı’ya doğru salladı. “O.”</p>

    <p>Leydi Melisandre gülümsedi. “Adam istediğini söylemiştin Lord Kar. İnanıyorum ki Kemik Lordu hâlâ adam sayılır.”</p>

    <p>Jon dehşet içinde kalmıştı. “Majesteleri, bu adama güvenilmez. Onu burada tutarsam, biri onun boğazını keser. Onu keşif gezisine yollarsam, yabanıllara geri döner.”</p>

    <p>“Dönmem. O kahrolası aptallarla işim bitti.” Çıngıraklı, parmağını bileğindeki yakuta vurdu. “Kırmızı cadıya sor, piç.”</p>

    <p>Melisandre, yabancı bir dilde yumuşak bir biçimde konuştu. Kadının boğazındaki yakut, ağır ağır, nabız gibi attı. Jon, Çıngıraklı’nın bileğindeki daha küçük yakutun da parlayıp söndüğünü gördü. “Yakutu taktığı sürece, kanıyla ve ruhuyla bana bağlı,” dedi kırmızı rahibe. “Bu adam sana sadakatle hizmet edecek. Alevler yalan söylemez Lord Kar.”</p>

    <p><em>Belki de söylemezler,</em> diye düşündü Jon, <em>ama sen söylersin.</em></p>

    <p>“Senin için koruculuk yapacağım piç,” dedi Çıngıraklı. “Sana bilgece tavsiyeler vereceğim ya da sana tatlı şarkılar söyleyeceğim, hangisini tercih edersen. Hatta senin için dövüşeceğim. Sadece, benden siyah pelerini giymemi isteme.”</p>

    <p><em>Sen siyah pelerin giymeyi hak etmiyorsun,</em> diye düşündü Jon, ama dilini tuttu. Kralın huzurunda laf dalaşı yapmaktan hayır gelmezdi.</p>

    <p>“Lord Kar, bana Mors Umber’dan bahset,” dedi Kral Stannis.</p>

    <p><em>Gece Nöbetçileri taraf tutmaz,</em> diye düşündü Jon ama içindeki başka bir ses, <em>kelimeler kılıç değildir,</em> diye fısıldadı. “İri Jon’un büyük amcasıdır. Ona Kargayemi derler. Bir keresinde, bir karga onun ölü olduğunu sanmış ve gözünü oymuş. Mors, kargayı eliyle yakalamış ve hayvanın başını ısırarak koparmış. Mors gençliğinde korkutucu bir dövüşçüymüş. Oğulları Üç Dişli Mızrak’ta ölmüş, karısı da doğum yaparken. Tek kızı, otuz yıl önce yabanıllar tarafından kaçırılmış.”</p>

    <p>“Kafayı <em>bu</em> yüzden istiyor,” dedi Harwood Fell. “Bu Mors denen adama güvenebilir miyiz?”</p>

    <p><em>Mors Umber diz mi çöktü?</em> “Mors’un bir yürek ağacının önünde yemin etmesini sağlamalısınız Majesteleri.”</p>

    <p>Dev Katili Godry güldü. “Kuzeyli adamların ağaçlara taptığını unutmuşum.”</p>

    <p>“Ne çeşit bir tanrı, üstüne köpeklerin işemesine izin verir?” diye sordu Farring’in yakın arkadaşı Clayton Suggs.</p>

    <p>Jon, adamların söylediklerini duymazdan geldi. “Majesteleri, Umberlar sizin yanınızda olduklarını mı duyurdular?”</p>

    <p>“Yarısı. Ve şu Kargayemi’nin bedelini ödemem şartıyla,” dedi Stannis rahatsız bir ses tonuyla. “Mance Rayder’ın kafatasını içki kupası olarak istiyor. Bolton’a katılmak üzere güneye giden kardeşi için de af talep ediyor, adama Fahişefelaketi diyorlarmış.”</p>

    <p>Sör Godry bunu da komik buldu. “Kuzeyli adamların ne tuhaf isimleri var! Bu da bir fahişenin kafasını mı koparmış?”</p>

    <p>Jon, Godry’ye sakince cevap verdi. “Öyle de diyebilirsiniz. Elli yıl önce Eski Şehir’de, onu soymaya çalışan bir fahişeyi öldürmüş.” Kulağa tuhaf geliyordu ama yaşlı Kırağı Umber en küçük oğlunda üstat nitelikleri olduğuna inanmıştı. Mors, gözünü oyan kargayla ilgili konuşmayı severdi fakat Hother’ın hikâyesi fısıltılarla anlatılırdı... zira Hother’ın deştiği fahişe, bir erkekti. “Diğer lordlar da Bolton’a mı biat ettiler?”</p>

    <p>Kırmızı rahibe, krala yanaştı. “Ahşap duvarları ve ahşap yolları olan bir kasaba gördüm, adamlarla doluydu. Duvarların üzerinde sancaklar dalgalanıyordu: Bir fare, bir savaş baltası, üç çam ağacı, bir tacın altında çapraz halde duran uzunbaltalar ve alevli gözleri olan bir at başı.”</p>

    <p>“Hornwood, Cerwyn, Tallhart, Ryswell ve Dustin,” diye açıkladı Sör Clayton Suggs. “Vatan hainleri, hepsi. Lannisterlar’ın süs köpekleri.”</p>

    <p>“Ryswelller ve Dustinler, Bolton Hanedanı’na evlilik yoluyla bağlılar,” diye bilgi verdi Jon. “Diğerleri, savaşta lordlarını kaybettiler. Onları şimdi kimin yönettiğini bilmiyorum. Bununla birlikte, Kargayemi bir süs köpeği değildir. Majesteleri onun şartlarını kabul ederse akıllıca davranmış olur.”</p>

    <p>Stannis dişlerini gıcırdattı. “Kargayemi, Umber’ın hiçbir dava için Umber’la dövüşmeyeceğini söylüyor.”</p>

    <p>Jon şaşırmamıştı. “Eğer iş kılıçlara gelirse, Hother’ın sancağının nerede dalgalandığına bakın ve Mors’u sıranın diğer ucuna koyun.”</p>

    <p>Dev Katili aynı fikirde değildi. “Majesteleri’nin zayıf görünmesine sebep olacaksın. Ben, gücümüzü gösterelim, derim. Son Ocak’ı yakıp yıkalım ve Kargayemi’nin mızrağa geçirilmiş başıyla savaş meydanına gidelim. Yarım sadakat sunabileceğini sanan bir sonraki lord için iyi bir ders olur bu.”</p>

    <p>“Eğer kuzeydeki bütün ellerin size karşı kalkmasını istiyorsanız, iyi bir plan. Yarım hiçten iyidir. Umberlar Boltonlar’ı sevmez. Eğer Fahişefelaketi, Piç’e katıldıysa, bunun tek sebebi Lannisterlar’ın İri Jon’u esir olarak tutmasıdır.”</p>

    <p>“Bu onun bahanesi, gerekçesi değil,” dedi Sör Godry. “Eğer yeğen zincire vurulu bir halde ölürse, amcalar onun arazilerini ve lordluk unvanını alabilirler.”</p>

    <p>“İri Jon’un hem oğulları hem de kızları var. Kuzeyde, bir adamın çocukları, amcalarından önce gelir sör.”</p>

    <p>“Çocuklar ölmediği takdirde. Ölü çocuklar her yerde sonuncudur.”</p>

    <p>“Bunu Mors Umber’ın duyabileceği bir yerde söyleyin ve ölüm hakkında bilmek istediğinizden daha fazla şey öğrenin Sör Godry.”</p>

    <p>“Ben bir devi katlettim evlat. Kalkanının üstüne pire resmi çizen pireli bir kuzeyliden neden korkayım?”</p>

    <p>“Dev kaçıyordu. Mors kaçmayacak.”</p>

    <p>İri şövalye kızardı. “Kralın çalışma odasında cüretkâr bir dilin var çocuk. Avluda başka bir şarkı söylüyorsun.”</p>

    <p>“Ah, kes şunu Godry,” dedi Sör Justin Massey. Gevşek kollu ve bacaklı, sarı saçlı, her an gülümsemeye hazır, şişmanca bir şövalyeydi. Yanlış yol şövalyelerinden biriydi. “Ne kadar büyük bir kılıcın olduğunu hepimiz biliyoruz. Onu bir kez daha yüzümüze sallamana gerek yok.”</p>

    <p>“Burada sallanan tek şey, senin dilin Massey.”</p>

    <p><em>“Sessiz olun,”</em> diye çıkıştı Stannis. “Lord Kar, bana kulak ver. Burada, yabanılların Sur’a tekrar saldıracak kadar aptal olması umuduyla oyalandım. Bu arzumu yerine getirmediklerine göre, diğer düşmanlarımla ilgilenme vaktim geldi.”</p>

    <p>“Anlıyorum.” Jon’un ses tonu ihtiyatlıydı. <em>Benden ne istiyor?</em> “Lord Bolton’a ya da onun oğluna karşı sevgi beslemiyorum ama Gece Nöbetçileri onlara karşı silah kuşanamaz. Yeminlerimiz...”</p>

    <p>“Yeminleriniz hakkında her şeyi biliyorum. Namusunu kendine sakla Lord Kar, sen olmadan da yeterince kuvvete sahibim. Dehşet Kalesi’nin üstüne yürümek niyetindeyim.” Stannis, Jon’un yüzündeki şaşkınlık ifadesini gördüğünde gülümsedi. “Şaşırdın mı? Güzel. Kar’ı şaşırtan bir şey, başka birini de şaşırtabilir. Bolton Piçi, Hothor Umber’ı da yanına alarak güneye gitti. Mors Umber ve Arnolf Karstark bu konuda aynı fikirdeler. Bunun tek anlamı, Moat Cailin’e düzenlenecek bir saldırı olabilir. Bolton Piçi, lord babasının kuzeye dönüş yolunu açmak istiyor, benim yabanıllarla meşgul olduğumu ve onu rahatsız etmeyeceğimi düşünüyor olmalı. Bu çok iyi. Çocuk bana boğazını gösterdi. O boğazı keseceğim. Roose Bolton kuzeyi tekrar kazanabilir ama kazandığında, kalesinin, sürülerinin ve hasadının bana ait olduğunu öğrenecek. Eğer Dehşet Kalesi’ni gafil avlayarak alırsam...”</p>

    <p>“Alamazsınız,” dedi Jon.</p>

    <p>Bir arı kovanına çomak sokmuştu sanki. Kraliçenin adamlarından biri güldü, biri tükürdü, biri bir küfür mırıldandı ve diğerleri aynı anda konuşmaya başladı. “Bu çocuğun damarlarında süt akıyor,” dedi Dev Katili Sör Godry. Lord Sweet, “Bir korkak, her yaprağın arkasında bir haydut görür,” dedi öfkeyle.</p>

    <p>Stannis sessizlik sağlamak için elini kaldırdı. “Ne demek istediğini açıkla.”</p>

    <p><em>Nereden başlasam?</em> Jon haritaya gitti. Kıvrılmasını engellemek için parşömenin köşelerine mumlar koyulmuştu. Bir ılık mum parmağı Fok Körfezi boyunca ağır ağır akıyordu. “Dehşet Kalesi’ne varmak için Kral Yolu’ndan aşağı gidip Son Nehir’i geçmeli, güneybatıya dönmeli ve Yalnız Tepeler’i aşmalısınız Majesteleri.” Jon gösterdi. “Bunlar Umber arazileri. Umberlar bu arazilerdeki her ağacı ve her kayayı tanır. Kral Yolu yüzlerce fersah boyunca Umberlar’ın batı hudutlarında akar. Şartlarını kabul edip onu kendi davanıza katmadığınız takdirde, Mors ordunuzu küçük parçalara ayırır.”</p>

    <p>“Çok güzel. Bu yolu kullandığımı farz edelim.”</p>

    <p>“Bu yol sizi Dehşet Kalesi’ne götürür,” dedi Jon. “Lakin ordunuz bir kuzgundan ya da bir sıra uyan ateşinden daha hızlı hareket edemezse, kale gelişinizi haber alır. İlerleyişinizi kesmek ve sizi Sur’dan o kadar uzakta, düşmanlarla çevrelenmiş bir halde, yiyeceksiz ve barınaksız bırakmak Ramsay Bolton için kolay bir iş olur.”</p>

    <p>“Eğer Moat Cailin’deki kuşatmayı terk ederse.”</p>

    <p>“Moat Cailin, siz daha Dehşet Kalesi’ne varmadan düşer. Lord Roose kuvvetini Ramsay’nin kuvvetiyle birleştirdiğinde, sizin bir adamınıza karşı onların beş adamı olacak.”</p>

    <p>“Ağabeyim çok daha kötü şartlar altında mücadeleler kazandı.”</p>

    <p>“Moat Cailin’in çabucak düşeceğini farz ediyorsun Kar,” diye itiraz etti Justin Massey, “ama demiradamlar yiğit savaşçılardır. Ayrıca, Moat’un daha önce hiç ele geçirilmediğini duydum.”</p>

    <p>“<em>Güneyden</em> geçirilmedi. Moat Cailin’deki küçük bir garnizon, yol ağzından gelen herhangi bir orduyu kırıp geçirebilir fakat harabeler, kuzeyden ve doğudan gelenlere karşı savunmasızdır.” Jon tekrar Stannis’e döndü. “Efendimiz, bu cüretkâr bir saldırı ama tehlike...” <em>Gece Nöbetçileri taraf tutmaz. Baratheon ve Bolton benim için aynı şey olmalı.</em> “Eğer Roose Bolton sizi ana kuvvetiyle birlikte kendi duvarlarının altında yakalarsa, bu hepinizin sonu olur.”</p>

    <p>“Tehlike, savaşın bir parçasıdır,” dedi Sör Richard Horpe. Takımının göğsünde, kül ve kemik rengi zeminde üç ölüm pervanesi gösteren bir arma taşıyan, ince uzun, harap suratlı bir şövalyeydi. “Her mücadele kumardır Kar. Hiçbir şey yapmayan oturan adam da tehlikededir.”</p>

    <p>“Tehlikeler ve tehlikeler var Sör Richard. Bu... çok fazla, çok erken, çok uzak Dehşet Kalesi’ni biliyorum. Bütünüyle taştan inşa edilmiş sağlam bir kaledir, kalın duvarları ve muazzam kuleleri vardır. Kışın yaklaşmasıyla birlikte, kalenin yiyecek stokunun da sağlamlaştırıldığını göreceksiniz. Bolton Hanedanı asırlarca önce Kuzey Kralı’na karşı ayaklandı ve Harlon Stark Dehşet Kalesi’ni kuşattı. Kaledekileri açlık yüzünden dışarı çıkmaya mecbur etmek tam iki yılını aldı. Dehşet Kalesi’ni ele geçirmeye dair bir umudunuz olmasını istiyorsanız, kuşatma makinelerine, kulelere ve koçbaşlarına ihtiyaç duyacaksanız Majesteleri.”</p>

    <p>“Gerekirse kuşatma kuleleri inşa edilebilir,” dedi Stannis. “Koçbaşlarına ihtiyaç duyulursa, koçbaşları yapmak için ağaçlar kesilebilir. Arnolf Karstark Dehşet Kalesi’nde elliden az adam kaldığını yazmış, yarısı hizmetkâr. Zayıfça tutulan sağlam bir kale, zayıftır.”</p>

    <p>“Kalenin içindeki elli adam, dışındaki beş yüz adama bedeldir.”</p>

    <p>“Bu, adamların kim olduğuna bağlı,” dedi Richard Horpe. “Kalenin içindekiler, ihtiyarlar ve yeşil oğlanlar olacak. Şu piçin savaşa uygun bulmadığı adamlar. Bizim adamlarımız Karasu’da kanadılar ve sınandılar, üstelik şövalyeler tarafından komuta ediliyorlar.”</p>

    <p>“Yabanılların arasına nasıl daldığımızı gördün.” Sör Justin, alnındaki bir tutam sarı saçı geri itti. “Karstarklar, Dehşet Kalesi’nde bize katılacaklarına dair yemin ettiler. Yabanıllarımız da var. Dövüş yaşına gelmiş üç yüz adam. Onlar kapıdan geçerken Lord Harwood sayım yaptı. Yabanılların kadınları da dövüşüyor.”</p>

    <p>Stannis, Sör Justin’e tatsız bir bakış attı. “Benim için dövüşmesinler sör. Arkamda ağlayan dullar istemiyorum. Kadınlar burada kalacak; yaşlılar, yaralılar ve çocuklarla birlikte. Kocalarının ve babalarının sadakati için rehine olarak hizmet verecekler. Yabanıl adamlar benim öncü kuvvetimi oluşturacaklar. Onları Magnar komuta edecek. Kendi şefleri çavuş olarak görev yapacak. Lakin ilk olarak, onları silahlandırmalıyız.”</p>

    <p><em>Silahhanemi yağmalamaya niyetli,</em> diye fark etti Jon. <em>Yiyecek ve giyecek, araziler ve kaleler, şimdi de silahlar. Beni her gün daha derinlere çekiyor.</em> Kelimeler kılıç olamayabilirdi ama kılıçlar kılıçtı. “Üç yüz mızrak bulabilirim,” dedi gönülsüzce. “Eğer eski, çentikli ve paslı olmasına aldırmazsanız miğfer de bulabilirim.”</p>

    <p>“Zırh?” diye sordu Magnar. “Göğüs kalkanı, örgü zırh?”</p>

    <p>“Donal Noye öldüğünde zırh ustamızı kaybettik.” Jon gerisini söylemedi. <em>Yabanıllara zırh ver ve diyar için iki kat tehlikeli olsunlar.</em></p>

    <p>“Kaynatılmış deri yeterli olur,” dedi Sör Godry. “Mücadelenin tadını aldığımızda, hayatta kalanlar, ölüleri yağmalayabilir.”</p>

    <p><em>O kadar uzun yaşamayı başaran birkaç adam.</em> Eğer Stannis yabanılları öncü kuvvete yerleştirirse, adamların çoğu çabucak zail olurdu. “Mance Rayder’ın kafatasından içki içmek Mors Umber’a keyif verebilir ama arazisinden geçen yabanıllar görmek vermez. Özgür insanlar Umberlar’ı Günlerin Şafağı’ndan beri yağmalıyorlar; altın, koyun ve kadın için Fok Körfezi’ni geçiyorlar. Kaçırılanlardan biri Kargayemi’nin <em>kızıydı.</em> Majesteleri, yabanılları burada bırakın. Onları almak, babamın sancak beylerini sizin aleyhinize döndürmekten başka bir işe yaramaz.”</p>

    <p>“Babanın sancak beyleri benim davamı her halükârda desteklemiyorlar. Sanırım beni... sen bana ne demiştin Lord Kar? Ölüme mahkûm bir başka taht talibi olarak görüyorlar.” Stannis haritaya baktı. Uzunca bir zaman, odadaki tek ses, kralın diş gıcırtılarıydı. “Beni yalnız bırakın. Hepiniz. Lord Kar, sen kal.”</p>

    <p>Bu kaba azat ediliş, Justin Massey’yi memnun etmedi ama adamın gülümseyip odadan çıkmaktan başka seçeneği yoktu. Horpe, Jon’a ölçülü bir bakış attıktan sonra Massey’yi takip etti. Clayton Suggs kupasını boşalttı ve Harwood Fell’e genç adamı güldüren bir şeyler söyledi. Kurduğu cümlenin içinde çocuk vardı. Suggs, yükselmeyi başarmış vasıfsız bir şövalyeydi, güçlü olduğu kadar kabaydı. Odadan ayrılan son adam Çıngıraklı’ydı. Kapıda durup Jon’a doğru alaycı bir reverans yaptı, bir ağız dolusu kahverengi, kırık dişin arasından gülümsedi.</p>

    <p><em>Hepiniz</em> ifadesi, Leydi Melisandre’yi kapsıyormuş gibi görünmüyordu. <em>Kralın kırmızı gölgesi.</em> Stannis, Devan’dan biraz daha limonlu su istedi. Kupası doldurulduğunda suyunu içti ve, “Horpe ve Massey babanın makamına talipler,” dedi. “Massey yabanıl prensesi de istiyor. Bir zamanlar ağabeyim Robert’ın yaverliğini yapmıştı, onun kadın etine olan düşkünlüğünü de kapmış. Eğer ben emredersem, Horpe, Val’le evlenir ama onun asıl şehvet duyduğu şey mücadeledir. Yaverken beyaz pelerin düşleri kuruyordu ama Cersei onun aleyhine konuştu ve Robert onu görmezden geldi. Belki de haklıydı. Sör Richard öldürmeyi ziyadesiyle seviyor. Hangisini Kışyarı Lordu yapardın Kar? Gülümseyeni mi, katili mi?”</p>

    <p>“Kışyarı, kardeşim Sansa’ya ait,” dedi Jon.</p>

    <p>“Leydi Lannister ve onun mirasıyla ilgili duymam gereken her şeyi duydum.” Kral, elindeki su kupasını kenara bıraktı. “Sen bana kuzeyi getirebilirdin. Babanın sancak beyleri Lord Eddard’ın oğluna koşarak gelirdi. Lord-Bir-Ata-Oturamayacak-Kadar-Şişko bile. Beyaz Liman benim için tedarik kaynağı ve gerektiğinde çekilebileceğim güvenli bir üs olurdu. Aptallığını telafi etmek için çok geç kalmış sayılmazsın Kar. Diz çök, piç kılıcını bana ada ve ayağa Kışyarı Lordu Jon Stark ve Kuzey Muhafızı olarak kalk.”</p>

    <p><em>Bunu bana kaç kez daha söyletecek?</em> “Benim kılıcım Gece Nöbetçileri’ne yeminli.”</p>

    <p>Stannis iğrenmiş gibi görünüyordu. “Baban da inatçı bir adamdı. Buna, <em>onur,</em> derdi. Pekâlâ, Lord Eddard’ın da acı bir şekilde öğrendiği gibi, onurun bedeli vardır. Eğer senin için bir nebze teselli olacaksa, Horpe ve Massey hayal kırıklığına yazgılı. Kışyarı’nı Arnolf Karstark’a bağışlamak niyetindeyim. İyi bir kuzeyli adam.”</p>

    <p>“Kuzeyli bir adam.” <em>Bir Karstark, bir Bolton’dan ya da bir Greyjoy’dan iyidir,</em> dedi Jon kendine ama bu düşünce onu teselli etmedi. “Karstarklar, kardeşimi düşmanlarının ortasında yalnız bıraktılar.”</p>

    <p>“Kardeşin, Lord Karstark’ın kafasını aldıktan sonra. Arnolf binlerce fersah uzaktaydı. Onda Stark kanı var. Kışyarı’nın kanı.”</p>

    <p>“Kuzeyin diğer hanedanlarının yarısında olduğundan fazla değil”</p>

    <p>“O diğer hanedanlar bana biat etmediler.”</p>

    <p>“Arnolf Karstark çarpık sırtlı, yaşlı bir adam. Üstelik gençliğinde bile Lord Rickard gibi bir savaşçı değildi. Mücadelenin sertliği onu öldürür.”</p>

    <p>“Vârisleri var,” dedi Stannis. “İki oğul, altı torun, birkaç kız. Eğer Robert’ın meşru oğulları olsaydı, ölenlerin çoğu hâlâ yaşıyor olurdu.”</p>

    <p>“Mors Kargayemi’ni seçerseniz daha iyi olur Majesteleri.”</p>

    <p>“Dehşet Kalesi bunun kanıtı olacak.”</p>

    <p>“Yani bu saldırıyı gerçekleştirmeye kararlısınız?”</p>

    <p>“Büyük Lord Kar’ın tavsiyelerine rağmen mi? Evet. Horpe ve Massey hırslı olabilirler ama haksız değiller. Lord Bolton’ın yıldızı parlar ve benimki solarken burada böyle tembelce oturamam. Saldırmalıyım ve kuzeye hâlâ korkulacak bir adam olduğumu göstermeliyim.”</p>

    <p>“Leydi Melisandre’nin alevlerde gördüğü sancakların arasında Manderly’nin balıkadamı yoktu,” dedi Jon. “Eğer Beyaz Liman’a ve Lord Wyman’ın şövalyelerine sahip olsaydınız...”</p>

    <p>“<em>Eğer,</em> aptallar için üretilmiş bir kelimedir. Davos’tan haber alamadık. Beyaz Liman’a hiç varamamış bile olabilir. Arnolf Karstark, Dar Deniz’de şiddetli fırtınalar olduğunu yazmış. Böyle de olsa, ne yas tutmak ne de Lord-Çok-Şişman’ın keyfini beklemek için vaktim var. Beyaz Liman’ı kaybettiğimi düşünmeliyim. Yanımda bir Kışyarı oğlu olmadan, kuzeyi sadece savaşarak kazanmayı umabilirim. Bu durum, ağabeyimin kitabından bir sayfa çalmamı gerektiriyor. Robert bir tek kitap okumamıştır gerçi. Düşmanlarıma ölümcül bir darbe indirmeliyim; onlar tepelerine bindiğimi bile fark etmeden.”</p>

    <p>Jon, ettiği bütün sözlerin heba olduğunu fark etti. Stannis ya Dehşet Kalesi’ni alacaktı ya da almaya çalışırken ölecekti. <em>Gece Nöbetçileri taraf tutmaz,</em> dedi bir ses, ama bir diğeri cevap verdi, <em>Stannis diyar için savaşıyor, demiradamlar ise köle ve yağma için.</em> “Majesteleri, nerede daha fazla adam bulacağınızı biliyorum. Bana yabanılları verin, adamları nerede ve nasıl bulacağınızı memnuniyetle söyleyeyim.”</p>

    <p>“Sana Çıngıraklı’yı verdim. Onunla yetin.”</p>

    <p>“Ben hepsini istiyorum.”</p>

    <p>“Yeminli Kardeşler’inden bazıları senin de yarı yabanıl olduğuna inanmamı istiyor. Bu doğru mu?”</p>

    <p>“Yabanıllar sizin için sadece ok hedefi. Ben onları Sur’un üstünde daha verimli bir şekilde kullanabilirim. Bana dilediğim gibi faydalanmam için yabanılları verin ve size zaferi nerede bulacağınızı göstereyim... adamları da.”</p>

    <p>Stannis ensesini ovuşturdu. “Ringa balığı satan bir kocakarı gibi pazarlık ediyorsun Lord Kar. Ned Stark seni bir balıkçı kadından mı peydahladı? Kaç adam?”</p>

    <p>“İki bin. Üç de olabilir.”</p>

    <p>“Üç <em>bin?</em> Bunlar ne çeşit adamlar?”</p>

    <p>“Gururlu. Yoksul. Onurları söz konusu olduğunda huysuzlar ama amansız savaşçılar.”</p>

    <p>“Bu bir piç hilesi olmasa iyi olur. Üç yüz savaşçıyı üç bin savaşçıyla mı takas edeceğim? Evet, ederim. Büsbütün aptal değilim. Eğer prensesi de burada bırakırsam, ona göz kulak olacağına dair söz verir misin?”</p>

    <p><em>O bir prenses değil.</em> “Nasıl isterseniz Majesteleri.”</p>

    <p>“Seni bir ağacın önünde yemin etmeye zorlamam gerekir mi?”</p>

    <p>“Hayır.” <em>Bu bir şaka mıydı?</em> Konu Stannis olunca ayırt etmek zordu.</p>

    <p>“Öyleyse anlaştık. Pekâlâ, nerede şu adamlar?”</p>

    <p>“Onları burada bulacaksınız.” Jon, yanık elini haritanın üstünde açtı. Kral Yolu’nun batısını ve Lütuf’un güneyini gösterdi.</p>

    <p>“Şu dağlar mı?” Stannis kuşkuluydu. “Oralarda işaretlenmiş bir kale göremiyorum. Yol, kasaba ya da köy göremiyorum.”</p>

    <p>“Babamın eskiden sık sık söylediği gibi; harita, arazinin kendisi değildir. Yüksek vadilerde ve dağ çayırlarında binlerce yıldır insanlar yaşar. Kabile şefleri tarafından yönetilirler. Onlar için önemsiz lordlar diyebilirsiniz ama onlar kendi aralarında bu çeşit unvanlar kullanmazlar. Kabile müdafileri çift elli büyükkılıçlarla dövüşür. Sıradan adamlar birbirlerine sapanlarla ya da dağ dişbudağından yapılmış çomaklarla saldırır. Kavgacı bir halk olduklarını söylemem gerek. Birbirleriyle dövüşmedikleri zamanlarda sürüleriyle ilgilenirler, Buz Koyu’nda balık tutarlar ve görebileceğiniz en dayanıklı binekleri yetiştirirler.”</p>

    <p>“Ve benim için savaşacaklarına inanıyorsun?”</p>

    <p>“Eğer rica ederseniz.”</p>

    <p>“Bana borçlu olunan bir şey için neden yalvarayım?”</p>

    <p>“<em>Rica edin</em> dedim, <em>yalvarın</em> demedim.” Jon elini geri çekti. “Mesaj göndermek işe yaramaz. Onlara bizzat gitmeniz gerek Majesteleri. Ekmeklerini ve tuzlarını yiyin, biralarını için, gaydacılarını dinleyin, kızlarının güzelliğini ve oğullarının cesaretini övün, böylece onların kılıçlarını kazanırsınız. Kabileler, Torrhen Stark’ın diz çöküşünden bu yana bir kral görmediler. Gidişiniz onları onurlandırır. Onlara sizin için dövüşmelerini emrederseniz, birbirlerine bakarlar ve, ‘Kim bu adam? Benim kralım değil,’ derler.”</p>

    <p>“Kaç kabileden bahsediyorsun?”</p>

    <p>“İrili ufaklı kırk kabile. Flint, Wull, Norrey, Liddle... Eski Flint’i ve Büyük Kova’yı kazanın, gerisi gelir.”</p>

    <p>“Büyük <em>Kova?</em>”</p>

    <p>“Wull. Dağlardaki en büyük göbek ve en fazla adam ondadır. Wulllar Buz Koyu’nda balık tutarlar. Küçük çocukları, uslu durmazlarsa demiradamlar tarafından kaçırılacaklarını söyleyerek korkuturlar. Bununla birlikte, onlara ulaşmak için Norrey arazilerinden geçmek zorundasınız Majesteleri. Lütuf’a çok yakın yaşarlar ve Nöbet’in her daim iyi dostları olmuşlardır. Size rehberler verebilirim.”</p>

    <p>“Verebilir misin?” Stannis çok az şeyi gözden kaçırıyordu. “Yoksa verecek misin?”</p>

    <p>“Vereceğim. Onlara ihtiyacınız olacak. Sağlam ayaklı küçük atlara da ihtiyacınız olacak. Dağlara çıkan yollar, keçi patikalarından biraz daha geniştir.”</p>

    <p>“Keçi patikaları?” Kralın gözleri kısıldı. “Ben hızlı hareket etmekten bahsediyorum ve sen vaktimi <em>keçi patikalarıyla</em> mı harcıyorsun?”</p>

    <p>“Genç Ejderha, Dorne’u fethettiğinde, Kemik Yolu’ndaki Dorne gözcü kulelerini atlatmak için bir keçi patikası kullandı.”</p>

    <p>“Hikâyeyi ben de biliyorum ama Dareon o aşırı kibirli kitabında bu hikâyeyi abartarak anlattı. O savaşı gemiler kazandı, keçi patikaları değil. Dorne’un ana kuvveti Prens Geçidi’nde çatışırken, Meşe Yumruk, Kalaslı Kasaba’yı dağıttı ve Yeşilkan’ın yarısına kadar çıktı.” Stannis parmaklarını haritaya vurdu. “Şu dağ lordları, geçişime engel olmayacaklar mı?”</p>

    <p>“Sadece ziyafetlerle. Her biri, misafirperverliğiyle bir öncekini geçmek isteyecek. Lord babam, kabileleri ziyaret ederken yediği yemeklerin olağanüstü olduğunu söylerdi.”</p>

    <p>“Üç bin adam için biraz yulaf lapasına ve gaydalara katlanabilirim sanırım,” dedi kral, ama ses tonu bu kadarına bile gönülsüz olduğunu söylüyordu.</p>

    <p>Jon, Melisandre’ye döndü. “Leydim, haklı bir uyarım var. Eski tanrılar o dağlarda güçlüdür. Kabile adamları, tanrılarına hakaret edilmesine izin vermezler.”</p>

    <p>Melisandre eğleniyormuş gibi görünüyordu. “Endişe etme Jon Kar, dağ vahşilerini ve onların karanlık tanrılarını rahatsız etmeyeceğim. Benim yerim, senin ve cesur kardeşlerinin yanı.”</p>

    <p>Bu, Jon Kar’ın istediği son şeydi ama Jon itiraz edemeden önce kral konuştu. “Eğer Dehşet Kalesi’nin üstüne değilse, bu adamları nereye götürmemi istiyorsun?”</p>

    <p>Jon haritaya baktı. “Derinorman Kalesi’ne.” Parmağıyla kaleyi gösterdi. “Eğer Bolton, demiradamlarla dövüşmek niyetindeyse siz de aynı şeyi yapmalısınız. Derinorman höyükten ve avludan ibaret bir kaledir, ormanın ortasında durur, gizlice yaklaşması kolaydır. Toprak siperlerle ve kazıklı çitlerle korunan <em>ahşap</em> bir kaledir. Dağların arasında ilerlemek zaman alır, bunu kabul ediyorum ama ordunuz neredeyse Derinorman’ın kapısına kadar hiç görünmeden hareket edebilir.”</p>

    <p>Stannis çenesini ovuşturdu. “Balon Greyjoy ilk kez ayaklandığında, demiradamları denizde, yani en amansız oldukları yerde yendim. Karada, gafil avlayarak... evet. Yabanıllara ve Sur’un ötesindeki Kral’a karşı zafer kazandım. Eğer demiradamları da ezebilirsem, kuzey tekrar bir kralı olduğunu bilir.”</p>

    <p><em>Benim de bin yabanılım olur,</em> diye düşündü Jon, <em>bu sayının yarısını bile besleyecek halim yokken.</em></p>
  </div>
</body>
</html>
