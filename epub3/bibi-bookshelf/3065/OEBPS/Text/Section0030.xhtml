<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Rüzgârla Savrulanlar</h1>

    <p>Haber, kampın içinden sıcak bir rüzgâr gibi geçti. <em>Kraliçe geliyor. Kraliçenin ordusu yürüyüşte. Kraliçe güneye koşuyor. Şehri ve şehir halkını ateşe vermek için Yunkai’ye geliyor. Biz de onu karşılamak için kuzeye gidiyoruz.</em></p>

    <p>Kurbağa bu haberi Dick Straw’dan duymuştu. Dick haberi Yaşlı Kemik Bill’den almıştı. Yaşlı Kemik Bill’in haber kaynağı, Hırpani Prens’e kadeh taşıyıcısı olarak hizmet veren bir kuzeni olan Myrio Myrakis adında bir Pentosluydu. “Kuzen bunu kumandanın çadırında, Caggo’nun kendi ağzından duymuş,” diye üstelemişti Dick Straw. “Gün bitmeden yola çıkmış olacağız, göreceksin.”</p>

    <p>Bunun doğru olduğu anlaşıldı. Emir, kumandanlar ve çavuşlar aracılığıyla Hırpani Prens’ten geldi: Çadırları sökün, katırları yükleyin, atları eyerleyin, gün ağarırken Yunkai’ye gitmek için yola çıkacağız. “Yunkaili piçler Sarı Şehir’lerine girmemizi ve kızlarının arkasında dolaşmamızı istemezler,” diye tahminde bulundu Baqq; kısık gözlü Myrli bir yaycıydı, adının anlamı Bezelye’ydi. “Yunkai’ye erzak ve belki yeni atlar götüreceğiz, sonra ejderha kraliçesiyle dans etmek için Meereen’e gideceğiz. Yani, hemen zıpla Kurbağa, efendinin kılıcını iyice keskinleştir, çok yakında o kılıca ihtiyacı olabilir.”</p>

    <p>Quentyn Martell, Dorne’da bir prensti, Volantis’te bir tacirdi, ama Köle Körfezi’nin kıyılarında sadece Kurbağa’ydı. Yeşilbağırsak isimli, iri, kel, Dornelu bir şövalyenin yaveriydi. Rüzgârla Savrulanlar’ın adamları istedikleri isimleri kullanıyor ve akıllarına estikçe isimlerini değiştiriyorlardı. Quentyn’e <em>Kurbağa</em> ismini yapıştırmışlardı çünkü Quentyn, iri adam ne zaman bir emir bağırsa hemen zıplıyordu.</p>

    <p>Rüzgârla Savrulanlar’ın kumandanı bile gerçek ismini kendine saklıyordu. Kan asrında ve Valyria’nın Kıyameti’ni takip eden kaos yıllarında bazı özgür birlikler doğmuştu. Diğerleri daha dün oluşmuştu ve yarın yok olacaktı. Rüzgârla Savrulanlar’ın otuz yıllık bir geçmişi vardı. Birliğin sadece bir kumandanı olmuştu; yumuşak sesli, mahzun gözlü, Pentos soylusu kumandan Hırpani Prens olarak anılıyordu. Saçları ve zırhı gümüşi griydi ama adamın giydiği hırpani pelerin rengârenk kumaş şeritlerinden yapılmıştı; güneşte solmuş maviler, griler, morlar, kırmızılar, altınlar, yeşiller, macentalar ve zincifreler. Dick Straw’un anlattığı hikâyeye göre, Hırpani Prens yirmi üç yaşındayken, Pentos soyluları onu yeni prensleri olarak seçmişlerdi; eski prenslerinin kafasını kestikten saatler sonra, Hırpani Prens bu vazifeyi kabul etmek yerine kılıcını kuşanmış, en sevdiği atının sırtına binmiş ve asla geri dönmemek üzere Münazaalı Topraklar’a gitmişti. İkinci Oğullar, Demir Kalkanlar ve Bakire’nin Adamları’yla birlikte at sürmüştü. Daha sonra beş silah arkadaşıyla birlikte Rüzgârla Savrulanlar’ı kurmuştu. Bu altı kurucu içinden yalnızca Hırpani Prens hayattaydı.</p>

    <p>Kurbağa, bütün bunların doğru olup olmadığına dair bir fikre sahip değildi. Volantis’te Rüzgârla Savrulanlar’a katıldığından bu yana, Hırpani Prens’i sadece uzaktan görmüştü. Dornelu adamlar acemiydi, erattı, ok yemleriydi, iki bin adam arasında üç kişilerdi. Kumandanları onlara daha yakındı. Gerris Drinkwater –burada zaman zaman Drink, genelde Dornelu Gerrold olarak anılıyordu ve bu sayede Kızılsırt Gerrold’dan ve Kara Gerrold’dan ayrılıyordu– bu desiseyi önerdiğinde, Quentyn, “Ben yaver değilim,” diyerek itiraz etmişti. “Mahmuzlarımı Dorne’da kazandım. En az senin kadar şövalyeyim.”</p>

    <p>Ama Gerris haklıydı; o ve Arch, Quentyn’i korumak için için buradalardı ve bunun anlamı Quentyn’i iri adamın yanında tutmaktı. “İçimizdeki en iyi savaşçı Arch,” demişti Drinkwater, “ama ejderha kraliçesiyle sadece sen evlenebilirsin.”</p>

    <p><em>Onunla evlen ya da onunla savaş; her iki durumda da yakında onunla karşılaşacağım.</em> Quentyn, Daenerys Targaryen hakkında daha fazla şey duydukça, bu karşılaşmadan daha fazla korkuyordu. Yunkaili adamların iddiasına göre, kraliçe, ejderhalarını insan etiyle besliyor ve cildini pürüzsüz tutmak için bakirelerin kanıyla yıkanıyordu. Bezelye bu iddialara gülüyordu ama gümüş kraliçenin hafifmeşrepliğiyle ilgili hikâyelerden zevk alıyordu. “Kraliçenin kumandanlarından biri, erkeklerin otuz santimlik aletlere sahip olduğu bir soydan geliyor,” demişti, “ama o bile kraliçe için yeterli değil. Kraliçe, Dothraklarla birlikte at sürüyor, bu yüzden aygırlar tarafından düzülmeye alışık, yani hiçbir erkek onun içini dolduramaz.” Burnunu parşömenlerden kaldırmayan Volantisli zeki kılıç adamı Kitap, ejderha kraliçesinin hem zalim hem de deli olduğunu düşünüyordu. “Khal, kızı kraliçe yapmak için onun ağabeyini öldürdü. Sonra da kız, <em>khaleesi</em> olmak için khal’ı öldürdü. Kan büyüleri yapıyor, nefes aldığı kolaylıkla yalan söylüyor, canı istediği zaman kendi insanlarına düşman oluyor. Ateşkesleri bozdu, elçilere işkence yaptı... babası da deliydi. Onun kanında delilik var.”</p>

    <p><em>Kanında delilik var.</em> Kral II. Aerys <em>deliydi,</em> bunu bütün Batıdiyar biliyordu. El’lerinden ikisini sürgüne göndermiş ve bir üçüncüsünü yakmıştı. <em>Eğer Daenerys babası kadar deliyse, yine de onurda evlenmeli miyim?</em> Prens Doran bu ihtimalden hiç bahsetmemişti.</p>

    <p>Kurbağa, Astapor’u geride bırakmaktan mutluydu. Onun bildiği cehenneme en yakın şey Kırmızı Şehir’di. Yunkaililer, ölenleri ve ölmek üzere olanları şehrin içinde tutmak için kırık kapıları mühürlemişlerdi ama Quentyn Martell, kırmızı kiremitlerden müteşekkil o caddelerde dolaşırken gördüğü şeyleri sonsuza dek unutmayacaktı. Cesetlerle dolu bir nehir. Kazığa geçirilmiş ve yeşil sinek bulutuyla sarmalanmış yırtık kıyafetli rahibe. Kanlı ve kokuşmuş bir halde sokaklarda yalpalayan ağır yaralı adamlar. Yarı pişmiş köpek yavruları için birbirleriyle kavga eden çocuklar. Bir dövüş çukurunda, üzerine yirmi aç köpek saldırırken çırılçıplak bir halde çığlıklar atan son özgür Astapor kralı. Ve ateşler. Her yerde ateşler. Quentyn gözlerini kapattığında ateşleri hâlâ görebiliyordu; O güne kadar gördüğü bütün kalelerden daha büyük olan piramitlerden yükselen alevler ve devasa kara yılanlar misali yukarı doğru kıvrılan yağlı duman bulutları.</p>

    <p>Rüzgâr güneyden estiğinde, hava burada, şehrin üç mil uzağında bile duman kokuyordu. Şimdiye kadar büyük yangınların çoğu sönmüştü ama ufalanmış kırmızı duvarların ardında Astapor hâlâ içten içe yanıyordu. Küller, esen yelde gri ve iri kar taneleri misali tembelce süzülüyordu. Buradan ayrılmak iyi olacaktı.</p>

    <p>İri adam da aynı fikirdeydi. Kurbağa onu bulduğunda, “Zamanı geldi de geçti bile,” dedi adam; Bezelye, Kitap ve Yaşlı Kemik Bill’le birlikte zar atıyordu, yine kaybediyordu. Paralı askerler, dövüştüğü kadar korkusuz bir şekilde kumar oynayan ama kumarda daha başarısız olan Yeşilbağırsak’ı seviyordu. “Zırhımı istiyorum Kurbağa. Örgü zırhımdaki kanı temizledin mi?”</p>

    <p>“Evet sör.” Yeşilbağırsak’ın zırhı eski ve ağırdı, üst üste yamalanmıştı, çok yıpranmıştı. Aynı şey adamın miğferi, boyun korumalığı, baldır zırhı, çelik eldivenleri ve zırhının birbirleriyle uyumsuz diğer parçaları için de geçerliydi. Kurbağa’nın takımı sadece biraz daha iyiydi, Sör Gerris’inki fark edilir şekilde daha beterdi. Zırh ustası, Quentyn’in zırhı için <em>birlik çeliği</em> demişti. Quentyn bu zırhı daha önce kaç adamın giydiğini, içinde kaç adamın öldüğünü sormamıştı. Kendi iyi zırhlarını, altınlarıyla ve gerçek isimleriyle birlikte Volantis’te bırakmışlardı. Soylu hanedanlara mensup varlıklı şövalyeler, bir kepazelik yüzünden sürgün edilmedikleri takdirde, kılıçlarını satmak için Dar Deniz’in karşısına geçmezlerdi. Gerris planı anlattığında, Quentyn, “Namert rolü oynayacağıma fakir rolü oynarım,” demişti.</p>

    <p>Rüzgârla Savrulanlar’ın kampı sökmesi bir saatten az sürdü. Gri bir aygırın sırtında oturan Hırpani Prens, klasik Yüksek Valyria Dili’ni kullanarak, “Ve şimdi yola çıkıyoruz,” diye duyurdu. Aygırın benekli sağrısı, sahibinin öldürdüğü adamların pelerinlerinden kesilmiş şeritlerlerden oluşan bir dokumayla örtülmüştü. Prensin pelerini de aynı şeritlerden dikilmişti. Prens, altmışını geçmiş yaşlı bir adam olmasına rağmen eyerinde hâlâ dimdik oturuyordu ve adamın sesi arazinin dört bir yanına ulaşacak kadar kuvvetliydi. “Astapor sadece tadımlıktı,” dedi, “Meereen ziyafet olacak.” Paralı askerlerden tezahürat çığlıkları yükseldi. Askerlerin mızraklarından açık mavi ipek şeritler sarkıyordu, başlarının üstünde Rüzgârla Savrulanlar’ın mavi beyaz sancağı dalgalanıyordu.</p>

    <p>Üç Dornelu adam, diğerleriyle birlikte tezahürat yaptılar. Sessizlik dikkat çekerdi. Bununla birlikte, Rüzgârla Savrulanlar kıyı şeridini takip ederek Kanlı Sakal ve Kedi Tayfası’nın peşinden kuzeye doğru giderken, Kurbağa, Dornelu Gerrold’ın yanına gitti. “Şimdi,” dedi Batıdiyar’ın Ortak Dili’nde. Birlikte başka Batıdiyarlılar da vardı ama azlardı ve yakında değillerdi. “Şu işi şimdi yapmamız gerek.”</p>

    <p>Bir oyuncunun boş gülümsemesiyle, “Burada olmaz,” diye uyardı Gerris. “Bu gece kamp kurduğumuzda bunu konuşuruz.”</p>

    <p>Eski Ghiscar sahil yolundan gidildiğinde, Astapor’la Yunkai arasında yüz fersah vardı, Yunkai’den Meereen’e kadar bir elli fersah daha. İyi binekleri olan özgür birlikler, sıkı bir tempoyla altı günde ya da daha keyfe keder bir tempoyla sekiz günde Yunkai’ye varabilirdi. Eski Ghis’in piyade birlikleri bu sürenin yarı kat fazlasına ihtiyaç duyardı. Yunkaililer ve onların köle askerleri... “Öyle kumandanları varken denizin içine yürümemeleri bile mucize,” dedi Bezelye.</p>

    <p>Yunkaililer kumandan sıkıntısı çekmiyordu. Yurkhaz zo Yunzak isimli yaşlı bir kahraman, baş komutandı. Rüzgârla Savrulanlar, ancak kırk köle tarafından taşınabilen muazzam bir tahtırevanın içinde dolaşan baş komutanı sadece uzaktan görebiliyorlardı.</p>

    <p>Bununla birlikte, baş komutanın madunlarını görmemeleri mümkün değildi. Her yer, ortalıkta kara böcekler gibi koşuşturan Yunkaili önemsiz lordlarla doluydu. Adamların yarısının Ghazdan, Grazdan, Mazdhan ya da Ghaznak gibi isimleri vardı. Bir Ghiscar ismini diğerinden ayırmak, Rüzgârla Savrulanlar’ın çok azının ustalaştığı bir sanattı, bu sebeple önemsiz lordlara kendilerince isimler takmışlardı.</p>

    <p>Önemsiz lordların en başta geleni Sarı Balina’ydı. Altın püsküllü sarı <em>tokar</em>lar giyen son derece şişman bir adam olan Sarı Balina o kadar ağırdı ki yardımsız ayakta duramıyordu, çişini tutamadığı için sürekli idrar kokuyordu, adamın sürdüğü ağır parfümler bile o keskin ufuneti saklayamıyordu. Bununla birlikte, Sarı Balina’nın Yunkai’deki en zengin adam olduğu ve ucubelere ilgi duyduğu söyleniyordu. Adamın kölelerinin arasında keçi bacaklı bir çocuk, sakallı bir kadın, Mantarys’ten gelen iki başlı bir canavar ve geceleri yatağını ısıtan bir hermafrodit vardı. “Hem pipi hem de kuku,” dedi Dick Straw. “Balina’nın eskiden bir devi de vardı. Balina, köle kızları düzen devi izlemekten hoşlanırdı. Sonra dev öldü. Duyduğuma göre, Balina yeni bir dev için bir çuval altın vermeye razıymış.”</p>

    <p>Bir de Kız General vardı. Kızıl yeleli beyaz bir at sürüyor ve bizzat yetiştirip eğittiği yüz güçlü kuvvetli kölenin kumandanlığını yapıyordu. Kızın kölelerinin hepsi genç, zinde ve kaslıydı; peştamallar, sarı pelerinler ve erotik işlemelerle süslü bronz kalkanlardan başka bir şey giymiyor, takmıyorlardı. Kölelerin sahibesi en fazla on altı yaşındaydı ve kendini Yunkai’nin Daenerys Targaryen’ı ilan etmişti.</p>

    <p>Küçük Güvercin tam olarak cüce değildi ama kötü bir ışıkta bir cüceyle karıştırılabilirdi, bununla birlikte güdük bacaklarını iyice açar, küçük göğsünü şişirir ve ortalıkta bir dev edasıyla yürürdü. Adamın askerleri, Rüzgârla Savrulanlar’ın gördüğü en uzun boylu adamlardı; en kısası iki metreydi ve en uzunu iki buçuğa yakındı. Hepsi uzun yüzlü ve uzun bacaklıydı, süslü zırhlarının bacaklarına yerleştirilmiş ayaklıklar onları daha da uzun gösteriyordu. Zırhlarının göğüs kısmı pembe mineli pullarla kaplıydı, başlarındaki miğferlerin çelik tepelikleri ve pembe tüylü tepe süsleri vardı. Her adamın kalçasında uzun, kıvrımlı bir kılıç asılıydı ve her adam kendi boyu kadar bir kalkan taşıyordu, kalkanların iki ucunda da yaprak şekilli bıçaklar vardı.</p>

    <p>“Onları Küçük Güvercin yetiştiriyor,” diye bilgi verdi Dick Straw. “Dünyanın her yerinden uzun boylu köleler satın alıyor, kadınlarla erkekleri çiftleştiriyor ve en uzun boylu yavruyu Balıkçıllar için ayırıyor, bir gün ayaklıklardan vazgeçebilmeyi umuyor.”</p>

    <p>“Birkaç kez gergiye bağlanmak bu süreci hızlandırabilir,” dedi iri adam.</p>

    <p>Gerris Drinkwater güldü. “Korkutucu bir sürü. Beni, ayaklıkların üstünde yürüyen pembe pullu, pembe tüylü yaratıklardan daha fazla korkutabilecek bir şey yok. Onlardan biri benim peşime düşse öyle şiddetli gülerim ki mesanem boşalabilir.”</p>

    <p>“Bazıları balıkçılların muhteşem olduğunu söyler,” dedi Yaşlı Kemik Bill.</p>

    <p>“Eğer sahip olduğun kral tek ayak üstünde durup kurbağa yiyorsa.”</p>

    <p>“Balıkçıllar korkaktır,” dedi iri adam. “Bir keresinde ben, Drink ve Cletus avlanıyorduk. Sığlıklarda dolaşan balıkçıllara rastladık, kurbağa yavrularını ve küçük balıkları yiyorlardı. Güzel bir manzara oluşturuyorlardı ama sonra tepelerinden bir şahin geçti, bütün balıkçıllar bir ejderha gönmüşçesine kanatlandı. Öyle şiddetli bir rüzgâr oluşturdular ki ben atımdan düştüm, fakat Cletus yayına bir ok yerleştirdi ve balıkçıllardan birini yere düşürdü. Tadı ördek gibiydi ama o kadar yağlı değildi.”</p>

    <p>Küçük Güvercin ve onun Balıkçıllar’ı bile, Şıngırtılı Lordlar olarak anılan paralı asker kardeşliğinin yanında soluk kalıyordu. Yunkai’nin köle askerleri, ejderha kraliçesinin Lekesizler’iyle son karşılaştıklarında dağılıp kaçmışlardı. Şıngırtılı Lordlar bunun bir kez daha olmasını engellemek için bir kurnazlık düşünmüşlerdi; birliklerini onar kişilik gruplar halinde ellerinden ve ayaklarından birbirlerine zincirlemişlerdi. “Zavallı piçler, hep birlikte koşmadıkları takdirde koşamıyorlar,” diye açıkladı Dick Straw gülerek. “Hep birlikte koştuklarında da hızlı koşamıyorlar.”</p>

    <p>“Çok hızlı yürüdükleri de söylenemez,” dedi Bezelye. “Şıngırtılarını on fersah uzaktan duyabiliyorsun.”</p>

    <p>Bu kadar çılgın ya da daha beter olan başka lordlar da vardı: Ayyaş Fatih, Acımasız Güreşçi, Lapa Surat, Tavşan, Arabacı, Parfümlü Kahraman. Bazıları on askere sahipti, bazıları iki yüz ya da iki bin. Askerlerin hepsi, efendileri tarafından bizzat yetiştirilmiş ve silahlandırılmış kölelerdi. Lordların her biri varlıklıydı, her biri kibirliydi ve her biri şef ya da kumandandı, Yurkhaz zo Yunzak’tan başka kimseye hesap vermezlerdi, yoksul paralı askerlere karşı mağrurlardı, kıdemle ilgili sonu gelmez ve anlaşılmaz ağız dalaşları yapmaya meyillilerdi.</p>

    <p>Rüzgârla Savrulanlar üç mil yol katettiğinde, Yunkaililer iki buçuk mil geride kalmışlardı. “Leş kokulu sarı aptallar sürüsü,” diye şikâyet etti Bezelye. “Fırtına Kargaları’yla İkinci Oğullar’ın neden ejderha kraliçesinin tarafına geçtiğini hâlâ anlayamadılar.”</p>

    <p>“Altın için olduğuna inanıyorlar,” dedi Kitap. “Bize neden o kadar iyi ödeme yaptıklarını sanıyorsun?”</p>

    <p>“Altın tatlıdır ama hayat daha tatlıdır,” dedi Bezelye. “Astapor’da sakatlarla dans ediyorduk. Yanında bu sürü varken gerçek Lekesizler’le yüzleşmek ister misin?”</p>

    <p>“Astapor’da Lekesizler’le dövüştük,” dedi iri adam.</p>

    <p>“Ben gerçek Lekesizler dedim. Bir çocuğun toplarını kasap satırıyla kesmek ve çocuğa dikenli bir şapka giydirmek onu Lekesiz yapmaz. Şu ejderha kraliçesinin elinde gerçek mallar var. Onlara doğru osurduğunda dağılıp kaçmayan türden mallar.”</p>

    <p>“Onlar ve ejderhalar.” Dick Straw, ejderhalardan bahsetmek onları birliğin üstüne getirmeye yetermiş gibi gökyüzüne baktı. “Kılıçlarınızı keskin tutun çocuklar, yakında gerçek bir dövüşe gireceğiz.”</p>

    <p><em>Gerçek bir dövüş,</em> diye düşündü Kurbağa. Kelimeler kursağında takıldı. Astapor duvarlarının dibindeki dövüş ona yeterince gerçek görünmüştü ama paralı askerler bunun tersini düşünüyordu. Savaşçı ozan Denzo D’han, “O katliamdı, dövüş değil,” demişti daha sonra. Denzo bir kumandandı, yüz mücadele görmüş tecrübeli bir muharipti. Kurbağa’nın tecrübesi, talim avlusu ve turnuva alanıyla sınırlıydı. Bu kadar deneyimli bir savaşçının hükmünü tartışmanın hadsizlik olacağını düşünmüştü.</p>

    <p><em>Ama çatışma, ilk başladığında bir mücadele gibi görünmüştü.</em> Kurbağa, şafak vakti iri adam tarafından tekmelenerek uyandırıldığında bağırsaklarının nasıl düğümlendiğini hatırlıyordu. “Zırhını giy seni uykucu tembel,” diye gürlemişti iri adam. “Kasap bize bir mücadele vermeye geliyor. Adamın eti olmak istemiyorsan kalk.”</p>

    <p>“Kasap Kral öldü,” diye itiraz etmişti Kurbağa. Onları Eski Volantis’ten getiren gemiden indiklerinde bütün askerlerin duyduğu hikâye buydu. İkinci bir Kasap Cleon taç takmış ve ardından o da ölmüştü. Astapor şimdi bir fahişe ve deli bir berber tarafından yönetiliyordu. Yeni kralla kraliçenin yandaşları, şehri ele geçirmek için birbirleriyle dövüşüyorlardı.</p>

    <p>“Belki de yalan söylediler,” diye karşılık vermişti iri adam. “Ya da bu adam, başka bir kasap. Belki de ilk kasap birkaç Yunkaili öldürmek için çığlıklar atarak mezarından çıktı. Hiç fark etmez Kurbağa. <em>Zırhını giy.</em>” Çadırda on kişi kalıyordu, hepsi ayaklanmıştı; pantolonlarını ve çizmelerini giyiyor, zincirden örülmüş uzun pelerinlerini omuzlarına atıyor, göğüs kalkanlarını takıyor, baldır zırhlarının kayışlarını bağlıyor; miğferlerine, kalkanlarına ve kılıç kemerlerine uzanıyorlardı. Her zaman hızlı olan Gerris tamamen giyinen ilk adamdı, onu Arch izlemişti, birlikte Quentyn’in giyinmesine yardım etmişlerdi.</p>

    <p>Üç yüz metre uzakta, Astapor’un yeni Lekesizler’i kapılardan içeri akıyor ve şehrin ufalanmış kırmızı kiremit duvarlarının altında sıralar oluşturuyorlardı. Lekesizlerin dikenli miğferlerinde ve uzun mızraklarının uçlarında şafak ışığı pırıldıyordu.</p>

    <p>Üç Dornelu adam, at sıralarına doğru koşan dövüşçülere katılmak için çadırdan çıkmıştı. <em>Mücadele.</em> Quentyn, yürümeye başladığı günden itibaren kılıç, mızrak ve kalkan eğitimi almıştı ama o an bunun hiçbir anlamı yoktu. Uzaktan davul sesleri gelmeye başladığında, <em>Savaşçı, bana cesaret ver,</em> diye dua etmişti Kurbağa. <em>GÜM güm GÜM güm GÜM güm GÜM güm.</em> İri adam ona Kasap Kral’ı göstermişti. Kral, zırhlı bir atın sırtında dimdik oturuyordu, zırhının bronz pulları sabah ışığında ışıl ışıl yanıyordu. Quentyn, Gerris’in, mücadelenin başlamasından hemen önce tereddütlü bir şekilde onun yanına geldiğini hatırladı. “Ne olursa olsun Arch’ın yanında kal,” demişti Gerris. “Unutma, kızı alabilecek tek kişi sensin.” O sırada Astaporlular yaklaşıyordu.</p>

    <p>Ölü ya da diri; Kasap Kral, Bilge Ustalar’ı gafil avlamıştı. Tıkırtılı <em>tokar</em>larının içinde koşuşturan Yunkaili adamlar, yarı eğitimli köle askerleri, kuşatma hattını kırıp geçen mızraklı Lekesizler’e karşı sıraya sokmaya çalışıyordu. Yunkaili adamlar, müttefikleri ve hor gördükleri kiralık askerleri olmasa kolaylıkla ezilebilirlerdi ama Rüzgârla Savrulanlar ve Kedi Tayfası dakikalar içinde atlarına binmiş ve yıldırım hızıyla Astapor kanatlarına saldırmıştı. O sırada, Yeni Ghis’ten gelen bir lejyon diğer taraftan Yunkai kampına dalmış ve Lekesizler’le mızrak mızrağa, kalkan kalkana çarpışmıştı.</p>

    <p>Geri kalanı katliamdı ama Kasap Kral bu sefer satırın yanlış tarafındaydı. Sonunda kralı doğrayan kişi, Caggo’ydu. Devasa savaş atının sırtında kralın müdafilerinin arasından geçmiş ve kıvrımlı Valyria <em>arakh</em>’ıyla Muhteşem Cleon’ı omzundan kasığına kadar kesmişti. Kurbağa buna şahit olmamıştı ama olanlar, Cleon’ın bakırının ipek gibi kesildiğini ve zırhın içinden berbat bir ufunetle yüzlerce mezar solucanı çıktığını iddia etmişti. Neticede Cleon gerçekten ölüydü. Umutsuz Astaporlular onu mezarından çıkarmış, ona bir zırh giydirmiş ve Lekesizler’e cesaret verir umuduyla onu bir atın sırtına bağlamışlardı.</p>

    <p>Ölü Cleon’ın düşüşü bu umuda son vermişti. Yeni Lekesizler mızraklarını ve kalkanlarını atıp kaçmışlardı ama Astapor’un kapılarının kapandığını görmüşlerdi. Bunu takip eden katliamda Kurbağa da üstüne düşeni yapmıştı, diğer Rüzgârla Savrulanlar’la birlikte hadımların üstüne saldırmıştı. İri adamın yanında hızla at sürmüştü. Mızrak düzeni alan grup bir mızrak ucu misali Lekesizler’in içine dalarken, Kurbağa kılıcını sağa sola savurmuştu. Grup diğer taraftan çıktığında. Hırpani Prens onları döndürmüş ve ters yönden tekrar Lekesizler’in içine sokmuştu. Kurbağa, dikenli bronz miğferlerin altındaki yüzlere o zaman iyice bakmış ve yüzlerin sahiplerinin ondan daha yaşlı olmadığını anlamıştı. <em>Annelerine seslenen yeşil çocuklar,</em> diye düşünmüştü ama yine de onları öldürmüştü, araziden ayrıldığında kılıcı kanla kıpkırmızıydı ve kolları kaldırmayacağı kadar yorgundu.</p>

    <p><em>Ama o gerçek bir mücadele değildi,</em> diye düşündü. <em>Gerçek mücadele kısa zaman sonra tepemizde olacak ve o gelmeden biz gitmeliyiz, yoksa kendimizi yanlış tarafta dövülürken buluruz.</em></p>

    <p>Rüzgârla Savrulanlar o gece Köle Körfezi’nin kıyısında kamp kurdular. Kurbağa ilk nöbeti çekti ve at sıralarını korumakla görevlendirildi. Gerris, gün batımından hemen sonra, suların üstünde yarım ay ışıldarken onunla buluştu.</p>

    <p>“İri adam da burada olmalıydı,” dedi Quentyn.</p>

    <p>“Yaşlı Kemik Bill’i bulmaya ve gümüşlerinin geri kalanını kaybetmeye gitti,” dedi Gerris. “Onu bu işe bulaştırma. Arch biz ne dersek onu yapacak, gerçi bundan hiç hoşlanmayacak.”</p>

    <p>“Evet.” Bu macerada Quentyn’in de hoşlanmadığı birçok şey olmuştu: Rüzgâr ve deniz tarafından sallanan aşırı kalabalık bir gemi, buğday biti kaynayan bayat ekmek yemek, tatlı bir kayıtsızlıkla zift gibi kara rom içmek, burun deliklerinde yabancı insanların iğrenç kokusu varken küflü saman yığınlarının üstünde uyumak... Volantis’te o parşömen parçasını imzaladığında ve kılıcını bir seneliğine Hırpani Prens’e adadığında beklediği her şey. Bunlar katlanılması gereken güçlüklerdi ve bütün maceraların öğeleriydi.</p>

    <p>Fakat bundan sonra olması gerekenler açıkça ihanetti. Yunkaili adamlar, onları Eski Volantis’ten buraya, Sarı Şehir için dövüşsünler diye getirmişlerdi ama Dornelu adamlar şimdi döneklik edecek ve diğer tarafa geçeceklerdi. Bu aynı zamanda yeni silah arkadaşlarını da terk edecekleri anlamına geliyordu. Rüzgârla Savrulanlar, Quentyn’in tercih edeceği türden arkadaşlar değillerdi ama Quentyn onlarla birlikte denizi geçmişti, onların ekmeğini ve şarabını paylaşmıştı, onlarla omuz omuza dövüşmüştü, konuşmasını anladığı birkaç adamla hikâyeler değiş tokuş etmişti. Ve Quentyn’in anlattığı bütün hikâyeler yalansa bile, Meereen’e gidişin bedeliydi bu.</p>

    <p><em>Senin onurlu bulacağın bir yol değil,</em> demişti Gerris, Tacir Evi’nde.</p>

    <p>Gerris’le birlikte atların arasında yürürken, “Daenerys şimdiye kadar Yunkai’ye giden yolu yarılamış olabilir,” dedi Quentyn. “Arkasında bir orduyla.”</p>

    <p>“Olabilir,” dedi Gerris, “ama öyle değil. Bu çeşit söylentileri daha önce de duyduk. Astaporlular, Daenerys’in kuşatmayı kırmak için ejderhalarıyla birlikte güneye geldiğinden emindi. Daenerys o zaman gelmedi ve şimdi de gelmiyor.”</p>

    <p>“Bundan emin olamayız. Kalbini çalmak üzere gönderildiğim kadına karşı dövüşmek zorunda kalmadan önce gitmeliyiz.”</p>

    <p>“Yunkai’ye kadar bekle.” Gerris tepeleri gösterdi. “Bu araziler Yunkaililere ait. Hiç kimse üç firariyi beslemek ya da barındırmak istemeyecektir. Yunkai’nin kuzeyinde sahipsiz topraklar var.”</p>

    <p>Gerris haksız değildi. Buna rağmen, Quentyn kendini huzursuz hissediyordu. “İri adam pek çok arkadaş edindi. Planın kaçmak ve Daenerys’e gitmek olduğunu her zaman biliyordu ama birlikte dövüştüğü adamları terk etmekten hiç hoşlanmayacak. Eğer fazla uzun beklersek, arkadaşlarını mücadele arifesinde yüzüstü bıraktığını hissedecek. Bunu asla yapmaz. Onu sen de benim kadar iyi tanıyorsun.”</p>

    <p>“Ne zaman gidersek gidelim, yaptığımız şeyin adı yüzüstü bırakmak olacak,” dedi Gerris. “Üstelik Hırpani Prens firariler hakkında iyi şeyler düşünmüyor. Peşimizden avcılar gönderecek, yakalanırsak Yedi bizi korusun. Şanslıysak, bir daha asla kaçmayacağımızdan emin olmak için sadece bir ayağımızı keserler. Şanssızsak, bizi Güzel Meris’e verirler.”</p>

    <p>Son cümle Quentyn’i duraksattı. Güzel Meris onu korkutuyordu. Meris, Batıdiyarlı bir kadındı ama Quentyn’den uzundu, bir seksenden sadece bir parmak kısaydı. Özgür birliklerin arasında yirmi yıl geçirdikten sonra kadının ne içinde ne de dışında güzel bir şey kalmıştı.</p>

    <p>Gerris, Quentyn’in kolunu tuttu. “Bekle. Birkaç gün daha. Hepsi bu. Dünyanın yarısını geçtik, birkaç fersah daha sabret. Yunkai’nin kuzeyinde bir yerde fırsat bulacağız.”</p>

    <p>“Eğer böyle diyorsan,” dedi Kurbağa tereddütle...</p>

    <p>...ama tanrılar bir kez olsun merhametliydi ve fırsat çok daha önce geldi.</p>

    <p>İki gün sonraydı. Hugh Hungerford onların yemek ateşinin yanında atını durdurdu ve, “Dornelu,” dedi. “Kumandanın çadırında bekleniyorsun.”</p>

    <p>“Hangimiz?” diye sordu Gerris. “Hepimiz Dorneluyuz.”</p>

    <p>“Öyleyse hepiniz.” Sakat elli, huysuz ve asık suratlı Hungerford bir süre için birliğin veznedarlığını yapmıştı ama Hırpani Prens onu kasadan sikke çalarken yakalamış ve adamın üç parmağını kesmişti. Hungerford şu anda sadece çavuştu.</p>

    <p><em>Bu ne olabilir?</em> Kurbağa o ana kadar, kumandanın onun varlığından haberdar olduğunu bile bilmiyordu fakat Hungerford çoktan uzaklaşmıştı ve soru sormaya vakit yoktu. Dornelu adamların yapabileceği tek şey, iri adamı toparlamak ve emre itaat etmekti. “Hiçbir şey itiraf etmeyin ve dövüşmeye hazır olun,” dedi Quentyn, arkadaşlarına.</p>

    <p>“Ben dövüşe her zaman hazırım,” dedi iri adam.</p>

    <p>Hırpani Prens’in branda kale demekten hoşlandığı gri, büyük çadır kalabalıktı. Quentyn, çadırda toplanan adamların Yedi Krallık’tan gelenler ya da Batıdiyar kanı taşımakla böbürlenenler olduğunu fark etti. <em>Sürgünler ya da sürgünlerin oğulları.</em> Dick Straw, mürettebatta altmış Batıdiyarlı olduğunu söylemişti. Dick Straw’un kendisi, Hugh Hungerford, Güzel Meris ve birliğin en iyi yaycısı olan altın saçlı Lewis Lanster da dahil olmak üzere o adamların üçte biri çadırdaydı.</p>

    <p>Denzo D’han da oradaydı, yanında Caggo vardı. Adamlar ona <em>Caggo Cesetkatili</em> diyordu artık. Bunu yüzüne karşı söyleyemiyorlardı gerçi. Caggo çabuk öfkeleniyordu ve adamın kıvrımlı kılıcı en az sahibi kadar garazkârdı. Dünyada yüzlerce Valyria kılıcı vardı fakat Valyria <em>arakh</em>’larının sayısı bir elin parmaklarını geçmezdi. Ne Caggo ne de D’han Batıdiyarlıydı ama ikisi de kumandandı ve Hırpani Prens’in gözünde yüksek yerleri vardı. <em>Prensin sağ ve sol kolları. Büyük bir şeyler oluyor.</em></p>

    <p>Konuşmayı bizzat Hırpani Prens yaptı. “Yurkhaz’dan emirler geldi,” dedi. “Görünüşe göre, hâlâ sağ olan Astaporlular saklandıkları deliklerden çıkmışlar. Astapor’da cesetlerden başka bir şey kalmadı. Bu yüzden söz konusu insanlar kırsal bölgelere akın ediyorlarmış. Yüzlercesi, belki binlercesi varmış, hepsi aç ve hastaymış. Yunkaili adamlar onları Sarı Şehir’in yakınlarında istemiyorlar. Onları yakalamak, yoldan çevirmek ve Astapor’a ya da Meereen’e sürmekle görevlendirildik. Eğer ejderha kraliçesi onları kabul etmek isterse, edebilir. İnsanların yarısında kanlı ishal var ve sağlıklı olanlar bile doyurulması gereken ağızlar anlamına gelir.”</p>

    <p>“Yunkai, Meereen’den daha yakın,” diye itiraz etti Hugh Hungerford. “Ya dönmezlerse lordum?”</p>

    <p>“Bu sebeple kılıçlarınız ve mızraklarınız var Hugh. Sert yaylar daha çok işinize yarar. İshal belirtisi gösterenlerden uzak durun. Kuvvetimizin yarısını tepelere gönderiyorum. Elli devriye, her birinde yirmi süvari. Kanlı Sakal da aynı emri aldı, yani Kediler de arazide olacak.”</p>

    <p>Adamlar birbirlerine baktılar, bazıları bıyık altından mırıldandı. Hem Rüzgârla Savrulanlar ve hem de Kedi Tayfası, Yunkai’yle anlaşmalıydı ama bir yıl önce Münazaalı Topraklar’da savaş hattının karşıt taraflarında savaşmışlardı ve aralarında hâlâ kan davası vardı. Kediler’in amansız kumandanı Kanlı Sakal, katliama doymayan gürültülü bir devdi ve “hırpani kıyafetler giyen ihtiyar”a karşı duyduğu tiksintiyi sır olarak saklamıyordu.</p>

    <p>Dick Straw boğazını temizledi. “Affedin, ama şu an burada bulunan herkes Yedi Krallık doğumlu. Birliği daha önce kana ya da lisana göre bölmemiştiniz lordum. Neden bizi takım halinde gönderiyorsunuz?”</p>

    <p>“Haklı bir soru. Siz doğuya at süreceksiniz, tepelerin derinliklerine, sonra Yunkai’nin etrafından dolaşıp Meereen’e gideceksiniz. Yolda Astaporlularla karşılaşırsanız onları sürün ya da öldürün... lakin görevinizin asıl amacının bu olmadığını bilin. Muhtemelen, Sarı Şehir’in ötesinde ejderha kraliçesinin devriyeleriyle karşılaşacaksınız. İkinci Oğullar ya da Fırtına Kargaları. İkisi de işe yarar. Onlara katılacaksınız.”</p>

    <p>“Onlara katılmak mı?” dedi piç şövalye Sör Orson Taş. “Bizden dönek olmamızı mı istiyorsunuz?”</p>

    <p>“İstiyorum,” dedi Hırpani Prens.</p>

    <p>Quentyn Martell neredeyse kahkaha atıyordu. <em>Tanrılar çıldırdı.</em> Batıdiyarlı adamlar huzursuzca kıpırdandı. Bazıları, orada akıl bulmayı umut ediyormuş gibi gözlerini şarap kadehlerine diktiler. Hugh Hungerford yüzünü astı. “Kraliçe Daenerys’in bizi kabul edeceğini mi düşünüyorsunuz.”</p>

    <p>“Evet.”</p>

    <p>“...ama kabul ederse, sonra ne olacak? Bizler muhbir miyiz? Suikastçı mıyız? Elçi miyiz? Taraf değiştirmeyi mi düşünüyorsunuz?”</p>

    <p>Caggo kaşlarını çattı. “Buna prens karar verir Hungerford. Senin üstüne düşen, sana söyleneni yapmaktır.”</p>

    <p>“Daima.” Hungerford iki parmaklı elini kaldırdı.</p>

    <p>Savaşçı ozan Denzo D’han, “Açık konuşalım,” dedi. “Yunkaililer güven telkin etmiyor. Bu savaş nasıl neticelenirse neticelensin, Rüzgârla Savrulanlar zaferin ganimetinden payına düşeni almalı. Prensimiz bütün yolları açık tutmakla akıllılık ediyor.”</p>

    <p>“Komuta Meris’te olacak,” dedi Hırpani Prens. “Bu konudaki fikirlerimi biliyor... ayrıca Daenerys Targaryen, bir kadını daha kolay bir şekilde kabul edebilir.”</p>

    <p>Quentyn dönüp Güzel Meris’e baktı. Kadının ölü gibi soğuk gözleriyle karşılaşınca titredi. <em>Bundan hoşlanmadım.</em></p>

    <p>Dick Straw’un da kuşkuları vardı. “Kız bize güvenmekle aptallık eder. İşin içinde Meris bile olsa. Bilhassa Meris varsa. Ben Meris’e güvenmiyorum, onu birkaç kere düzdüm.” Dick sırıttı ama hiç kimse gülmedi. Bilhassa Güzel Meris.</p>

    <p>“Bence yanılıyorsun Dick,” dedi Hırpani Prens. “Hepiniz Batıdiyarlısınız. Memleketten dostlarsınız. Kraliçeyle aynı dili konuşuyorsunuz, aynı tanrılara tapıyorsunuz. Ona katılma sebebinize gelince, benim elimden eziyetlere maruz kaldınız. Dick, seni birlikteki bütün adamlardan fazla kamçıladım ve kanıt olarak sırtındaki izler var. Hugh benim tekdirim yüzünden üç parmağını kaybetti. Birliğin yarısı Meris’e tecavüz etti. <em>Bu</em> birliğin yarısı değil ama bundan bahsetmeye gerek yok. Ormanın Will’i, pekâlâ, sen sadece murdarsın. Sör Orson, kardeşini Hüzünler’e gönderdiğim için beni suçluyor. Sör Lucifer, Caggo’nun ondan çaldığı köle kız için hâlâ diş biliyor.”</p>

    <p>“Kıza sahip olduktan sonra onu geri verebilirdi,” diye şikâyet etti Lucifer Long. “Onu öldürmesi için bir sebep yoktu.”</p>

    <p>“Çirkindi,” dedi Caggo. “Bu yeterli bir sebep.”</p>

    <p>Hırpani Prens kimse konuşmamış gibi devam etti. “Webber, sen, Batıdiyar’da kaybettiğin topraklarla ilgili iddialar geliştireceksin. Lanster; ben senin o çok sevdiğin çocuğu öldürdüm. Dornelu adamlar; bizim size yalan söylediğimizi düşünüyorsunuz. Astapor’daki ganimet Volantis’te vadedilenden çok daha azdı ve ganimetin aslan payını ben aldım.”</p>

    <p>“Son söyledikleriniz doğru,” dedi Sör Orson.</p>

    <p>“En iyi desiseler, içinde biraz gerçek tohumu olanlardır,” dedi Hırpani Prens. “Her biriniz, beni terk etmek için geçerli sebeplere sahipsiniz. Daenerys Targaryen paralı askerlerin kaypak olduğunu da biliyor, İkinci Oğullar ve Fırtına Kargaları, Yunkaililerin altınlarını aldılar ama mücadele rüzgârları Daenerys’ten yana esmeye başladığında kraliçeye katılmakta tereddüt etmediler.”</p>

    <p>“Ne zaman gidelim?” diye sordu Lewis Lanster.</p>

    <p>“Bir an önce. Rastlayabileceğiniz Kediler’e ve Uzun Mızraklar’a karşı uyanık olun. İlticanızın bir oyundan ibaret olduğunu bu çadırda bulunanlardan başka kimse bilmeyecek. Kartlarınızı çok erken açarsanız firari olarak damgalanırsınız ve dönek olarak bağırsaklarınız deşilir.”</p>

    <p>Üç Dornelu adam, kumandanın çadırından çıkarken sessizlerdi. <em>Her biri Ortak Dil’i konuşan yirmi süvari,</em> diye düşündü Quentyn. <em>Fısıldamak çok daha tehlikeli bir hale geldi.</em></p>

    <p>İri adam, Quentyn’in sırtına vurdu. “Bu çok tatlı Kurbağa. Bir ejderha avı.”</p>
  </div>
</body>
</html>
