<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p><em>Hâlâ gelmedik mi?</em></p>

    <p>Bran bu kelimeleri asla yüksek sesle söylemedi. Ama perişan kafile, kadim meşelerin ve gri yeşil renkli uzun muhafız ağaçlarının arasında yürürken ve kasvetli asker çamlarla kahverengi çıplak kestane ağaçlarının önünden geçerken kelimeler sık sık Bran’ın dudaklarındaydı. Hodor taşlı bir bayırı tırmanırken ya da ayaklarının altında çıtırdayan kirli kar yığınlarının olduğu bir kaya yarığının içine inerken, <em>yaklaştık mı?</em> diye merak ediyordu Bran. <em>Daha ne kadar yol var?</em> diye düşünüyordu, büyük geyik yarı donmuş bir derenin karşısına geçerken. <em>Daha ne kadar zaman? Hava çok soğuk. Üç gözlü karga nerede?</em></p>

    <p>Bir meşe ağacının dalının altından geçen Hodor’un sırtındaki hasır sepetin içinde sallanan çocuk, başını öne eğerek kamburlaştı. Yine kar yağıyordu, ıslak ve ağır. Hodor, tek gözü donmuş ve kapanmış bir halde yürüyordu, kahverengi gür sakalı buz tutmuş bir düğümdü, çalıya benzeyen bıyığının kenarlarından buz saçakları sarkıyordu. Eldivenli eliyle, Kışyarı’nın altındaki mahzen mezardan aldığı paslı uzunkılıcını kabzasını tutuyor ve zaman zaman bir dala vurup havaya kar taneleri saçıyordu. “Ho-d-d-dor,” diye mırıldanıyordu, çenesi titriyordu.</p>

    <p>Ses, tuhaf bir şekilde güven vericiydi. Bran ve beraberindekiler, Kışyarı’ndan Sur’a yaptıkları yolculuk boyunca konuşarak ve hikâyeler anlatarak milleri kısaltmışlardı ama burası farklıydı. Bunu Hodor bile hissediyordu. Seyisin <em>hodor</em>ları, Sur’un güneyinde duyulduğundan daha az duyuluyordu. Bu ormanda, Bran’ın daha önce hiç şahit olmadığı bir durgunluk vardı. Kar yağışları başlamadan önce, rüzgâr esiyor ve yerden kahverengi ölü yaprak bulutları kalkıyordu. Yaprakların hışırtısı, Bran’a bir dolabın içinde koşuşturan kara böcekleri hatırlatıyordu ama şimdi bütün yapraklar beyaz bir battaniyenin altına gömülüydü. Zaman zaman yukarıda bir kuzgun uçuyordu, büyük ve kara kanatlar soğuk havayı dövüyordu. Bunun dışında, dünya sessizdi.</p>

    <p>Geyik, kafilenin önünde, başını öne eğmiş bir halde kar yığınlarının arasında yürüyordu. Hayvanın devasa boynuzları buzla kaplıydı. Korucu, geyiğin geniş sırtında oturuyordu, ürkütücü ve sessizdi. Şişman çocuk Sam’in korucuya verdiği isim, Soğukel’di. Korucunun yüzü solgundu, elleri demir kadar kara ve sertti, aynı zamanda demir kadar soğuktu. Adamın geri kalanı kat kat yüne, kaynatılmış deriye ve örgü zırha sarınmıştı. Korucunun yüz hatları, adamın giydiği başlıklı pelerin ve yüzüne sardığı siyah yün kaşkol tarafından gölgelenmişti.</p>

    <p>Korucunun arkasındaki Meera Reed, kollarını kardeşine dolamıştı, çocuğu rüzgâra ve soğuğa karşı korumak için kendi vücut ısısını kullanıyordu. Jojen’in burnunun altında, donmuş sümükten ibaret bir kabuk oluşmuştu, çocuk ara sıra şiddetle titriyordu. <em>Çok küçük görünüyor,</em> diye düşündü Bran. <em>Artık benden daha küçük ve daha güçsüz görünüyor, üstelik sakat olan benim.</em></p>

    <p>Küçük grubun en gerisinde Yaz vardı. Kafilenin arkasında sessiz adımlarla yürüyen ulu kurdun nefesi orman havasını buzlandırıyordu. Yaz, Kraliçenin Tacı’nda okla yaralanan arka bacağı yüzünden hâlâ topallıyordu. Bran ne zaman iri kurdun derisine girse, eski yaranın acısını hissediyordu. Son zamanlarda kendi derisinden çok Yaz’ın derisini giyiyordu; kurt, kürkünün kalınlığına rağmen soğuğun ısırığını hissediyordu ama sepetin içinde kundaklanmış bir bebek gibi oturan çocuktan daha iyi görüyor, daha iyi koku alıyor ve daha iyi duyuyordu.</p>

    <p>Bran diğer zamanlarda, kurt olmaktan sıkıldığında, Hodor’un derisine giriyordu. Nazik dev onu hissettiğinde inliyor ve tüylü başını sağa sola sallıyordu ama bunu, Kraliçenin Tacı’nda ilk kez yaptığı kadar şiddetli bir şekilde yapmıyordu. <em>Ben olduğumu biliyor,</em> diyordu Bran kendi kendine. <em>Artık bana alıştı.</em> Buna rağmen, kendini Hodor’un derisinin içinde rahat hissetmiyordu. İri seyis yamağı neler olduğunu asla anlamıyordu ve Bran, seyisin boğazının arkasında biriken korkunun tadını alabiliyordu. Yaz’ın içinde olmak daha iyiydi. <em>Ben oyum, o da ben. O benim hissettiğimi hissediyor.</em></p>

    <p>Bran bazen, ulu kurdun geyiği kokladığını seziyordu, onun devasa hayvanı devirip deviremeyeceğini merak ediyordu. Yaz, Kışyarı’nda atlara alışmıştı ama bu bir geyikti ve geyikler avdı. Ulu kurt, geyiğin tüylü derisinin altında akan ılık kanı hissedebiliyordu. Sadece koku bile, kurdun dişlerinin arasından salya akmasına yetiyordu ve bu olduğunda Bran’ın ağzı da yağlı kırmızı etin düşüncesiyle sulanıyordu.</p>

    <p>Yakındaki bir meşe ağacında bir kuzgun <em>gak</em>ladı. Siyah iri kuşların bir diğeri, meşe ağacındaki kuzgunun yanına konmak üzere havalanırken Bran kanat seslerini duydu. Gündüzleri, sadece yarım düzine kuzgun kafileye eşlik ediyordu, ağaçtan ağaca süzülüyor ya da geyiğin boynuzlarında yol alıyorlardı. Sürünün geri kalanı, kafilenin önünde uçuyor ya da arkasında oyalanıyordu. Fakat güneş battığında kuşlar geri dönüyordu, kafilenin etrafındaki her ağacın her dalı kuzgunlarla doluyordu. Kuşların bazıları korucuya uçuyor ve ona mırıldanıyordu. Bran, korucunun, kuşların <em>gak</em>lamalarını ve bağırışlarını anladığını düşünüyordu. <em>Kuşlar onun gözleri ve kulakları. Korucu için gözcülük yapıyorlar, ona ilerideki ve gerideki tehlikeleri fısıldıyorlar.</em></p>

    <p>Şimdi olduğu gibi. Geyik aniden durdu. Korucu, geyiğin sırtından aşağı atlayıp diz derinliğindeki karın içine indi. Yaz, tüyleri diken diken olmuş bir halde korucuya hırladı. Ulu kurt, Soğukel’in kokusundan hoşlanmıyordu. Ölü et, kuru kan ve belli belirsiz bir küf kokusu. Ve soğuk. Tamamıyla soğuk.</p>

    <p>“Ne var?” diye sordu Meera</p>

    <p>“Arkamızda,” dedi Soğukel. Korucunun sesi, adamın ağzını ve burnunu saran yün kaşkol yüzünden boğuktu.</p>

    <p>“Kurtlar mı?” diye sordu Bran. Takip edildiklerini günlerdir biliyorlardı. Her gece, kurt sürüsünün yaslı ulumalarını duyuyorlardı ve her gece, kurtların biraz daha yaklaştığını hissediyorlardı. <em>Onlar avcılar. Açlar. Ne kadar zayıf olduğumuzu koklayabiliyorlar.</em> Bran çoğu zaman, şafaktan saatler önce titreyerek uyanıyordu, uzaktaki kurtların birbirlerine seslenişlerini dinleyerek güneşin doğuşunu bekliyordu. <em>Eğer kurtlar varsa av da olmalı,</em> diye düşünüyordu eskiden; ta ki kendilerinin av olduğunu fark edene kadar.</p>

    <p>Korucu başını iki yana salladı. “İnsanlar. Kurtlar hâlâ mesafelerini koruyorlar. Bu insanlar o kadar çekingen değiller.”</p>

    <p>Meera başlığını geri çekti. Başlığın üstünde biriken kar yumuşak bir lop sesiyle yere düştü. “Kaç kişiler? Kimler?”</p>

    <p>“Düşmanlar. Ben onlarla ilgileneceğim.”</p>

    <p>“Seninle geleceğim.”</p>

    <p>“Sen burada kalacaksın. Çocuk korunmalı. İleride donmuş bir göl var. Göle vardığınızda kuzeye dönün ve sahil şeridini takip edin. Bir balıkçı kasabasına ulaşacaksınız. Ben size yetişene kadar oraya sığının.”</p>

    <p>Bran, Meera’nın korucuya itiraz edeceğini düşündü ama kızın kardeşi, “Soğukel’in dediğini yap,” dedi. “O bu araziyi biliyor.” Jojen’in gözleri koyu yeşildi, yosun rengi, fakat o gözler, Bran’ın daha önce hiç görmediği bir yorgunukla ağırdı. <em>Küçük dede.</em> Adalardan gelen çocuk, Sur’un güneyinde yaşının ötesinde bir bilgeliğe sahipmiş gibi görünüyordu ama burada diğerleri kadar yitik ve ürkekti. Buna rağmen, Meera her zaman onu dinliyordu.</p>

    <p>Bu hâlâ doğruydu. Soğukel, geldikleri yoldan geri dönerek ağaçların arasına girdi, adamın arkasında dört kuzgun kanat çırpıyordu. Meera adamın gidişini seyretti, yanakları soğuktan kızarmıştı, burun deliklerinden çıkan nefesi buharlaşıyordu. Başlığını tekrar başına çekip geyiği dürttü ve küçük kafilenin yolculuğu tekrar başladı. Ama daha yirmi metre yol almadan, Meera arkasına döndü ve, “İnsanlar, diyor,” dedi. “Hangi insanlar? Yabanılları mı kastediyor? Neden söylemiyor?”</p>

    <p>“Gidip onlarla ilgileneceğini söyledi,” dedi Bran.</p>

    <p>“Evet, <em>söyledi.</em> Bizi üç gözlü kargaya götüreceğini de söyledi. Bu sabah geçtiğimiz nehir, yemin ederim ki dört gün önce geçtiğimiz nehirdi. Daireler çizerek yol alıyoruz.”</p>

    <p>“Nehirler döner ve kıvrılır,” dedi Bran tereddütle, “üstelik göllerin ve tepelerin olduğu yerlerde onların etrafından dolaşman gerekir.”</p>

    <p>“Çok fazla <em>dolaşma</em> ve çok fazla sır oldu,” diye üsteledi Meera. “Bundan hoşlanmıyorum. Soğukel’den hoşlanmıyorum ve ona güvenmiyorum. Elleri yeterince kötü. Yüzünü saklıyor ve adını söylemiyor. Kim bu adam? Ne? Herkes siyah bir pelerin giyebilir. Herkes veya her şey. Yemek yemiyor, asla su içmiyor, soğuğu hissediyormuş gibi görünmüyor.”</p>

    <p><em>Bu doğru.</em> Bran bundan bahsetmeye korkmuştu ama fark etmişti. Ne zaman geceyi geçirmek için bir yere sığınsalar, Bran, Reedler ve Hodor ısınmak için birbirlerine sokulurken, korucu onlardan uzakta duruyordu. Soğukel bazen gözlerini kapatıyordu ama Bran onun uyuduğunu düşünmüyordu. Ve başka bir şey daha vardı...</p>

    <p>“Kaşkol.” Bran huzursuzca etrafına bakındı ama ortada bir kuzgun yoktu. Korucu gittiğinde bütün büyük siyah kuşlar da gitmişti. Kimse dinlemiyordu. Yine de, Bran sesini alçalttı. “Soğukel’in ağzını örten kaşkol asla Hodor’un sakalı gibi buz tutmuyor. Adam konuşurken bile.”</p>

    <p>Meera, Bran’a sert bir bakış attı. “Haklısın. Onun nefesini asla görmedik, gördük mü?”</p>

    <p>“Hayır.” Hodor’un her iki <em>hodor</em>undan da beyaz bir buhar çıktı. Jojen ya da ablası konuştuğunda onların kelimeleri de görülebiliyordu. Geyik bile, nefes verdiğinde havada ılık bir sis bırakıyordu.</p>

    <p>“Eğer nefes almıyorsa...”</p>

    <p>Bran kendini, çocukluğunda Yaşlı Dadı’dan duyduğu hikâyeleri hatırlarken buldu. Yaşlı Dadı, Bran’ı kaşındırıcı yün battaniyesinin altına sokarken, <em>Sur’un ötesinde canavarlar yaşar, devler ve hortlaklar, sinsice dolaşan gölgeler ve yürüyen ölüler,</em> derdi, <em>lakin Sur sağlam kaldıkça ve Gece Nöbetçileri sadık oldukça yaratıklar bu tarafa geçemez. Bu yüzden, şimdi uyu ve tatlı rüyalar gör küçük Brandon’ım. Burada canavarlar yok.</em> Korucu, Gece Nöbetçileri’nin siyahlarını giyiyordu ama o bir insan bile olmayabilirdi. Bran ve arkadaşlarını, mideye indirilmeleri için diğer canavarlara götüren bir canavar olabilirdi.</p>

    <p>“Korucu, Sam’i ve kızı yaratıklardan kurtardı,” dedi Bran tereddütle, “ve beni üç gözlü kargaya götürüyor.”</p>

    <p>“Şu üç gözlü karga neden bize gelmiyor? Neden bizimle Sur’da <em>buluşmadı?</em> Kargaların kanatları vardır. Kardeşim her geçen gün biraz daha güçsüzleşiyor. Daha ne kadar ilerleyebiliriz?”</p>

    <p>Jojen öksürdü. “Oraya varana kadar.”</p>

    <p>Çok vakit geçmeden vadedilen göle vardılar ve korucunun söylediği gibi kuzeye döndüler. Bu, işin kolay kısmıydı.</p>

    <p>Su donmuştu. Öyle uzun zamandır kar yağıyordu ki Bran günlerin sayısını karıştırmıştı. Göl, kar yüzünden engin ve beyaz bir çöle dönüşmüştü. Buzun düz ve zeminin engebeli olduğu yerlerde yürümek kolaydı ama rüzgârla savrulmuş karın bayırlara dönüştüğü yerlerde gölün nerede bittiğini ve kıyının nerede başladığını anlamak zordu. Ağaçlar bile umut edildiği kadar güvenilir rehberler değillerdi, çünkü gölün içinde ağaçlıklı adacıklar ve karada, üstünde ağaç büyümeyen geniş araziler vardı.</p>

    <p>Büyük geyik, sırtındaki Meera ve Jojen’in isteklerine aldırmadan gideceği yere gidiyordu. Genelde ağaçların altında kalıyordu ama kıyının batıya doğru kıvrıldığı yerlerde, donmuş göl boyunca daha doğrudan bir yol izliyordu. Ayaklarının altında buzlar çıtırdarken Bran’dan daha uzun kar yığınlarının içinden geçiyordu. Rüzgâr oralarda daha şiddetliydi. Gölün üzerinde uluyan soğuk kuzey rüzgârı, yün ve deri katlarını bıçak gibi kesiyor ve Bran’la arkadaşlarını titretiyordu. Yüzlerine karşı estiğinde, karı gözlerinin içine sokuyor ve onları kör ediyordu.</p>

    <p>Saatler sessizlik içinde geçti. İleride, ağaçların arasından gölgeler süzülmeye başladı; akşamın uzun parmakları. Bu kadar uzak kuzeyde hava erken kararıyordu. Bran bundan dehşet duyuyordu. Her gün bir öncekinden daha kısa görünüyordu ve gündüzün kısa olduğu yerde geceler zalim oluyordu.</p>

    <p>Meera kafileyi tekrar durdurdu. “Şimdiye kadar köye varmış olmalıydık.” Kızın sesi boğuk ve tuhaftı.</p>

    <p>“Köyü geçmiş olabilir miyiz?” diye sordu Bran. “Umarım geçmemişizdir. Karanlık çökmeden önce sığınak bulmamız gerek.”</p>

    <p>Meera haksız değildi. Jojen’in dudakları maviydi, Meera’nın yanakları koyu kırmızıydı. Bran’ın yüzü uyuşmuştu. Hodor’un sakalı buz tutmuştu. Kar, dev seyisin bacaklarını neredeyse dizlerine kadar katılaştırmıştı ve Bran, Hodor’un birkaç defa tökezlediğini hissetmişti. Kimse Hodor kadar güçlü değildi, kimse. Eğer Hodor’un muazzam gücü bile tükeniyor idiyse...</p>

    <p>“Yaz, köyü bulabilir,” dedi Bran aniden, sözleri havada buharlaştı. Meera’nın söyleyeceklerini duymak için beklemedi, gözlerini kapadı ve kırık bedeninden ayrıldı.</p>

    <p>Bran, Yaz’ın derisine girerken ölü ağaçlar ansızın canlandı. Daha önce sessizliğin olduğu yerde şimdi sesler vardı. Ağaçlarda rüzgâr, Hodor’un solukları, yiyecek arayan geyiğin zemini eşeleyen ayakları. Bran’ın burun delikleri tanıdık kokularla doldu: Islak yapraklar ve ölü otlar, çalılıkta çürüyen bir sincabın kokuşmuş leşi, insan terinin ekşi ufuneti, geyiğin miske benzer kokusu. <em>Yiyecek. Et.</em> Geyik, ulu kurdun ilgisini sezdi, kafasını temkinli bir şekilde ona doğru çevirdi ve büyük boynuzlarını aşağı indirdi.</p>

    <p>Çocuk, derisini paylaştığı hayvana, <em>o av değil,</em> diye fısıldadı. <em>Onu rahat bırak. Koş.</em></p>

    <p>Yaz, arkasında kar serpintileri bırakarak göl boyunca koştu. Ağaçlar, bir savaş hanındaki adamlar misali omuz omuza duruyordu, hepsi beyaz pelerinler giymişti. Ulu kurt köklerin ve kayaların üzerinden, eski bir kar yığınının içinden geçti, buz tabakası kurdun ağırlığının altında çatırdadı. Yaz’ın ayakları ıslandı ve soğudu. Bir sonraki tepe çam ağaçlarıyla kaplıydı, çamların iğnelerinin keskin kokusu havayı doldurdu. Yaz, tepenin zirvesine vardığında bir daire çizerek döndü, havayı kokladı, sonra başını yukarı kaldırdı ve uludu.</p>

    <p>Kokular oradaydı. İnsan kokuları.</p>

    <p><em>Kül,</em> diye düşündü Bran, <em>eski ve belli belirsiz ama kül.</em> Yanık ağaç, is ve kömür kokusu. Ölü bir ateş.</p>

    <p>Ağzındaki ve burnundaki karı silkeledi. Rüzgâr şiddetliydi, bu yüzden kokuları takip etmek zordu. Kurt, havayı koklayarak sağa sola döndü. Her yerde kar yığınları ve beyazlar giymiş uzun ağaçlar vardı. Kurt, dilini dişlerinin arasından dışarı sarkıttı, soğuk havayı tattı. Dilinin üstünde kar taneleri erirken nefesi buharlaştı. Kurt kokuya doğru yürüdüğünde, Hodor vakit kaybetmeden onun peşine düştü. Geyiğin karar vermesi daha uzun sürdü, bu yüzden Bran gönülsüzce kendi bedenine döndü ve, “Bu taraftan,” dedi. “Yaz’ı takip et. Kokuyu aldım.”</p>

    <p>Bulutların arasından hilalin ilk ışığı süzüldüğünde, Bran ve arkadaşları nihayet gölün kenarındaki köye girdiler. Az kalsın köyün yanından geçip gidiyorlardı. Köy buzun üstünden, göl kıyısına dizilmiş diğer bir düzine noktadan farksız görünüyordu. Kar yığınlarının altına gömülmüş olan yuvarlak taş evler, kolayca büyük kayalarla, küçük tepeciklerle ya da devrik kütüklerle karıştırılabilirdi, Jojen’in bir önceki gün bir bina zannettiği devrik ağaçlar gibi. Bran ve arkadaşları kar yığınını kazmışlar ve sadece kırık dallarla çürümüş kütükler bulmuşlardı.</p>

    <p>Köy, kafilenin karşılaştığı diğer bütün köyler gibi boştu, bir zamanlar orada yaşayan yabanıllar burayı terk etmişlerdi. Bazı köyler yakılmıştı, sakinleri sürünerek geri dönmeyeceklerini garanti altına almak istemişlerdi sanki, fakat bu köy yangından esirgenmişti. Bran ve arkadaşları, karın altında bir düzine kulübe ve bir uzun salon buldular. Salonun çatısı kesek kaplıydı ve kalın duvarları kütükten yapılmıştı.</p>

    <p>“En azından rüzgârdan korunacağız,” dedi Bran.</p>

    <p><em>“Hodor,”</em> dedi Hodor.</p>

    <p>Meera geyiğin sırtından indi. Kardeşiyle birlikte Bran’ın hasır sepetten çıkmasına yardım etti. “Yabanıllar geride biraz yiyecek bırakmıştır belki,” dedi.</p>

    <p>Bunun beyhude bir umut olduğu anlaşıldı. Uzun salonun içinde küller, topraktan yapılmış sert bir zemin ve insanın kemiklerine kadar işleyen bir soğuk buldular. Ama en azından başlarının üzerinde bir çatı ve rüzgârı onlardan uzak tutacak duvarlar vardı. Yakınlarda bir dere akıyordu, ince bir buz tabakasıyla kaplıydı. Geyik, su içmek için buz tabakasını toynaklarıyla kırdı. Bran, Jojen ve Hodor güvenle salona yerleştikten sonra, Meera herkesin emmesi için buz parçaları getirdi. Eriyen su öyle soğuktu ki Bran titredi.</p>

    <p>Yaz, uzun salona girmedi. Bran iri kurdun açlığını hissedebiliyordu; kurt onun gölgesiydi. “Gidip avlan,” dedi kurda, “ama geyiği rahat bırak.” Bir yanı, kendisinin de ava gidebilmesini istiyordu. Belki giderdi, sonra.</p>

    <p>Akşam yemeği bir avuç dolusu meşe palamudundan ibaretti. Ezilmiş ve lapa haline getirilmiş meşe palamutlarının tadı öyle acıydı ki, Bran yiyeceği midesinde tutmaya çalışırken öğürdü. Jojen Reed yemeye bile çalışmadı. Ablasından daha genç ve daha narin olan çocuk her geçen gün biraz daha güçsüzleşiyordu.</p>

    <p>“Jojen, yemek zorundasın,” dedi Meera.</p>

    <p>“Daha sonra. Sadece dinlenmek istiyorum.” Jojen yorgunca gülümsedi. “Öleceğim gün, bugün değil abla. Yemin ederim.”</p>

    <p>“Neredeyse geyikten düşüyordun.”</p>

    <p>“Neredeyse. Açım ve üşüyorum, hepsi bu.”</p>

    <p>“Öyleyse ye.”</p>

    <p>“Ezilmiş meşe palamudu? Karnım ağrıyor ama meşe palamudu sadece ağrımı arttırır. Beni rahat bırak abla. Kızarmış bir tavuk düşlüyorum.”</p>

    <p>“Düşler seni ayakta tutmaz. Yeşil düşler bile.”</p>

    <p>“Düşlerden başka bir şeyimiz yok.”</p>

    <p><em>Başka bir şeyimiz yok.</em> Güneyden getirdikleri yiyecekler on gün önce tükenmişti. O zamandan beri, açlık gece ve gündüz onların yanında yürüyordu. Bu ormanların içinde Yaz bile av bulamıyordu. Ezilmiş meşe palamudu ve çiğ balıkla yaşıyorlardı. Ormanlar donmuş derelerle, soğuk siyah göllerle doluydu. Meera, üç dişli kurbağa mızrağıyla, kancaları ve oltaları olan adamlar kadar iyi bir balıkçıydı. Bazı günler, mızrağında kıvranan balıklarla geri döndüğünde, kızın dudakları soğuk yüzünden masmavi oluyordu. Bununla birlikte, Meera en son üç gün önce balık yakalamıştı. Bran’ın midesi öyle boştu ki aradan üç yıl geçmiş olabilirdi.</p>

    <p>Tatsız ve yetersiz yemeklerini yedikten sonra, Meera sırtını duvara dayayarak oturdu ve bir bileği taşıyla hançerini keskinleştirdi. Hodor kapının yanına çöktü, kalçalarının üstünde öne arkaya sallanarak, “Hodor, hodor, hodor,” diye mırıldandı.</p>

    <p>Bran gözlerini kapadı. Hava, kimsenin konuşamayacağı kadar soğuktu ve Bran’la arkadaşları ateş yakmaya cesaret edemiyordu. Soğukel onları bu konuda uyarmıştı. <em>Bu ormanlar düşündüğünüz kadar boş değil, demişti. Işığın karanlıktan neler çağıracağını bilemezsiniz.</em> Bunu hatırlamak, yanındaki Hodor’un sıcaklığına rağmen Bran’ın titremesine sebep oldu.</p>

    <p>Uyku gelmedi, gelemedi. Uyku yerine rüzgâr, ısırıcı soğuk, karın üstündeki ay ışığı ve ateş vardı. Bran yine Yaz’ın içindeydi, fersahlarca uzaktaydı ve gece kan kokusuyla ağırdı. Koku güçlüydü. Et hâlâ sıcak olmalıydı. Bran’ın içindeki açlık uyanırken, dişlerinin arasında salya aktı. <em>Geyik olmaz. Olmaz. Bu geyik olmaz.</em></p>

    <p>Ulu kurt ete doğru yürüdü, ay ışığı göllerinin içinden ve kar yığınlarının üstünden geçerek ağaçtan ağaca kayan gri, sıska bir gölgeydi. Rüzgâr şiddetliydi. Kurt kokuyu kaybetti, buldu, sonra tekrar kaybetti. Kokuyu bir kez daha ararken, uzaktan gelen bir ses kulaklarını dikmesine sebep oldu.</p>

    <p><em>Kurt,</em> Yaz hemen anladı, sese doğru yürüdü, şimdi ihtiyatlıydı. Çok geçmeden kan kokusu geri döndü ama şimdi başka kokular da vardı: İdrar ve ölü deri, kuş pisliği, tüyler ve kurt, kurt, kurt. <em>Bir sürü.</em> Et için dövüşmesi gerekecekti.</p>

    <p>Kurtlar da onun kokusunu aldı. Yaz, ağaçların karanlığından çıkıp kanlı düzlüğe vardığında, sürüdeki kurtlar onu izliyordu. Dişi kurt, içinde hâlâ yarım bir bacak olan deri çizmeyi çiğniyordu ama Yaz’ın yaklaştığını görünce çizmeyi bıraktı. Sürünün lideri, kırlaşmış ağız tüyleri ve kör bir gözü olan yaşlı erkek, Yaz’ı karşılamak için hırlayarak öne çıktı. Onun arkasındaki genç erkek de dişlerini gösterdi.</p>

    <p>Ulu kurdun solgun sarı gözleri, sürünün etrafındaki manzarayı zevkle izledi. Bir çalıya ve dallara dolaşmış bağırsaklar. Üzerinden buhar tüten, kan ve et kokusuyla dolu açık bir mide. Görmez gözlerle hilale bakan bir kafa; yanakları yırtılmış ve kemiğe kadar parçalanmış, göz çukurları boşalmış, boynu paramparça bir köke dönüşmüş. Kırmızı siyah pırıldayan donmuş bir kan gölü.</p>

    <p>İnsanlar. Dünya onların kokusuyla doluydu. Görünüşe göre, canlıyken bir insan pençesindeki parmakların sayısı kadarlardı ama şimdi hiç yoklardı. Ölü. Yitik. Et. Bir zamanlar pelerinleri ve başlıkları vardı ama kurtlar, ete ulaşma çılgınlığı içinde onların kıyafetlerini parçalamışlardı. Hâlâ yüzleri olan adamlar, buzla ve donmuş sümükle katılaşmış sakallara sahipti. Yağan kar, insanlardan geriye kalanları gömmeye başlamıştı. İnsanlar, paçavraya dönmüş siyah pelerinlerinin ve pantolonlarının içinde çok solgun görünüyorlardı. <em>Siyah.</em></p>

    <p>Fersahlarca uzakta, çocuk huzursuzca kıpırdandı.</p>

    <p><em>Siyah. Gece Nöbetçileri. Onlar Gece Nöbetçileri’ydi.</em></p>

    <p>Ulu kurt umursamadı. Onlar etti. Kurt açtı.</p>

    <p>Üç kurdun gözleri sarı parlıyordu. Ulu kurt başını sağa sola salladı, burun delikleri titriyordu, sonra hırlayarak dişlerini gösterdi. Genç erkek geri çekildi. Ulu kurt onun korkusunun kokusunu alabiliyordu. <em>Kuyruk,</em> ulu kurt anladı. Fakat tek gözlü kurt bir hırlamayla cevap verdi ve ulu kurdun yaklaşmasını engellemek için hareketlendi. <em>Kafa. Ondan iki kat iri olmama rağmen benden korkmuyor üstelik.</em></p>

    <p>Gözleri buluştu.</p>

    <p><em>Varg!</em></p>

    <p>Sonra birbirlerinin üstüne atıldılar. Kurt ve ulu kurt. Düşünmek için zaman yoktu. Dünya küçülerek dişlere ve pençelere dönüştü, iki düşman yuvarlanarak ve dönerek birbirlerine saldırırken karlar havada uçuştu. Diğer kurtlar onların etrafında hırlıyor ve heyecanla hareket ediyordu. Ulu kurdun çenesi, kırağıyla kayganlaşmış keçe gibi kürkün ve kuru bir dal kadar ince bir bacağın üstüne kapandı ama tek gözlü kurt, ulu kurdun karnını pençeleyerek kendini kıskaçtan kurtardı, yuvarlandı ve ulu kurda saldırdı. Sarı azı dişleri ulu kurdun boğazını ısırdı ama ulu kurt, yaşlı kuzenini, bir fareyi silkelermişçesine silkeleyip üstünden attı, sonra ona saldırdı, onu yere devirdi. Her ikisi de perişan olana ve etraflarındaki kar taze kan lekeleriyle dolana kadar; yuvarlanarak, parçalayarak, tekmeler atarak dövüştüler. Ama sonunda, tek gözlü kurt yere uzandı ve karnını gösterdi. Ulu kurt onu iki kez daha ısırdı, onun poposunu kokladı ve tek bacağını yaşlı kurdun üzerine kaldırdı.</p>

    <p>Birkaç ısırık ve bir uyarı hırlamasının ardından kuyruk ve dişi de teslim oldu. Sürü, ulu kurda aitti.</p>

    <p>Av da öyle. Ulu kurt adamdan adama gitti, kokladı, sonunda en iri olanda karar kıldı. Adamın yüzü yoktu, tek eli siyah bir demir parçasını kavramıştı. Diğer eli eksikti, bilekten kesilmişti, bilek kökü bir deri parçasıyla sarılmıştı. Adamın boğazındaki kesikten ağır ağır kan akıyordu. Ulu kurt diliyle kanı tattı, adamın gözsüz bir harabe halindeki paramparça yüzünü ve yanaklarını yaladı, sonra ağzını adamın boğazına gömdü ve eti yırtıp açtı, tatlı bir parçayı midesine indirdi. Hiçbir et bunun yarısı kadar bile lezzetli değildi.</p>

    <p>Yüzsüz adamla işini bitirdiğinde bir sonrakine gitti ve o adamın da en lezzetli parçalarını yedi. Ağaçlardaki kuzgunlar onu izliyordu, üzerlerine ağır ağır kar düşerken kara gözleriyle sessiz bir şekilde dallarda oturuyorlardı. Diğer kurtlar, ulu kurdun artıklarıyla yetindiler; önce yaşlı kurt karnını doyurdu, sonra dişi, sonra da kuyruk. Onlar artık ulu kurda aitlerdi. Onun sürüsü olmuşlardı.</p>

    <p><em>Hayır,</em> diye fısıldadı çocuk, <em>bizim başka bir sürümüz var. Leydi öldü, belki Boz Rüzgâr da. Ama Tüylüköpek, Nymeria ve Hayalet hâlâ orada bir yerlerde. Hayalet’i hatırlıyor musun?</em></p>

    <p>Yağan kar ve karınlarını doyuran kurtlar silikleşmeye başladı. Bran’ın yüzüne sıcaklık çarptı; bu, bir annenin öpücüğü kadar teselli ediciydi. <em>Ateş,</em> diye düşündü Bran, <em>duman.</em> Burnuna kızarmış et kokusu doldu. Sonra orman uzaklaştı ve Bran tekrar uzun salondaydı, tekrar kırık bedeninin içindeydi, bir ateşe bakıyordu. Meera Reed alevlerin üzerinde büyük bir parça kırmızı et çeviriyordu, et kızarıyor ve çıtırdıyordu. “Tam zamanında,” dedi Meera. Bran avuçlarıyla gözlerini ovuşturdu, geri geri süründü, sırtını duvara dayayarak oturdu. “Uyanmasaydın yemeği kaçıracaktın. Korucu bir domuz bulmuş.”</p>

    <p>Hodor, Meera’nın arkasındaydı. Kızarmış bir et parçasını iştahla midesine indiriyordu, sakallarına kan ve yağ akıyordu, parmaklarının arasından dumanlar tütüyordu. Devasa seyis, lokmalarının arasında, “Hodor, hodor, hodor,” diye mırıldanıyordu. Kılıcı yanında, toprak zeminde duruyordu. Jojen Reed kendi etini küçük ısırıklarla yiyordu, yutmadan önce her lokmayı onlarca kez çiğniyordu.</p>

    <p><em>Korucu bir domuz öldürmüş.</em> Soğukel kapının yanında duruyordu, kolunda bir kuzgun vardı, kuşla birlikte ateşe bakıyordu. Alevler dört kara gözden geri yansıyordu. <em>O yemek yemiyor,</em> diye hatırladı Bran, <em>ve alevlerden korkuyor.</em></p>

    <p>“Ateş yakmayın, demiştin,” diye hatırlattı korucuya.</p>

    <p>“Duvarlar ışığı saklıyor. Üstelik şafağa az kaldı. Kısa zaman sonra yola koyulacağız.”</p>

    <p>“Adamlara ne oldu? Arkamızdaki düşmanlara?”</p>

    <p>“Sizi rahatsız etmeyecekler.”</p>

    <p>“Onlar kimdi? Yabanıllar mı?”</p>

    <p>Meera, diğer tarafını kızartmak için eti çevirdi. Hodor mutlu mırıltılar çıkararak lokmalarını çiğniyor ve yutuyordu. Soğukel, Bran’a bakmak için başını çevirdiğinde sadece Jojen Reed neler olduğunun farkındaymış gibi görünüyordu. “Onlar düşmandı.”</p>

    <p><em>Gece Nöbetçileri’nin adamları.</em> “Onları öldürdünüz. Sen ve kuzgunlar. Yüzleri parçalanmıştı ve gözleri oyulmuştu.” Soğukel inkâr etmedi. “O adamlar senin <em>kardeşlerindi,</em> gördüm. Kıyafetleri kurtlar tarafından parçalanmıştı ama yine de emindim. Pelerinleri siyahtı. Senin ellerin gibi.” Soğukel hiçbir şey söylemedi. “Sen kimsin? <em>Ellerin neden siyah?</em>”</p>

    <p>Korucu, onları daha önce hiç fark etmemiş gibi ellerine baktı. “İnsanın kalbi durduğunda, kanı aşağı doğru akıp ellerinde ve ayaklarında birikir, oralarda koyulaşır ve katılaşır.” Korucunun boğazından gelen hışırtılı ses, adamın kendisi kadar zayıf ve cılızdı. “Elleriyle ayakları şişer ve puding gibi kararır. Geri kalanı süt gibi beyaz kesilir.”</p>

    <p>Meera Reed ayağa kalktı, kurbağa mızrağı elindeydi, mızrağın çatallarında, üstünden duman tüten bir et parçası vardı. “Bize yüzünü göster.”</p>

    <p>Korucu, itaat etmek için hareketlenmedi.</p>

    <p>“O ölü.” Bran, boğazındaki safra tadını alabiliyordu. “Meera, o ölü bir yaratık. Sur ayakta kaldıkça ve Gece Nöbetçileri’nin adamları sadık oldukça, canavarlar bu tarafa geçemez, Yaşlı Dadı eskiden böyle derdi. Bu yaratık bizi bulmak için Sur’a geldi ama Sur’u geçemedi. Bunu yapmak yerine, o yabanıl kızla birlikte Sam’i gönderdi.”</p>

    <p>Meera’nın eldivenli eli, kurbağa mızrağının sapını sıkı sıkı kavradı. “Seni kim gönderdi? Şu üç gözlü karga kim?”</p>

    <p>“Bir dost. Rüyacı, büyücü, ona dilediğin ismi verebilirsin. Son yeşilgören.” Uzun salonun kapısı gürültüyle açıldı. Dışarıda soğuk ve siyah gece rüzgârı uluyordu. Ağaçlar çığlık atan kuzgunlarla doluydu. Soğukel kımıldamadı.</p>

    <p>“Bir canavar,” dedi Bran.</p>

    <p>Korucu, diğerleri hiç yokmuş gibi Bran’a baktı. “Senin canavarınım Brandon Stark.”</p>

    <p><em>“Senin,”</em> diye tekrarladı korucunun omzundaki kuzgun. Kapının dışındaki kuzgunlar da ona katıldı. Gece ormanı kuzgun sürüsünün şarkısıyla çınladı, <em>“Senin, senin, senin.”</em></p>

    <p>“Jojen, bunu rüyanda gördün mü?” diye sordu Meera, kardeşine. “Kim bu adam? Ne? Ne biliyoruz?”</p>

    <p>“Korucuyla birlikte gidiyoruz,” dedi Jojen. “Geri dönemeyeceğimiz kadar uzağa geldik Meera. Sur’a asla canlı dönemeyiz. Ya Bran’ın canavarıyla birlikte gideriz ya da ölürüz.”</p>
  </div>
</body>
</html>
