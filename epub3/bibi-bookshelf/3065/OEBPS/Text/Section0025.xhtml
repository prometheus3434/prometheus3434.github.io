<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Leş</h1>

    <p>Ona bir at, bir sancak, yumuşak bir yün takım, kürk bir pelerin verdiler ve onu serbest bıraktılar. Leş uzun zamandır ilk kez kokmuyordu. Leş’in eyere çıkmasına yardım ederken, “O kaleyle birlikte geri dön,” dedi Benim-İçin-Dans-Et Damon, “yahut at sürmeye devam et ve biz seni yakalamadan önce ne kadar uzağa gidebileceğine bak. Lord bundan hoşlanır, evet hoşlanır.” Damon sırıttı ve atın sağrısını kamçıladı. Yaşlı hayvan kişnedi ve silkinerek hareket etmeye başladı.</p>

    <p>Damon, Sarı Dick, Grunt ve diğerlerinin onun peşinden geliyor olabileceğinden korkan Leş, arkasına bakmaya cesaret edemedi. Lord Ramsay’nin şakalarından biri olabilirdi bu. Ona bir at verip onu serbest bıraktıklarında ne yapacağını görmek için planlanmış zalim bir sınav olabilirdi. <em>Kaçacağımı mı düşünüyorlar?</em> Ona verdikleri at çarpık bacaklı, açlıktan kırılmış, sefil bir yaratıktı. Leş, Lord Ramsay ve avcılarının sürdüğü iyi atları geride bırakmayı umut bile edemezdi. Ve Ramsay’nin en çok sevdiği şey, havlayan köpeklerini taze avların peşine salmaktı.</p>

    <p>Ayrıca, Leş nereye kaçacaktı? Arkasında kamplar vardı. Kamplardan biri Dehşet Kalesi’nin adamlarıyla, diğeri de Ryswelller’in Dereler’den getirdiği adamlarla doluydu. İki kampın arasında Höyükler ordusu bulunuyordu. Moat Cailin’in güneyinde bir başka ordu yol ağzına yaklaşıyordu. Bu ordu, Dehşet Kalesi’nin sancağı altında yürüyen Boltonlar’dan ve Freyler’den oluşuyordu. Yolun doğusunda, rüzgârlı ve çorak bir sahil ile soğuk, tuzlu bir deniz uzanıyordu. Batıda, Boğaz’ın yılanlarla, aslan kertenkelelerle ve zehirli oklar taşıyan bataklık şeytanlarıyla dolu bataklıkları vardı.</p>

    <p>Leş kaçmayacaktı. Kaçamazdı.</p>

    <p><em>Ona kaleyi vereceğim. Vereceğim. Vermeliyim.</em></p>

    <p>Gri, rutubetli ve sisli bir gündü. Rüzgâr güneyden esiyordu, bir öpücük kadar nemliydi. Uzakta, sabah sislerinin arasından Moat Cailin’in yıkıntıları görünüyordu. Leş’in atı adım adım yıkıntılara doğru ilerliyordu. Atın toynakları gri yeşil çamurun içine batıp çıktıkça belli belirsiz bir şlap sesi duyuluyordu.</p>

    <p><em>Bu yoldan daha önce de geçtim.</em> Bu tehlikeli bir düşünceydi ve Leş düşündüğü anda pişman oldu. “Hayır,” dedi, “hayır, o başka bir adamdı, sen adını öğrenmeden önceydi.” Onun adı Leş’ti. Bunu hatırlamak zorundaydı. <em>Leş, Leş, beleşle kafiyeli.</em></p>

    <p>Diğer adam bu yoldan geçtiğinde, arkasında bir ordu yürüyordu. Kuzeyin muazzam ordusu Stark Hanedanı’nın gri ve beyaz sancağının altında savaşa gidiyordu. Leş tek başına at sürüyordu, çam ağacından yapılmış bir direğin ucunda bir barış sancağı taşıyordu. Diğer adam bu yoldan geçtiğinde, hızlı ve iyi tabiatlı bir savaş atı sürüyordu. Leş’in atı deri ve kemikten ibaret bitkin bir hayvandı. Leş devrilir korkusuyla hayvanı ağır ağır yürütüyordu. Diğer adam iyi bir biniciydi ama Leş at sırtında rahatsızdı. Uzun zaman olmuştu. Leş bir binici değildi. Bir erkek bile değildi. Lord Ramsay’nin mahlukuydu o. Bir köpekten daha değersizdi, insan derisine bürünmüş bir solucandı. Geçen gece, Leş kaynar suyla dolu bir küvetin içinde ıslanırken, “Prens rolü oynayacaksın,” demişti Lord Ramsay. “Lakin biz gerçeği biliyoruz. Sen Leş’sin. Ne kadar güzel kokarsan kok daima Leş olacaksın. Burnun sana yalan söyleyebilir. Adını hatırla. Kim olduğunu hatırla.”</p>

    <p>“Ben Leş’im,” demişti Leş. “Sizin Leş’iniz.”</p>

    <p>“Benim için şu küçük işi hallet. O zaman benim köpeğim olabilir ve her gün et yiyebilirsin,” diye söz vermişti Lord Ramsay. “Bana ihanet etmek isteyeceksin. Kaçmak, dövüşmek ya da düşmanlarımıza katılmak isteyeceksin. Hayır, sessiz ol, bunu inkâr edişini duymak istemiyorum. Bana yalan söylersen dilini alırım. Senin yerinde başka bir adam olsaydı bana düşman <em>olurdu</em> ama biz senin ne olduğunu biliyoruz, değil mi? İstersen bana ihanet et. Önemli değil... ama parmaklarını say ve bedeli öğren.”</p>

    <p>Leş, bedeli biliyordu. <em>Yedi,</em> diye düşündü, <em>yedi parmak, insan yedi parmakla idare edebilir. Yedi kutsal bir sayıdır.</em> Lord Ramsay, Deriyüzen’e, Leş’in yüzük parmağını yüzmesini emretmişti. Leş canının nasıl yandığını hatırlıyordu.</p>

    <p>Hava ıslak ve ağırdı. Yerler, sığ su birikintileriyle delik deşikti. Leş, ordunun geçişini hızlandırmak amacıyla Robb Stark’ın öncü kuvveti tarafından yola döşenen kalasların kalıntılarını takip ederek su birikintilerinin arasında dikkatlice ilerledi. Bir zamanlar kudretli bir perde duvarın durduğu yerde şimdi sadece etrafa dağılmış taşlar vardı. Siyah bazalt taşı blokları öyle büyüktü ki onları kaldırıp yerlerine koymak için yüz adam gerekmiş olmalıydı. Bazı bloklar bataklığa gömülmüştü, sadece bir köşeleri görünüyordu, diğerleri bir tanrının terk edilmiş oyuncakları gibi etrafa yayılmıştı; çatlak, ufalanmış, yosunlarla kaplanmış.</p>

    <p>İleride kuleler yükseliyordu.</p>

    <p>Ayyaş Kulesi devrilmek üzereymiş gibi yana eğilmişti, tam beş yüz yıldır böyleydi. Bir mızrak kadar düz olan Çocuklar Kulesi gökyüzüne saplanmıştı ama kulenin yıkık zirvesi rüzgâra ve yağmura karşı korumasızdı. Geniş ve bodur Kapı Kulesi, üç kulenin en büyük olanıydı, yosun tutmuş yüzeyi kaygandı, kulenin kuzey kanadındaki taşların arasında eğri büğrü bir ağaç büyümüştü. Doğu ve batı kanatlarında, yıkılmış duvardan geri kalan parçalar hâlâ ayakta duruyordu. <em>Ayyaş Kulesi’ni Karstarklar, Çocuklar Kulesi’ni de Umberlar almıştı,</em> diye hatırladı Leş. <em>Robb, Kapı Kulesi’ne bizzat sahip çıkmıştı.</em></p>

    <p>Eğer gözlerini kapatsaydı, sert kuzey rüzgârında cesurca dalgalanan sancakları zihin gözüyle görebilirdi. <em>Hepsi gitti, hepsi düştü.</em> Leş’in yanaklarına çarpan rüzgâr güneyden esiyordu ve Moat Cailin’in yıkıntılarının üzerinde dalgalanan tek sancak, siyah zeminde altın bir deniz canavarı sergiliyordu.</p>

    <p>Leş izleniyordu. Gözleri hissedebiliyordu. Yukarı baktığında, Kapı Kulesi’nin mazgallı siperlerinin arasından ve Çocuklar Kulesi’nin tepesini taçlandıran kırık taşların arkasından bakan solgun yüzleri gördü. Efsaneye göre Çocuklar Kulesi, ormanın çocuklarının, Batıdiyar topraklarını ikiye bölmek amacıyla suların çekicini çağırdığı yerdi.</p>

    <p>Boğaz’dan geçen tek kuru yol, yol ağzıydı ve Moat Cailin’in kuleleri buranın kuzey ucunu, bir şişenin ağzını kapatan tıpa misali kapatmıştı. Yol dardı. Yıkıntılar, güneyden gelen düşmanları harabelerin altından ve arasından geçmek zorunda bırakacak şekilde yerleştirilmişti. Üç kuleden herhangi birini taciz etmek isteyen bir saldırgan, hayalet derisi isimli yosun türünün kaygan ve beyaz şeritleriyle fistolanmış nemli duvarlara tırmanırken, sırtını diğer iki kuleden gelecek oklara karşı açıkta bırakmak zorundaydı. Görebilmesi için barış sancağını salladı. “Silahsızım.”</p>

    <p>Cevap gelmedi. Leş biliyordu; duvarların içinde, demiradamlar onu kabul etmek ya da göğsünü oklarla doldurmak arasında tercih yapıyordu. <em>Sorun değil.</em> Burada hızlıca ölmek, Lord Ramsay’ye bir akamet olarak dönmekten iyiydi.</p>

    <p>Kapı kulübesinin kapıları ardına kadar açıldı. “Çabuk.” Ok çarptığında, Leş sese doğru dönüyordu. Ok Leş’in sağından, perde duvarın kırık parçalarının bataklığa yarı gömülü olduğu yerden geldi, barış sancağının katlarını deldi ve Leş’in yüzünün en fazla otuz santim uzağından geçti. Leş öyle çok korktu ki, sancağı yere atıp eyerinden aşağı yuvarlandı.</p>

    <p>“İçeri,” diye bağırdı ses, “acele et, seni aptal, <em>acele et.</em>”</p>

    <p>Başının üzerinden bir ok daha geçerken, Leş ellerinin ve dizlerinin üstünde emekleyerek basamakları tırmandı. Biri onu yakalayıp içeri çekti ve Leş sertçe kapanan kapının sesini duydu. Ayağa kaldırılıp bir duvara yapıştırıldı. Sonra boğazına bir bıçak dayandı, sakallı yüz o kadar yakındı ki, Leş adamın burun kıllarını sayabilirdi. “Sen kimsin? Burada bulunma amacın ne? Çabuk ol, yoksa sana da ona yaptığımı yaparım.” Muhafız, kapının yanında çürüyen bedeni başıyla gösterdi. Cesedin eti yeşildi ve kurtçuk kaynıyordu.</p>

    <p>“Ben demirdoğumluyum,” diye yalan söyledi Leş. Eskiden olduğu delikanlı bir demirdoğumluydu, bu doğruydu, ama Leş bu dünyaya Dehşet Kalesi’nin zindanlarından gelmişti. “Yüzüme bak. Ben Lord Balon’ın oğluyum. Senin prensinim.” İsmi de söyleyebilirdi ama kelimeler boğazına takıldı. <em>Ben Leş’im. Leş, beleşle kafiyeli.</em> Fakat bunu bir süreliğine unutmak zorundaydı. Durumu ne kadar umutsuz olursa olsun, kimse Leş gibi bir yaratığa baş eğmezdi. Leş tekrar bir prensmiş gibi davranmak zorundaydı.</p>

    <p>Muhafız, gözlerini kısarak Leş’in yüzüne baktı, ağzı kuşkuyla büküldü. Adamın dişleri kahverengiydi, nefesi bira ve soğan kokuyordu. “Lord Balon’ın oğulları öldürüldü.”</p>

    <p>“Ağabeylerim. Ben değil. Lord Ramsay, Kışyarı’ndan sonra beni esir aldı. Sizinle görüşmem için beni buraya gönderdi. Buranın kumandanı sen misin?”</p>

    <p>“Ben?” Adam bıçağını indirdi ve bir adım geri gitti, az kalsın cesede takılıp düşecekti. “Ben değilim lordum.” Muhafızın örgü zırhı paslıydı, deri giysileri çürüyordu, elinin üstündeki açık yaradan kan sızıyordu. “Komuta Ralf Kenning’de. Kaptan öyle söyledi. Ben sadece kapıya bakıyorum.”</p>

    <p>“Peki bu kim?” Leş yerdeki cesedi tekmeledi.</p>

    <p>Muhafız ölü adama onu ilk kez görüyormuş gibi baktı. “O... suyu içti. Çığlığını susturmak için boğazını kesmek zorunda kaldım. Midesi bozuldu. Suyu içemezsin. Bu yüzden biramız var.” Muhafız yüzünü ovuşturdu, gözleri şişkin ve kırmızıydı. “Eskiden ölüleri kilerlere sürüklerdik. Aşağıdaki bütün mahzenler suyla dolu. Şimdi kimse zahmete girmek istemiyor, biz de cesetleri düştükleri yerde bırakıyoruz.”</p>

    <p>“Kiler onlar için daha iyi bir yer. Onları suya verin. Boğulmuş Tanrı’ya.”</p>

    <p>Adam güldü. “Orada tanrı filan yok lordum. Sadece fareler ve su yılanları var. Bacağınız kadar kalın, beyaz şeyler. Bazen basamaklardan yukarı çıkıyorlar ve insanı uykusunda ısırıyorlar.”</p>

    <p>Leş, Dehşet Kalesi’nin altındaki zindanları hatırladı, dişlerinin arasında kıvranan fareyi, dudaklarındaki ılık kanın tadını hatırladı. <em>Eğer başarısız olursam Ramsay beni zindanlara geri gönderir, ama önce bir parmağımı daha yüzer.</em> “Garnizonda kaç adam kaldı?”</p>

    <p>“Az,” dedi demiradam. “Bilmiyorum. Eskisinden daha azız. Ayyaş Kulesi’nde de birkaç adam var sanırım. Çocuklar Kulesi’nde yok. Dagon Codd birkaç gün önce oraya gitti. Sadece iki adam hayatta kalmış, ölü olanları yiyorlarmış. Dagon ikisini de öldürmüş, tabii inanırsanız.”</p>

    <p><em>Moat Cailin düşmüş,</em> diye fark etti Leş, <em>ama kimse onlara söylemeye tenezzül etmemiş.</em> Kırık dişlerini saklamak için ağzını ovuşturdu ve, “Kumandanla konuşmak istiyorum,” dedi.</p>

    <p>“Kenning?” Muhafızın aklı karışmış gibiydi. “Bugünlerde söyleyecek fazla bir şeyi yok. Ölüyor. Ölmüş de olabilir. Onu görmeyeli kaç zaman oldu hatırlamıyorum.”</p>

    <p>“Nerede? Beni ona götür.”</p>

    <p>“O zaman kapıyı kim koruyacak?”</p>

    <p>“O.” Leş, cesedi tekmeledi.</p>

    <p>Bu hareket muhafızı güldürdü. “Evet. Neden olmasın? Benimle gelin.” Duvar apliğinden bir meşale aldı ve iyice parlayana kadar salladı. “Bu taraftan.” Muhafız, Leş’i bir kapıdan geçirdi, sarmal bir merdivenden yukarı çıkardı. Onlar tırmanırken meşale alevi siyah taş duvarlarda pırıldadı.</p>

    <p>Basamakların tepesindeki oda karanlık, dumanlı ve aşırı sıcaktı. Rutubeti engellemek için dar pencereye eski püskü bir hayvan derisi gerilmişti, maltızda bir tabaka bataklık kömürü yanıyordu. Odada pis bir koku vardı; küf, idrar ve dışkıdan ibaret zehirli bir hava. Zemin lekeli hasırlarla kaplıydı, odanın köşesinde yatak olarak kullanılan bir saman yığını vardı.</p>

    <p>Ralf Kenning bir kürk dağının altında titriyordu. Adamın silahları yatağın yanına yığılmıştı; kılıç, balta, zırhlı yelek, demir savaş miğferi. Kalkanında fırtına tanrısının bulutlu eli vardı. Elin parmaklardan çıkan yıldırım, aşağıdaki öfkeli denize iniyordu. Resmin boyası solmuştu, soyuluyordu. Resmin altındaki ahşap çürümeye başlamıştı.</p>

    <p>Ralf de çürüyordu. Kürklerin altında çıplaktı, ateşi vardı, solgun teni açık yaralarla ve yara kabuklarıyla kaplıydı. Kafası şekilsizdi, tek yanağı tuhaf bir şekilde şişmişti. Kanla tıkanan boğazı, yüzünü yutmak üzereydi. Aynı taraftaki kolu bir kütük kadar iriydi ve kurtçuk kaynıyordu. Ralf’in görünüşüne bakılırsa, günlerdir kimse onu yıkamamış ve tıraş etmemişti. Adamın tek gözünden irin akıyordu, sakalı kuru kan ve kusmukla katılaşmıştı. “Ona ne oldu?” diye sordu Leş.</p>

    <p>“Mazgallı siperlerdeydi. Bir bataklık şeytanı ona bir ok saldı. Sadece bir sıyrıktı ama... şeytanların okları zehirlidir, uçlarına dışkı ve daha beter şeyler sürülür. Ralf’in yarasına kaynamış şarap döktük fakat işe yaramadı.”</p>

    <p><em>Bu yaratıkla görüşemem.</em> “Onu öldür,” dedi Leş, muhafıza. “Aklını kaybetmiş. Bedeni kan ve kurtçuk dolu.”</p>

    <p>Muhafız soluğunu tuttu. “Kaptan komutayı ona verdi.”</p>

    <p>“Can çekişen bir atı öldürürsün.”</p>

    <p>“Hangi at? Ben hiçbir zaman bir ata sahip olmadım.”</p>

    <p><em>Ben oldum.</em> Anılar koşarak geldi. Gülümseyen’in çığlıkları neredeyse insancaydı. Yelesi tutuşmuştu. Gülümseyen arka ayaklarının üstünde şaha kalkmıştı, acıdan kör olmuştu, toynaklarıyla havayı dövüyordu. <em>Hayır, hayır. O benim atım değildi. Leş’in hiçbir zaman bir atı olmadı.</em> “Onu senin için ben öldürürüm.” Leş, Ralf Kenning’in kalkanına yaslanmış olan kılıcı aldı. Hâlâ kabzayı tutacak kadar parmağı vardı. Kılıcın kenarını, saman yığınının üstünde yatan yaratığın şişkin boğazına indirdiğinde deri yarılarak açıldı ve dışarı siyah kanla sarı irin aktı. Kenning şiddetle sarsıldı, sonra hareketsizleşti. Oda korkunç bir ufunetle doldu. Leş, basamaklara gitti. Orada hava nemli ve soğuktu ama odadaki havaya kıyasla çok daha temizdi. Demiradam, Leş’in ardından dışarı çıktı, kusmamak için uğraşıyordu, yüzü bembeyazdı. Leş, muhafızı kolundan yakaladı. “İkinci kumandan kimdi? Diğer adamlar nerede?”</p>

    <p>“Siperlerde ya da salonda. Uyuyorlar, içiyorlar. İsterseniz sizi onlara götürürüm.”</p>

    <p>“Hemen götür.” Ramsay, Leş’e sadece bir gün vermişti.</p>

    <p>Salon siyah taşlardan inşa edilmişti, yüksek tavanlı ve cereyanlıydı, dumanla doluydu, taş duvarlar beyaz yosun tabakalarıyla lekelenmişti. Daha önceki yılların daha sıcak ateşleriyle kararmış şöminede, cansız bir bataklık kömürü ateşi yanıyordu. Taştan oyulmuş muazzam bir masa, asırlardır yaptığı gibi salonu dolduruyordu. <em>Buraya son gelişimde o masada oturmuştum,</em> diye hatırladı Leş. <em>Robb masanın başındaydı, İri Jon onun sağında, Roose Bolton da solundaydı. Gloverlar, Helman Tallhart’ın yanında oturmuştu. Karstark ve oğulları onların karşısındaydı.</em></p>

    <p>İki düzine demirdoğumlu, masada oturmuş içki içiyordu. Leş içeri girerken, birkaç adam ifadesiz gözlerle ona baktı. Diğerleri onu görmezden geldi. Leş, adamların hiçbirini tanımıyordu. Birçoğu, gümüş morina şeklindeki broşlarla tutturulmuş pelerinler giymişti. Coddlar, Demir Adaları’nda saygı görmezlerdi. Codd erkeklerinin korkak ve hırsız olduğu söylenirdi ve Codd kadınları kendi babalarıyla ve kardeşleriyle yatan ahlaksız kadınlardı. Demir Donanma eve dönerken bu adamların arkada bırakılması Leş’i hiç şaşırtmadı. <em>Bu durum benim işimi epey kolaylaştıracak.</em> “Ralf Kenning öldü,” dedi Leş. “Burada komuta kimde?”</p>

    <p>İçki içen adamlar boş gözlerle Leş’e baktı. Biri güldü. Diğeri tükürdü. Sonunda Coddlar’dan biri, “Kim soruyor?” dedi.</p>

    <p>“Lord Balon’ın oğlu.” <em>Benim adım Leş. Leş, beleşle kafiyeli.</em> “Ramsay Bolton’ın emriyle buradayım. Beni Kışyarı’nda esir alan Hornwood Lordu ve Dehşet Kalesi’nin vârisi. Ramsay’nin ordusu kuzeyinizde, babası güneyinizde. Fakat güneş batmadan önce Moat Cailin’i teslim ederseniz, Lord Ramsay merhametli olmaya hazır.” Leş ona verilen mektubu çıkardı ve masanın üstüne, içki içen adamların önüne attı.</p>

    <p>Adamlardan biri mektubu aldı, çevirdi, parşömeni mühürleyen pembe mumu kazıdı. “Parşömen. Bu ne işe yarar? Bizim peynire ve ete ihtiyacımız var.”</p>

    <p>“Çeliğe ihtiyacımız var demek istiyorsun,” dedi başka bir adam, sol kolu eksik bir ihtiyardı. “Kılıç. Balta. Yay. Evet, yüz yay ve onları kullanacak adamlar.”</p>

    <p>“Demirdoğumlular teslim olmaz,” dedi üçüncü bir ses.</p>

    <p>“Bunu babama söyle. Duvarlar Robert tarafından yıkıldığında Lord Balon diz çökmüştü. Çökmeseydi ölürdü. Teslim olmazsanız siz de ölürsünüz.” Leş, parşömeni gösterdi. “Mührü kırın. Kelimeleri okuyun. Bu, Lord Ramsay’nin eliyle yazılmış güvenli geçiş iznidir. Kılıçlarınızı bırakın ve benimle gelin. Lordum sizi doyuracak, rahatsız edilmeden Taşlı Kıyı’ya yürümenizi ve eve giden bir gemi bulmanızı sağlayacak.”</p>

    <p>“Bu bir tehdit mi?” Coddlar’dan biri ayağa kalktı. Patlak gözlü, geniş ağızlı, ölü gibi beyaz tenli, iri bir adamdı. Sanki babası onu bir balıktan peydahlamıştı ama buna rağmen adam bir uzunkılıç taşıyordu. “Dagon Codd kimseye teslim olmaz.”</p>

    <p><em>Hayır, lütfen, dinlemek zorundasınız.</em> Garnizonun teslimiyeti olmadan kampa geri döndüğü takdirde Ramsay’nin ona neler yapacağını düşünmek, Leş’in altını ıslatması için neredeyse yeterliydi. <em>Leş, Leş, beleşle kafiyeli.</em> “Cevabınız bu mu?” Kelimeler kulağında zayıfça çınladı. “Bu morina balığı hepiniz adına mı konuşuyor?”</p>

    <p>Leş’i kapıda karşılayan muhafız, kendinden o kadar emin görünmüyordu. “Victarion kaleyi tutmamızı emretti, evet etti. Kendi kulaklarımla duydum. Kenning’e, <em>ben dönene kadar burada kalın,</em> dedi.”</p>

    <p>“Evet,” dedi tek kollu adam. “Söylediği şey buydu. Kral şûrasına gitti ama başında ahşap bir taht ve arkasında bin adamla geri döneceğine dair yemin etti.”</p>

    <p>“Amcam asla geri dönmeyecek,” dedi Leş. “Kral şûrası, amcamın ağabeyi Euron’ı taçlandırdı ve Kargagöz’ün başka savaşları var. Amcamın size değer verdiğini mi sanıyorsunuz? Vermiyor. Siz, ölmek üzere arkada bırakılanlarsınız. Amcam, kıyıya yürüdüğünde çizmesinden kazıdığı çamurlar gibi kazıyıp attı sizi.”</p>

    <p>Bu sözler hedefi vurmuştu. Leş bunu adamların gözlerinde, birbirlerine bakış şekillerinde ve kadehlerinin üzerinden kaş çatışlarında görüyordu. <em>Terk edilmiş olmaktan korkuyorlardı ama ben bu korkuyu kuşkusuzluğa çevirdim.</em> Bu adamlar, meşhur kaptanların akrabaları ya da Demir Adaları’nın büyük hanedanlarının mensupları değildi. Bunlar, kölelerin ve tuz karılarının oğullarıydı.</p>

    <p>“Teslim olursak istediğimiz yere gidecek miyiz?” dedi tek kollu adam. “Burada yazan şey bu mu?” Mührü hâlâ kırılmamış olan parşömen dürümünü dürttü.</p>

    <p>“Kendiniz okuyun,” diye cevapladı Leş, adamların hiçbirinin okuyamadığından hemen hemen emindi gerçi. “Lord Ramsay, ona sadık kaldıkları sürece tutsaklarına karşı saygılı davranır.” <em>Sadece ayak parmaklarımı, el parmaklarımı ve şu diğer şeyimi aldı, halbuki dilimi kopartabilir ya da bacaklarımın derisini baldırımdan ayaklarıma kadar yüzebilirdi.</em> “Kılıçlarınızı ona teslim edin ve hayatta kalın.”</p>

    <p>“Yalancı.” Dagon Codd uzunkılıcını çekti. “Sen, insanların Dönek dediği adamsın. Senin verdiğin sözlere neden inanalım?”</p>

    <p><em>Sarhoş,</em> diye fark etti Leş. <em>Bira konuşuyor.</em> “Neye isterseniz inanın. Ben Lord Ramsay’nin mesajını getirdim. Şimdi ona dönmeliyim. Yaban domuzu ve şalgam yiyeceğiz, sert kırmızı şarap içeceğiz. Benimle gelenler ziyafete katılacak. Geriye kalanlar bir gün içinde ölecek. Dehşet Kalesi Lordu şövalyelerini yol ağzına getirecek, lordun oğlu da kuzeyden tepenize binecek. Merhamet gösterilmeyecek. Dövüşerek ölenler şanslı olacak. Zira hayatta kalanlar bataklık şeytanlarına verilecek.”</p>

    <p><em>“Yeter,”</em> diye hırladı Dagon Codd. “Demirdoğumluları sözlerle korkutabileceğini mi sanıyorsun? Defol. Ben karnını deşmeden, bağırsaklarını dışarı dökmeden ve sana yedirmeden önce efendine koş.”</p>

    <p>Dagon daha çok şey söyleyebilirdi ama gözleri aniden kocaman açıldı. Bir fırlatma baltası, sert bir <em>dank</em> sesiyle Dagon’ın alnına saplandı. Codd’un kılıcı yere düştü. Adam, oltaya takılmış bir balık gibi çırpındı ve yüzüstü masaya devrildi.</p>

    <p>Baltayı fırlatan kişi, tek kollu adamdı. Ayağa kalkarken diğer elinde de bir balta vardı. “Başka kim ölmek istiyor?” diye sordu içki içen adamlara. “Konuşun, isteğinizi yerine getireyim.” Dagon Codd’un kafasının düştüğü yerde oluşan kan gölünden çıkan dereler taş masaya yayılıyordu. “Bana gelince, ben yaşamak niyetindeyim, burada kalıp çürümeye niyetim yok.”</p>

    <p>Bir adam, bir yudum bira içti. Bir diğeri, bir kan deresini, onun oturduğu yere ulaşmadan önce temizlemek için kupasını ters çevirdi. Kimse konuşmadı. Tek kollu adam baltasını tekrar kemerine sıkıştırdığında, Leş kazandığını biliyordu. Kendini yine bir erkek gibi hissetti. <em>Lord Ramsay benden memnun kalacak.</em></p>

    <p>Deniz canavarı sancağını kendi elleriyle aşağı indirdi, kesik parmakları yüzünden biraz zorlanarak fakat Lord Ramsay’nin bağışladığı parmaklar için minnet duyarak. Demirdoğumluların yola çıkmak için hazırlanması, öğleden sonranın büyük bölümünü aldı. Leş’in tahmin ettiğinden daha çok adam vardı; Kapı Kulesi’nde kırk yedi ve Ayyaş Kulesi’nde on sekiz. Adamlardan ikisi ölüme o kadar yakındı ki onlar için hiç umut yoktu, yürüyemeyecek kadar güçsüz olan beş kişi daha vardı. Onlar toplamdan çıktıktan sonra bile, geriye dövüşecek durumda olan elli iki adam kalıyordu. Lord Ramsay yıkıntılara saldırmayı tercih etseydi, bu adamlar ne kadar zayıf olursa olsunlar kendi sayılarının üç katını devirebilirlerdi. Perişan kafileyi kuzeyli adamların kamp kurduğu çamurlu alana götürmek üzere atının sırtına çıktığında, <em>Ramsay beni göndermekle iyi bir şey yaptı,</em> diye düşündü Leş. “Silahlarınızı burada bırakın,” dedi tutsaklara. “Kılıçları, yayları, hançerleri. Silahlı adamlar, görüldükleri an öldürülecekler.”</p>

    <p>Kafile, Leş’in tek başına aldığı yolu ondan üç kat uzun zamanda alıyordu. Yürüyemeyen dört adam için derme çatma sedyeler yapılmıştı; beşinci adam, kendi oğlu tarafından sırtta taşınıyordu. Bu durum ilerleyişi yavaşlatıyordu ve bütün demiradamlar ne kadar korunaksız olduklarının farkındalardı; bataklık şeytanlarının ve onların zehirli oklarının menzilinde olduklarını biliyorlardı. <em>Ölürsem, ölürüm.</em> Leş sadece, okçuların ehil olması için dua etti. Ölümü hızlı ve temiz olsun istiyordu. <em>Bir erkeğin ölümünü istiyorum, Ralf Kenning’in tahammül ettiği sonu değil.</em></p>

    <p>Tek kollu adam kafilenin önünde yürüyordu, topallıyordu. Adının Adrack Humble olduğunu söyledi, Büyük Wyk’te bir kaya karısı ve üç tuz karısı vardı. “Denize açıldığımızda dört karımın üçü hamileydi,” diye böbürlendi, “ve Humblelar’da ikizler sık görülür. Eve döndüğümde yapmam gereken ilk şey, oğullarımı saymak. Birine sizin adınızı bile verebilirim lordum.”</p>

    <p><em>Evet, ona Leş adını koy. Yaramazlık yaptığında ayak parmaklarını kesebilirsin ve ona yemesi işin fare verebilirsin.</em> Leş, başını çevirip tükürdü. Şanslı adamın Ralf Kenning olup olmadığını merak etti.</p>

    <p>İleride Lord Ramsay’nin kampı belirdiğinde, arduvaz grisi gökyüzünden hafif bir yağmur dökülmeye başladı. Bir devriye, kafilenin geçişini sessizce izledi. Hava, yağmurla boğulan yemek ateşlerinin dumanıyla doluydu. Kalkanında at kafası olan önemsiz bir lordun liderlik ettiği bir grup süvari, kafilenin arka tarafına geçti. Süvarilerin lideri Lord Ryswell’in oğullarından biriydi, Leş biliyordu. <em>Roger ya da Rickard.</em> İki delikanlıyı birbirinden ayırt edemiyordu. Kızıl bir aygırın sırtındaki süvari, “Hepsi bu mu?” diye sordu.</p>

    <p>“Hayatta kalanların hepsi lordum.”</p>

    <p>“Daha çok olacaklarını düşünmüştüm. Onlara üç kez saldırdık ve bizi üç kez geri püskürttüler.”</p>

    <p>Beklenmedik bir gurur parlamasıyla, <em>biz demirdoğumluyuz,</em> diye düşündü Leş. Ve bir an için yine prensti, Lord Balon’ın oğluydu, Pyke’ın kanıydı. Fakat düşünmek bile tehlikeliydi. Adını hatırlamak zorundaydı. <em>Leş, benim adım Leş, kalleşle kafiyeli.</em></p>

    <p>Bir tazı sürüsünün havlaması Lord Ramsay’nin gelişini haber verdiğinde, kafile kampın hemen kenarındaydı. Ramsay’nin yanında Fahişefelaketi ve en gözde altı adamı vardı; Deriyüzen, Ekşi Alyn, Benim-İçin-Dans-Et Damon, Küçük ve Büyük Walder. Köpekler kafilenin çevresini sardı, yabancılara diş gösterip havlıyorlardı. <em>Piç’in kızları,</em> diye düşündü Leş, sonra bu kelimeyi Ramsay’nin yanında asla, asla, <em>asla</em> kullanmaması gerektiğini hatırladı.</p>

    <p>Leş, eyerinden aşağı atladı ve diz çöktü. “Lordum, Moat Cailin sizindir. Bunlar kalenin son müdafileri.”</p>

    <p>“Çok az. Daha fazlasını ummuştum. İnatçı düşmanlardı.” Lord Ramsay’nin solgun gözleri ışıldadı. “Açlıktan ölüyor olmalısınız. Damon, Alyn, onlarla ilgilenin. Şarap, bira ve yiyebilecekleri kadar yemek verin. Deriyüzen, yaralıları üstadımıza götür.”</p>

    <p>“Tamam lordum.”</p>

    <p>Birkaç demirdoğumlu, kampın merkezindeki yemek ateşlerine doğru gitmeden önce teşekkür sözleri mırıldandı. Hatta Coddlar’dan biri Lord Ramsay’nin yüzüğünü öpmeye çalıştı ama tazılar adamı uzaklaştırdı ve Alison adamın kulağından bir parça koparttı. Adam, boynuna kanlar süzülürken bile başını sallıyor ve lordun merhametini övüyordu.</p>

    <p>Son tutsak da gittiğinde, Ramsay Bolton, Leş’e dönüp gülümsedi. Onu ensesinden yakaladı ve yüzünü kendine çekti, yanağını öptü, “Eski dostum Leş,” dedi. “Bir prens olduğuna gerçekten inandılar mı? Şu demiradamlar nasıl da aptallar. Tanrılar gülüyor.”</p>

    <p>“Tek istekleri eve dönmek lordum.”</p>

    <p>Bir âşık kadar yumuşak bir şekilde, “Peki <em>sen</em> ne istiyorsun benim tatlı Leş’im?” diye mırıldandı Ramsay. Nefesi şarap ve karanfil kokuyordu. “Böylesi bahadır bir hizmeti ödüllendirmek gerekir. Sana parmaklarını geri veremem ama benden istediğin bir şey mutlaka vardır. Seni özgür mü bırakmalıyım? Hizmetimden azat mı etmeliyim? Onlarla birlikte gitmek mi istersin? Soğuk gri denizdeki çorak adalara dönmek ve tekrar bir prens olmak mı istersin? Yoksa benim sadık hizmetkârım olarak kalmayı mı tercih edersin?”</p>

    <p>Leş’in omurgasına soğuk bir bıçak sürtündü. <em>Dikkatli ol,</em> dedi Leş kendine, <em>çok ama çok dikkatli ol.</em> Lordun gülümsemesinden, gözlerinin parlayış şeklinden, ağzının kenarındaki tükürükten hoşlanmamıştı. Bu çeşit işaretleri daha önce de görmüştü. <em>Sen prens değilsin. Sen Leş’sin, sadece Leş, gebeşle kafiyeli. Ona istediği cevabı ver.</em></p>

    <p>“Lordum,” dedi, “benim yerim burası, sizin yanınız. Ben sizin Leş’inizim. Ben sadece size hizmet etmek istiyorum. Tek arzum... bir matara şarap, bu benim için yeterli bir ödül olur... kırmızı şarap, en sert olanından, bir erkeğin içebileceği kadar çok şarap.”</p>

    <p>Lord Ramsay güldü. “Sen bir erkek değilsin Leş. Sen sadece benim mahlukatımsın. Lakin şarabını alacaksın. Walder, bu meseleyle ilgilen. Sana bir Bolton olarak söz vermiştim, zindanlara dönmeyeceksin. Bunun yerine, seni bir köpeğe dönüştüreceğiz. Sana her gün et vereceğiz, hatta eti çiğnemen için dişlerin bile olacak. Kızlarımın yanında uyuyabilirsin. Ben, Leş için bir tasman var mı?”</p>

    <p>“Bir tasma yaparım lordum,” dedi Kemik Ben.</p>

    <p>Yaşlı adam bundan daha iyisini yaptı. O gece, tasmanın yanı sıra eski bir battaniye ve yarım tavuk da vardı. Leş, et için köpeklerle kavga etmek zorunda kaldı ama Kışyarı’ndan beri yediği en iyi yemek buydu.</p>

    <p>Ve şarap... koyu ve ekşiydi ama sertti. Tazıların arasında oturan Leş başı dönene kadar içti, kustu, ağzını sildi ve biraz daha içti. Sonra yere uzanıp gözlerini kapattı. Uyandığında, bir köpek, sakalındaki kusmuğu yalıyordu ve hilalin çehresinden koyu renk bulutlar geçiyordu. Gecenin içinde bir yerde bir adam çığlık atıyordu. Leş, köpeği kovaladı, diğer tarafına döndü ve uyumaya devam etti.</p>

    <p>Ertesi sabah, Lord Ramsay, babasına yolun temizlendiği haber vermeleri için yol ağzına üç süvari gönderdi. Kapı Kulesi’nin üzerinde, Pyke’ın deniz canavarlı sancağının Leş tarafından aşağı indirildiği yerde, Bolton Hanedanı’nın derisi yüzülmüş adamı dalgalanıyordu. Çürümüş kalaslardan oluşan yol boyunca, çamurlu zemine ahşap kazıklar çakılmıştı. Yolda cesetler çürüyordu, kırmızı ve ıslak. <em>Altmış üç.</em> Leş biliyordu, <em>altmış üç ceset var.</em> Cesetlerden birinin kolu yoktu. Diğerinin ağzına mührü kırılmamış bir parşömen tıkıştırılmıştı.</p>

    <p>Üç gün sonra, Roose Bolton’ın ordusunun öncü kuvveti yıkıntıların arasında ilerledi ve tüyler ürpertici devriyelerden oluşan sıranın önünden geçti. Güneş ne zaman bulutların arasından çıksa, maviye ve griye bürünmüş dört yüz Frey devriyesinin taşıdığı mızrakların uçları pırıldıyordu. Öncü kuvvetin başında yaşlı Lord Walder’ın iki oğlu vardı. Oğullardan biri çıkık çeneli, kaslı, güçlü kuvvetliydi. Diğeri keldi, sivri burnunun üzerinde birbirine yakın haris gözler vardı. Adamın kahverengi seyrek sakalı, altındaki zayıf çeneyi saklayamıyordu. <em>Hosteen ve Aenys.</em> Leş, onları, adını öğrenmeden önceki zamanlardan hatırlıyordu. Hosteen bir boğaydı, zor öfkelenirdi fakat bir kez tahrik olduğunda zapt edilmezdi. Lord Walder’ın sahip olduğu en amansız dövüşçü oydu. Aenys daha yaşlıydı, daha zalimdi ve daha zekiydi; o bir kılıç adamı değil, bir kumandandı. İki kardeş de tecrübeli askerlerdi.</p>

    <p>Öncü kuvvetin ardından kuzeyli adamlar geldi, yıpranmış sancakları rüzgârla dalgalanıyordu. Leş onların geçişini izledi. Sayıları çok azdı ve çoğu yayandı. Leş, Robb Stark’la birlikte Kışyarı’nın ulu kurdunun altında güneye yürüyen muazzam orduyu hatırladı. Yirmi bin kılıç ve mızrak Robb’la birlikte savaşa gitmişti ama on adamdan sadece ikisi geri dönüyordu, onların çoğu da Dehşet Kalesi’nin adamlarıydı.</p>

    <p>Kafilenin merkezinde, kalabalığın en yoğun olduğu yerde, kan kırmızısı deri yeleğin üstüne koyu gri göğüs zırhı takmış bir adam at sürüyordu. Adamın rondelaları insan kafası şeklinde dövülmüştü, kafaların açık ağızları ıstırap çığlıkları atıyordu. Adamın omuzlarından akan pembe yün pelerinin üstüne kan damlaları işlenmişti. Adamın taktığı kapalı miğferin tepesinde uzun kırmızı ipek şeritler uçuşuyordu. Leş, adamı ilk gördüğünde, <em>hiçbir adalı Roose Bolton’ı zehirli bir okla öldüremeyecek,</em> diye düşündü. Bolton’ın arkasından üstü kapalı bir at arabası geliyordu. Araba, altı yük atı tarafından çekiliyor, önden ve arkadan arbaletçiler tarafından korunuyordu. Koyu mavi kadifeden dikilmiş perdeler arabanın içindekileri gözlerden saklıyordu.</p>

    <p>Daha geriden yük kervanı geliyordu; savaşta elde edilen ganimetlerle yüklü hantal arabalar ve yaralılarla sakatları taşıyan çekçekler. En arkada yine Freyler vardı. En az bin adam, belki de daha fazla; Yaycılar, mızrakçılar, orak ve çomak taşıyan köylüler, hürsüvariler, atlı okçular ve bütün bu adamları arada tutan yüz şövalye.</p>

    <p>Lord Ramsay babasını karşılamak üzere ileri yürüdü. Tasmalı, zincirli ve yine hırpani olan Leş diğer köpeklerle birlikte onu takip etti. Ama koyu renk zırh giyen binici miğferini çıkardığında, Leş miğferin altından çıkan yüzü tanımadı. Ramsay’nin gülümsemesi süt gibi kesildi ve yüzü öfkeyle kızardı. “Bu da ne, bir şaka mı?”</p>

    <p>Üstü kapalı arabanın perdelerinin arkasından çıkarken, “Sadece önlem,” diye fısıldadı Roose Bolton.</p>

    <p>Dehşet Kalesi Lordu ve piç oğlu arasında güçlü bir benzerlik yoktu. Lordun yüzü tıraşlıydı, teni pürüzsüzdü, sıradandı. Lord yakışıklı bir adam değildi ama çirkin de sayılmazdı. Mücadelelere katılmış olmasına rağmen yara izleri yoktu. Yaşı kırktan fazlaydı ama Roose buruşmamıştı, zamanın geçişini gösterecek bir tek çizgisi yoktu. Dudakları o kadar inceydi ki, lord ağzını kapattığında dudaklar tamamen yok oluyordu. Adamda bir yaşsızlık vardı, bir dinginlik; Roose Bolton’ın yüzünde öfke ve sevinç aynı görünürdü. Roose ve Ramsay’nin tek ortak özelliği, gözleriydi. <em>Gözleri buz.</em> Leş, Roose Bolton’ın hiç ağlayıp ağlamadığını merak etti. <em>Eğer ağlıyorsa, gözyaşları yanaklarını üşütüyor mu?</em></p>

    <p>Bir zamanlar, Theon Greyjoy isimli bir delikanlı, Robb Stark’ın meclisinde yan yana oturduğu Bolton’la dalga geçerek eğlenmişti. Adamın yumuşak sesiyle alay etmiş, sülükleriyle ilgili şakalar yapmıştı. <em>O delikanlı çıldırmış olmalı. Bu adam, dalga geçilecek bir adam değil.</em> Bolton’ın serçe parmağında, bütün Freyler’in toplamından daha fazla zalimlik olduğunu anlamak için adama bir kez bakmak yeterliydi.</p>

    <p>“Baba.” Lord Ramsay atasının önünde diz çöktü.</p>

    <p>Lord Roose bir an için oğlunu inceledi. “Kalkabilirsin.” Arabanın içindeki iki genç kadının aşağı inmesine yardım etmek için döndü.</p>

    <p>İlk kız kısa boyluydu ve çok şişmandı, kırmızı yuvarlak bir yüzü ve samur kürkünden yapılmış başlığın altında titreyen üç gıdısı vardı. “Yeni karım,” dedi Roose Bolton. “Leydi Walda, nüfusuma kabul ettiğim gayrimeşru oğlumla tanışın. Ramsay, üvey annenin elini öp.” Ramsay öptü. “Leydi Arya’yı hatırlayacağından eminim. Nişanlın.”</p>

    <p>Kız, Theon’ın hatırladığından daha zayıf ve daha uzundu ama bu normaldi. <em>Kızlar bu yaşlarda çok hızlı büyür.</em> Kızın elbisesi gri yünden dikilmişti, elbisenin kenarlarına beyaz saten geçilmişti. Kız, yakası gümüş bir kurt başıyla tutturulmuş kakım pelerin giymişti. Koyu kahverengi saçları beline kadar iniyordu. Ve gözleri...</p>

    <p><em>Bu Lord Eddard’ın kızı değil.</em></p>

    <p>Arya babasının gözlerine sahipti, Starklar’ın gri gözlerine. Bu yaştaki bir kız saçlarını uzatabilirdi, santimlerce uzayabilirdi, göğüslerinin dolduğunu görebilirdi ama gözlerinin rengini değiştiremezdi. <em>Bu kız, Sansa’nın küçük arkadaşıydı, kâhyanın kızı. Jeyne, kızın adı bu. Jeyne Poole.</em></p>

    <p>“Lord Ramsay.” Kız, Ramsay’nin önünde reverans yaptı. Bu da yanlıştı. Gerçek Arya Stark onun yüzüne tükürürdü. “İyi bir eş olmak ve size güçlü oğullar verebilmek için dua ediyorum.”</p>

    <p>“Vereceksin,” dedi Ramsay, “üstelik çok yakında.”</p>
  </div>
</body>
</html>
