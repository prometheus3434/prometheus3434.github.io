<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Volantis’e vardıklarında, gökyüzü batıda mor ve doğuda siyahtı, yıldızlar görünmeye başlamıştı. <em>Batıdiyar’daki yıldızlar,</em> diye düşündü Tyrion Lannister.</p>

    <p>Bir ördek gibi bağlanıp bir eyere vurulmamış olsaydı, bu düşüncede biraz teselli bulabilirdi. Debelenmekten vazgeçmişti. Onu bağlayan düğümler çok sıkıydı. Tyrion bir çuval un gibi gevşemişti. <em>Gücümü saklıyorum,</em> dedi kendine, ama gücünü ne için sakladığını söyleyemezdi.</p>

    <p>Volantis karanlıkta kapılarını kapatmıştı ve kuzey kapısındaki muhafızlar kapılarda bekleyen insanlara sabırsızca homurdanıyorlardı. Tyrion ve şövalye, limon ve portakal yüklü bir arabanın arkasında sıraya girdiler. Muhafızlar ellerindeki meşaleleri sallayarak arabayı kapıdan geçirdiler ama savaş atı süren kılıçlı ve örgü zırhlı iri Andal’a daha dikkatli bir şekilde baktılar. Bir kumandan çağrıldı. Kumandan ve şövalye Volantis dilinde bir şeyler konuşurken, muhafızlardan biri pençeli çelik eldivenini çıkardı ve Tyrion’ın kafasını ovuşturdu. “Ben iyi şans doluyum,” dedi cüce, muhafıza. “Beni serbest bırakırsan iyi bir ödül almanı sağlarım.”</p>

    <p>Tyrion’ı kaçıran şövalye bu sözleri duymuştu. “Yalanlarını senin dilini bilen insanlar için sakla İblis,” dedi. Volantisliler, Tyrion’la şövalyenin içeri girmesi için ellerini salladılar.</p>

    <p>Tyrion ve şövalye, kapılardan geçip şehrin muazzam duvarlarının altında ilerlediler. “Sen benim dilimi konuşuyorsun. Seni vaatlerle etkileyebilir miyim yoksa benim başımla lordluk unvanı almakta kararlı mısın?”</p>

    <p>“Ben bir <em>lorddum.</em> Doğuştan gelen hakla. Boş unvanlar istemiyorum.”</p>

    <p>“Benim tatlı ablamdan alacağın tek şey bu.”</p>

    <p>“Lannisterlar’ın borçlarını mutlaka ödediğini duydum.”</p>

    <p>“Ah, her kuruşunu... ama bir metelik fazlasını değil lordum. Sana söz verilen yemeği alacaksın ama o yemek minnet sosuyla tatlandırılmış olmayacak ve neticede seni doyurmayacak.”</p>

    <p>“Belki de tek isteğim, senin, suçlarının bedelini ödediğini görmektir. Bir akraba katili, hem tanrıların hem de insanların gözünde lanetlidir.”</p>

    <p>“Tanrılar kördür ve insanlar sadece görmek istediklerini görürler.”</p>

    <p>“Ben seni yeterince iyi görüyorum İblis.” Şövalyenin ses tonuna karanlık bir şey dadanmıştı. “Gurur duymadığım bazı şeyler yaptım, babamın adına ve hanedanıma utanç getiren şeyler... ama kendi atanı öldürmek? Bir insan bunu nasıl yapabilir?”</p>

    <p>“Bana bir arbalet ver ve pantolonunu aşağı indir, sana nasıl yapıldığını göstereyim.” <em>Memnuniyetle.</em></p>

    <p>“Bunun bir şaka olduğunu mu düşünüyorsun?”</p>

    <p>“Hayatın bir şaka olduğunu düşünüyorum. Seninki, benimki, herkesinki.”</p>

    <p>Şehir duvarlarının iç tarafında, lonca binalarının, pazar yerlerinin ve hamamların önünden geçtiler. Geniş meydanların merkezlerindeki fıskiyeler su fışkırtıp şarkı söylüyordu. Taş sandalyelerde oturan adamlar <em>cyvasse</em> taşlarını hareket ettiriyor ve ince uzun kadehlerden şarap yudumluyordu. Köleler, karanlığı uzakta tutmak için süslü fenerler yakıyordu. Parke taşı kaplı yolların kenarında palmiye ve sedir ağaçları yükseliyordu ve her kavşakta abideler duruyordu. Cüce, heykellerin çoğunun başsız olduğuna dikkat etti. Heykeller, başsız olmalarına rağmen, akşamın mor karanlığında etkileyici görünmeyi başarıyorlardı.</p>

    <p>Savaş atı nehir boyunca güneye doğru ilerlerken dükkânlar küçüldü ve yoksullaştı, yolun kenarındaki ağaçlar bir sıra köke dönüştü. Savaş atının toynaklarının altındaki parke taşları, yerlerini önce şeytan otlarına, sonra bebek dışkısı rengindeki ıslak ve yumuşak çamurlara bıraktı. Rhoyne’u besleyen küçük akıntıların üzerinde uzanan köprüler, yolcuların ağırlığı altında tehlikeli bir şekilde çatırdıyordu. Bir zamanlar nehre yukarıdan bakan bir hisarın yükseldiği yerde, şimdi kırık bir kapı vardı, yaşlı ve dişsiz bir adamın ağzı gibi açıktı. Siperlerin üstünde keçiler yürüyordu.</p>

    <p><em>Eski Volantis, Valyria’nın ilk kızı,</em> diye düşündü cüce. <em>Gururlu Volantis, Rhoyne’un kraliçesi ve Yaz Denizi’nin metresi, en kadim kanları taşıyan soylu lordların ve güzel leydilerin evi. Tiz çığlıklar atarak ara sokaklarda koşan çıplak çocuk sürülerini boş ver. Kılıçlarının kabzasını okşayarak şaraphanelerin kapılarında dikilen eşkıyaları boş ver. Etrafta kara böcekler gibi dolaşan çökük sırtlı, yüzleri dövmeli köleleri boş ver. Kudretli Volantis, Dokuz Özgür Şehir’in en büyük ve en kalabalık olanı.</em> Bununla birlikte, eski savaşlar şehrin nüfusunu azaltmıştı ve Volantis’in geniş bölgeleri, üstünde durduğu çamura geri gömülmeye başlamıştı. <em>Güzel Volantis, fıskiyelerin ve çiçeklerin şehri.</em> Fakat fıskiyelerin yarısı kuruydu, havuzların yarısı çatlaktı ve pis suyla doluydu. Duvarlardaki ya da kaldırımlardaki her çatlaktan çiçekli sarmaşıklar çıkmıştı. Terk edilmiş dükkânların ve çatısız tapınakların duvarlarında genç ağaçlar kök salmıştı.</p>

    <p>Ve bir de koku vardı. Her yere sinmiş olan yoğun ufunet, sıcak ve rutubetli havada asılı kalmıştı. <em>Kokunun içinde balık var, çiçekler ve fil dışkısı da. Tatlı bir şeyler, topraksı bir şeyler, ölü ve çürük bir şeyler.</em> “Bu şehir yaşlı bir fahişe gibi kokuyor,” dedi Tyrion. “Bacaklarının arasındaki berbat kokuyu bastırmak için edep yerini parfümle ıslatan, her yanı sarkmış hırpani bir sürtük gibi. Şikâyet ediyor değilim. Konu fahişeler olunca; gençleri daha güzel kokar ama yaşlıları daha fazla numara bilir.”</p>

    <p>“Bu konuda benden daha çok şey bilirsin.”</p>

    <p>“Ah, elbette. Seninle karşılaştığımız şu genelev... orayı bir septle mi karıştırmıştın? Kucağında kıvranan kadın, bakire kız kardeşin miydi?”</p>

    <p>Şövalye kaşlarını çattı. “Diline düğüm atmamı istemiyorsan sesini kes.”</p>

    <p>Tyrion vereceği cevabı yuttu. İri şövalyeyi fazlaca zorladığı son seferde şişen dudağı hâlâ inmemişti. <em>Olmayan espri anlayışı ve sert eller kötü bir evlilik yaratıyor.</em> Tyrion, Selhorys’ten Volantis’e gelen yolda bu kadarını öğrenmişti. Aklı çizmelerine gitti, çizmelerin burnunda duran mantarlara. Şövalye onu adamakıllı aramamıştı. <em>Kaçış yolum her zaman var. Cersei beni canlı ele geçiremez en azından.</em></p>

    <p>Daha güneyde refah belirtileri tekrar görünmeye başladı. Terk edilmiş binalar azaldı, çıplak çocuklar yok oldu, kapı eşiklerinde duran eşkıyaların kıyafetleri zenginleşti. Hatta bazı hanlar, insanın boğazı kesilme korkusu yaşamadan uyuyabileceği yerler gibi göründü. Nehir yolunun kenarına dizilmiş demir direklerden, rüzgâr estikçe sallanan fenerler sarkıyordu. Caddeler genişledi, binalar daha gösterişli hale geldi. Bazı binaların tepesinde renkli camlardan yapılmış muazzam kubbeler vardı. Altında ateşler yanan kubbeler akşam karanlığında mavi, kırmızı, yeşil ve mor ışıldıyordu.</p>

    <p>Yine de, havada Tyrion’ı huzursuz eden bir şey vardı. Rhoyne’un batısındaki Volantis rıhtımları denizcilerle, kölelerle, tacirlerle ve onlara hizmet eden şaraphanelerle, hanlarla, genelevlerle doluydu; Tyrion biliyordu. Nehrin doğusunda, denizin karşı kıyısından gelen yabancılara daha ender rastlanırdı. <em>Burada istenmiyoruz,</em> diye fark etti cüce.</p>

    <p>İlk kez bir filin yanından geçtiklerinde, Tyrion kendini dik dik bakmaktan alıkoyamadı. O küçük bir çocukken Lannis Limanı’nın hayvanat bahçesinde bir fil vardı ama Tyrion yedi yaşındayken hayvan ölmüştü... ve bu muazzam gri yaratık, Lannis Limanı’ndaki filden iki kat büyüktü.</p>

    <p>Daha ileride, daha küçük bir filin arkasına düştüler, hayvan eski kemikler kadar beyazdı ve süslü bir arabayı çekiyordu. “Öküzsüz bir öküz arabası, öküz arabası mıdır?” diye sordu Tyrion gardiyanına. Nükteli sorusuna cevap alamayınca tekrar sessizliğe gömüldü, önündeki beyaz cüce filin sallanan poposunu seyretti.</p>

    <p>Volantis beyaz cüce fillerle doluydu. Tyrion ve şövalye, Kara Duvar’a ve Uzun Köprü civarındaki kalabalık bölgelere yaklaşırken bir düzine cüce fil gördüler. Büyük gri filler de vardı; sırtlarında kuleler taşıyan devasa yaratıklar. Ve akşamın yarı karanlığında, yarı çıplak kölelerin eşlik ettiği dışkı arabaları ortaya çıktı; kölelerin görevi, büyük ve küçük fillerin bıraktığı dışkı yığınlarını küremekti. Arabaları sinek sürüleri takip ediyordu, dışkı kölelerinin yanaklarında da sinek dövmeleri vardı. <em>Tatlı ablam için güzel bir iş,</em> diye düşündü Tyrion. <em>Elinde küçük bir kürek ve pembe yanaklarında sinek dövmeleriyle çok hoş görünür.</em></p>

    <p>Daha sonra, Tyrion ve şövalye sürünerek ilerlemeye başladı. Nehir yolundaki seyrüsefer çok yoğundu ve hemen hemen tamamı güneye akıyordu. Şövalye, akıntıya yakalanmış bir kütük misali trafiğin akışına uydu. Tyrion kalabalığı izledi. On adamdan dokuzunun yanağında köle dövmeleri vardı. “Çok fazla köle... hepsi birden nereye gidiyor?”</p>

    <p>“Kırmızı rahipler gün batımında gece ateşlerini yakarlar. Yüksek Rahip konuşacak. Yapabilseydim bundan kaçınırdım ama Uzun Köprü’ye varmak için kırmızı tapınaktan geçmek zorundayız.”</p>

    <p>Üç blok sonra, yol, meşalelerle aydınlatılmış devasa bir meydana açıldı ve işte tapınak oradaydı. <em>Yedi beni koru. Bu tapınak, Yüce Baelor Septi’nden üç kat büyük olmalı.</em> Sütunlardan, basamaklardan, payandalardan, köprülerden, kubbelerden ve hepsi birden tek devasa kayadan oyulmuşçasına birbirlerine dolanmış kulelerden oluşan muazzam Işık Tanrısı Tapınağı, Yüksek Aegon Tepesi gibi görünüyordu. Kırmızının, sarının, altın renginin ve turuncunun yüzlerce tonu tapınağın duvarlarında buluşuyor ve gün batımındaki bulutlar misali karışıyordu. Tapınağın ince kuleleri kıvrılarak yükseliyordu. Kuleler gökyüzüne uzanırken, etraflarında donmuş alevler dans ediyordu. <em>Taşa dönüşmüş ateş.</em> Tapınağın basamaklarının iki yanında büyük gece ateşleri yanıyordu, ateşlerin arasındaki Yüksek Rahip konuşmaya başladı.</p>

    <p><em>Benerro.</em> Rahip, kırmızı taştan inşa edilmiş bir sütunun tepesinde duruyordu. Sütun, taş bir köprüyle, daha önemsiz rahiplerin ve kalfaların durduğu yüksek bir terasa bağlanıyordu. Kalfalar açık sarı ve parlak turuncu kıyafetler giymişti, rahiplerin ve rahibelerin giysileri kırmızıydı.</p>

    <p>Büyük meydan tıklım tıklım doluydu. Işık Tanrısı’na ibadet edenlerin pek çoğu, kol yenlerine bir parça kırmızı kumaş iğnelemiş ya da alınlarına kırmızı şeritler bağlamışlardı. Tyrion ve şövalye hariç herkesin gözü yüksek rahibin üstündeydi. Atıyla birlikte kalabalığın içinden geçerken, “Yol açın,” diye kükredi şövalye. Yol açın.” Volantisliler, homurdanarak ve öfkeli bakışlar atarak gönülsüzce kenara çekildiler.</p>

    <p>Benerro’nun tiz sesi her yerden duyuluyordu. Rahip ince ve uzundu, süzgün bir yüzü vardı, teni süt gibi beyazdı. Adamın yanaklarına, çenesine ve sıfıra vurulmuş kafasına, gözlerinin etrafında çıtırdayan ve dudaksız ağzının kenarına kadar inen kırmızı bir maske oluşturacak şekilde alev dövmesi yapılmıştı. “Bu bir köle dövmesi mi?” diye sordu Tyrion.</p>

    <p>Şövalye başıyla onayladı. “Kırmızı tapınak onları çocukken satın alır ve rahiplere, tapınak fahişelerine ya da savaşçılara dönüştürür. Şuraya bak.” Eliyle basamakları gösterdi. Tapınağın kapılarının önünde, kıvrılmış alevler şeklinde uçları olan mızraklar taşıyan, süslü zırhlar ve turuncu pelerinler giyen bir sıra adam duruyordu. “Ateşli El. Işık Tanrısı’nın kutsal askerleri, tapınağın müdafileri.”</p>

    <p><em>Ateş şövalyeleri.</em> “Peki bu elin kaç parmağı var?”</p>

    <p>“Bin. Ne bir fazla, ne bir eksik. Sönen her alev için yeni bir alev tutuşturulur.”</p>

    <p>Benerro parmağını aya doğrulttu, yumruğunu sıktı, ellerini genişçe açtı. Sesi zirveye ulaştığında, adamın parmaklarından ani bir ıslık sesiyle alevler çıktı. Kalabalığın soluğu kesildi. Rahip havaya alevli harfler de çizdi. <em>Valyria hiyeroglifi.</em> Tyrion on şekilden ancak ikisini tanıdı; biri <em>Kıyamet</em>’ti, diğeri <em>Karanlık.</em></p>

    <p>Kalabalıktan çığlıklar yükseldi. Kadınlar ağlıyordu, erkekler yumruklarını sallıyordu. <em>İçimde kötü bir his var.</em> Cüce, Myrcella’nın Dorne’a yelken açtığı günü ve onlar Kızıl Kale’ye dönerken başlayan ayaklanmayı hatırlamıştı.</p>

    <p>Yarıüstat Haldon, kırmızı rahibi Genç Griff’in lehine kullanmaktan bahsetmişti. Adamı şimdi bizzat gören ve duyan Tyrion, bunun çok kötü bir fikir olduğunu düşünüyordu. Griff’in daha sağduyulu olmasını umdu. <em>Bazı dostlar düşmanlardan daha tehlikelidir. Ama Lord Connington bunu tek başına çözmek zorunda. Ben büyük ihtimalle, bir kazığın ucundaki kafa olacağım.</em></p>

    <p>Rahip, tapınağın arkasındaki Kara Duvar’ı işaret ediyordu, bir avuç zırhlı muhafızın durduğu ve aşağıyı seyrettiği istihkâm siperlerini gösteriyordu. “Ne diyor?” diye sordu Tyrion, şövalyeye.</p>

    <p>“Daenerys’in tehlikede olduğunu söylüyor. Kraliçenin üstüne karanlık gözler çöktü ve gecenin köleleri onun yok oluşunu hazırlıyor. Hilekârlık tapınaklarında sahte tanrılara dua ediyorlar... imansız yabancılarla ihanet komploları kuruyorlar...”</p>

    <p>Tyrion’ın sırtındaki tüyler ürperdi. <em>Prens Aegon burada bir tek dost bulamayacak.</em> Kırmızı rahip kadim bir kehanetten bahsediyordu. Dünyayı karanlıktan kurtaracak bir kahramanın gelişini öngören bir kehanetten. <em>Bir kahraman. İki değil. Daenerys’in ejderhaları var. Aegon’ın yok.</em> Benerro ve takipçilerinin ikinci bir Targaryen’ı nasıl karşılayacağını öngörmek için, Tyrion’ın kâhin olmaya ihtiyacı yoktu. <em>Bunu Griff de görecek elbette,</em> diye düşündü, konuyu ne kadar önemsediğini fark edince şaşırdı.</p>

    <p>Şövalye, kendisine edilen küfürleri duymazdan gelerek ve tapınağın arkasındaki yoğun kalabalığın içinde zorla yol açarak ilerledi. Önüne bir adam çıktı, ama şövalye uzunkılıcının kabzasını kavradı ve silahı, adama birkaç santim çıplak çelik gösterecek kadar çekti. Adam ortadan kayboldu ve Tyrion’la şövalyenin önünde bir ara sokak açıldı. Şövalye atını tırısa kaldırarak kalabalığı arkada bıraktı. Tyrion, Benerro’nun gittikçe hafifleyen sesini ve adamın sözlerinin ateşlediği gök gürültüsü kadar ani gürlemeleri bir süre daha duydu.</p>

    <p>Bir ahıra rast geldiler. Şövalye atından indi ve ahırın kapısını yumrukladı. Sonunda, yanağında at başı dövmesi olan sıska bir köle koşarak geldi. Cüce sert bir şekilde aşağı çekildi ve bir direğe bağlandı. Şövalye, ahırın sahibini uyandırdı; adamla, atının ve eyerinin ederi üstüne pazarlık yaptı. <em>Bir atı satmak, o atı gemiyle dünyanın diğer ucuna götürmekten daha ucuz.</em> Tyrion yakın geleceğinde bir gemi olduğunu hissetti. Neticede o da bir kâhindi belki.</p>

    <p>Pazarlık bittiğinde, şövalye silahlarını, kalkanını ve eyer heybelerini omzuna atıp en yakındaki demirhaneye nasıl gideceğini sordu. Demirhane de kapalıydı ama şövalyenin bağırışıyla hemen açıldı. Demirci kısık gözlerle Tyrion’a baktı, sonra başını salladı ve bir avuç sikkeyi kabul etti. “Buraya gel,” dedi şövalye, tutsağına. Hançerini çekti ve Tyrion’ın bileklerindeki ipi kesti. “Teşekkürler,” dedi Tyrion bileklerini ovuştururken. Ama şövalye yalnızca güldü ve, “Minnettarlığını hak edenler için sakla İblis,” dedi. “Biraz sonra olacaklardan hiç hoşlanmayacaksın.”</p>

    <p>Haksız değildi.</p>

    <p>Kalın ve ağır kelepçeler siyah demirden yapılmıştı, cücenin tahminine göre her biri en az bir kiloydu. Son halkalar da çekiçlenerek sıkıştırılırken, “Tahmin ettiğimden daha korkutucu olmalıyım,” dedi Tyrion. Kolu her darbede neredeyse omzuna kadar zonkluyordu. “Yoksa şu güdük bacaklarımla uzaklara kaçacağımdan mı korkuyorsun?”</p>

    <p>Demirci, başını yaptığı işten hiç kaldırmadı ama şövalye gizemli bir şekilde güldü. “Beni ilgilendiren şey bacakların değil, dilin. Kelepçelerin içinde bir kölesin. Kimse senin söylediğin tek kelimeyi dinlemez, Batıdiyar dilini konuşanlar bile.”</p>

    <p>“Buna gerek yok,” diye itiraz etti Tyrion. “Küçük ve uslu bir tutsak olacağım, olacağım, olacağım.”</p>

    <p>“Öyleyse ağzını kapat ve bunu kanıtla.”</p>

    <p>Ve Tyrion başını eğdi, zincirler bir el bileğinden diğer el bileğine, el bileğinden ayak bileğine, ayak bileğinden diğer ayak bileğine bağlanırken dilini ısırdı. <em>Bu kahrolası şeyler benden daha ağır.</em> Yine de, en azından hâlâ nefes alıyordu. Şövalye, cücenin başını kolayca kesebilirdi. Sonuçta Cersei’nin istediği tek şey buydu. Tyrion’ın başını hemen kesmemek, şövalyenin ilk hatasıydı. <em>Volantis’le Kral Toprakları’nın arasında dünyanın yarısı var ve yol boyunca pek çok şey olabilir sör.</em></p>

    <p>Yolun geri kalanını yürüdüler. Tyrion, şövalyenin uzun ve sabırsız adımlarına yetişmek için mücadele verirken tıkırdayıp şıngırdadı. Cüce ne zaman geride kalsa, şövalye zincirleri tutup sertçe çekti ve cüceyi tökezleyip zıplayarak yanında yürümek zorunda bıraktı. <em>Daha kötüsü de olabilirdi. Beni kamçılayarak yürümeye teşvik edebilirdi.</em></p>

    <p>Volantis, nehrin denizi öptüğü yerde, Rhoyne’un ağzının iki yanında uzanıyordu. Şehrin iki yarısı Uzun Köprü tarafından birbirine bağlanıyordu. Volantis’in en eski ve en zengin bölümü nehrin doğu tarafındaydı ama paralı askerler, barbarlar ve diğer yabancılar orada hoş karşılanmazdı, yani Tyrion ve şövalye batıya geçmek zorundalardı.</p>

    <p>Uzun Köprü’nün kapı kulübesi, siyah taşlardan inşa edilmiş bir kemerdi. Kemerin üstüne sfenksler, mantikorlar, ejderhalar ve daha tuhaf yaratıklar oyulmuştu. Kemerin ilerisinde, Valyrialıların şöhretin doruğundayken inşa ettiği muazzam köprü uzanıyordu. Köprünün kaynaşık taşlardan müteşekkil yolu, devasa sütunlarla destekleniyordu. Yol, sadece iki arabanın yan yana ilerleyebileceği kadar genişti, bu yüzden, batıya doğru ilerleyen bir araba ne zaman doğuya giden bir arabayla karşılaşsa, iki araba da sürünecek kadar yavaşlamak zorunda kalıyordu.</p>

    <p>Tyrion ve şövalyenin yaya olması iyiydi. Yolun üçte biri tükenmişken, karpuz yüklü bir arabanın tekerlekleri, ipek halılarla dolu başka bir arabanın tekerleklerine dolandı ve bütün trafiği durdurdu. Birbirlerine bağırıp küfreden sürücüleri izleyen insanlar yüzünden yaya trafiğinin büyük bir kısmı da durmuştu ama şövalye, Tyrion’ı kolundan tutarak çekti ve kalabalığın içinde zorla ilerlemeye devam etti. İzdihamın ortasında, bir çocuk, şövalyenin kesesine uzanmaya çalıştı ama sert bir dirsek darbesi bu çabaya son verdi ve hırsızın burnunu kanlı parçalara ayırdı.</p>

    <p>Köprünün her iki yanında da binalar yükseliyordu: Dükkânlar ve tapınaklar, tavernalar ve hanlar, <em>cyvasse</em> salonları ve genelevler. Binaların çoğu üç ya da dört katlıydı; her kat, bir alttaki katın üzerinde çıkıntı oluşturuyordu. Binaların çatıları neredeyse öpüşüyordu. Köprüden geçmek, meşalelerle aydınlatılmış bir tünelden geçmeye benziyordu. Köprü boyunca türlü türlü dükkânlar ve tezgâhlar vardı. Mallarını sergileyen dokumacılar ve dantelciler; cam üfleyicileri, mum imalatçıları ve istiridye satan balıkçı kadınlarla dip dibeydi. Her altın satıcısının kapısında bir, her baharatçının kapısında iki muhafız vardı; çünkü baharat, altından iki kat değerliydi. Bir yolcu, dükkânların arasından nehri şöyle bir görebilirdi. Rhoyne, kuzeyde, yıldızlarla pırıl pırıl parlayan engin ve siyah bir kurdeleydi. Kral Toprakları’ndaki Karasu’dan beş kat daha genişti. Nehir, köprünün güneyinde iyice açılıyor ve tuzlu denizi kucaklıyordu.</p>

    <p>Köprünün orta açıklığında, yol boyunca sıralanmış demir direklerden, hırsızların ve yankesicilerin soğanlar gibi ipe dizilmiş kesik elleri sarkıyordu. Kafalar da sergileniyordu. İki erkek ve bir kadın kafası vardı. Kafaların altındaki tabelalara işledikleri suçlar karalanmıştı. Cilalı miğferler takan ve gümüş örgü zırhlar giyen bir çift muhafız, başlara eşlik ediyordu. Adamların yanaklarında, yeşim taşı kadar yeşil kaplan çizgileri vardı. Muhafızlar zaman zaman mızraklarını sallıyor ve merhumlara saygılarını sunan kerkenezleri, martıları, leş kargalarını kovuyorlardı. Kuşlar, göz açıp kapayıncaya kadar kafalara geri dönüyordu.</p>

    <p>“Suçları neymiş?” diye sordu Tyrion masumca.</p>

    <p>Şövalye tabelalardaki yazılara baktı. “Kadın, efendisine el kaldıran bir köleymiş. Yaşlı adam insanları isyana teşvik etmekle ve ejderha kraliçesinin muhbiri olmakla suçlanmış.”</p>

    <p>“Ya genç olan?”</p>

    <p>“Babasını öldürmüş.”</p>

    <p>Tyrion çürüyen başa tekrar baktı. <em>Dudakları hemen hemen gülümsüyor gibi görünüyor.</em></p>

    <p>Daha ileride, şövalye bir an için durdu ve mor kadife bir yastığın üstünde sergilenen mücevherli taca baktı. Yürümeye devam etti ama birkaç adım sonra tekrar durdu ve bir deri işçisinin tezgâhındaki bir çift eldiven için pazarlık etmeye başladı. Tyrion bu soluklanmalar için minnettardı. Hızlı tempo yüzünden soluk soluğaydı ve kelepçeler bileklerini sıyırmıştı.</p>

    <p>Uzun Köprü’nün diğer ucundan nehrin batı kıyısındaki kalabalık bölgelere gitmek için kısa bir yürüyüş yapmak yeterliydi. Su kenarındaki aydınlık caddeler denizcilerle, kölelerle ve sarhoş şenlikçilerle doluydu. Yoldan hantal hantal yürüyen bir fil geçti. Hayvanın sırtındaki kuleden bir düzine yarı çıplak kız el sallıyor, göğüslerini göstererek yayaları baştan çıkarıyor ve, “Malaquo, Malaquo,” diye bağırıyordu. Kızların oluşturduğu manzara öyle büyüleyiciydi ki Tyrion az kalsın filin bıraktığı dışkı yığınının tam içine yürüyordu. Son anda, şövalyenin onu kenara çekmesiyle kurtuldu, adam zincirleri öyle sert bir şekilde çekmişti ki Tyrion sendeleyip tökezledi.</p>

    <p>“Daha ne kadar yürüyeceğiz?” diye sordu cüce.</p>

    <p>“Neredeyse geldik. Balıkçılar Meydanı.”</p>

    <p>İstikametin, Tacir Evi isimli dört katlı bir han olduğu anlaşıldı. Devasa bina, çocuklar tarafından çevrelenmiş aşırı şişman bir adam misali, su kenarındaki ambarların, genelevlerin ve tavernaların arasında oturuyordu. Hanın ortak salonu Batıdiyar’daki bütün kalelerin büyük salonlarından daha genişti. Yüzlerce özel nişi, gizli köşesi, kararmış tavan kirişleri olan, labirente benzeyen loş bir yerdi. Salonun çatlak tavanında denizcilerin, tacirlerin, kaptanların, sarrafların, nakliyecilerin ve köle tacirlerinin yalan söyleyen, küfreden ve birbirlerini elli farklı dillerde kandıran sesleri yankılanıyordu.</p>

    <p>Tyrion, şövalyenin han seçimini onayladı. <em>Utangaç Bakire</em> er ya da geç Volantis’e varacaktı. Burası şehrin en büyük hanıydı; nakliyecilerin, kaptanların ve tacirlerin ilk tercihiydi. Bu mağaramsı ortak salonda birçok iş yapılıyordu. Tyrion, Volantis’i, bunu anlamaya yetecek kadar biliyordu. Griff, Ördek ve Haldon’la birlikte buraya gelecekti ve Tyrion çok yakında tekrar özgür olacaktı.</p>

    <p>O arada sabredecekti. Fırsat gelecekti.</p>

    <p>Üst katlardaki odaların fazla büyük olmadığı anlaşıldı, bilhassa dördüncü kattaki ucuz odaların. Şövalyenin tuttuğu alçak tavanlı oda, binanın bir köşesine, eğimli bir çatının altına sıkıştırılmıştı; ortası çökmüş bir kuş tüyü yatağa, nahoş bir kokuya ve Tyrion’a Kartal Yuvası’ndaki geçici ikametini hatırlatan meyilli, ahşap bir zemine sahipti. <em>En azından bu odanın duvarları var.</em> Pencereleri de vardı. Pencereler ve duvardaki demir halkalar bu odanın ana hoşluklarıydı; demir halkalar, kölesini duvara zincirlemek isteyen birinin çok işine yarardı. Şövalye, Tyrion’ın zincirini halkaya bağlamadan önce, sadece bir mum yakmaya yetecek kadar zaman oyalandı.</p>

    <p>“Bunu yapman şart mı?” diye itiraz etti cüce. “Nereye gideceğim? Pencereden mi kaçacağım?”</p>

    <p>“Kaçabilirsin.”</p>

    <p>“Dördüncü kattayız ve ben uçamıyorum.”</p>

    <p>“Düşebilirsin. Seni canlı istiyorum.”</p>

    <p><em>Evet ama neden?</em> Cersei bunu önemsemezdi. Tyrion zincirlerini şıngırdattı. “Kim olduğunu biliyorum sör.” Bulmacayı çözmek zor olmamıştı. Şövalyenin pelerinindeki ayı, kalkanındaki arma, kaybettiğini söylediği lordluk unvanı. “Ne olduğunu biliyorum. Ve sen de benim kim olduğunu biliyorsan, bir zamanlar Kral Eli olduğumu ve konseyde Örümcek’le birlikte oturduğumu da biliyorsun. Beni bu yolculuğa çıkaran kişinin hadım olduğunu öğrenmek ilgini çeker mi?” <em>O ve Jaime, ama ağabeyimi bu konunun dışında bırakacağım.</em> “Ben de en az senin kadar Örümcek’in mahlukatıyım. Anlaşmazlık içinde olmamamız gerekir.”</p>

    <p>Duyduğu şeyler şövalyeyi memnun etmemişti. “Örümcek’in sikkelerini aldım, bunu inkâr etmeyeceğim ama ben asla onun mahlukatı olmadım. Ve şimdi başka birine sadığım.”</p>

    <p>“Cersei’ye mi? Daha büyük aptallık. Ablamın istediği şey benim başım ve senin bir kılıcın var. Neden bu fars oyununu şimdi sonlandırmıyor ve ikimizi de kurtarmıyorsun?”</p>

    <p>Şövalye güldü. “Bu bir cüce hilesi mi? Yaşamana izin vermem umuduyla ölüm için mi yalvarıyorsun?” Kapıya gitti. “Sana mutfaktan bir şeyler getireceğim.”</p>

    <p>“Ne kadar naziksin. Burada bekleyeceğim.”</p>

    <p>“Bekleyeceğini biliyorum.” Buna rağmen, şövalye kapıyı demir bir anahtarla kilitledi. Tacir Evi kilitleriyle meşhurdu. <em>Bir zindan kadar muhafazalı,</em> diye düşündü cüce umutsuzlukla, <em>ama en azından şu pencereler var.</em></p>

    <p>Tyrion, zincirlerinden kurtulma şansının olmadığını biliyordu ama buna rağmen kendini denemek zorunda hissetti. Elini kelepçeden çıkarmak için harcadığı çaba, daha fazla derisini sıyırmaktan ve bileğini kan içinde bırakmaktan başka bir işe yaramadı. Ne kadar çekiştirirse çekiştirsin demir halkaları duvardan sökemedi. Zincirlerin izin verdiği ölçüde yere yığılıp, <em>boş versene,</em> diye düşündü. Bacaklarına kramp girmeye başlamıştı. Cehennem kadar rahatsız bir gece olacaktı bu. <em>Pek çok gecenin ilki, bundan şüphe etmiyorum.</em></p>

    <p>Oda boğucuydu. Şövalye, karşılıklı duran pencereleri açıp rüzgârın cereyan yapmasını sağlamıştı. Binanın bir köşesine sıkıştırılmış çatı katı odasının iki penceresi olması şanstı. Pencerelerden biri Uzun Köprü’ye ve nehrin karşısındaki Eski Volantis’in kara duvarlı kalbine bakıyordu. Diğeri, aşağıdaki meydana açılıyordu. Mormont meydana Balıkçılar Meydanı demişti. Zincirler çok sıkıydı ama Tyrion yana eğildiğinde ve ağırlığını demir halkanın taşımasına izin verdiğinde ikinci pencereden dışarıyı görebildiğini fark etti. <em>Lysa Arryn’in gökyüzü hücreleri kadar yüksek değil ama buradan atlamak beni yine de öldürür. Eğer sarhoş olursam...</em></p>

    <p>Meydan bu saatte bile kalabalıktı. Denizciler gürültülü bir şekilde eğleniyor, fahişeler müşteri bulmak için geziniyor ve tacirler kendi işleriyle ilgileniyordu. Yoldan bir kırmızı rahibe geçti, ayak bileklerine kadar inen elbiseler giyen ve meşaleler taşıyan bir düzine kalfa, kadına eşlik ediyordu. Başka bir yerde, iki <em>cyvasse</em> oyuncusu, bir tavernanın önünde mücadele ediyordu. Adamların masasının yanında duran köle, <em>cyvasse</em> tahtasının üstüne bir fener tutuyordu. Tyrion bir kadının şarkı söylediğini duyabiliyordu. Şarkının sözleri yabancıydı; melodisi yumuşak ve hüzünlü. <em>Eğer ne dediğini anlasaydım, ağlayabilirdim.</em> Daha yakında bir yerde, birbirlerine alevli meşaleler fırlatan bir çift jonglörün etrafında insanlar toplanıyordu.</p>

    <p>Şövalye çok geçmeden geri döndü, elinde iki maşrapa ve kızarmış bir ördek vardı. Kapıyı tekmeleyerek kapattı, ördeği ikiye böldü ve yarısını Tyrion’a fırlattı. Tyrion ördeği havada yakalayabilirdi ama kollarını yukarı kaldırmaya çalıştığında zincirler ona engel oldu. Ördek, Tyrion’ın alnına çarptı, sıcak ve yağlı, yüzünde kaydı. Tyrion yere çömelmek ve zincirlerini şıngırdatarak ördeğe doğru uzanmak zorunda kaldı. Üçüncü denemesinde ördeği kaptı ve mutlu bir şekilde dişleriyle parçaladı. “Bunu yutmak için biraz bira?”</p>

    <p>Mormont maşrapayı uzattı. “Bütün Volantis sarhoş oluyor. Sen neden olmayasın?”</p>

    <p>Bira da tatlıydı. Meyve tadındaydı. Tyrion büyük bir yudum aldı ve mutlulukla geğirdi. Maşrapa, kalay ve kurşun alaşımından yapılmıştı, çok ağırdı. <em>Maşrapayı boşalt ve adamın kafasına fırlat,</em> diye düşündü cüce. <em>Eğer şanslıysam kafatası kırılır. Eğer çok şanslıysam ıskalarım ve ölümüne yumruklanırım.</em> Bir yudum daha içti. “Bu kutsal bir gün mü?”</p>

    <p>“Seçimlerin üçüncü günü. On gün sürer. On günlük çılgınlık. Meşale alevinde yürüyüşler, nutuklar, oyuncular, halk ozanları ve dansçılar, kendi adayları onuruna ölüm düelloları yapan eşkıyalar, bedenlerine müstakbel troykanın isimleri boyanmış filler. Şu jonglörler Methyso için gösteri yapıyor.”</p>

    <p>“Hatırlat da başka birine oy vereyim.” Tyrion parmaklarındaki yağı yaladı. Aşağıdaki insanlar jonglörlere sikke atıyorlardı. “Şu müstakbel troykaların hepsi gösteriler düzenler mi?”</p>

    <p>“Onlara oy getireceğini düşündükleri her şeyi yaparlar,” dedi Mormont. “Yemek, içki, gösteri... Alios sokaklara yüz güzel köle kız gönderdi, seçmenlere yalan söylemeleri için.”</p>

    <p>“Ben oyumu ona vereceğim,” dedi Tyrion. “Bana bir köle kız getir.”</p>

    <p>“Köle kızlar, oy vermeye yetecek kadar serveti olan özgür Volantisliler için. Nehrin batısındaki az sayıda kıymetli seçmen için.”</p>

    <p>“Ve bu delilik on gün boyunca sürüyor?” Tyrion güldü. “Bundan keyif alabilirim ama üç kral çok fazla. Yedi Krallık’ı tatlı ablam ve cesur ağabeyimle birlikte yönettiğimi hayal etmeye çalışıyorum. Birimiz diğerimizi bir yıl içinde öldürür. Troykanın aynı şeyi yapmıyor olmasına şaşırdım.”</p>

    <p>“Birkaçı denedi. Belki de akıllı olanlar Volantislilerdir ve biz Batıdiyarlılar aptalızdır. Volantis de aptallıklardan payına düşeni aldı ama hiçbir zaman bir çocuk troykaya katlanmak zorunda kalmadı. Ne zaman deli bir adam seçimle başa gelse, görev süresinin sonuna kadar meslektaşları tarafından dizginlendi. Bir düşün; Deli Aerys’in yönetimi paylaştığı iki kral meslektaşı olsaydı, kim bilir kaç ölü hâlâ hayatta olurdu.”</p>

    <p><em>Ama Aerys’in yanında babam vardı,</em> diye düşündü Tyrion.</p>

    <p>“Özgür Şehirler’deki bazı insanlar, bizim Dar Deniz’in karşısında yaşayan vahşiler olduğumuzu düşünüyor,” diye devam etti şövalye. “Vahşi olduğumuzu düşünmeyenler de, bir babanın güçlü eli için ağlayan çocuklar olduğumuza inanıyor.”</p>

    <p>“Ya da bir annenin?” <em>Cersei buna bayılır. Özellikle başımı ona hediye ettiğinde.</em> “Bu şehri çok iyi biliyor gibisin.”</p>

    <p>“Neredeyse bütün bir yılı burada geçirdim.” Şövalye, maşrapasının dibinde kalan tortuyu çalkaladı. “Stark tarafından sürgüne gönderildiğimde, ikinci karımla birlikte Lys’e kaçtım. Braavos daha iyi olurdu ama Lynesse sıcak bir yere gitmek istedi. Braavoslulara hizmet etmek yerine, Rhoyne’da onlara karşı dövüştüm. Karım, burada kazandığım her sikke karşılığında on sikke harcamıştı. Lys’e geri döndüğümde, karımın bir âşığı olduğunu öğrendim. Adam, karımdan vazgeçip şehri terk etmezsem borçlarım sebebiyle köleye dönüştürüleceğimi söyledi. Volantis’e böyle geldim... köleliğin bir adım önünde, kılıcımdan ve sırtımdaki esvaptan başka hiçbir şeyim olmadan.”</p>

    <p>“Ve şimdi eve gitmek istiyorsun.”</p>

    <p>Şövalye, birasının son yudumunu içti. “Yarın bizim için bir gemi bulacağım. Yatak benim. Sen, zincirlerin ulaşmana izin verdiği herhangi bir zemin parçasını alabilirsin. Uyuyabilirsen uyu. Uyuyamazsan, işlediğin suçları say. Bu seni sabaha kadar oyalar.”</p>

    <p><em>Senin de hesap vermen gereken suçların var Jorah Mormont,</em> diye düşündü cüce, ama bu düşünceyi kendine saklamak daha akıllıca göründü.</p>

    <p>Sör Jorah kılıç kemerini yatak direğine astı, çizmelerini fırlatıp attı, örgü zırhını başının üstünden çekip çıkardı; yün ve deri katmalarından, ter lekeli iç gömleğinden soyundu. Koyu renk tüylerle kaplı, kaslı, yaralı gövdesini ortaya çıkardı. Mormont, ortası çökmüş yatağın hafifçe pis kokan rahatlığına gömülürken, <em>onu yüzebilseydim, derisini kürk niyetine satabilirdim,</em> diye düşündü Tyrion.</p>

    <p>Şövalye hiç zaman geçirmeden horlamaya başladı, ödülünü zincirleriyle baş başa bıraktı. İki pencere de ardına kadar açık olduğundan, küçülmeye başlayan ay ışığı bütün odaya dökülüyordu. Aşağıdaki meydandan sesler geliyordu: Sarhoş şarkılardan kısa bölümler, sıcakta acı acı bağıran bir kedi, çeliğe çarpan çeliğin uzaktan duyulan çınlaması. <em>Biri ölmek üzere,</em> diye düşündü Tyrion.</p>

    <p>Derisi sıyrılan bileği sancıyordu ve zincirler Tyrion’ın değil uzanmasına, oturmasına bile müsaade etmiyordu. Tyrion’ın yapabildiği en iyi şey, yan tarafına dönüp duvara yaslanmaktı, çok zaman geçmeden ellerindeki bütün hissi kaybetmeye başladı. Gerginliği rahatlatmak için hareket ettiğinde, ellerinin hissi bir acı dalgası halinde geri döndü. Tyrion çığlık atmamak için dişlerini sıkmak zorunda kaldı. Kasığına ok saplandığında babasının canının ne kadar acıdığını merak etti. Yalancı boğazı bir zincir tarafından sıkılırken Shae’in canının ne kadar yandığını. Tysha’nın tecavüze uğrarken neler hissettiğini. Tyrion’ın çektiği eziyet, onların çektiklerinin yanında hiçti ama bunu bilmek cücenin acısını azaltmıyordu. <em>Lütfen şu acıyı durdurun.</em></p>

    <p>Sör Jorah yatağın diğer tarafına yuvarlandı. Şimdi Tyrion’ın görebildiği tek şey, şövalyenin geniş, kıllı ve kaslı sırtıydı. <em>Şu zincirlerden kurtulmayı başarsam bile, kılıç kemerine ulaşmak için adamın üstünden atlamak zorundayım. Belki hançeri gevşetebilirsem...</em> Ya da anahtarı almayı deneyebilirdi, kapının kilidini açardı, merdivenden inip ortak salondan geçerdi... ve nereye giderdi? <em>Arkadaşım yok, sikkem yok, yerel dili bile konuşamıyorum.</em></p>

    <p>Sonunda, yorgunluk ağrılara galip geldi ve cüce bölük pörçük bir uykuya daldı. Ama bacaklarında ne zaman bir kramp kök salsa, Tyrion uykusunda bağırdı ve zincirlerinin içinde titredi. Uyandığında bütün kasları ağrıyordu ve pencereden içeri Lannister aslanı kadar parlak ve sarı bir sabah akıyordu. Tyrion, aşağıdaki balık satıcılarının bağrışlarını ve parke taşlı yolda ilerleyen demir kasnaklı tekerleklerin tıkırtısını duyabiliyordu.</p>

    <p>Jorah Mormont, Tyrion’ın tepesinde dikiliyordu. “Seni halkadan sökersem, sana söyleneni yapacak mısın?”</p>

    <p>“Söylenen şeyin içinde dans etmek de olacak mı? Dans etmekte zorlanabilirim. Bacaklarımı hissetmiyorum. Kopmuş olabilirler. Bunun dışında, ben senin yaratığınım. Lannister onurum üstüne söz veriyorum.”</p>

    <p>“Lannisterlar’ın onuru yok,” dedi Sör Jorah, zincirleri yine de gevşetti. Tyrion iki titrek adım attı ve yere düştü. Ellerine geri hücum eden kan, gözlerini yaşarttı. Tyrion dudağını ısırdı ve, “Her nereye gidiyorsan, beni oraya kadar yuvarlaman gerekecek,” dedi.</p>

    <p>Sör Jorah, Tyrion’ı, bileklerinin arasındaki zincirlerden tutup kaldırarak taşıdı.</p>

    <p>Tacir Evi’nin ortak salonu, bir iç avlunun etrafına inşa edilmiş nişlerden ve mağaramsı oyuklardan ibaret loş bir labirentti. İç avlunun yassı taşlarla kapılı zemininde, çiçekli sarmaşıkların oluşturduğu karışık desenler vardı ve taşların arasında yeşil mor yosunlar büyümüştü. Köle kızlar ışığın ve gölgelerin içinde hızlıca hareket ediyor; birayla, şarapla ve nane kokan buzlu yeşil bir içecekle dolu sürahiler taşıyordu. Sabahın bu saatinde her yirmi masadan sadece biri doluydu.</p>

    <p>O masalardan birinde bir cüce oturuyordu. Temiz tıraşlı, pembe yanaklı, geniş alınlı, basık burunlu kumral bir adamdı, elindeki tahta kaşıkla yüksek bir taburenin üstüne tünemişti, kızarmış gözleriyle bir kâse yulaf lapasına bakıyordu. <em>Çirkin piç,</em> diye düşündü Tyrion.</p>

    <p>Diğer cüce, üstündeki bakışlarını hissetti. Kafasını kaldırıp Tyrion’ı gördüğünde, elindeki kaşığı düşürdü.</p>

    <p>“Beni gördü,” dedi Tyrion, Mormont’a.</p>

    <p>“Görse ne olur?”</p>

    <p>“Beni <em>tanıyor.</em> Kim olduğumu biliyor.”</p>

    <p>“Kimse göremesin diye seni bir çuvala mı tıkmalıyım?” Şövalye, uzunkılıcının kabzasına dokundu. “Eğer niyeti seni kaçırmayı denemekse, buyursun denesin.”</p>

    <p><em>Buyursun ölsün, demek istiyorsun,</em> diye düşündü Tyrion. <em>Senin gibi iri bir adama karşı nasıl bir tehdit oluşturabilir? O sadece bir cüce.</em></p>

    <p>Sör Jorah sessiz bir köşede bir masaya oturdu. Yemek ve içki ısmarladı. Sıcak taze ekmek, pembe balık yumurtası, sosis, kızarmış çekirge ve siyah birayla kahvaltı ettiler. Tyrion açlıktan kırılmış bir adam gibi yedi. “Bu sabah çok iştahlısın,” dedi şövalye.</p>

    <p>“Cehennemdeki yemeklerin berbat olduğunu duydum.” Tyrion kapıya baktı; içeri uzun boylu, düşük omuzlu, sakalı mora boyanmış bir adam girmişti. <em>Tyroshlu bir tacir.</em> Adamla birlikte bir ses fırtınası da geldi; martıların çığlığı, bir kadın kahkahası, balık satıcılarının bağırışları. Tyrion bir an için Illyrio Mopatis’i gördüğünü sandı ama kapının önünden geçen şey, beyaz cüce fillerden biriydi.</p>

    <p>Mormont bir dilim ekmeğin üstüne balık yumurtası sürdü ve bir ısırık aldı. “Birini mi bekliyorsun?”</p>

    <p>Tyrion omuzlarını silkti. “Rüzgârın kimi getireceğini asla bilemezsin. Tek gerçek aşkım, babamın hayaleti ya da bir ördek.” Ağzına bir çekirge atıp çiğnedi. “Bir böcek için fena değil.”</p>

    <p>“Dün gece buradaki tek konu Batıdiyar’dı. Sürgün bir lord, arazilerini geri almak için Altın Mürettebat’ı tutmuş. Volantis’teki kaptanların yarısı, gemilerini ona sunmak için nehrin yukarısına gidiyormuş.”</p>

    <p>Tyrion az önce bir çekirge daha yutmuştu, az kalsın boğuluyordu. <em>Benimle dalga mı geçiyor? Griff ve Aegon hakkında neler biliyor?</em> “Kahretsin,” dedi. “Altın Mürettebat’ı ben tutmak istiyordum. Casterly Kayası’nı kendime almak için.” <em>Bu, Griff’in taktiklerinden biri olabilir mi? Kasten yayılmış yalan haberler? Meğerki...</em> Yakışıklı küçük prens yemi yutmuş olabilir miydi? Adamlarını doğu yerine batıya mı çevirmişti? Kraliçe Daenerys’le evlenme umutlarından vaz mı geçmişti? <em>Ejderhalardan vaz mı geçti? Griff buna izin verir mi?</em> “Seni de memnuniyetle işe alırım sör. Kanunlara göre babamın makamı bana ait. Kılıcını bana ada. Casterly Kayası’nı geri aldığımda seni altına boğarım.”</p>

    <p>“Bir keresinde altınla boğulan bir adam görmüştüm. Hoş bir manzara değildi. Bir gün kılıcımı alacak olursan, bağırsaklarına saplanmış olarak alacaksın.”</p>

    <p>“Kabızlık için kesin bir tedavi,” dedi Tyrion. “Babama sorman yeter.” Maşrapasına uzandı ve yüzündeki ifadeyi gizlemek için ağır ağır birasını içti. Bu, Volantislilerin şüphelerini dindirmek için planlanmış bir taktik olmalıydı. <em>Sahte bir bahaneyle adamları gemiye bindir ve donanma denize açıldığında gemilere el koy. Griff’in planı bu mu?</em> İşe yarayabilirdi. Altın Mürettebat’ta tecrübeli ve disiplinli on bin adam vardı. Hiçbiri deniz adamı değil gerçi. <em>Griff bütün boğazlara kılıç dayamak zorunda kalacak ve Köle Körfezi’ne vardıklarında savaşmaları gerekecek...</em></p>

    <p>Yemek servisi yapan kız geri döndü. “Dul birazdan sizi görecek. Onun için bir hediye getirdiniz mi sör?”</p>

    <p>“Evet. Teşekkür ederim.” Sör Jorah kızın avucuna bir sikke sıkıştırdı ve onu gönderdi.</p>

    <p>Tyrion kaşlarını çattı. “Bu kadın kimin dulu?”</p>

    <p>“Su kenarının dulu. Rhoyne’un doğusunda ona hâlâ Vogarro’nun fahişesi diyorlar ama yüzüne karşı değil.”</p>

    <p>Cüce aydınlanmamıştı. “Ve Vogarro?..”</p>

    <p>“Bir fildi, yedi kez troyka oldu, çok zengindi, rıhtımlarda bir güçtü. Diğer adamlar gemiler inşa edip onları yüzdürürken, Vogarro rıhtımlar ve ambarlar inşa etti, yük taşıma simsarlığı ve sarraflık yaptı, gemi sahiplerini denizin tehlikelerine karşı sigortaladı. Köle ticaretiyle de uğraştı. Yunkai’de eğitilmiş ve iç çekmenin yedi makamını öğrenmiş bir yatak kölesine abayı yaktığında büyük bir skandal koptu... köleyi azat edip onunla evlendiğinde kopan skandal daha da büyüktü. Vogarro öldüğünde, karısı onun işlerini devam ettirdi. Azatlı köleler Kara Duvar’ın içinde ikamet edemez, kadın bu sebeple Vogarro’nun malikânesini satmak zorunda kaldı. Tacir Evi’ne yerleşti. Bu otuz iki yıl önceydi ve kadın o günden beri burada. Arkandaki o; avlunun karşı tarafında, her zamanki masasında oturuyor. Hayır, bakma. Yanında biri var. Adamla işi bittiğinde sıra bize gelecek.”</p>

    <p>“Peki bu yaşlı kadın sana nasıl yardım edecek?”</p>

    <p>Sör Jorah ayağa kalktı. “İzle ve gör. Adam gidiyor.”</p>

    <p>Tyrion, zincirlerini şıngırdatarak sandalyeden aşağı atladı. <em>Bu çok aydınlatıcı olacak.</em></p>

    <p>Avlunun karşı köşesinde oturan kadının tavrında tilkileri andıran bir şey vardı, gözlerinde sürüngenleri çağrıştıran bir şey vardı. Beyaz saçları o kadar inceydi ki kadının pembe kafa derisi görünüyordu. Tek gözünün altında, gözyaşı dövmelerini kesip çıkaran bıçağın izi duruyordu. Kadının sabah kahvaltısının artıkları masaya saçılmıştı; sardunya kafaları, zeytin çekirdekleri, ekmek kırıntıları. Tyrion, kadının “her zamanki masasının” ne kadar akıllıca seçildiğini gözden kaçırmadı; kadının arkasında yekpare bir taş duvar, bir yanında girişler ve çıkışlar için yapraklarla örtülü bir niş, önünde de hanın kapısının kusursuz manzarası vardı ama kadın gölgelerin içine gömülmüş ve neredeyse görünmez olmuştu.</p>

    <p>Tyrion’ı gören yaşlı kadın gülümsedi, yumuşak olduğu kadar meşum bir ses tonuyla, “Bir cüce,” dedi. Ortak Dil’i belli belirsiz bir aksanla konuşuyordu. “Volantis son zamanlarda cücelerden geçilmiyor. Bu da numaralar yapıyor mu?”</p>

    <p><em>Evet,</em> demek istedi Tyrion. <em>Bana bir arbalet ver ve sana en iyi yaptığım numarayı göstereyim.</em> “Hayır,” dedi Sör Jorah.</p>

    <p>“Yazık. Bir zamanlar her türden zekice numaralar yapabilen bir maymunum vardı. Cücen bana onu hatırlattı. Onu bana hediye olarak mı getirdin?”</p>

    <p>“Hayır. Size bunları getirdim.” Sör Jorah, köprüde satın aldığı eldivenleri ortaya çıkardı ve masanın üstüne, dulun o sabah aldığı diğer hediyelerin yanına koydu: Bir gümüş kadeh, şeffaf denebilecek kadar ince yeşim taşı yapraklarından yapılmış süslü bir yelpaze, üstüne hiyeroglifler işlenmiş eski, bronz bir hançer. Eldivenler böyle bir hazinenin yanında ucuz ve bayağı göründü.</p>

    <p>“Yaşlı ve buruşuk ellerim için eldivenler. Ne kadar hoş.” Dul, eldivenlere dokunmak için hareketlenmedi.</p>

    <p>“Onları Uzun Köprü’den aldım.”</p>

    <p>“İnsan Uzun Köprü’den hemen her şeyi alabilir. Eldivenler, köleler, maymunlar.” Yıllar, yaşlı kadının omurgasını bükmüş ve sırtını kamburlaştırmıştı ama dulun gözleri parlak ve siyahtı. “Şimdi, bu yaşlı dula, sana nasıl hizmet edebileceğini söyle.”</p>

    <p>“Acilen Meereen’e gitmemiz gerek.”</p>

    <p>Tek kelime. Tyrion Lannister’ın dünyası altüst oldu.</p>

    <p>Tek kelime. <em>Meereen.</em> Yoksa Tyrion yanlış mı duymuştu?</p>

    <p>Tek kelime. <em>Meereen. Meereen dedi. Beni Meereen’e götürüyor.</em> Meereen yaşam demekti. En azından yaşam umudu.</p>

    <p>“Neden bana geldin?” dedi dul. “Benim gemim yok.”</p>

    <p>“Size borçlu olan pek çok kaptan var.”</p>

    <p><em>Beni kraliçeye götüreceğini söylemişti. Evet ama hangi kraliçeye? Beni Cersei’ye satmıyor. Beni Daenerys Targaryen’a veriyor. Bu yüzden başımı kesmedi. Biz doğuya gidiyoruz. Griff ile prens batıya gidiyorlar. Kahrolası aptallar.</em></p>

    <p>Ah, bütün bunlar çok fazlaydı. <em>Oyun içinde oyun. Ama bütün yollar ejderhanın boğazına çıkıyor.</em> Tyrion bir kahkaha koyuverdi ve kendini susturmayı başaramadı.</p>

    <p>“Cücen kriz geçiriyor,” dedi dul. “Benim cücem sessiz olurdu, aksi halde onun ağzına bir tıkaç sokardım.”</p>

    <p>Tyrion elleriyle ağzını kapattı. <em>Meereen!</em></p>

    <p>Su kenarının dulu, Tyrion’ı umursamamaya karar verdi. “Bir şeyler içelim mi?” diye sordu. Hizmetkâr kızlardan biri Sör Jorah ve dul için iki yeşil cam kadeh doldururken havada toz zerrecikleri uçuşuyordu. Tyrion’ın boğazı kuruydu ama onun için bir kadeh doldurulmadı. Dul bir yudum şarap aldı, şarabı ağzında yuvarladı, yuttu. “Bu yaşlı kulaklar, diğer bütün sürgünlerin batıya gittiğini duydu. Bana borçlu olan bütün kaptanlar da sürgünleri oraya götürmek ve Altın Mürettebat’ın hazinesinden azıcık altın yürütmek için birbirlerini yiyorlar. Soylu troykamız, donanmanın Basamaktaşı’na kadar güven içinde gitmesi için bir düzine savaş gemisi temin etti. Yaşlı Doniphos bile bu yolculuğa rıza gösterdi. Son derece görkemli bir macera. Hal böyleyken sen ters istikamete gidiyorsun sör.”</p>

    <p>“Benim işim doğuda.”</p>

    <p>“Peki bu nasıl bir iş, merak ettim? Köleler olamaz, gümüş kraliçe o ticareti bitirdi. Dövüş çukurlarını da kapattı, yani mesele kan tadı da olamaz. Meereen, Batıdiyarlı bir şövalyeye bunlardan başka ne sunabilir? Kiremitler? Zeytinler? <em>Ejderhalar?</em> Ah, işte bu.” Yaşlı kadının gülümsemesi vahşileşti. “Duyduğuma göre, gümüş kraliçe onları yeni doğan bebeklerin etiyle besliyormuş. Kendisi de bakirelerin kanıyla yıkanıp her gece farklı bir âşıkla yatıyormuş.”</p>

    <p>Sör Jorah’ın ağzı gerildi. “Yunkaililer kulaklarınıza zehir döküyor. Leydim böyle pisliklere inanmamalı.”</p>

    <p>“Ben leydi değilim ama Vogarro’nun fahişesi bile yalanın tadını bilir. Lakin şu kadarı doğru... ejderha kraliçesinin düşmanları var... Yunkai, Yeni Ghis, Tolos, Qarth... ve çok yakında Volantis. Meereen’e mi gideceksin? Sadece biraz bekle sör. Savaş gemileri gümüş kraliçeyi devirmek için doğuya kürek kırdığında kılıçlara ihtiyaç olacak. Kaplanlar pençelerini göstermeyi severler ve tehdit edilirlerse filler bile öldürürler. Malaquo şana susadı. Nyessos da zenginliğini köle ticaretine borçlu. Alios, Parquello ya da Belicho troyka olduğu anda, donanma yola çıkacak.”</p>

    <p>Sör Jorah kaşlarını çattı. “Eğer Doniphos geri dönerse...”</p>

    <p>“Önce Vogarro döner. Ve benim tatlı lordum otuz yıldır ölü.”</p>

    <p>Arkada, bir denizci yüksek sesle bağırıyordu. “Buna bira mı diyorsunuz? Bir maymun, daha iyi bir bira işeyebilir.”</p>

    <p>“Sen de onu içersin,” diye karşılık verdi başka bir ses.</p>

    <p>Tyrion, duyduğu adamların Ördek ve Haldon olması umuduyla arkasına baktı. İki yabancı gördü... ve birkaç adım uzaktan dikkatle onu izleyen cüceyi. Cüce her nedense tanıdık görünüyordu.</p>

    <p>Dul, nazikçe şarabını yudumladı. “İlk fillerden bazıları kadındı,” dedi, “kaplanları devirip eski savaşı bitirenler. Trianna dört kez troyka seçildi. Bu maalesef üç yüz yıl önceydi. Volantis o zamandan beri bir kadın troyka görmedi. Bazı kadınlar oy kullanma hakkına sahip oldu gerçi; Kara Duvar’ın ardındaki kadim saraylarda yaşayan asil doğumlu kadınlar, benim gibi yaratıklar değil. Eski Kan’ın mensupları, azatlı kölelerden önce çocuklarına ve köpeklerine oy kullanma hakkı verirler. Hayır, Belicho ya da belki Alios seçilecek ama her iki durumda da savaş çıkacak. Yahut onlar öyle düşünüyor.”</p>

    <p>“Peki siz ne düşünüyorsunuz?” diye sordu Sör Jorah.</p>

    <p><em>Güzel,</em> diye düşündü Tyrion. <em>Doğru soru.</em></p>

    <p>“Ah, ben de savaş çıkacağını düşünüyorum ama onların istediği savaş çıkmayacak.” Yaşlı kadın öne eğildi, siyah gözleri parlıyordu. “Bence bu şehirde kırmızı R’hllor’a tapanların sayısı, diğer bütün tanrılara tapanların sayısından fazla. Benerro’nun vaazını duydun mu?”</p>

    <p>“Dün gece.”</p>

    <p>“Benerro alevlerin içinde geleceği görebiliyor,” dedi dul. “Troyka Malaquo’nun Altın Mürettebat’ı tutmayı denediğini biliyor muydun? Kırmızı tapınağı boşaltmak ve Benerro’yu kılıçtan geçirmek niyetindeydi. Kaplan pelerinlileri kullanmaya cesaret edemedi. Onların yarısı da Işık Tanrısı’na ibadet ediyor. Ah, Eski Volantis’te vahim günler yaşanıyor. Buruşuk yaşlı dullar için bile vahim günler. Ama Meereen’deki durum daha beter. Şimdi söyle bana sör... gümüş kraliçeyi neden arıyorsun?”</p>

    <p>“Bu beni ilgilendirir. Size yolculuğun bedelini ödeyebilirim, üstelik iyi bir bedel ödeyebilirim. Gümüşüm var.”</p>

    <p><em>Aptal,</em> diye düşündü Tyrion. <em>Kadının istediği şey sikke değil; saygı. Söylediği tek kelimeyi duymadın mı?</em> Omzunun üzerinden tekrar arkasına baktı. Cüce, masaya biraz daha yaklaşmıştı ve elinde bir bıçak vardı. Tyrion’ın ensesindeki tüyler ürperdi.</p>

    <p>“Gümüşün sende kalsın. Benim altınım var. O kara bakışlarını da kendine sakla sör. Kaş çatmalarla korkutulamayacak kadar yaşlıyım. Zorlu bir adamsın, anlıyorum, belindeki uzunkılıcı da maharetle kullanıyorsun, gel gör ki burası benim diyarım. Parmağımı bükersem; kendini bir kadırganın göbeğinde, bir küreğe zincirlenmiş halde Meereen’e giderken bulursun.” Yaşlı kadın, yeşim taşından yapılmış yelpazeyi masadan alıp açtı. Yaprak hışırtıları duyuldu ve kadının solundaki kemerli girişten bir adam çıktı. Adamın yüzü yara izleriyle doluydu, tek elinde bir satır kadar ağır ve kısa bir kılıç vardı. “Birileri sana, <em>su kenarının dulunu bul,</em> dedi ama onların seni dulun oğullarına karşı uyarmaları da gerekirdi. Lakin bu çok güzel bir sabah, bu yüzden tekrar soracağım. Dünyanın yarısının ölü istediği Daenerys Targaryen’ı neden arıyorsun?”</p>

    <p>Jorah Mormont’un yüzü öfkeyle kararmıştı ama adam yine de cevap verdi. “Ona hizmet etmek için. Onu savunmak için. Gerekirse onun uğruna ölmek için.”</p>

    <p>Mormont’un söyledikleri yaşlı kadını güldürdü. “Onu kurtarmak istiyorsun, öyle mi? Adlarını zikredemeyeceğim kadar çok düşmandan ve sayısız kılıçtan... zavallı dulun buna inanmasını istiyorsun? Şu... bakire olmasa da hâlâ güzel olan genç kıza yardım etmek için dünyanın yarısını kateden Batıdiyarlı sadık ve kahraman bir şövalye olduğuna inanmamı istiyorsun.” Dul tekrar güldü. “Cücenin onu memnun edeceğini mi düşünüyorsun? Sence gümüş kraliçe onun kanıyla mı yıkanacak yoksa onun başını kesmekle mi yetinecek?”</p>

    <p>Sör Jorah tereddüt etti. “Cüce...”</p>

    <p>“...onun kim ve ne olduğunu biliyorum.” Yaşlı kadının taş kadar sert, siyah gözleri Tyrion’a döndü. “Akraba katili, kral katili, dönek. Lannister.” Dul, son kelimeyi küfürmüşçesine söylemişti. “Sen ejderha kraliçesine ne sunmayı planlıyorsun küçük adam?”</p>

    <p><em>Nefretimi,</em> demek istedi Tyrion. Bunun yerine, kelepçelerin izin verdiği ölçüde ellerini açtı. “Benden ne isterse onu. Bilgece tavsiyeler, vahşi bir zekâ, biraz cambazlık. Eğer arzu ederse, kamışım. Etmezse, dilim. Ordularına liderlik yaparım ya da ayaklarını ovarım. Ve ondan istediğim tek ödül; ablama tecavüz edip onu öldürmeme izin vermesi olur.”</p>

    <p>Tyrion’ın söyledikleri yaşlı kadının yüzünü tekrar güldürdü. “Bu en azından dürüst,” dedi dul, “ama sen sör... bir düzine Batıdiyar şövalyesi ve onlara benzeyen bin maceracı gördüm ama hiçbiri, senin kendini resmettiğin kadar saf değildi. Erkekler bencil ve zalim yaratıklardır. Kelimeler ne kadar mülayimse, altlarında mutlaka o kadar karanlık gayeler vardır. Sana güvenmiyorum sör.” Yaşlı kadın yelpazesini salladı, Jorah ve Tyrion’ı, başının etrafında vızıldayan sineklermişçesine kovaladı. “Meereen’e gitmek istiyorsanız yüzün. Size yardım edemem.”</p>

    <p>Yedi cehennem aynı anda patladı.</p>

    <p>Sör Jorah ayağa kalktı. Dul, yelpazesini çarparak kapattı. Yaralı yüzlü adam gölgelerin içinden çıktı... ve bir kız çığlık attı. Tyrion döndü ve cücenin ona doğru koştuğunu gördü. <em>Bir kız,</em> diye fark etti aniden, <em>erkek kıyafetleri giymiş bir kız. Ve beni elindeki bıçakla deşmek niyetinde.</em></p>

    <p>Sör Jorah, dul ve yaralı yüzlü adam, yarım kalp atışı zaman için taş kadar kıpırtısız durdular. Yakınlardaki masalarda oturan adamlar, biralarım ve şaraplarını yudumlayarak olanları izlediler ama kimse müdahale etmek için hareketlenmedi. Tyrion iki elini aynı anda oynatmak zorunda kaldı, bileklerindeki zincirler masadaki sürahiye uzanmasına yetecek kadar gerildi. Tyrion sürahiyi aldı, döndü, sürahinin içindeki şarabı cüce kızın yüzüne boşalttı ve kızın bıçağından kurtulmak için kendini kenara fırlattı. Zemin Tyrion’ın kafasına çarparken, şarap sürahisi Tyrion’ın altında parçalandı. Kız tepesindeydi. Tyrion yana yuvarlandı, kızın bıçağı yer döşemesine gömüldü. Kız, bıçağını saplandığı yerden kurtardı, tekrar havaya kaldırdı...</p>

    <p>...ve aniden yerden yukarı yükselmeye başladı, Sör Jorah’ın kıskacından kurtulmaya çalışırken bacaklarını vahşice sallıyordu. “Hayır!” diye bağırdı Batıdiyar’ın Ortak Dil’inde. “Beni <em>bırak!</em>” Tyrion, serbest kalmak için çırpınan kızın tuniğinin yırtıldığını duydu.</p>

    <p>Mormont, cüce kızı tek eliyle yakasından tutmuştu. Diğer eliyle kızın hançerini aldı. “Yeter.”</p>

    <p>O sırada hanın sahibi ortaya çıktı, elinde bir çomak vardı. Kırık sürahiyi gördüğünde öfkeli bir küfür savurdu ve orada neler olduğunu sordu.</p>

    <p>Mor sakallı Tyroshlu adam, “Cüce dövüşü,” dedi gülerek.</p>

    <p>Tyrion, havada debelenen ve üstünden şarap damlayan kıza baktı. “Neden?” diye sordu. “Ben sana ne yaptım ki?”</p>

    <p>“Onu öldürdüler.” Kız mücadele etmekten vazgeçti, Mormont’un kıskacında gevşekçe asılı kaldı, gözleri yaşlarla doldu. “Ağabeyimi. Ağabeyimi aldılar ve onu öldürdüler.”</p>

    <p>“Kim öldürdü?” diye sordu Mormont.</p>

    <p>“Denizciler. Yedi Krallık’tan gelen denizciler. Beş kişilerdi, sarhoşlardı. Bizi meydanda mızrak müsabakası yaparken gördüler ve takip ettiler. Benim kız olduğumu fark ettiklerinde beni bıraktılar ama ağabeyimi aldılar ve onu öldürdüler. <em>Kafasını kestiler.</em>”</p>

    <p>Tyrion ani bir hatırlama dalgasıyla sarsıldı. <em>Bizi meydanda mızrak müsabakası yaparken gördüler.</em> Kızın kim olduğunu o anda anladı. “Sen domuzu mu sürüyordun yoksa köpeği mi?”</p>

    <p>“Köpeği,” diye hıçkırdı kız. “Oppo her zaman domuzu sürerdi.”</p>

    <p><em>Joffrey’nin düğünündeki cüceler.</em> O geceki bütün olaylar, cücelerin gösterisiyle başlamıştı. <em>Onlarla dünyanın diğer ucunda tekrar karşılanmak ne tuhaf.</em> Belki de o kadar tuhaf değildi. <em>Domuzdaki aklın yarısına sahip olsalardı, Joffrey’nin öldüğü gece, Cersei oğlunun ölümünden onları da sorumlu tutmadan önce Kral Toprakları’ndan kaçarlardı.</em> “Kızı bırak,” dedi Tyrion, Sör Jorah Mormont’a. “Bize zarar vermeyecek.”</p>

    <p>Sör Jorah, cüce kızı yere bıraktı. “Ağabeyin için üzgünüm... ama onun cinayetinde bizim parmağımız yok.”</p>

    <p>“Onun parmağı var.” Kız, şarapla ıslanmış yırtık tuniğini küçük ve solgun göğüslerine yapıştırarak dizlerinin üstünde doğruldu. “Denizcilerin istediği cüce oydu. Oppo’nun o olduğunu sandılar.” Kız ağlıyordu, onu dinleyen herkesten yardım dileniyordu. “O ölmeli. Tıpkı zavallı ağabeyimin öldüğü gibi. Lütfen. Biri bana yardım etsin. Biri onu öldürsün.” Hanın sahibi, kızı sertçe kolundan tuttu ve ayağa kaldırdı. Volantis dilinde bağırıyor ve zararı kimin karşılayacağını soruyordu.</p>

    <p>Su kenarının dulu, Mormont’a soğuk bir bakış attı. “Şövalyelerin zayıfları savunduğu ve masumları koruduğu söylenir. Ve ben, Volantis’teki en güzel bakireyim.” Kadının kahkahası aşağılama doluydu. “Senin adın ne çocuk?”</p>

    <p>“Penny.”</p>

    <p>Yaşlı kadın, Eski Volantis dilinde hanın sahibine seslendi. Tyrion, yaşlı kadının, hanın sahibine, cüce kızı onun odasına götürmesini, kıza şarap vermesini ve onun için giyecek bir şeyler bulmasını söylediğini anlayacak kadar Volantis dili biliyordu.</p>

    <p>Hanın sahibi ve cüce kız gittiğinde, dul, Tyrion’ı inceledi, siyah gözleri parlıyordu. “Bana kalırsa canavarlar daha büyük olmalı. Batıdiyar’da bir lordluk unvanı değerindesin küçük adam. Korkarım ki burada o kadar kıymetli değilsin. Ama yine de sana yardım etmem gerektiğini düşünüyorum. Görünüşe göre, Volantis cüceler için güvenli bir yer değil.”</p>

    <p>“Çok naziksiniz.” Tyrion yaşlı kadına en tatlı gülümsemesini bahşetti. “Belki şu cazibeli demir bilezikleri de çıkarırsınız? Bu canavarın yarım bir burnu var ve o burun fena halde kaşınıyor. Zincirler burnumu kaşımama engel olacak kadar kısa. Onları memnuniyetle size hediye ederim.”</p>

    <p>“Ne kadar cömertsin. Lakin ben zamanında demir taktım, şimdi gümüş ve altın tercih ediyorum. Ve üzülerek söylüyorum ki burası Volantis. Burada, kelepçeler ve zincirler bayat ekmekten daha ucuz, bir kölenin kaçmasına yardım etmek de suç.”</p>

    <p>“Ben köle değilim.”</p>

    <p>“Köle tacirleri tarafından alınan her adam aynı hüzünlü şarkıyı söyler. Sana yardım etmeye cesaret edemem... işte.” Yaşlı kadın tekrar öne eğildi. “İki gün sonra, <em>Selaesori Qhoran</em> isimli göke, Yeni Ghis üzerinden Qarth’a gitmek için denize açılacak. Teneke, demir, yün ve dantel topları, elli Myr halısı, tuzlu suya yatırılmış bir ceset, yirmi kavanoz ejderha biberi ve bir kırmızı rahip taşıyacak. Yola çıkılırken gemide olun.”</p>

    <p>“Olacağız,” dedi Tyrion, “ve teşekkür ederiz.”</p>

    <p>Sör Jorah kaşlarını çattı. “Bizim istikametimiz Qarth değil.”</p>

    <p>“Gemi asla Qarth’a varamayacak. Benerro alevlerin içinde gördü.” Kocakarı, bir tilkinin gülümsemesiyle gülümsedi.</p>

    <p>“Dediğiniz gibi olsun.” Tyrion sırıttı. “Eğer özgür bir Volantisli olsaydım ve gerekli kanı taşısaydım, troyka seçiminde sizin için oy kullanırdım leydim.”</p>

    <p>“Ben leydi değilim,” dedi dul, “sadece Vogarro’nun fahişesiyim. Kaplanlar gelmeden önce gitmek istersiniz. Eğer kraliçenize ulaşırsanız, ona Eski Volantis’in kölelerinden bir mesaj iletin.” Buruşuk yanağındaki solgun yara izine, gözyaşı dövmesinin kesilip çıkarıldığı yere dokundu. “Ona beklediğimizi söyleyin. Ona hemen gelmesini söyleyin.”</p>
  </div>
</body>
</html>
