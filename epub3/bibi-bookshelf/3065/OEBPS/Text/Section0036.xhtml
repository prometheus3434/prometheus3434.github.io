<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Melisandre</h1>

    <p>Melisandre’nin dairesi asla tam anlamıyla karanlık değildi.</p>

    <p>Pencere sekisinde, gecenin dehşetlerini uzakta tutmak üzere üç mum yanıyordu. Yatağın her iki yanında ikişer mum daha titriyordu. Şöminedeki ateş gece gündüz canlı tutuluyordu. Melisandre’ye hizmet edecek insanların öğrenmek zorunda olduğu ilk ders, ateşin sönmesine asla izin verilmemesi gerektiğiydi.</p>

    <p>Kırmızı rahibe, gözlerini kapadı ve bir dua okudu. Sonra şömine ateşine bakmak için gözlerini açtı. <em>Bir kez daha.</em> Emin olmak zorundaydı. Ondan önceki nice rahip ve rahibe, yanlış imgeler yüzünden gözden düşmüştü; Işık Tanrısı’nın gönderdiği imgeler yerine, görmek istedikleri şeyleri görmüşlerdi. Stannis güneye, tehlikenin içine yürüyordu. Omzunda dünyanın kaderini taşıyan kral, yeniden vücut bulmuş Azor Ahai. Hiç şüphe yok ki R’hllor, Melisandre’ye, kralı nelerin beklediğine dair bir imge bahşedecekti. <em>Bana Stannis’i göster Tanrım,</em> diye dua etti kırmızı kadın. <em>Bana kralını göster, vasıtanı göster.</em></p>

    <p>İmgeler Melisandre’nin önünde dans etti. Altın rengi, kırmızı, titrek, biçimlenen, eriyen, birbirlerine karışan, tuhaf, korkutucu ve baştan çıkarıcı şekiller. Kırmızı rahibe, kan ağlayan göz çukurlarından ona bakan gözsüz yüzleri tekrar gördü. Sonra, derinliklerden yükselen ve üstlerine karanlık dalgalar çarptıkça ufalanan kıyıdaki kuleleri. Kafatası suretinde gölgeler gördü, sise dönüşen kafatasları. Şehvetle birleşmiş, kıvranan, yuvarlanan, birbirlerini kavrayan bedenler. Ateş perdelerinin ötesinde, mavi gökyüzünde daireler çizerek dönen kanatlı gölgeler.</p>

    <p><em>Kız. Kızı tekrar bulmalıyım. Ölmek üzere olan atın sırtındaki gri kızı.</em> Jon Kar, Melisandre’den bunu bekleyecekti, üstelik yakın zamanda. Kızın kaçtığını söylemek yeterli olmayacaktı. Jon bundan fazlasını isteyecekti, zamanı ve mekânı soracaktı. Ve Melisandre bu soruların cevabını bilmiyordu. Kızı yalnızca bir kez görmüştü. <em>Kül kadar gri bir kızdı, ben onu izlerken ufalandı ve rüzgârla savrulup yok oldu.</em></p>

    <p>Şöminenin içinde bir yüz şekillendi. Melisandre bir an için, <em>Stannis?</em> diye düşündü... ama hayır, bunlar Stannis’in yüz hatları değildi. <em>Ceset kadar beyaz, ahşap bir surat.</em> Bu düşman mıydı? Yükselen alevlerin içinde binlerce kırmızı göz yüzüyordu. <em>Beni görüyor.</em> Ahşap yüzün yanındaki kurt suratlı çocuk başını geriye atıp uludu.</p>

    <p>Kırmızı rahibe titredi. Uyluklarından kan süzüldü; siyah ve dumanlı. Ateş; rahibenin içindeydi, ıstırap gibiydi, esriklik gibiydi, onu dolduruyor, kavuruyor, dönüştürüyordu. Bir âşığın elleri kadar ısrarcı ısı pırıltıları, rahibenin teninde izler bırakıyordu. Uzun zaman öncesine ait sesler rahibeye sesleniyordu. Bir kadının, “Melony,” diye inlediğini duydu rahibe. “Sürü Yedi,” diye seslendi bir adam. Rahibe ağlıyordu, gözyaşları alevdi. Ve o, gözyaşlarını içmeye devam ediyordu.</p>

    <p>Karanlık gökyüzünden kar taneleri süzülüyordu ve küller onları karşılamak için yerden yukarı yükseliyordu. Alevli oklar ahşap bir duvarın üzerinden kavisler çizerek gelirken ve ölü şeyler soğuğun içinde sessizce yürürken, gri ile beyaz birbirinin etrafında dönüyordu. Ölü şeyler muazzam bir uçurumun altındaydı, uçurumdaki yüzlerce mağaranın içinde ateşler yanıyordu. Sonra, imkânsız surette soğuk bir rüzgâr çıktı ve ortalığı beyaz sis bastı, ateşler birer birer söndü. Daha sonra geride sadece kafatasları kaldı.</p>

    <p><em>Ölüm,</em> diye düşündü Melisandre. <em>Kafatasları ölüm demek.</em></p>

    <p>Alevler hafifçe çıtırdadı ve Melisandre çıtırtıların içinde fısıldanan Jon Kar ismini duydu. Jon’un uzun suratı Melisandre’nin önünde yüzmeye başladı, kırmızı ve turuncu dillerle çizilmişti, bir görünüp bir kayboluyordu, titrek bir perdenin ardında yarı görünür bir gölgeydi. Şimdi bir insandı, şimdi bir kurt, şimdi yine insan. Ama kafatasları da oradaydı, kafatasları Jon’un etrafını sarmıştı. Melisandre, Jon’un içinde bulunduğu tehlikeyi daha önce de görmüş ve çocuğu uyarmaya çalışmıştı. <em>Dört yanında düşmanlar, karanlıktaki hançerler.</em> Jon dinlememişti.</p>

    <p>İnanmayanlar, iş işten geçinceye kadar dinlemezdi.</p>

    <p>“Ne görüyorsunuz leydim?” diye sordu sordu çocuk hafifçe.</p>

    <p><em>Kafatasları. Binlerce kafatası ve yine piç çocuk. Jon Kar.</em> Ateşlerin içinde ne gördüğü sorulduğunda, Melisandre, “Pek çok şey,” diye cevap verirdi ama görmek, bu kelimelerin telkin ettiği kadar basit bir iş değildi. Görmek bir sanattı, bütün sanatlar gibi ustalık, disiplin ve çalışma isterdi. <em>Acı. Acı da ister.</em> R’hllor, seçilmişleriyle, kutsanmış ateş aracılığıyla konuşurdu. Külden, dumandan ve alevlerden müteşekkil ve sadece bir tanrının tam anlamıyla kavrayabileceği bir lisan kullanırdı. Melisandre sanatını uzun yıllar boyunca çalışarak geliştirmiş ve bunun bedelini ödemişti. Melisandre’nin tarikatında bile, kutsal alevlerin içindeki yarı açığa çıkarılmış ve yarı saklanmış sırları görmekte onun kadar yetenekli hiç kimse yoktu.</p>

    <p>Ama şimdi, Melisandre kendi kralını bile bulamıyordu. <em>Azor Ahai’yi görmek için dua ediyorum ve R’hllor bana Kar’ı gösteriyor.</em> “Devan,” diye seslendi. “Bana içecek bir şey ver.” Boğazı kavrulmuş ve tahriş olmuştu.</p>

    <p>“Tamam leydim.” Devan, pencerenin yanındaki taş sürahiden bir bardak su doldurdu ve bardağı Melisandre’ye götürdü.</p>

    <p>“Teşekkür ederim.” Melisandre bir yudum su aldı, yuttu ve delikanlıya gülümsedi. Delikanlı kızardı. Melisandre çocuğun ona âşık olduğunu biliyordu. <em>Benden korkuyor, beni istiyor ve bana tapıyor.</em></p>

    <p>Buna rağmen, Devan burada olmaktan memnun değildi. Kralın yaveri olarak hizmet vermekten gurur duyuyordu. Stannis’ten Kara Kale’de kalma emri almak onu yaralamıştı. Onun yaşındaki her delikanlı gibi, Devan’ın kafası da şöhret rüyalarıyla doluydu. Hiç şüphe yok ki Devan, Derinorman Kalesi’nde sergileyeceği kahramanlığı hayal edip durmuştu. Onun yaşındaki diğer delikanlılar, kralın şövalyelerine yaverlik yapmak ve mücadelede onların yanında dövüşmek üzere güneye gitmişlerdi. Devan’ın dışarıda bırakılması bir paylama gibi görünmüş olmalıydı; bir başarısızlık sebebiyle verilmiş bir ceza, belki de babasının başarısızlığı için verilmiş bir ceza.</p>

    <p>Gerçekte, Devan buradaydı çünkü Melisandre böyle istemişti. Davos Seaworth’ün dört oğlu, kralın donanması yeşil ateş tarafından tüketildiğinde Karasu’da kaybolmuştu. Devan beşinci çocuktu ve Melisandre’nin yanında, kralın yanında olacağından daha güvendeydi. Lord Davos bunun için Melisandre’ye teşekkür etmeyecekti, tıpkı delikanlının etmediği gibi, ama Melisandre, Seaworth’ün yeterince keder yaşadığını düşünmüştü. Davos yanlış yoldaydı ama Stannis’e olan sadakatinden şüphe edilemezdi. Kırmızı rahibe bunu alevlerde görmüştü.</p>

    <p>Devan hızlı, zeki ve yetenekliydi. Bu sıfatlar Melisandre’nin maiyetinin büyük bölümü için kullanılamazdı. Stannis güneye giderken Melisandre’nin hizmetine on iki adam bırakmıştı ama adamların çoğu işe yaramazdı. Majesteleri’nin her kılıca ihtiyacı vardı, bu yüzden rahibe için sadece ihtiyarları ve sakatları ayırabilmişti. Adamlardan biri, Sur’daki mücadele sırasında kafasına aldığı darbeyle kör olmuştu. Diğeri, devrilen atının altında kalıp bacağını kırdığında sakatlanmıştı. Melisandre’nin çavuşu, tek kolunu bir devin çomağına kurban vermişti. Muhafızlardan üçü, yabanıl kadınlara tecavüz ettikleri için Stannis tarafından iğdiş edilmiş hadımlardı. Melisandre’nin iki ayyaşı ve bir ödleği de vardı. Sonuncusu asılmalıydı, bunu bizzat kral da kabul etmişti ama adam soylu bir aileden geliyordu ve babasıyla kardeşleri Stannis’e en başından beri sadıklardı.</p>

    <p>Melisandre’nin etrafında muhafızlar bulunması, kara kardeşlerin ona karşı saygılı olmasını sağlardı ama Melisandre kendini gerçek bir tehlikenin içinde bulursa Stannis’in bıraktığı adamların hiçbiri faydalı olmazdı. Bunun bir önemi yoktu. Asshaili Melisandre kendisi için korkmuyordu. R’hllor onu korurdu.</p>

    <p>Rahibe bir yudum su daha içti, bardağı kenara bıraktı, gözlerini kırpıştırdı ve sandalyeden kalktı. Kasları sert ve ağrılıydı. Uzun zaman alevlere baktıktan sonra rahibenin loşluğa alışması birkaç dakika sürüyordu. Gözleri kuru ve yorgundu ama Melisandre, gözlerini ovuşturmanın onları daha beter edeceğini biliyordu.</p>

    <p>Ateşin alçak yandığını gördü. “Devan, odun getir. Vakit ne?”</p>

    <p>“Neredeyse şafak, leydim.”</p>

    <p><em>Şafak. Bize bir gün daha bahşedildi, R’hllor’a şükürler olsun. Gecenin dehşetleri geri çekildi.</em> Melisandre, sık sık yaptığı gibi, geceyi ateşin yanındaki sandalyenin üstünde geçirmişti. Stannis gittiğinden beri yatağını pek kullanmamıştı. Omuzlarında dünyanın ağırlığı varken uyumak için vakti yoktu. Ve rüya görmekten korkuyordu. <em>Uyku, küçük ölüm. Rüyalar, hepimizi sonsuz geceye sürükleyecek olan Öteki’nin fısıltıları.</em> Melisandre, bir âşığın öpücüklerine benzeyen ısı dalgaları sayesinde al al olmuş yanaklarıyla, tanrısının kutsal ateşlerinin yakutumsu pırıltıları içinde yıkanarak oturmayı tercih ederdi. Bazı geceler uyuyakalıyordu ama asla bir saatten fazla değil. Gün gelecek ve Melisandre bir daha asla uyumayacaktı, bunun için dua ediyordu. Gün gelecek ve Melisandre rüyalardan kurtulacaktı. <em>Melony,</em> diye düşündü. <em>Sürü Yedi.</em></p>

    <p>Devan ateşi kütüklerle besledi. Amansız ve öfkeli alevler, gölgeleri odanın köşelerine geri iterek ve Melisandre’nin bütün istenmeyen rüyalarını yakıp yok ederek tekrar yükseldi. <em>Karanlık yine geri çekiliyor... kısa bir süre için. Ama Sur’un ardında düşman güçleniyor. Ve düşman kazanırsa, şafak bir daha asla sökmeyecek.</em> Melisandre, alevlerin içinden bakan yüzün, düşmanın yüzü olup olmadığı merak etti. <em>Hayır. O değildi. Onun çehresi daha ürkütücü olurdu; soğuk ve siyah, bir insanın bakıp da sağ kalamayacağı kadar korkunç.</em> Ama rahibenin gördüğü ahşap surat ve kurt yüzlü çocuk... onlar kesinlikle düşmanın hizmetkârlarıydı... onun müdafileriydi, tıpkı Stannis’in, Melisandre’nin müdafisi olduğu gibi.</p>

    <p>Melisandre pencereye gitti, panjurları açtı. Doğu seması yeni yeni aydınlanıyordu ve sabah yıldızları katran siyahı gökyüzünde hâlâ asılı duruyordu. Kara Kale hareketlenmeye başlamıştı bile. Siyah pelerinli adamlar, Sur’un tepesindeki kardeşlerinin nöbetlerini devralmadan önce yulaf lapası dolu kâselerle kahvaltı etmek için avlunun karşı tarafına geçiyorlardı. Rüzgârla savrulan birkaç kar tanesi, aşağı süzülerek açık pencereden içeri girdi.</p>

    <p>“Leydim kahvaltı etmek ister mi?” diye sordu Devan.</p>

    <p><em>Yiyecek. Evet, yemeliyim.</em> Melisandre bazı günler yemek yemeyi unutuyordu. R’hllor, Melisandre’nin bedeninin bütün gıda ihtiyacını karşılıyordu ama bu, ölümlü adamlardan saklanması gereken bir durumdu.</p>

    <p>Melisandre’nin Jon Kar’a ihtiyacı vardı, kızarmış ekmeğe ya da jambona değil, ama Devan’ı lord kumandana göndermek işe yaramazdı. Jon, Melisandre çağırdığında gelmiyordu; hâlâ silahhanenin arkasında, Nöbet’in merhum demircisinin iki odalı mütevazı dairesinde yaşamayı tercih ediyordu. Belki de kendisini Kral Kulesi’ne layık görmüyordu, belki de umursamıyordu. Jon’un hatasıydı bu, gençliğin sahte tevazusu aslında bir çeşit kibirdi. Bir hükümdar için gücün tuzaklarından kaçınmak asla akıllıca değildi. Çünkü güç, bu çeşit tuzaklardan kaçınacak kadar küçük ölçeklerde akmazdı.</p>

    <p>Bununla birlikte, delikanlı tamamen saf değildi. Melisandre’nin dairesine bir ricacı gibi gitmemesi gerektiğini biliyordu, konuşulacak bir şey olduğunda rahibenin ona gitmesi için ısrar ediyordu. Rahibe gittiğinde, Jon genelde onu bekletiyor ya da onu görmeyi reddediyordu. En azından bu kadarı akıllıcaydı.</p>

    <p>“Isırgan çayı, haşlanmış yumurta ve yağlı ekmek istiyorum. Mümkünse taze ekmek olsun, kızarmış değil. Yabanılı da bulabilirsin. Ona, kendisiyle konuşmam gerektiğini söyle.”</p>

    <p>“Çıngıraklı’yı mı leydim?”</p>

    <p>“Evet. Ve derhal.”</p>

    <p>Devan gittiğinde, Melisandre yıkandı ve elbisesini değiştirdi. Kol yenleri gizli ceplerle doluydu. Rahibe, her sabah yaptığı gibi, bütün tozların yerinde durduğundan emin olmak için cepleri dikkatlice kontrol etti. Ateşi yeşile, maviye ya da gümüş rengine çeviren tozlar. Alevleri kükreten, tıslatan ve insan boyundan daha yükseğe zıplatan tozlar. Duman çıkaran tozlar. Gerçek için bir duman, şehvet için bir duman, korku için bir duman ve bir adamı defaten öldürebilecek o koyu, siyah duman. Kırmızı rahibe kendini her tozdan bir çimdikle silahlandırmıştı.</p>

    <p>Dar Deniz’in karşısından getirdiği oymalı sandığın dörtte üçünden fazlası artık boştu. Melisandre daha fazla toz üretmek için gerekli bilgiye sahipti ama tozu oluşturan nadide maddelerin çoğundan yoksundu. <em>Büyülerim yeterli olur.</em> Melisandre Sur’da daha güçlüydü, Asshai’de olduğundan bile daha güçlüydü, her kelimesi ve hareketi daha tesirliydi ve rahibe burada daha önce hiç yapmadığı şeyleri yapabilirdi. <em>Burada yarattığım gölgeler korkunç olacak. Karanlığın hiçbir yaratığı onların karcısında duramayacak.</em> Emrinde böyle büyüler varken, Melisandre kısa zaman sonra simyacıların ve ateş kehanetçilerinin zayıf hilelerine ihtiyaç duymayacaktı.</p>

    <p>Sandığın kapağını kapattı, kilidi döndürdü ve anahtarı eteğindeki bir başka gizli cebe sakladı. Sonra kapının çalındığını duydu. Vuruşun titrek sesine bakılırsa, gelen tek kollu çavuştu. “Leydi Melisandre, Kemik Lordu burada.”</p>

    <p>“Onu içeri gönder.” Melisandre tekrar şöminenin yanındaki sandalyeye oturdu.</p>

    <p>Yabanıl, grinin ve kahverenginin tonlarıyla alacalanmış eski bir pelerinin altına, kaynatılmış deriden yapılmış ve bronz çivilerle beneklenmiş kolsuz bir yelek giymişti. <em>Kemik yok.</em> Adam gölgelerle de örtünmüştü. Yüzünden kayıp giden ve attığı her adımda şekillenen yarı görünür gri sis demetleri. <em>Çirkin şeyler. Adamın kemikleri kadar çirkin.</em> Sivri bir saç çizgisi, birbirine yakın koyu renk gözler, çökmüş yanaklar, bir ağız dolusu kahverengi kırık dişin üzerinde bir solucan gibi kıpırdanan bir bıyık.</p>

    <p>Boynundaki yakut kendisine bağlı kölenin yakınlığıyla hareketlendiğinde, Melisandre boğazının çukurundaki ısıyı hissetti. “Kemik zırhını çıkarmışsın,” dedi adama.</p>

    <p>“Tıkırtılar beni deli edecekti.”</p>

    <p>“Kemikler seni koruyor,” diye hatırlattı rahibe. “Kara kardeşler seni sevmiyorlar. Dün akşam yemeğinde bazı kardeşlerle atışmışsın, Devan söyledi.”</p>

    <p>“Bazılarıyla. Bowen Marsh liderlik hakkında atıp tutarken ben jambonlu fasulye çorbamı içiyordum. Yaşlı Nar, benim onu gözetlediğimi düşündü ve konuşmalarının bir katil tarafından dinlenilmesine tahammül etmeyeceğini duyurdu. Ona, eğer bu sözleri gerçekse, katilleri ateşin yakınında oturtmaması gerektiğini söyledim. Bowen kızardı ve boğulma sesleri çıkardı ama hepsi buydu.” Yabanıl, pencere kenarına oturdu, hançerini kınından çıkardı. “Eğer bir karga, ben yemeğimi kaşıklarken kaburgalarımın arasına bir bıçak sokmak istiyorsa, buyursun denesin. Hobb’un bulamacı, içine bir damla kan katıldığında daha lezzetli olur.”</p>

    <p>Melisandre çıplak çeliği önemsemedi. Eğer yabanıl ona zarar vermek niyetinde olsaydı, Melisandre bunu alevlerin içinde görürdü. Hayatının sonuna kadar kırmızı tapınağa bağlanmış küçük bir köle kızken okumayı öğrendiği ilk şey, kendi şahsına gelecek tehlikelerdi. Bir ateşin içine baktığında aradığı ilk şey hâlâ buydu. “Seni ilgilendirmesi gereken şey onların bıçakları değil, gözleri,” diye uyardı adamı.</p>

    <p>“Evet, büyü.” Adamın bileğini saran demir kelepçedeki yakut, nabız gibi attı. Adam, bıçağının ucuyla yakuta vurdu. Taşa çarpan çelik hafif bir tıkırtı çıkardı. “Uyurken onu hissediyorum. Tenimdeki ısısını. Demir kelepçeye rağmen. Bir kadının öpücüğü kadar yumuşak. <em>Senin</em> öpücüğün. Ama bazen, yakut rüyalarımda yanmaya başlıyor ve senin dudakların dişlere dönüşüyor. Her gün, onu bileğimden çıkarmanın ne kadar kolay olacağını düşünüyorum ve her gün çıkarmıyorum. Kahrolası kemikleri de takmak zorunda mıyım?”</p>

    <p>“Büyü, gölgeden ve telkinden yapıldı. İnsanlar görmeyi bekledikleri şeyi görürler. Kemikler bunun bir parçası.” <em>Bu adamı esirgemekle hata mı ettim?</em> “Eğer büyü işe yaramazsa, seni öldürürler.”</p>

    <p>Yabanıl, tırnaklarının altındaki kiri hançerinin ucuyla kazımaya başladı. “Ben şarkılarımı söyledim, mücadelelerde dövüştüm, yaz şarabı içtim, Dornelu kadının tadına baktım. Bir adam, yaşadığı gibi ölmeli. Bu benim için, elimde çelikle ölmek demek.”</p>

    <p><em>Ölümün rüyasını mı gördü? Düşman ona dokunmuş olabilir mi? Ölüm düşmanın yöresi, ölüler onun askerleri.</em> “Yakında çeliğine iş düşecek. Düşman ilerliyor, gerçek düşman. Ve Lord Kar’ın korucuları, kör ve kanlı gözleriyle gün bitmeden geri dönecekler.”</p>

    <p>Yabanılın gözleri kısıldı. Gri gözler, kahverengi gözler; Melisandre, yakutun her nabız vuruşunda renklerin değiştiğini görebiliyordu. “Gözleri dışarı çıkarmak Ağlak’ın işi. O her zaman, en iyi karga kör kargadır, der. Bazen onun kendi gözlerini de çıkarmak istediğini düşünüyorum, çünkü gözleri sürekli akıyor ve kaşınıyor. Kar, özgür insanların lider olarak Tormund’ı seçeceğini varsayıyor çünkü onun yapacağı şey bu olurdu. Kar, Tormund’ı severdi. O yaşlı düzenbaz da Kar’ı severdi. Ama lider Ağlak ise... bu iyi değil. Ne Kar için, ne de bizim için.”</p>

    <p>Melisandre, adamın sözlerini ciddiye almış gibi vakur bir tavırla başını salladı ama şu Ağlak denen yabanılın önemi yoktu. Ağlak’ın özgür insanlarının hiçbirinin önemi yoktu. Onlar kayıp insanlardı, lanetlenmiş insanlardı; tıpkı ormanın çocukları gibi yeryüzünden silinmeye mahkûmlardı. Ama bunlar, Çıngıraklı’nın duymak istediği sözler değildi ve Melisandre adamı kaybetmeyi göze alamazdı, şimdi olmazdı. “Kuzeyi ne kadar iyi biliyorsun?”</p>

    <p>Çıngıraklı bıçağını ortadan kaldırdı. “Herhangi bir korucu kadar iyi biliyorum. Bazı bölgeleri onlardan daha iyi biliyorum. Kuzey büyük bir yer. Neden sordun?”</p>

    <p>“Kız,” dedi Melisandre. “Ölmek üzere olan bir atın sırtındaki grili kız. Jon Kar’ın kardeşi.” Başka kim olabilirdi? Kız, korunma için Jon’a koşuyordu, Melisandre bu kadarını açıkça görmüştü. “Onu alevlerimde gördüm ama sadece bir kez. Lord kumandanın güvenini kazanmalıyız ve bunu yapmanın tek yolu kızı kurtarmak.”</p>

    <p>“Benim kızı kurtarmam, demek mi istiyorsun? Kemik Lordu’nun?” Çıngıraklı güldü. “Çıngıraklı’ya aptallardan başka kimse asla güvenmedi. Kar aptal değil. Eğer kardeşinin kurtarılmaya ihtiyacı varsa. Kar kargaları gönderir. Ben öyle yapardım.”</p>

    <p>“Kar senin gibi değil. O yeminler etti ve yeminleriyle yaşamaya kararlı. Gece Nöbetçileri taraf tutmaz. Lakin sen Gece Nöbetçileri’nden değilsin. Kar’ın yapamadığını sen yapabilirsin.”</p>

    <p>“Eğer inatçı lord kumandan izin verirse. Ateşler şu kızın yerini gösterdiler mi?”</p>

    <p>“Su gördüm. Derin, mavi ve durgun. Suyun üzerinde ince bir buz tabakası oluşmaya başlamıştı. Uçsuz bucaksız, engin bir suydu.”</p>

    <p>“Derin Göl. Bu kızın etrafında başka neler gördün?”</p>

    <p>“Tepeler. Araziler. Ağaçlar. Bir geyik. Taşlar. Kız kasabalardan uzak duruyor. Mümkünse, izini kaybettirip avcıları yanıltmak için küçük dere yatakları boyunca at sürüyor.”</p>

    <p>Çıngıraklı kaşlarını çattı. “Bu durum işi zorlaştırır. Kızın kuzeye geldiğini söyledin. Göl kızın doğusunda mıydı yoksa batısında mı?”</p>

    <p>Melisandre gözlerini kapatıp hatırlamaya çalıştı. “Batısında.”</p>

    <p>“O halde Kral Yolu’ndan gelmiyor. Zeki kız. Diğer tarafta daha az gözcü ve daha fazla sığınak var. Eskiden zaman zaman benim de kullandığım saklanma yerleri de...” Çıngıraklı, bir savaş borusunun sesiyle cümlesini yarıda bıraktı ve ayağa kalktı. Melisandre, bütün Kara Kale’nin üstüne aynı ani sessizliğin çöktüğünü ve her adamla delikanlının Sur’a doğru döndüğünü biliyordu; dinliyorlardı, bekliyorlardı. Borunun tek uzun üfleyişi, korucuların geri döndüğü anlamına geliyordu ama iki üfleyişi...</p>

    <p><em>Gün geldi,</em> diye düşündü kırmızı rahibe. <em>Lord Kar şimdi beni dinlemek zorunda kalacak.</em></p>

    <p>Uzun ve kederli bir haykırışın ardından boru sesi kayboldu, sessizlik bir saat sürmüş gibi göründü. Sonunda yabanıl, büyüyü bozdu. “Sadece tek üfleyiş. Korucular.”</p>

    <p>“Ölü korucular.” Melisandre de ayağa kalktı. “Gidip kemiklerini giy ve bekle. Döneceğim.”</p>

    <p>“Seninle geleceğim.”</p>

    <p>“Aptal olma. Bulacaklarını bulduklarında, herhangi bir yabanıl görmek onları kışkırtacak. Kanları soğuyana dek burada kal.”</p>

    <p>Melisandre aşağı inerken, kırmızı rahibenin yarı unutulmuş kahvaltısını taşıyan Devan, Kral Kulesi’nin basamaklarını tırmanarak yukarı çıkıyordu, çocuğun yanında Stannis’in Melisandre’ye bıraktığı muhafızların ikisi vardı. “Hobb’un fırından taze somunlar çıkarmasını bekledim leydim. Ekmek hâlâ sıcak.”</p>

    <p>“Daireme bırak.” Belki de kahvaltıyı yabanıl yerdi. “Lord Kar’ın Sur’un ötesinde bana ihtiyacı var.” <em>Henüz bunu bilmiyor ama yakında...</em></p>

    <p>Dışarıda hafif bir kar yağışı başladı. Melisandre ve refakatçisi kapıya vardığında, kapının etrafında bir grup karga toplanmıştı. Adamlar kırmızı rahibe için yol açtı. Bowen Marsh’ın ve yirmi mızrakçının eşlik ettiği lord kumandan, buzun içinde önden yürüyerek rahibeye yol gösterdi. Kar, çevredeki ağaçların arasında düşmanların gizleniyor olması ihtimaline karşı Sur’un tepesine de bir düzine okçu göndermişti. Kapıdaki muhafızlar kraliçenin adamları değillerdi ama rahibenin geçmesine izin verdiler.</p>

    <p>Buzun altında bulunan ve Sur’un içinden geçen kıvrımlı tünel soğuk ve karanlıktı. Morgan, elinde bir meşaleyle Melisandre’nin önünde yürüyordu, Merrel de bir baltayla arkasında. İki adam da umutsuz ayyaşlardı ama sabahın bu vaktinde ayıklardı. En azından ismen kraliçenin adamlarıydılar, ikisi de Melisandre’den korkuyordu ve Merrel sarhoş değilken çetin olabiliyordu. Melisandre bugün onlara ihtiyaç duymayacaktı ama gittiği her yere iki muhafız götürmeyi alışkanlık haline getirmişti. Bu durum, tayini mümkün bir mesaj taşıyordu. <em>Gücün tuzakları.</em></p>

    <p>Melisandre ve yanındakiler Sur’un kuzey tarafından dışarı çıktıklarında, kar yağışı sabit bir hal almıştı. Sur’dan Tekinsiz Orman’ın kenarına kadar uzanan toprak, beyaz ve dağınık bir battaniyeyle örtülmüştü. Jon Kar ve kara kardeşler yirmi küsur metre uzakta, üç mızrağın etrafında toplanmışlardı.</p>

    <p>Dişbudak ağacından yapılmış mızraklar iki buçuk metre boyundaydı. Soldakinin belli belirsiz bir yamukluğu yardı ama diğer ikisi pürüzsüz ve dümdüzdü. Mızrakların ucuna kesik başlar geçirilmişti. Kafaların sakalları buz tutmuştu ve yağan kar onlara beyaz başlıklar takmıştı. Bir zamanlar gözlerinin olduğu yerlerde sadece boş çukurlar kalmıştı, kara ve kanlı boşluklar sessiz bir ithamla aşağı bakıyorlardı.</p>

    <p>“Kim bunlar?” diye sordu Melisandre, kargalara.</p>

    <p>“Kara Jack Bulwer, Kıllı Hal ve Garth Boztüy,” dedi Bowen Marsh ciddi bir sesle. “Zemin yarı donmuş halde. Yabanılların mızrakları bu kadar derine gömmesi yarım gece almış olmalı. Hâlâ yakınlarda olabilirler. Bizi izliyor olabilirler.” Lord Kâhya gözlerini kısarak ağaç sıralarına baktı.</p>

    <p>“Orada yüzlerce yabanıl olabilir,” dedi ekşi suratlı kara kardeş. “Binlerce yabanıl olabilir.”</p>

    <p>“Hayır,” dedi Jon Kar. “Gecenin karanlığında hediyelerini bıraktılar ve sonra kaçtılar.” Jon’un beyaz ulu kurdu, havayı koklayarak mızrakların etrafında dolaştı, sonra bacağını kaldırdı ve Kara Jack Bulwer’ın başını taşıyan mızrağın üstüne işedi. “Yabanıllar hâlâ buralarda olsaydı, Hayalet onların kokusunu alırdı.”</p>

    <p>“Ağlak, bedenleri yakmıştır umarım,” dedi Efkârlı Edd olarak anılan ekşi suratlı adam. “Aksi halde bedenler, başlarını bulmak için gelebilirler.”</p>

    <p>Jon Kar, Garth Boztüy’ün kafasını taşıyan mızrağı yakaladı ve sert bir şekilde topraktan çıkardı. “Diğer ikisini de çıkarın,” diye emir verdi. Dört karga, emre itaat etmek için hareketlendi.</p>

    <p>Bowen Marsh’ın yanakları soğuktan kızarmıştı. “Korucuları dışarı göndermemeliydik.”</p>

    <p>“Bu, yaranın üstüne tuz basacak zaman ve yer değil. Burada olmaz lordum. Şimdi olmaz.” Kar, mızraklarla cebelleşen adamlara döndü ve, “Kafaları alıp yakın,” dedi. “Çıplak kemikten başka hiçbir şey bırakmayın.” Ancak o zaman Melisandre’yi fark etmiş gibi göründü. “Leydim, lütfen benimle yürüyün.”</p>

    <p><em>Nihayet.</em> “Eğer lord kumandan memnun olacaksa.”</p>

    <p>Sur’un altında yürürlerken, Melisandre, Jon’un koluna girdi. Morgan ve Merrel önden gidiyordu. Hayalet arkadan geliyordu. Rahibe konuşmadı ama adımlarını kasten yavaşlattı. Kadının geçtiği yerlerdeki buz, eriyerek damlamaya başladı. <em>Bu durum Kar’ın dikkatinden kaçmayacak.</em></p>

    <p>Kar, bir katil deliğinin demir kafesinin altında sessizliği bozdu. “Diğer altı adama ne oldu?”</p>

    <p>“Onları görmedim,” dedi Melisandre.</p>

    <p>“Bakacak mısınız?”</p>

    <p>“Elbette lordum.”</p>

    <p>“Gölge Kule’deki Sör Denys Mallister’dan bir kuzgun geldi,” dedi Jon Kar. “Mallister’ın adamları, Gorge Boğazı’nın ilerisindeki dağlarda ateşler görmüşler. Sör Denys yabanılların toplandığına inanıyor. Kafatası Köprüsü’nü bir kez daha zorlayacaklarını düşünüyor.”</p>

    <p>“Bazıları bunu yapabilir.” Melisandre’nin gördüğü imgedeki kafatasları, Jon’un bahsettiği köprüyü işaret ediyor olabilir miydi? Her nedense, Melisandre böyle olmadığını düşünüyordu. “Lakin bu saldırı, bir yanıltmacadan ibaret olur. Deniz kenarında, kara ve kanlı bir dalganın altında kalmış kuleler gördüm. En ağır darbenin ineceği yer, orası.”</p>

    <p>“Doğugözcüsü?”</p>

    <p>Öyle miydi? Melisandre, Kıyıdaki Doğugözcüsü’nü Kral Stannis’le birlikte görmüştü. Majesteleri, Kara Kale’ye yapılacak yolculuk için şövalyelerini bir araya toplandığında Kraliçe Selyse’i ve kızı Shireen’i orada bırakmıştı. Melisandre’nin ateşindeki kuleler farklıydı ama böyle şeyler imgelerde sık sık olurdu. “Evet lordum. Doğugözcüsü.”</p>

    <p>“Ne zaman?”</p>

    <p>Melisandre ellerini açtı. “Yarın. Bir ay dönümü içinde. Bir yıl içinde. Ama harekete geçersen, gördüğüm şeyi bütünüyle engelleyebilirsin.” <em>Yoksa imgelerin ne anlamı olurdu?</em></p>

    <p>“Güzel,” dedi Jon Kar.</p>

    <p>Jon ve Melisandre Sur’un altından çıktıklarında, kapının ardındaki karga sürüsü kırk adama yükselmişti. Adamlar Jon’la Melisandre’nin etrafında toplandılar. Melisandre kara kardeşlerden bazılarını isimleriyle tanıyordu: Aşçı Üçparmak Hobb, turuncu yağlı saçlarıyla Mully, Öküz Owen olarak anılan yarım akıllı oğlan, ayyaş Rahip Celladar.</p>

    <p>“Doğru mu lordum?” dedi Üçparmak Hobb.</p>

    <p>“Kim?” diye sordu Öküz Owen. “Dywen değil, yoksa öyle mi?”</p>

    <p>“Garth da olmasın,” dedi Melisandre’nin Akançamurlu Alf olarak tanıdığı kraliçe adamı. Alf, R’hllor’un gerçeği uğruna yedi sahte tanrıdan vazgeçen ilk adamlardan biriydi. “Garth yabanıllar için fazlasıyla zeki.”</p>

    <p>“Kaç kişi?” diye sordu Mully.</p>

    <p>“Üç,” dedi Jon. “Kara Jack Bulwer, Kıllı Hal ve Garth.”</p>

    <p>Akançamurlu Alf, Gölge Kule’deki uyuyanları uyandırmaya yetecek kadar gürültülü bir haykırış koyuverdi. Jon, Üçparmak Hobb’a, “Alf’i yatağa yatır ve ona baharatlı şarap içir,” dedi.</p>

    <p>“Lord Kar,” dedi Melisandre sessizce. “Benimle birlikte Kral Kulesi’ne gelir misin? Seninle paylaşacağım başka şeyler var.”</p>

    <p>Jon, o soğuk ve gri gözleriyle uzunca bir süre Melisandre’ye baktı. Sağ eli kapandı, açıldı, tekrar kapandı. “Nasıl isterseniz. Edd, Hayalet’i daireme götür.”</p>

    <p>Melisandre, Jon’un bu sözlerini bir işaret olarak algıladı ve kendi muhafızlarını gönderdi. Jon’la birlikte avluyu geçtiler. Sadece ikisi. Etraflarına kar düşüyordu. Melisandre, cesaret edebildiği ölçüde Jon Kar’ın yakınında yürüyordu; Jon’dan kara bir sis misali dökülen güvensizliği hissedebilecek kadar yakın. <em>Beni sevmiyor, asla sevmeyecek ama benden faydalanacak. Gayet iyi.</em> Melisandre başlangıçta aynı dansı Stannis Baratheon’la da yapmıştı. Gerçekte, genç lord kumandan ve kral, ikisinin de kabul etmek istemeyeceği kadar fazla ortak noktaya sahipti. Stannis, ağabeyinin gölgesinde yaşayan küçük oğuldu. Piç doğumlu Jon Kar, insanların Genç Kurt olarak andığı yenik kahramanın, yani meşru doğumlu kardeşinin gölgesinde kalmıştı. İki adam da yaradılışları itibarıyla güvensiz ve kuşkucuydu. Yürekten taptıkları yegâne tanrılar, onur ve vazifeydi.</p>

    <p>Kral Kulesi’nin sarmal merdivenini tırmanırken, “Kız kardeşinle ilgili bir şey sormadın,” dedi Melisandre.</p>

    <p>“Size söyledim. Benim kız kardeşim yok. Biz, yeminimizin sözlerini söylediğimiz anda bütün akrabalarımızı bir kenara koyarız. Arya’ya yardım edemem. Ne kadar...”</p>

    <p>Jon, Melisandre’nin dairesine girerken konuşmayı kesti. Yabanıl içerideydi, rahibenin masasında oturuyordu, kahverengi sıcak ekmeğin üzerine hançeriyle yağ sürüyordu. Melisandre, Çıngıraklının kemik zırhını kuşandığını görünce memnun oldu. Adamın miğfer olarak kullandığı kırık dev kafatası, pencere sekisinde duruyordu.</p>

    <p>Jon Kar gerildi. “Sen.”</p>

    <p>“Lord Kar.” Yabanıl, bir ağız dolusu kahverengi ve kırık dişin arasından gülümsedi. Adamın bileğindeki yakut, sabah ışığında kırmızı bir yıldız gibi pırıldıyordu.</p>

    <p>“Burada ne yapıyorsun?”</p>

    <p>“Kahvaltı ediyorum. İstersen sen de buyurabilirsin.”</p>

    <p>“Seninle ekmek paylaşmam.”</p>

    <p>“Senin kaybın. Somun hâlâ sıcak. Hobb en azından bunu becerebiliyor.” Yabanıl, ekmekten bir ısırık aldı. “Seni de bu kadar kolay bir şekilde ziyaret edebilirim lordum. Kapındaki muhafızlar kötü bir şaka. Sur’a yüzlerce kez tırmanmış bir adam, kolaylıkla bir pencereye de tırmanabilir. Ama seni öldürmenin ne faydası olur? Kargalar sadece daha beter birini seçer.” Çıngıraklı lokmasını çiğnedi, yuttu. “Korucuların başına gelenleri duydum. Beni onlarla birlikte göndermeliydin.”</p>

    <p>“İhanet edip onları Ağlak’a satabilmen için mi?”</p>

    <p>“İhanetlerden mi bahsediyoruz? Şu senin yabanıl karının adı neydi Kar? Ygritte miydi?” Yabanıl adam, Melisandre’ye döndü. “Atlara ihtiyacım olacak. Yarım düzine iyi ata. Ve bu, yalnız yapabileceğim bir iş değil. Köstebek Kasabası’na hapsedilen mızrak karılarından bazıları işe yarar. Bu iş için en iyisi kadınlar olur. Kız onlara daha kolay güvenir ve kadınlar aklımdaki malum planı gerçekleştirmeme yardım eder.”</p>

    <p>Lord Kar, Melisandre’ye, “Bu adam neden bahsediyor?” diye sordu.</p>

    <p>“Kız kardeşinden.” Melisandre elini Jon’un koluna koydu. “Sen kardeşine yardım edemezsin ama o edebilir.”</p>

    <p>Kar, kolunu hızla geri çekti. “Sanmıyorum. Bu yaratığı tanımıyorsunuz. Çıngıraklı ellerini günde yüz kere yıkasa bile tırnaklarının altında hâlâ kan olur. Arya’yı kurtarmak yerine, büyük ihtimalle ona tecavüz etmeyi ve onu öldürmeyi tercih eder. Hayır. Eğer ateşlerinizin içinde gördüğünüz şey buysa leydim, gözlerinizde küller olmalı. Eğer bu adam benim iznim olmadan Kara Kale’den ayrılmayı denerse, onun kafasını bizzat keserim.”</p>

    <p><em>Bana hiç seçenek bırakmıyor. Öyle olsun.</em> “Devan, bizi yalnız bırak,” dedi kırmızı kadın. Yaver odadan çıkıp kapıyı arkasından kapadı.</p>

    <p>Melisandre boğazındaki yakuta dokundu ve bir kelime söyledi.</p>

    <p>Ses, odanın köşelerinde tuhaf bir şekilde yankılandı ve odadakilerin kulaklarında bir solucan misali kıvrıldı. Yabanıl bir kelime duydu; karga bir başka kelime. İkisi de rahibenin dudaklarından dökülen kelime değildi. Yabanılın bileğindeki yakut karardı ve adamın etrafındaki ışık demetleriyle gölgeler kıvrılarak yok oldu.</p>

    <p>Kemikler kaldı; tıkırdayan kaburgalar, adamın kollarındaki pençeler ve dişler, omuzlarındaki büyük ve sararmış köprücük kemiği. Kırık dev kafatası, kırık bir dev kafatası olarak kaldı. Sarı ve çatlak. Lekeli ve vahşi bir sırıtışla gülümseyen.</p>

    <p>Ama sivri saç çizgisi yok oldu. Kahverengi bıyık, yumrulu çene, solgun sarı et ve küçük siyah gözler; hepsi eridi. Uzun kahverengi saçların içinden gri parmaklar geçti. Adamın ağzının kenarlarında gülücük çizgileri belirdi. Yabanıl bir anda daha iri bir adama dönüştü, göğsü ve omuzları genişledi, bacakları uzadı, yüzü temiz tıraşlı ve rüzgâr yanığıydı.</p>

    <p>Jon Kar’ın gözleri büyüdü. “Mance?”</p>

    <p>“Lord Kar.” Mance Rayder gülümsemedi.</p>

    <p><em>“Rahibe seni yaktı.”</em></p>

    <p>“Kemik Lordu’nu yaktı.”</p>

    <p>Jon Kar, Melisandre’ye döndü. “Bu ne çeşit bir büyü?”</p>

    <p>“Adına ne dersen de. Sihir, imge, gözbağı. R’hllor, Işık Tanrısı’dır Jon Kar. Ve onun hizmetkârlarına, ışıkla dokuma yapma yeteneği verilmiştir, tıpkı diğer insanların ipliklerle dokuma yaptığı gibi.”</p>

    <p>Mance Rayder güldü. “Benim de şüphelerim vardı Kar, fakat denemesine izin verdim. Ya bunu deneyecektim ya da Stannis beni kızartacaktı.”</p>

    <p>“Kemikler yardım ediyor,” dedi Melisandre. “Kemikler hatırlıyor. En güçlü büyüler böyle şeylerle yapılır. Ölü bir adamın çizmeleri, bir parça saç, bir torba parmak kemiği. Fısıldanmış kelimeler ve dualarla, bir adamın gölgesi bu çeşit nesnelerden çekilebilir ve bir başka adamın üstüne bir pelerin gibi serilebilir. Pelerini giyen adamın özü değişmez, sadece imgesi değişir.”</p>

    <p>Melisandre büyüyü basit ve kolay bir şeymiş gibi anlatmıştı. Jon ve Mance’in büyünün zorluğunu ya da Melisandre’ye nelere mal olduğunu bilmelerine gerek yoktu. Bu, Melisandre’nin uzun zaman önce Asshai’de öğrendiği bir dersti; büyü ne kadar zahmetsiz görünürse, insanlar büyücüden o kadar çok korkardı. Alevler Çıngıraklı’yı yaladığında Melisandre’nin boğazındaki yakut öyle sıcak olmuştu ki kırmızı rahibe kendi teninin tütmeye ve kararmaya başlayacağından korkmuştu. Şükürler olsun ki Lord Kar, oklarını kullanarak Melisandre’yi bu ıstıraptan kurtarmıştı. Stannis bu meydan okuma karşısında köpürürken, kırmızı rahibe rahatlama duygusuyla titremişti.</p>

    <p>“Sahte kralımız asabi bir tabiata sahip ama sana ihanet etmeyecek,” dedi Melisandre, Jon Kar’a. “Oğlu elimizde. Bunu unutma. Ve sahte kral, kendi hayatını sana borçlu.”</p>

    <p>“Bana?” Kar’ın sesi şaşkındı.</p>

    <p>“Başka kime olacak lordum? Kanunlarınıza göre, sahte kralın suçlarının cezasını ancak onun hayatının kanı ödeyebilir ve Stannis Baratheon kanunlara karşı gelecek bir adam değildir... lakin senin bilgece söylediğin gibi, insanların kanunu Sur’da son bulur. Sana, Işık Tanrısı’nın senin dualarını duyacağını söylemiştim. Kız kardeşinin hayatını kurtarmak ve bunu yaparken senin için çok önemli olan onura ve ahşap tanrının önünde ettiğin yemine bağlı kalmak için bir yol istedin.” Melisandre solgun parmağıyla işaret etti. “O yol karşında duruyor Lord Kar. Arya’nın kurtuluşu. Işık Tanrısı’ndan ve... benden bir armağan.”</p>
  </div>
</body>
</html>
