<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Kampın kokusu öyle dehşet vericiydi ki Dany’nin tek yapabildiği öğürmemekti.</p>

    <p>Sör Barristan burnunu buruşturdu ve, “Burada olmamalısınız Majesteleri,” dedi. “Bu kara şakayı solumamalısınız.”</p>

    <p>“Ben ejderhanın kanıyım,” diye hatırlattı Dany, şövalyeye. “Kanlı ishale yakalanmış bir ejderha gördünüz mü hiç?” Viserys, sıradan insanları etkileyen bulaşıcı hastalıkların Targaryenlar’ı etkilemediğini iddia ederdi ve Dany’nin şimdiye kadar gördüğü kadarıyla bu doğruydu. Dany üşüdüğünü, acıktığını ve korktuğunu hatırlıyordu ama hiç hasta olmamıştı.</p>

    <p>“Yine de,” dedi yaşlı şövalye, “Majesteleri şehre dönerse kendimi daha iyi hissederim.” Meereen’in çok renkli kiremitlerden örülmüş duvarları yarım mil gerideydi. “Kanlı ishal. Alacakaranlık Çağı’ndan beri her ordunun felaketi olmuştur. “Yiyecekleri bizim dağıtmamıza izin verin Majesteleri.”</p>

    <p>“Yarın. Şimdi buradayım. Görmek istiyorum.” Dany gümüş atını mahmuzladı. Diğerleri onun peşinden gitti. Jhogo, Dany’nin önünde at sürüyordu; Aggo ve Rakharo arkasında. Adamların elinde, hastaları ve can çekişenleri uzakta tutmak üzere Dothrak kamçıları vardı. Gri benekli bir atın sırtında oturan Sör Barristan, Dany’nin sağındaydı. Sol tarafta Özgür Kardeşler’den Symon Çizgilisırt ve Ana’nın Adamları’ndan Marselen vardı. Yiyecek arabalarını koruyan altmış asker, kumandaları yakından takip ediyordu. Hepsi atlıydı. Dothraklar’ı, Tunç Canavarlar’ı ve azatlı köleleri birbirlerine bağlayan tek şey, bu vazifeye karşı duydukları tiksintiydi.</p>

    <p>Astaporlular, katedilen her metrede daha da uzayan korkunç bir alay halinde askerlerin arkasında yürüyordu. Bazıları Dany’nin anlamadığı bir dilde konuşuyordu. Diğerleri konuşamayacak durumdaydı. Çoğu, Dany’ye ellerini uzatıyor ya da Dany’nin gümüş atı onların önünden geçerken diz çöküyordu. Astapor, Lys ve Eski Volantis lehçeleriyle, Dothrak lisanıyla, Qarth’ın ağdalı heceleriyle ve hatta Batıdiyar’ın Ortak Dili’yle, “Anne,” diye sesleniyorlardı. “Anne lütfen... anne, kardeşime yardım et... kardeşim hasta... çocuklarıma yiyecek ver... lütfen, yaşlı babama yardım et... ona yardım et... bana yardım et...”</p>

    <p><em>Size yardıma gücüm kalmadı,</em> diye düşündü Dany umutsuzca. Astaporluların gidecek yeri yoktu. Binlerce insan Meereen’in kalın duvarlarının dışında kalmıştı; erkekler, kadınlar, çocuklar, yaşlı adamlar, küçük kızlar, yeni doğmuş bebekler. Çoğu hastaydı, daha çoğu açtı ve hepsi ölüme mahkûmdu. Daenerys onları içeri almak için kapıları açmaya cesaret edememişti. Onlar için elinden gelenin en iyisini yapmaya çalışmıştı. Onlara şifacılar göndermişti; Mavi Faziletler, müzik büyücüleri, hekimler. Ancak şifacılar da hastalanmıştı ve şifacıların sanatları, beyaz kısrakla gelen kanlı ishalin dörtnala koşan ilerleyişini yavaşlatamamıştı. Sağlıklı insanları hasta olanlardan ayırmak da işe yaramamıştı. Sadık Kalkanlar, kocaları karılarından, çocukları annelerinden ayırmayı denemişlerdi ama Astaporlular onları tekmelemiş ve taşlamışlardı. Birkaç gün sonra, hasta olanlar ölmüş, sağlıklı olanlar hastalanmıştı.</p>

    <p>İnsanları beslemek bile zorlaşmıştı. Dany her gün gönderebildiği kadar yiyecek gönderiyordu ama her gün daha fazla insan ve onlara verecek daha az yiyecek oluyordu. Yiyecekleri götürmeye istekli sürücüler bulmak da güçleşiyordu. Kampa gönderilen adamların çoğu kanlı ishale yakalanmıştı. Diğerleri şehre geri dönerken saldırıya uğramıştı. Dün, bir araba devrilmiş ve iki asker öldürülmüştü. Bu sebeple, kraliçe bugün yiyecekleri bizzat götürmeye karar vermişti. Kelkafa’dan Sör Barristan’a kadar bütün danışmanlar bu fikre şiddetle karşı çıkmıştı ama Daenerys fikrini değiştirmemişti. “Onlara yüz çevirmeyeceğim,” demişti inatla. “Bir kraliçe, insanlarının acılarından haberdar olmalıdır.”</p>

    <p>İnsanların bolca sahip olduğu tek şey, acıydı. “Bütün atlar ve katırlar tükendi, çoğu Astapor’dan gelmişti,” diye rapor etti Marselen. “İnsanlar her birini yedi Majesteleri, her farenin ve yakalayabildikleri her leşçi köpeğin yanı sıra. Şimdi kendi ölülerini yemeye başladılar.”</p>

    <p>“İnsanlar insan eti yememeli,” dedi Aggo.</p>

    <p>“Bu bilinir,” diye onayladı Rakharo. “Lanetlenecekler.”</p>

    <p>“Onlar lanetlenmenin de ötesine geçtiler,” dedi Symon Çizgilisırt.</p>

    <p>Kafilenin peşinde şişkin karınlı küçük çocuklar yürüyordu, yalvaramayacak kadar korkak ve zayıflardı. Çökük gözlü sıska adamlar, kumların ve taşların ortasında çömelmişlerdi; kokulu, kahverengi ve kırmızı dereler halinde hayatlarını bağırsaklarından boşaltıyorlardı. İki kadın, kararmış bir kemik için kavga ediyordu. Yakınlarda, ayakta duran on yaşında bir çocuk bir fare yiyordu. Tek eliyle yiyordu; diğer eliyle, ödülünü kimse kapmaya çalışmasın diye, ucu sivriltilmiş bir çomak tutuyordu. Her yerde gömülmemiş cesetler vardı. Dany, siyah bir pelerinin altında, toprağa uzanmış bir adam gördü ama Dany adamın yanından geçerken, pelerin çözülerek binlerce sineğe dönüştü. Yerde oturan iskelet gibi kadınlar, can çekişen yavrularına sarılmışlardı. Gözleri Dany’yi takip ediyordu. Seslenecek kadar gücü olanlar, “Anne... lütfen...” diyordu. “Tanrılar seni korusun. Anne...”</p>

    <p><em>Tanrılar beni korusun,</em> diye düşündü Dany hüzünle. <em>Şehriniz küle ve kemiğe dönüştü, insanlarınız yanı başınızda ölüyor. Size verecek barınağım, ilacım, umudum yok. Sadece bayat ekmek, kurtlu et, sert peynir ve biraz süt. Tanrılar beni korusun, korusun. Ne çeşit bir anne, çocuklarını besleyecek sütten yoksun olur?</em></p>

    <p>“Çok fazla ölü var,” dedi Aggo. “Yakılmaları gerek.”</p>

    <p>“Onları kim yakacak?” diye sordu Sör Barristan. “Kahrolası kanlı ishal her yere yayıldı. Her gece yüzlerce insan ölüyor.”</p>

    <p>Aggo ve Rakharo aynı anda, “Ölülere dokunmak iyi değildir,” dediler.</p>

    <p>“Olabilir,” dedi Dany, “lakin bu iş yapılmak zorunda.”</p>

    <p>“Lekesizler ölülerden korkmuyor. Gri Solucan’la konuşacağım.”</p>

    <p>“Majesteleri,” dedi Sör Barristan, “Lekesizler sizin en iyi dövüşçüleriniz. Onları bu salgın yüzünden kaybetmeyi göze alamayız. Bırakın da Astaporlular kendi ölülerini kendileri gömsünler.”</p>

    <p>“Çok dermansızlar,” dedi Symon Çizgilisırt.</p>

    <p>“Daha fazla yiyecek onları daha kuvvetli yapabilir,” dedi Dany.</p>

    <p>Symon başını sağa sola salladı. “Yiyecekler can çekişenler için heba edilmemeli İlahemiz. Yaşayanları doyurmaya yetecek kadar yiyeceğimiz yok.”</p>

    <p>Adam haksız değildi, Dany biliyordu, ama sözleri duymayı kolaylaştırmıyordu bu. “Yeterince uzaklaştık,” diye karar verdi kraliçe. “İnsanları burada doyuracağız.” Elini kaldırdı. Arkadaki arabalar durdu. Sürücüler, Astaporluların yiyeceklere saldırmasını engellemek için arabaların etrafına yayıldı. Arabalar durur durmaz etraftaki kalabalık yoğunlaşmaya başladı, salgından etkilenen insanlar yalpalayarak ve ayaklarını yere sürüyerek arabalara doğru geliyorlardı. Sürücüler onları durdurdu. “Sıranızı bekleyin,” diye bağırdılar. “İtişmeyin. Geri çekilin. Geride durun. Herkes için ekmek var. Sıranızı bekleyin.”</p>

    <p>Dany sadece oturup izleyebilirdi. “Sör,” dedi Barristan Selmy’ye, “yapabileceğimiz başka bir şey yok mu? Yiyecek tedarikiniz var.”</p>

    <p>“Majesteleri’nin askerleri için. Uzun bir kuşatmaya direnmemiz gerekebilir. Fırtına Kargaları ve İkinci Oğullar, Yunkaili adamları yağmalayabilirler ama onlara taraf değiştirtmeyi umamazlar. Eğer Majesteleri bir ordu toplamama izin verirlerse...”</p>

    <p>“Eğer bir mücadele olmak zorundaysa, mücadeleyi Meereen’in duvarlarının ardından gerçekleştirmeyi tercih ederim. Bırakın da Yunkaililer siperlerime saldırmayı denesinler.” Kraliçe, etrafındaki manzaraya baktı. “Eğer yiyeceğimizi eşit olarak paylaşırsak...”</p>

    <p>“...Astaporlular kendi paylarını birkaç gün içinde tüketirler ve bizim kuşatma için daha az yiyeceğimiz olur.”</p>

    <p>Dany kampın karşı tarafına baktı, Meereen’in renkli kiremitlerden örülmüş duvarlarına. Hava sinek ve çığlık doluydu. “Tanrılar bu salgını, beni alçakgönüllü yapmak için yolladı. Çok fazla ölü var... insanları ceset yemek zorunda <em>bırakmayacağım.</em>” Bir el işaretiyle Aggo’yu çağırdı. “Kapılara git. Bana elli Lekesiz ve Gri Solucan’ı getir.”</p>

    <p>“<em>Khaleesi.</em> Kanınızın kanı itaat edecek.” Aggo atını mahmuzladı ve dörtnala uzaklaştı.</p>

    <p>Sör Barristan, iyi saklayamadığı bir endişeyle Aggo’yu izledi. “Burada daha fazla oyalanmamalısınız Majesteleri. Astaporlular emrettiğiniz gibi doyuruluyor. Bu zavallı sefiller için yapabileceğimiz başka bir şey yok. Şehre geri dönmeliyiz”</p>

    <p>“Eğer istiyorsanız gidin sör. Size engel olmam. Hiçbirinize engel olmam.” Dany atından aşağı atladı. “Onları iyileştiremem ama onlara, annelerinin onları umursadığını gösterebilirim.”</p>

    <p>Jhogo nefesini tuttu. “<em>Khaleesi,</em> hayır.” Adam atından inerken saç örgüsündeki çanlar hafifçe çınladı. “Daha fazla yaklaşmamalısınız. Size dokunmalarına izin vermeyin! Yapmayın!”</p>

    <p>Dany, Jhogo’nun yanından geçti. Birkaç metre ileride, yerde yaşlı bir adam vardı, inliyor ve gökyüzündeki bulutların gri karınlarına bakıyordu. Dany adamın yanında diz çöktü, koku yüzünden burnunu buruşturdu, adamın kirli, gri saçlarını geri itip alnına dokundu. “Teni alev alev yanıyor. Onu yıkamak için suya ihtiyacım var. Deniz suyu işe yarar. Marselen, bana su getir. Yağa da ihtiyacım olacak, cenaze ateşi için. Ölüleri yakmama yardım eder misin?”</p>

    <p>Aggo, Gri Solucan ve elli Lekesiz’le birlikte geri döndüğünde, Dany herkesi ona yardımcı olmaya ikna etmişti. Symon Çizgilisırt ve adamları, canlıları ölülerden ayırıyor ve cesetleri bir kenara yığıyorlardı. Jhogo, Rakharo ve Dothraklılar, hâlâ yürüyebilen insanları, banyo yapmaları ve kıyafetlerini yıkamaları için deniz kıyısına götürüyorlardı. Aggo, çıldırmış insanları izler gibi onları izliyordu ama Gri Solucan, kraliçenin yanında diz çöktü ve, “Bu kulunuz size yardım edecek,” dedi.</p>

    <p>Gün ortasından önce bir düzine ateş yanıyordu. Siyah duman sütunları yerden yukarı yükseliyor ve merhametsiz mavi gökyüzünü kirletiyordu. Cenaze ateşlerinden uzaklaşan Dany’nin binici kıyafetleri lekeli ve isliydi. “İlahemiz,” dedi Gri Solucan, “ben ve kardeşlerim, buradaki işimiz bittiğinde denizde yıkanmak için müsaade istiyoruz, büyük tanrıçamızın kanunlarına uygun olarak temizlenmek için.”</p>

    <p>Kraliçe, hadımların kendi tanrıçaları olduğunu bilmiyordu. “Bu tanrıça kim? Ghis’in tanrılarından biri mi?”</p>

    <p>Gri Solucan rahatsız görünüyordu. “Tanrıça pek çok isimle anılır. Mızrakların Leydisi, Mücadelenin Gelini, Orduların Anası. Lakin onun gerçek adı, erkeklikleri onun mabedinde yakılmış bu zavallı kullara aittir. Başkalarıyla onun hakkında konuşamayız. Yalvarırım beni affedin.”</p>

    <p>“Nasıl istersen. Evet, eğer arzunuz buysa yıkanabilirsiniz. Yardımın için teşekkür ederim.”</p>

    <p>“Bu kulunuz size hizmet etmek için yaşıyor.”</p>

    <p>Daenerys ağrılı kollar ve hasta bir yürekle piramidine geri döndüğünde, Missandei eski bir parşömen okuyordu, Irri ve Jhiqui, Rakharo hakkında konuşuyordu. “Sen onun için fazla sıskasın,” diyordu Jhiqui. “Neredeyse bir oğlan gibi görünüyorsun. Rakharo oğlanlarla yatmaz. Bu bilinir.” Irri öfkeyle karşılık verdi. “Sen de neredeyse bir inek gibi görünüyorsun. Rakharo ineklerle yatmaz.”</p>

    <p>“Rakharo benim kanımın kanıdır. Hayatı bana aittir, size değil,” dedi Dany kızlara. Rakharo, Meereen’den uzakta geçirdiği zaman boyunca neredeyse on beş santim uzamıştı, kaslarla kalınlaşmış kollar ve bacaklarla geri dönmüştü, saçına dört çan takmıştı. Dany’nin iki hizmetçisinin de fark ettiği gibi, Rakharo artık Aggo’ya ve Jhogo’ya yukarıdan bakıyordu. “Şimdi sessiz olun. Yıkanmam gerek.” Dany daha önce kendini hiç bu kadar kirli hissetmemişti. “Jhiqui, şu giysileri çıkarmama yardım et, sonra da onları yak. Irri, Qezza’ya söyle bana hafif ve serin tutan giysiler bulsun. Bugün çok sıcaktı.”</p>

    <p>Terasta serinletici bir rüzgâr esiyordu. Dany havuza girerken mutlulukla iç geçirdi. Missandei, Dany’nin emriyle kıyafetlerini çıkardı ve onun ardından suya girdi. Dany’nin sırtını yıkarken, “Geçen gece Astaporluların duvarları tırmaladığını duydum,” dedi küçük kâtibe.</p>

    <p>Irri ve Jhiqui bakıştılar. “Kimse duvarları tırmalamıyordu,” dedi Jhiqui. “Tırmalamak... nasıl tırmalayabilirler?”</p>

    <p>“Elleriyle,” dedi Missandei. “Kiremitler eski, ufalanıyorlar. Astaporlular, duvarları delerek şehre girmeye çalışıyorlar.”</p>

    <p>“Bunu yapmaları çok uzun yıllar alır,” dedi Irri. “Duvarlar çok kalın. Bu bilinir.”</p>

    <p>“Bilinir,” diye onayladı Jhiqui.</p>

    <p>“Ben de onların rüyasını gördüm.” Dany, Missandei’nin elini tuttu. “Kamp şehirden yarım mil uzakta tatlım. Kimse duvarları tırmalamıyordu.”</p>

    <p>“Majesteleri en iyisini bilir,” dedi Missandei. “Saçlarınızı yıkayayım mı? Vakit neredeyse geldi. Reznak mo Reznak ve Yeşil Fazilet düğün hazırlarını konuşmak için...”</p>

    <p>“...geliyorlar.” Dany, etrafa sular sıçratarak ayağa kalktı. “Neredeyse unutuyordum.” <em>Belki de unutmak istedim.</em> “Onların ardından Hizdahr’la yemek yemem gerek.” İç geçirdi. “Irri, yeşil tokarı getir. Kenarlarında Myr danteli olan ipek <em>tokar</em>ı.”</p>

    <p>“O tamir ediliyor <em>Khaleesi.</em> Danteli yırtılmıştı. Mavi <em>tokar</em> temiz.”</p>

    <p>“Öyleyse mavi <em>tokar.</em> Ona da memnun olurlar.”</p>

    <p>Dany sadece bir parça yanılmıştı. Rahibe ve kethüda onu bir <em>tokar</em>ın içinde görmekten mutluluk duymuşlardı ama onların asıl istediği Dany’yi çırılçıplak soymaktı. Dany inanmazlık içinde onları dinledi. Kadının ve adamın sözleri bittiğinde, “Sizi gücendirmek istemem ama kendimi çırılçıplak bir halde Hizdahr’ın annesine ve kız kardeşlerine <em>göstermeyeceğim.</em>”</p>

    <p>Gözlerini kırparak, “Fakat,” dedi Reznak mo Reznak, “bunu yapmak zorundasınız İlahemiz. Evlilikten önce, gelinin karnının ve... kadınlık organlarının, erkek hanesinin kadınları tarafından muayene edilmesi âdettendir. Organların doğru biçimlendiğinden ve...”</p>

    <p>“...kadının doğurgan olduğundan emin olmak için,” diye bitirdi Galazza Galare. “Bu kadim bir ritüeldir Majesteleri. Üç Fazilet, muayeneye tanıklık etmek ve uygun duaları okumak üzere orada olacaklar.”</p>

    <p>“Evet,” dedi Reznak, “sonra da özel bir pasta yenecek. Nişanlılar için pişirilmiş bir kadın pastası. Erkeklerin pastanın tadına bakması yasaktır. Duyduğuma göre çok lezzetliymiş. Fevkaladeymiş.”</p>

    <p><em>Eğer rahmim kurumuşsa ve kadınlık organlarım lanetlenmişse ne olacak? Bunun işin de özel bir pasta pişirilecek mi?</em> “Evlendikten sonra, kadınlık organlarımı Hizdahr zo Loraq inceleyebilir.” <em>Khal Drogo onlarla ilgili bir sorun bulamadı, Hizdahr neden bulsun?</em> “Bırakın da Hizdahr’ın annesi ve kız kardeşleri birbirlerini muayene etsinler ve şu özel keki onlar yesinler. Ben yemeyeceğim. Soylu Hizdahr’ın soylu ayaklarını da yıkamayacağım.”</p>

    <p>“Majesteleri anlamıyorsunuz,” diye itiraz etti Reznak. “Ayak yıkamak teamüllere göre kutsal bir eylemdir. Kocanızın hizmetkârı olacağınızı ifade eder. Düğün kıyafeti de anlam yüklüdür. Gelin, beyaz ipekten dikilmiş inci püsküllü bir <em>tokar</em>ın üstüne koyu renk bir duvak takar.”</p>

    <p><em>Tavşanların kraliçesi sarkık kulakları olmadan evlenmemeli.</em> “Bütün o inciler ben yürüdükçe tıkırdayacak.”</p>

    <p>“İnciler doğurganlığı temsil eder. İlahemiz ne kadar çok inci takarsa o kadar çok ve sağlıklı çocuklar doğurur.”</p>

    <p>“Neden yüz çocuk isteyeyim?” Dany, Yeşil Fazilet’e döndü. “Eğer Batıdiyar âdetlerine uygun olarak evlenirsek...”</p>

    <p>“Ghis tanrıları bunun gerçek bir evlilik olmadığını kabul eder.” Galazza Galare’in yüzü, yeşil ipekten yapılmış bir peçenin ardına gizlenmişti. Kadının sadece gözleri görünüyordu; yeşil, bilge ve hüzünlü. “Şehrin gözünde soylu Hizdahr’ın metresi olursunuz, nikâhlı karısı değil. Çocuklarınız piç olur. Hizdahr’la Merhamet Tapınağı’nda evlenmek zorundasınız İlahemiz. Meereen’in bütün soyluları evliliğinize şahitlik etmek üzere orada olmalı.”</p>

    <p><em>Bütün soylu hanedanların başlarını bir bahaneyle piramitlerinden çıkarın,</em> demişti Daario. <em>Ejderhanın sözleri ateş ve kandır.</em> Dany bu düşünceyi bir kenara bıraktı. “Nasıl isterseniz,” dedi iç geçirerek. “Hizdahr’la Merhamet Tapınağı’nda, incili beyaz bir <em>tokar</em>a sarınmış halde evleneceğim. Başka bir şey var mı?”</p>

    <p>“Küçük bir mesele daha var İlahemiz,” dedi Reznak. “Dövüş çukurlarını tekrar açmak, evliliğinizi kutlamak için çok uygun bir eylem olur. Hizdahr’a ve sevgi dolu insanlarınıza bir düğün hediyesi vermiş olursunuz. Meereen’in kadim geleneklerini ve âdetlerini kucakladığınızı kanıtlarsınız.”</p>

    <p>Yumuşak ve nazik sesiyle, “Tanrıları da çok memnun edersiniz,” dedi Yeşil Fazilet.</p>

    <p><em>Kanla ödenmiş başlık parası.</em> Dany bu mücadelede dövüşmekten yorulmuştu. Sör Barristan bile Dany’nin kazanamayacağını düşünüyordu. “Hiçbir hükümdar, bir halkın iyi olmasını sağlayamaz,” demişti Selmy. “Kutsanmış Baelor dua etti, oruç tuttu ve Yedi için bütün tanrıların isteyebileceği kadar muhteşem bir tapmak inşa etti ama savaşa ve sefalete son veremedi.” <em>Bir kraliçe, halkını dinlemeli,</em> diye hatırlattı Dany kendine. “Hizdahr düğünden sonra kral olacak. Eğer istiyorsa dövüş çukurlarını kendi açsın. Ben bunun bir parçası olmak istemiyorum.” <em>Bırak da kan onun ellerinde olsun, benim ellerimde değil.</em> “Eğer kocam onun ayaklarını yıkamamı istiyorsa, önce o benim ayaklarımı yıkamalı. Bu akşam bunu ona söyleyeceğim.” Nişanlısının bunu nasıl karşılayacağını merak etti.</p>

    <p>Boşuna endişelendiğini anladı. Hizdahr zo Loraq gün batımından bir saat sonra geldi. Eteğine altın boncuklar dikilmiş şarap rengi bir <em>tokar</em> giymişti. Dany, nişanlısı için şarap doldururken, Reznak ve Yeşil Fazilet’le yaptığı görüşmeyi anlattı. “Bunlar boş ritüeller,” dedi Hizdahr, “bir kenara kaldırmamız gereken türden şeyler. Meereen çok uzun zamandır bu eski ve aptalca geleneklerin içinde boğuluyor.” Dany’nin elini öptü. “Daenerys, kraliçem, eğer kralınız ve hayat arkadaşınız olmak için yapmam gereken şey buysa, sizi tepeden tırnağa memnuniyetle yıkarım.”</p>

    <p>“Kralım ve hayat arkadaşım olmak için yapman gereken tek şey, bana barış getirmek. Skahaz’ın söylediğine göre bazı mesajlar getirmişsin.”</p>

    <p>“Getirdim.” Hizdahr bacak bacak üstüne attı. Kendinden memnun görünüyordu. “Yunkai bize barış verecek ama bir bedel karşılığında. Köle ticaretinin kesilmesi, bütün medeni dünyada büyük zarara sebep oldu. Yunkai ve şehrin müttefikleri bizden tazminat talep ediyor. Tazminat altınla ve değerli taşlarla ödenecek.”</p>

    <p>Altın ve değerli taşlar kolaydı. “Başka?”</p>

    <p>“Yunkai eskisi gibi köle ticaretine devam edecek. Astapor bir köle şehri olarak yeniden inşa edilecek. Siz müdahale etmeyeceksiniz.”</p>

    <p>“Yunkaililer, ben şehirden henüz iki fersah bile uzaklaşmamışken köle ticaretini tekrar başlattılar. Geri döndüm mü? Kral Cleon ona katılmam ve Yunkaili adamlara karşı savaşmam için bana yalvardı. Adamın yalvarışlarını duymazdan geldim. <em>Yunkai’yle savaşmak istemiyorum.</em> Bunu kaç kere söylemeliyim? Benden ne çeşit sözler vermemi istiyorlar?”</p>

    <p>“Ah, çalılığın dikenleri var kraliçem,” dedi Hizdahr zo Loraq. “Bunu söylemek beni üzüyor lakin Yunkaililer sizin verdiğiniz sözlere güvenmiyorlar. Arpın aynı telini çekip duruyorlar, ejderhalarınızın yaktığı bir elçiden bahsediyorlar.”</p>

    <p>“Adamın sadece <em>tokar</em>ı yandı,” dedi Dany kaşlarını çatarak.</p>

    <p>“Öyle de olsa, size güvenmiyorlar. Yeni Ghis’in adamları da aynı şekilde düşünüyor. Sizin de sık sık söylediğiniz gibi, kelimeler rüzgârdır. Sizin edeceğiniz hiçbir söz, Meereen için barış tesis edemez. Düşmanlarınız söz değil eylem talep ediyor. Evlendiğimizi görecekler, benim kral olarak taçlandırıldığımı ve sizinle birlikte hükmettiğimi görecekler.”</p>

    <p>Dany, Hizdahr’ın kadehini tekrar doldurdu. Sürahiyi nişanlısının başına boşaltmaktan ve adamın kayıtsız gülümsemesini boğmaktan daha çok istediği bir şey yoktu. “Evlilik ya da katliam. Bir düğün ya da bir savaş. Seçeneklerim bunlar mı?”</p>

    <p>“Ben sadece tek seçenek görüyorum Majesteleri. Eski Ghis’in tanrılarının huzurunda yeminlerimizi edelim ve birlikte yeni bir Meereen yaratalım.”</p>

    <p>Kraliçe, arkadan gelen adım seslerini duyduğunda Hizdahr’a vereceği cevabı tasarlıyordu. <em>Yemek,</em> diye düşündü. Aşçılar, soylu Hizdahr’ın en sevdiği yemeği yapacaklarını söylemişlerdi; erik ve biberle doldurulmuş ballı köpek. Ama Dany arkasına döndüğünde, yeni banyo yapmış ve beyazlar kuşanmış Sör Barristan’ı gördü. “Majesteleri,” dedi şövalye reverans yaparak, “sizi rahatsız ettiğim için üzgünüm ama bir an önce öğrenmek isteyeceğinizi düşündüm. Fırtına Kargaları şehre geri döndüler. Düşmandan haber getirdiler. Yunkaili adamlar tam da korktuğumuz gibi yürüyüşe geçmişler.”</p>

    <p>Soylu Hizdahr zo Loraq’ın yüzünden küçük bir öfke ifadesi geçti. “Kraliçe akşam yemeğinde. Paralı askerler bekleyebilir.”</p>

    <p>Sör Barristan adamı duymazdan geldi. “Majesteleri’nin emrettiği gibi, Lord Daario’dan bana rapor vermesini istedim. Daario güldü. Majesteleri’nin küçük kâtibesi ona harfleri öğretirse, raporları kendi kanıyla yazacağını söyledi.”</p>

    <p>“Kan?” dedi Dany korkuyla. “Bu bir şaka mı? Hayır. Hayır, söylemeyin. Onu bizzat görmeliyim.” Dany genç bir kızdı, yalnızdı, genç kızlar fikirlerini değiştirebilirlerdi. “Kaptanlarımı ve kumandanlarımı toplayın. Hizdahr, beni bağışlayacağını biliyorum.”</p>

    <p>“Meereen en başta gelmeli.” Hizdahr nezaketle gülümsedi. “Başka gecelerimiz olacak. Binlerce gece.”</p>

    <p>“Sör Barristan seni uğurlayacak.” Dany, hizmetçilerine seslenerek aceleyle dışarı çıktı. Kumandanını bir <em>tokar</em>la karşılamayacaktı. Sonunda sevdiği bir kıyafet bulana kadar bir düzine elbise denedi ama Jhiqui’nin getirdiği tacı reddetti.</p>

    <p>Daario Naharis onun önünde diz çökerken, Dany’nin kalbi tekledi. Adamın saçları kuru kanla katılaşmıştı, alnındaki derin kesik kıpkırmızı parlıyordu, gömleğinin sol kolu neredeyse dirseğine kadar kanlıydı. “Yaralanmışsın,” dedi Dany.</p>

    <p>“Bu mu?” Daario alnına dokundu. “Bir arbaletçi, gözümün içine bir ok saplamaya çalıştı ama ben oktan hızlıydım. Kraliçeme dönmek, onun gülümsemesinin sıcaklığıyla ısınmak için acele ediyordum.” Kolunu salladı, yere kırmızı damlalar düştü. “Bu benim kanım değil. Çavuşlarımdan biri Yunkaililerin tarafına geçmemiz gerektiğini söyledi, ben de elimi onun boğazına soktum ve kalbini dışarı çıkardım. Kalbi hediye olarak gümüş kraliçeme getirmek niyetindeydim ama Kediler yolumu kesti. Homurdanarak ve tükürükler saçarak peşime düştüler. İçlerinden biri beni neredeyse yakalıyordu, kalbi onu yüzüne fırlatmak zorunda kaldım.”</p>

    <p>“Çok kahramanca,” dedi Sör Barristan bunun tam tersini söyleyen bir ses tonuyla. “Majesteleri için başka havadisleriniz var mı?”</p>

    <p>“Sert havadislerim var Sör Büyükbaba. Astapor yıkıldı ve köle tacirleri bütün kuvvetleriyle kuzeye geliyorlar.”</p>

    <p>“Bu eski ve bayat bir haber,” diye homurdandı Kelkafa.</p>

    <p>“Annen de babanın öpücükleri için aynı şeyi söyledi,” diye karşılık verdi Daario. “Tatlı kraliçem, buraya daha evvel gelebilirdim ama tepeler Yunkaili paralı askerlerle dolu. Dört özgür birlik. Fırtına Kargaları hepsini delip geçmek zorunda kaldı. Daha fazlası ve daha beteri de var. Yunkaililer ordularını sahil yolundan getiriyorlar. Yeni Ghis’ten gelen dört lejyon onlara katıldı. Zırhlı ve kuleli yüz filleri var. Toloslu sapancıları ve Qarth’tan gelen develi müfrezeleri de var. İki Ghiscar lejyonu daha Astapor’dan gemiye bindi. Eğer tutsaklarımız doğru söylüyorsa, lejyonlar Skahazadhan’ın ötesinde karaya çıkacaklar ve Dothrak deniziyle ilişkimizi kesecekler.”</p>

    <p>Daario hikâyesini anlatırken, mermer zemine kırmızı kan damlaları düştü ve Dany her pıtırtıda irkildi. “Kaç adam öldü?” diye sordu hikâye bittiğinde.</p>

    <p>“Bizimkilerden mi? Saymak için durmadım. Ama kaybettiğimizden çoğunu kazandık.”</p>

    <p>“Daha fazla dönek?”</p>

    <p>“Sizin soylu davanıza katılan daha fazla cesur adam. Kraliçem onlardan hoşlanacak. İçlerinden biri, Şahmeran Adaları’ndan gelen bir baltacı, bir canavar, Belwas’tan daha iri. Onu görmelisiniz. Batıdiyarlılar da var. Yirmi ya da daha fazla. Yunkai’den memnun olmayıp Rüzgârla Savrulanlar’dan firar edenler de bize katıldı. İyi Fırtına Kargaları olacaklar.”</p>

    <p>“Eğer öyle diyorsan.” Dany kılı kırk yarmayacaktı. Meereen çok yakında her kılıca ihtiyaç duyacaktı.</p>

    <p>Sör Barristan, Daario’ya kaş çattı. “Kumandan, dört özgür birlikten bahsettiniz. Biz sadece üçünü biliyoruz. Rüzgârla Savrulanlar, Uzun Mızraklar ve Kedi Tayfası.”</p>

    <p>“Sör Büyükbaba sayı saymayı biliyor. İkinci Oğullar, Yunkaililerin tarafına geçti.” Daario başını yana çevirip tükürdü. “Bu, Esmer Ben Plumm için. Onun o çirkin suratını bir dahaki görüşümde, adamı boğazından kasığına kadar keseceğim ve kara kalbini sökeceğim.”</p>

    <p>Dany konuşmaya çalıştı ama kelime bulamadı. Ben’in yüzünü son gördüğü haliyle hatırladı. <em>Sıcak bir yüzdü, güvendiğim bir yüz.</em> Koyu renk ten, beyaz saçlar, kırık bir burun, göz kenarındaki çizgiler. Kendisinde de bir damla ejderha kanı bulunduğunu söyleyip böbürlenen Ben’i ejderhalar bile severdi. <em>Üç ihanet göreceksin. Biri kanda, biri altında, biri aşkta.</em> Plumm üçüncü ihanet miydi yoksa ikinci mi? Bu durumda Sör Jorah ne olurdu? Dany’nin aksi, yaşlı ayısı? Dany güvenebileceği bir dosta asla sahip olamayacak mıydı? <em>Eğer onlardan bir anlam çıkaramıyorsan kehanetler ne işe yarar? Eğer gün doğmadan Hizdahr’la evlenirsem bütün bu ordular sabah sisi gibi yok olacak mı? Barış içinde hükmetmeme izin verecekler mi?</em></p>

    <p>Daario’nun duyurusu bir hengâmeye sebep oldu. Reznak acı acı inliyordu, Kelkafa homurdanıyordu, kansüvarileri intikam yemini ediyordu. Güçlü Belwas, yumruğunu yara izleriyle dolu karnına vurarak. Esmer Ben’in kalbini erik ve soğanla birlikte yiyeceğini söyledi. “Lütfen,” dedi Dany, ama onu sadece Missandei duydu. Kraliçe ayağa kalktı. “<em>Sessiz olun!</em> Yeterince duydum.”</p>

    <p>“Majesteleri.” Sör Barristan tek dizinin üstüne çöktü. “Bizler sizin emrinizdeyiz. Ne yapmamızı istersiniz?”</p>

    <p>“Planladığımız gibi devam edin. Toplayabildiğiniz kadar çok yiyecek toplayın.” <em>Dönüp arkama bakarsam kaybolurum.</em> “Kapıları kapatmalı ve bütün dövüşçüleri duvarların üstüne koymalıyız. Kimse içeri girmeyecek, kimse dışarı çıkmayacak.”</p>

    <p>Salon bir an için sessizleşti. Adamlar birbirlerine baktılar. Sonra Reznak, “Astaporlular ne olacak?” dedi.</p>

    <p>Dany çığlık atmak istedi; dişlerini gıcırdatmak, kıyafetlerini parçalamak ve yere vurmak istedi. Bunları yapmak yerine, “Kapıları kapatın,” dedi. “Üç kez mi söyleteceksiniz?” Astaporlular onun çocuklarıydı ama Dany şimdi onlara yardım edemezdi. “Beni yalnız bırakın. Daario, sen kal. Şu yaranın yıkanması gerek ve sana soracağım sorular var.”</p>

    <p>Diğerleri reverans yapıp gitti. Dany, Daario Naharis’i basamaklardan çıkararak yatak odasına götürdü. Irri, kumandanın yarasını sirkeyle yıkadı ve Jhiqui yarayı beyaz ketenle sardı. Yara tedavi edildiğinde Dany hizmetçilerini de gönderdi. “Kıyafetlerin kan lekesiyle dolu,” dedi Daario’ya. “Kıyafetlerini çıkar.”</p>

    <p>“Ancak sen de aynı şeyi yaparsan.” Daario, Dany’yi öptü.</p>

    <p>Adamın saçı kan, duman ve at kokuyordu, ağzı sert ve sıcaktı. Dany, adamın kollarında titredi. “Bana ihanet edenin sen olacağını düşünmüştüm,” dedi ayrıldıklarında. <em>Biri kanda, biri altında, biri aşkta,</em> büyücüler böyle demişti. “Düşündüm ki... Esmer Ben’i hiç düşünmedim. Ejderhalarım bile ona güveniyordu.” Kumandanın omuzlarını tuttu. “Asla benim aleyhime dönmeyeceğine dair söz ver. Buna dayanamam. Söz ver.”</p>

    <p>“Asla aşkım.”</p>

    <p>Dany ona inandı. “Bana doksan günlük huzur verdiği takdirde Hizdahr zo Loraq’la evleneceğime dair yemin ettim ama şimdi... Seni gördüğüm ilk andan itibaren seni istedim ama sen bir paralı askerdin, değişkendin, tehlikeliydin. Yüz kadına sahip olduğunu söyleyip böbürleniyordun.”</p>

    <p>“Yüz?” Daario, mor sakallarının arasından güldü. “Yalan söyledim tatlı kraliçem. Bin kadınım oldu. Ama hiçbiri bir ejderha değildi.”</p>

    <p>Dany, dudaklarını Daario’nun dudaklarına uzattı. “Ne bekliyorsun?”</p>
  </div>
</body>
</html>
