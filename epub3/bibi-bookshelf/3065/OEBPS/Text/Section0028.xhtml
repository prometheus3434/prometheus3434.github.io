<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Galazza Galare, bir düzine Beyaz Fazilet’in eşliğinde Büyük Piramit’e geldi. Beyaz Faziletler, henüz tapınağın zevk bahçelerinde hizmet veremeyecek kadar küçük olan soylu kızlardı. Hoş bir görüntü oluşturuyorlardı; beyaz elbiseler giymiş, beyaz peçeler takmış, masumiyetlerini zırh olarak kuşanmış küçük kızlar ve onların çevrelediği, yeşil kıyafetli, gururlu, yaşlı kadın.</p>

    <p>Kraliçe onları sıcak bir şekilde karşıladı, sonra Missandei’yi çağırdı; o ve Yeşil Fazilet yemek yerken kızların doyurulmasını ve eğlendirilmesini emretti.</p>

    <p>Aşçılar olağanüstü bir yemek hazırlamıştı; naneyle aromalandırılan ve Dany’nin çok sevdiği yeşil incirlerle birlikte servis edilen ballı kuzu eti. Dany’nin en sevdiği rehinelerden ikisi yemek servisi yaptı ve kadehlerin sürekli dolu olmasını sağladı. Rehinelerden biri Qezza isimli badem gözlü bir kızdı, diğeri de Grazhar adında sıska bir oğlandı. Çocuklar kardeşti ve Yeşil Fazilet’in kuzenleriydi. Yeşil Fazilet onları öpücüklerle karşıladı ve uslu durup durmadıklarını sordu.</p>

    <p>“İkisi de çok tatlı,” dedi Dany. “Qezza bazen benim için şarkı söylüyor. Güzel bir sesi var. Sör Barristan, Grazhar’a ve diğer çocuklara batı tarzı şövalyelik öğretiyor.”</p>

    <p>Qezza kadının kadehini kırmızı şarapla doldururken, “Onlar benim kanım,” dedi Yeşil Fazilet. “Majesteleri’ni memnun ettiklerini bilmek güzel. Umarım ben de aynı şeyi yapabilirim.” Yaşlı kadının saçları beyazdı ve teni parşömen kadar inceydi ama yıllar, kadının gözlerindeki ışığı söndürememişti. Rahibenin gözleri, giysileri kadar yeşildi; hüzünlü gözler, irfan dolu gözler. “Bağışlayın ama... yorgun görünüyorsunuz Majesteleri. Uyuyabiliyor musunuz?”</p>

    <p>Dany gülmemek için kendini tuttu. “Pek iyi değil. Geçen gece üç Qarth kadırgası karanlığı örtünerek Skahazadhan’a girdi. Ana’nın Adamları, gemilerin yelkenlerine ateş okları saldılar ve güvertelerine yanan ziftle dolu variller fırlattılar ama kadırgalar hızla geçip gittiler ve kalıcı bir zarar görmediler. Qarthlılar nehri kapatmak niyetindeler, tıpkı koyu kapattıkları gibi. Üstelik artık yalnız da değiller. Yeni Ghis’ten gelen kadırgalar ve Tolos’tan çıkan bir karak onlara katıldı.” Tolos, Dany’nin ittifak önerisini, onun bir fahişe olduğunu söyleyerek ve Meereen’in Ulu Ustalar’a geri verilmesini talep ederek cevaplamıştı. Bu bile Mantarys’in cevabına tercih edilirdi. Mantarys’in cevabı, bir kervanla birlikte bir sandığın içinde gelmişti. Dany sandığı açtığında, Mantarys’e gönderdiği üç elçinin salamura edilmiş başlarıyla karşılaşmıştı. “Belki de sizin tanrılarınız bize yardım edebilir. Onlardan bir fırtına göndermelerini ve kadırgaları koydan süpürmelerini isteyin.”</p>

    <p>“Dua edeceğim ve kurban vereceğim. Bakarsınız Ghis’in tanrıları beni duyar.” Galazza Galare şarabını yudumladı ama gözlerini Dany’den ayırmadı. “Duvarların dışında olduğu kadar içinde de fırtınalar kopuyor. Dün akşam daha fazla azatlı kölenin öldüğünü duydum.”</p>

    <p>“Üç.” Bunu söylemek Dany’nin ağzında acı bir tat bıraktı. “Korkaklar bazı dokumacılara saldırdı, kimseye zararı dokunmamış azatlı kadın kölelere. O kadınlar güzel şeyler yaratmaktan başka bir şey yapmamıştı. Yatağımın başucunda onların hediye ettiği bir duvar halısı var. Harpiya’nın Oğulları onların tezgâhına zorla girdiler ve boğazlarını kesmeden önce onlara tecavüz ettiler.”</p>

    <p>“Ben de böyle duydum. Lakin bu katliama merhametle cevap verecek cesareti bulmuşsunuz Majesteleri. Rehine olarak tuttuğunuz soylu çocukların hiçbirine zarar vermemişsiniz.”</p>

    <p>“Evet, henüz değil.” Dany genç rehinelerini sevmeye başlamıştı. Bazıları utangaçtı ve bazıları cesur, bazıları tatlıydı ve bazıları huysuz. Ama hepsi masumdu. “Kadeh taşıyıcılarımı öldürürsem kadehimi kim doldurur, yemeğimi kim getirir?” dedi neşeli olmaya çalışarak.</p>

    <p>Rahibe gülümsemedi. “Söylentiye göre, Kelkafa onları ejderhalarınıza yedirecekmiş. Cana karşılık can. Öldürülen her Tunç Canavar için bir çocuk öldürecekmiş.”</p>

    <p>Dany tabağındaki yemeği didikledi. Ağlamak korkusuyla, Grazhar ve Qezza’nın durduğu yere bakmaya cesaret edemiyordu. <em>Kelkafa’nın kalbi benimkinden daha katı.</em> Rehinelerle ilgili defalarca kavga etmişlerdi. Daha o sabah, “Harpiya’nın Oğulları piramitlerinde kahkahalar atıyorlar,” demişti Skahaz. “Eğer kafalarını kesmeyecekseniz rehineler ne işe yarar?” Skahaz’ın gözünde Dany zayıf bir kadındı sadece. <em>Hazzea yeterliydi. Eğer küçük çocukların kanıyla satın alınacaksa, barış ne işe yarar?</em> “Bu cinayetler rehinelerin marifeti değil,” dedi Dany, Yeşil Fazilet’e. “Ben kasap kraliçesi değilim.”</p>

    <p>“Ve Meereen bunun için size teşekkür ediyor,” dedi Galazza Galare. “Astapor’un Kasap Kral’ının öldüğünü duyduk.”</p>

    <p>“Ordusuna Yunkai’ye saldırma emri verdiğinde kendi askerleri tarafından öldürülmüş.” Dany’nin ağzındaki sözler acıydı. “Kendisine ikinci Cleon adını veren bir başka adam onun yerine geçtiğinde ilk Cleon’ın bedeni henüz soğuk bile değilmiş. İkinci adam, boğazı kesilmeden önce sekiz gün dayanmış. Sonra onun katili taç takmış. İlk Cleon’ın metresi de öyle. Astaporlular onlara Kral Boğazkesen ve Kraliçe Fahişe diyorlarmış. Yunkaililer ve onların paralı askerleri şehir duvarlarının dışında mücadele verirken, kral ve kraliçenin yandaşları caddelerde dövüşüyormuş.”</p>

    <p>“Bunlar ıstırap verici zamanlar. Majesteleri, haddimi aşıp size tavsiyede bulunabilir miyim?”</p>

    <p>“İrfanınıza ne kadar kıymet verdiğimi biliyorsunuz.”</p>

    <p>“Öyleyse beni dinleyin ve evlenin.”</p>

    <p>“Ah.” Dany bunu bekliyordu.</p>

    <p>“Sadece küçük bir kız olduğunuzu söylediğinizi defalarca duydum. Size bakıldığında yarı çocuk gibi görünüyorsunuz, bu çeşit imtihanlardan tek başına geçemeyecek kadar genç ve kırılgan bir çocuk. Yanınızda, bu yükleri taşımanıza yardım edecek bir kral olmalı.”</p>

    <p>Dany çatalının ucuyla bir parça kuzu eti aldı, eti ağır ağır çiğnedi. “Söyleyin bana; şu kral, yanaklarını şişirip Xaro’nun kadırgalarını Qarth’a geri gönderebilir mi? Ellerini birbirine vurup Astapor’daki kuşatmayı kırabilir mi? Çocuklarımın karnını doyurup caddelerime tekrar huzur getirebilir mi?”</p>

    <p>“Siz yapabilir misiniz?” diye sordu Yeşil Fazilet. “Bir kral, tanrı değildir. Ama yine de, güçlü bir adamın yapabileceği pek çok şey vardır. İnsanlarım size baktığında, bizi öldürmek ve çocuklarımızı köleleştirmek için denizin karşısından gelmiş bir fatih görüyorlar. Bir kral bu durumu değiştirebilir. Saf Ghiscar kanı taşıyan bir kral, şehirde yeniden huzur tesis edebilir. Aksi halde, korkarım ki, hâkimiyetiniz tıpkı başladığı gibi kan ve ateşle son bulacak.”</p>

    <p>Dany yemeğini didikledi. “Peki Ghis tanrıları, kimi hayat arkadaşım ve kralım olarak almamı istiyor?”</p>

    <p>“Hizdahr zo Loraq,” dedi Galazza Galare kesin bir ses tonuyla.</p>

    <p>Dany şaşırmış gibi yapmak zahmetine girmedi. “Neden Hizdahr? Skahaz da soylu.”</p>

    <p>“Shakaz, bir Kandaq. Hizdahr ise Loraq. Majesteleri beni bağışlasın fakat Ghiscarlı olmayan biri aradaki farkı anlayamaz. Sizin kanınız Fatih Aegon’ın, Bilge Jaehaerys’in ve Ejderha Daeron’ın kanı. Soylu Hizdahr’ın kanı da Muhteşem Mazdhan’ın Cömert Hazrak’ın ve Azat Eden Zharaq’ın kanı.”</p>

    <p>“Onun ataları da benimkiler kadar ölü. Hizdahrlar, Meereen’i düşmanlara karşı savunmak için siperler yükseltecekler mi? Benim, gemileri ve kılıçları olan bir adama ihtiyacım var. Siz bana nesep öneriyorsunuz.”</p>

    <p>“Biz eski bir halkız. Atalarımız bizim için önemlidir. Hizdahr zo Loraq’la evlenin ve bir erkek çocuk yapın; babası harpiya, annesi ejderha olan bir oğul. Bütün düşmanlarınız kar gibi eriyip gider.”</p>

    <p><em>O, dünyanın tepesine çıkan aygır olacak.</em> Dany kehanetlerin nasıl olduğunu biliyordu. Kehanetler kelimelerden yaratılırdı ve kelimeler rüzgârdı. Bir Loraq oğlu doğmayacaktı. Ejderhayı ve harpiyayı birbirine bağlayan bir veliaht olmayacaktı. <em>Güneş batıdan doğup doğudan battığında, denizler kuruyup dağlar rüzgârda yaprak gibi sallandığında.</em> Dany’nin rahmi ancak o zaman uyanacaktı...</p>

    <p>...ama Daenerys Targaryen’ın başka çocukları vardı; Dany onların zincirlerini kırdığında onu anne olarak kabul eden on binlerce evlat. Sadık Kalkan’ı düşündü, Missandei’nin ağabeyini ve arpını şiir gibi çalan Rylona Rhee isimli kadını. Hiçbir evlilik onları geri getiremezdi ama bir koca, bu mezalimi bitirmeye yardım edecekse, Dany ölülerine bir evlilik borçluydu.</p>

    <p><em>Hizdahr’la evlenirsem, Skahaz bana düşman olur mu?</em> Dany, Skahaz’a, Hizdahr’a güvendiğinden fazla güveniyordu ama Kelkafa korkunç bir kral olurdu. Çok çabuk öfkeleniyor ve çok geç affediyordu. Dany, en az kendisi kadar nefret edilen bir adamla evlenmenin bir yarar getirmeyeceğine inanıyordu. Dany’nin şimdiye kadar görebildiği kadarıyla, Hizdahr muteber bir adamdı. “Müstakbel kocam bu konuda ne düşünüyor?” diye sordu Yeşil Fazilet’e. <em>Benim hakkımda ne düşünüyor?</em></p>

    <p>“Bunu ona sormanız yeterli olacaktır Majesteleri. Soylu Hizdahr aşağıda bekliyor. Eğer sizi memnun edecekse onu çağırtın.”</p>

    <p><em>Çok fazla varsayımda bulunuyorsun rahibe,</em> diye düşündü kraliçe, fakat öfkesini yuttu ve kendini gülümsemeye zorladı. “Neden olmasın?” Sör Barristan’ı çağırdı ve ondan Hizdahr’ı getirmesini istedi. “Uzun bir tırmanış. Lekesizler onun yukarı çıkmasına yardım etsin.”</p>

    <p>Soylu adam tırmanışı tamamladığında, Yeşil Fazilet yemeğini bitirmişti. “Majesteleri memnun olacaksa müsaade istiyorum. Soylu Hizdahr’la konuşacaklarınız vardır şüphesiz.” Yaşlı kadın, dudağındaki bal damlasını sildi, Qezza ile Grazhar’ı alınlarından öptü ve ipek peçesini yüzüne taktı. “Merhamet Tapınağı’na dönmeli ve kraliçeme aklın yolunu göstermeleri için tanrılara dua etmeliyim.”</p>

    <p>Kadın gittiğinde, Dany kadehinin Qezza tarafından tekrar doldurulmasına izin verdi, sonra çocukları gönderdi ve Hizdahr zo Loraq’ın huzura çıkarılmasını emretti. <em>Eğer o kıymetli dövüş çukurlarıyla ilgili tek kelime ederse, onu terastan aşağı atarım.</em></p>

    <p>Hizdahr, kapitone bir yeleğin altına düz, yeşil bir elbise giymişti. İçeri girdiğinde vakur bir yüz ifadesiyle reverans yaptı. “Benim için bir gülümseme yok mu?” diye sordu Dany, adama. “O kadar korkunç muyum?”</p>

    <p>“Böyle bir güzelliğin önünde her vakit vakur olurum.”</p>

    <p>Bu iyi bir başlangıçtı. “Benimle iç.” Dany kadehi bizzat doldurdu. “Neden burada olduğunu biliyorsun. Yeşil Fazilet, seni kocam olarak alırsam bütün kederlerimin sona ereceğini düşünüyor.”</p>

    <p>“Ben asla bu kadar cüretkâr bir iddiada bulunamam. İnsanlar mücadele etmek ve acı çekmek için doğar. Kederlerimiz ancak biz öldüğümüzde son bulur. Bununla birlikte, size yardım edebilirim. Altınım ve nüfuzlu dostlarım var. Damarlarımda Eski Ghis’in kanı akıyor. Hiç evlenmemiş olmama rağmen, nüfusuma aldığım iki gayrimeşru çocuk sahibiyim, bir kız ve bir erkek, yani size veliaht verebilirim. Şehri sizin hâkimiyetinizle barıştırabilirim ve caddelerde devam eden gece katliamlarına son verebilirim.”</p>

    <p>“Yapabilir misin?” Dany adamın gözlerini inceledi. “Harpiya’nın Oğulları neden senin için bıçaklarını bıraksınlar? Onlardan biri misin?”</p>

    <p>“Hayır.”</p>

    <p>“Olsaydın bana söyler miydin?”</p>

    <p>Adam güldü. “Hayır.”</p>

    <p>“Kelkafa’nın gerçeği öğrenmek için bazı yöntemleri var.”</p>

    <p>“Skahaz kısa zaman içinde itirafta bulunmamı sağlar, buna eminim. Onunla bir gün geçirsem Harpiya’nın Oğulları’ndan biri olurum. İki gün, Harpiya olurum. Üç, babanızı da benim öldürdüğüm anlaşılır, Batıdiyar’da küçük bir çocukken. Sonra Skahaz beni bir kazığa geçirir ve ölümümü izler... ama ben öldükten sonra cinayetler devam eder.” Hizdahr öne eğildi. “Ya da benimle evlenirsiniz ve onları durdurmama izin verirsiniz.”</p>

    <p>“Bana neden yardım etmek <em>istiyorsun?</em> Taç için mi?”</p>

    <p>“Taç bana çok yakışır, bunu inkâr edemem. Fakat bundan daha fazlası var. Sizin azatlı kölelerinizi koruduğunuz gibi benim de kendi insanlarımı korumak istemem çok mu tuhaf? Meereen bir savaşa daha dayanamaz Majesteleri.”</p>

    <p>Bu güzel ve dürüst bir cevaptı. “Ben asla savaş istemedim. Yunkailileri yendim ama şehirlerini esirgedim, halbuki şehri yağmalayabilirdim. Kral Cleon onlara karşı yürüyüşe geçtiğinde krala katılmayı reddettim. Şu anda bile, Astapor kuşatma altında olduğu halde harekete geçmiyorum. Ve Qarth... Qarthlılara hiçbir zaman hiçbir zarar vermedim...”</p>

    <p>“Evet, kasıtlı olarak vermediniz. Lakin Qarth bir tacir şehridir ve tacirler gümüş sikkelerin şıngırtısını, sarı altının pırıltısını severler. Köle ticaretini ezerken indirdiğiniz darbe Batıdiyar’dan Asshai’ye kadar hissedildi. Qarth kölelere bel bağlar. Tolos, Yeni Ghis, Lys, Tyrosh ve Volantis de öyle... liste çok uzun kraliçem.”</p>

    <p>“Bırak gelsinler. Benim içimde Cleon’dan çok daha zorlu bir düşman bulurlar. Savaşarak ölmeyi, çocuklarımı esarete geri göndermeye yeğlerim.”</p>

    <p>“Bir seçenek daha olabilir. Şayet İlahemiz, Sarı Şehir’in bugünden itibaren köle alıp satmasına ve köle yetiştirmesine ve izin verirse, Yunkai bütün azatlı kölelerin özgür kalması için ikna edilebilir. Daha fazla kan akmaz.”</p>

    <p>“Yunkai’nin <em>alıp satacağı</em> ve <em>yetiştireceği</em> kölelerin kanından başka,” dedi Dany, ama adamın sözlerindeki gerçekliği de fark etmişti. <em>Bu, umabileceğimiz en iyi son olabilir.</em> “Beni sevdiğini söylemedin.”</p>

    <p>“Eğer Majesteleri memnun olacaksa, söylerim.”</p>

    <p>“Bu, âşık bir adamın cevabı değil.”</p>

    <p>“Aşk nedir? Arzu? Eksiksiz bir adamın size bakıp da sizi arzulamaması mümkün değil Daenerys. Fakat sizinle evlenmek istememin sebebi bu değil. Siz gelmeden evvel Meereen ölüyordu. Bizi yönetenler; kurumuş aletleri olan yaşlı adamlar ve bacak araları toza dönüşmüş kocakarılardı. Piramitlerinin tepesinde oturur, zerdali şarabı içer ve Eski İmparatorluk’un ihtişamından bahsederlerdi. Asırların geçtiğini ve şehrin kiremitlerinin ufalandığını fark etmezlerdi. Siz bizi ateş ve kanla uyandırana dek, teamül ve tedbir, bizi demirden bir pençe gibi kavramıştı. Yeni bir çağ başladı ve yeni şeyler olası. Benimle evlenin.”</p>

    <p><em>Göze çirkin görünmüyor ve bir kralın diline sahip,</em> diye düşündü Dany. “Öp beni,” diye emretti.</p>

    <p>Hizdahr, Dany’nin elini tuttu ve parmaklarını öptü.</p>

    <p>“Böyle değil. Beni, senin karınmışım gibi öp.”</p>

    <p>Hizdahr, Dany’nin omuzlarını yavru bir kuşu tutarmışçasına nazikçe tuttu. Öne eğildi, dudaklarını Dany’nin dudaklarına bastırdı. Öpücüğü hafif, kuru ve aceleciydi. Dany heyecan hissetmedi.</p>

    <p>“Sizi tekrar... öpeyim mi?” diye sordu adam.</p>

    <p>“Hayır.” Terastaki banyo havuzunun içinde yüzen küçük balıklar, Dany suya gömüldüğünde onun bacaklarını kemirirdi. Onların öpücüğü bile Hizdahr zo Loraq’ınkinden daha coşkuluydu. “Seni sevmiyorum.”</p>

    <p>Hizdahr omuzlarını silkti. “Zamanla sevebilirsiniz. Bazen böyle olduğu bilinir.”</p>

    <p><em>Bizim için olmaz,</em> diye düşündü Dany. <em>Daario bu kadar yakınlardayken olmaz. Ben onu istiyorum, seni değil.</em> “Bir gün, aslında babama ait olan Yedi Krallık’ı geri almak için Batıdiyar’a dönmek isteyeceğim.”</p>

    <p>“Bir gün bütün insanlar ölecek ama ölümü düşünmek hiçbir işe yaramaz. Ben hayatı günbegün yaşamayı tercih ederim.”</p>

    <p>Dany ellerini birleştirdi. “Kelimeler rüzgârdır, aşk ve barış gibi kelimeler bile. Ben eylemlere daha çok güvenirim. Yedi Krallık’taki şövalyeler, sevdikleri kızın aşkına layık olduklarını kanıtlamak için macera yolculuklarına çıkarlar. Sihirli kılıçlar, altın sandıklar, bir ejderhanın hazinesinden çalınmış taçlar ararlar.”</p>

    <p>Hizdahr tek kaşını kaldırdı. “Ben sizinkilerden başka ejderha görmedim ve sihirli kılıçlar daha da zor bulunur. Eğer arzunuz buysa, size memnuniyetle yüzükler, taçlar ve altın dolu sandıklar getiririm.”</p>

    <p>“Benim arzum, barış. Caddelerdeki gece katliamlarına son verebileceğini söylüyorsun. Ben de <em>bunu yap</em> diyorum. Bu gölge savaşı bitir lordum. Bu senin maceran olsun. Bana cinayetsiz doksan gün ve doksan gece verirsen tahta layık olduğunu anlarım. Bunu yapabilir misin?”</p>

    <p>Hizdahr düşünceli görünüyordu. “Cesetsiz doksan gün ve doksan gece. Doksan birincide evleneceğiz?”</p>

    <p>“Belki,” dedi Dany nazlı bakışlarla. “Ama genç kızların hercai olduğu bilinir. Her şeye rağmen sihirli bir kılıç isteyebilirim.”</p>

    <p>Hizdahr güldü. “Öyleyse ona da sahip olursunuz Majesteleri. Arzunuz benim için emirdir. Kethüdanıza söyleyin de düğün hazırlıklarına başlasın.”</p>

    <p>“Hiçbir şey soylu Reznak’ı bundan daha fazla mutlu edemez.” Hizdahr’ın çabaları boşa gitse bile, Meereen’in yakında bir düğün olduğunu bilmesi, Dany’ye birkaç gecelik huzur satın alırdı. <em>Kelkafa bana kızacak ama Reznak mo Reznak sevinçten dans edecek.</em> Dany, bu iki adamdan hangisinin onun için daha önemli olduğunu bilmiyordu. Skahaz’a ve Tunç Canavarlar’a ihtiyacı vardı, Reznak’ın tavsiyelerine güvenmemeye başlamıştı. <em>Parfüm kokulu kethüdaya dikkat et. Reznak’la Hizdahr işbirliği yapmış ve Yeşil Fazilet beni tuzağa düşürmek için bir kapan kurmuş olabilir mi?</em></p>

    <p>Hizdahr zo Loraq gider gitmez, Sör Barristan beyaz peleriniyle Dany’nin arkasında belirdi. Kral Muhafızları’nda hizmet vermekle geçen uzun yıllar, beyaz şövalyeye, Dany’nin eğlendiği vakitlerde göze görünmez olmayı öğretmişti ama adam asla uzakta değildi. <em>Biliyor,</em> Dany tek bakışta anladı, <em>ve onaylamıyor.</em> Şövalyenin ağzının çevresindeki çizgiler derinleşmişti. “İşte böyle,” dedi Dany, “görünüşe bakılırsa tekrar evlenebilirim. Benim için mutlu musunuz sör?”</p>

    <p>“Eğer emriniz buysa Majesteleri.”</p>

    <p>“Sizin, benim için seçeceğiniz koca Hizdahr olmazdı.”</p>

    <p>“Kocanızı seçmek benim haddim değil.”</p>

    <p>“Değil,” diye onayladı Dany. “Fakat anlamanız benim için önemli. İnsanlarım kanıyor. Ölüyor. Bir kraliçe, kendine değil diyara aittir. Evlilik ya da katliam. Benim seçeneklerim bunlar. Bir düğün ya da bir savaş.”</p>

    <p>“Majesteleri, açık konuşabilir miyim?”</p>

    <p>“Her zaman.”</p>

    <p>“Üçüncü bir seçenek var.”</p>

    <p>“Batıdiyar?”</p>

    <p>Selmy başıyla onayladı. “Ben size hizmet etmeye yeminliyim Majesteleri. Ve nereye giderseniz gidin sizi korumaya. Benim yerim, sizin yanınız, burada ya da Kral Toprakları’nda... lakin sizin yeriniz Batıdiyar, bir zamanlar babanıza ait olan Demir Taht. Yedi Krallık, Hizdahr zo Loraq’ı asla kral olarak kabul etmez.”</p>

    <p>“Tıpkı Meereen’in Daenerys Targaryen’ı kraliçe olarak kabul etmeyeceği gibi. Yeşil Fazilet haklı. Yanımda bir kral olmalı. Ghiscar kanı taşıyan bir kral. Yoksa beni sonsuza kadar bir zorba olarak görecekler. Kapılarını kırıp şehirlerine giren ve akrabalarını kazığa geçiren bir barbar.”</p>

    <p>“Batıdiyar’da, babasının kalbini sevinçle doldurmak için geri dönen o kayıp çocuk olacaksınız. Siz yoldan geçerken halkınız tezahürat yapacak ve bütün iyi insanlar sizi sevecek.”</p>

    <p>“Batıdiyar çok uzakta.”</p>

    <p>“Burada oyalanmak onu daha yakın yapmayacak. Bu şehirden ne kadar çabuk ayrılırsak...”</p>

    <p>“Biliyorum. <em>Biliyorum.</em>” Dany, şövalyenin anlamasını nasıl sağlayacağını bilmiyordu. Batıdiyar’a gitmeyi en az Selmy kadar istiyordu ama önce Meereen’i iyileştirmeliydi. “Doksan gün uzun bir zaman. Hizdahr başarısız olabilir. Eğer olursa, denemesi bile bana vakit kazandırır. Müttefikler edinmek için, müdafaamı güçlendirmek için.”</p>

    <p>“Peki ya başarılı olursa? Majesteleri o zaman ne yapacak?”</p>

    <p>“Vazifesini.” Dany dilinde kelimenin soğukluğunu hissetti. “Ağabeyim Rhaegar’ın evlendiğini gördünüz. Söyleyin bana, Rhaegar’ın evlenme sebebi aşk mıydı yoksa vazife mi?”</p>

    <p>Yaşlı şövalye tereddüt etti. “Prenses Elia iyi bir kadındı Majesteleri. Nazik ve zekiydi, yumuşak bir kalbi ve tatlı bir aklı vardı. Prensin ona âşık olduğunu biliyorum.”</p>

    <p><em>Âşık,</em> diye düşündü Dany. <em>Bu kelime çok şey anlatıyordu. Belki zaman içinde ben de Hizdahr zo Loraq’a âşık olurum.</em></p>

    <p>Sör Barristan devam etti. “Babanızın ve annenizin evlendiğini de gördüm. Bağışlayın ama onların arasında hiç aşk yoktu ve diyar bunun bedelini çok ağır ödedi.”</p>

    <p>“Birbirlerini sevmedilerse neden evlendiler?”</p>

    <p>“Büyükbabanız emretti. Bir orman cadısı, vadedilen prensin, onların nesebinden doğacağını söylemişti.”</p>

    <p>“Orman cadısı mı?” Dany çok şaşırmıştı.</p>

    <p>“Saraya Eski Taş’tan Jenny’yle birlikte gelmişti. Bodur ve şekilsiz bir yaratıktı. İnsanların çoğu onun bir cüce olduğunu söylerdi ama kadını çok seven Leydi Jenny, onun, ormanın çocuklarından biri olduğunu iddia ederdi.”</p>

    <p>“Ona ne oldu?”</p>

    <p>“Yaz Kalesi.” Bu iki kelime felaket yüklüydü.</p>

    <p>Dany iç geçirdi. “Şimdi beni yalnız bırakın. Çok yorgunum.”</p>

    <p>“Emredersiniz.” Sör Barristan reverans yaptı ve gitmek için döndü. Fakat kapıda durdu. “Beni bağışlayın. Bir ziyaretçiniz var Majesteleri. Yarın sabah gelmesini söyleyeyim mi?”</p>

    <p>“Kim?”</p>

    <p>“Naharis. Fırtına Kargaları şehre döndü.”</p>

    <p><em>Daario.</em> Dany’nin kalbi göğsünün içinde kuş gibi çırpındı. “Döneli ne kadar... o ne zaman?..” Dany kelimeleri toparlayamıyordu.</p>

    <p>Sör Barristan, Dany’yi anlamış gibiydi. “Daario geldiğinde siz rahibeyle birlikteydiniz Majesteleri. Rahatsız edilmek istemediğinizi biliyordum. Kumandanın havadisleri yarına kadar bekleyebilir.”</p>

    <p>“Hayır.” <em>Kumandanımın bu kadar yakında olduğunu bilirken nasıl uyurum?</em> “Onu hemen yukarı gönderin. Ve... bu gece size daha fazla ihtiyacım olmayacak. Daario’yla güvende olurum. Ah, bir iyilik yapın ve Irri ile Jhiqui’yi de gönderin. Ve Missandei’yi.” <em>Üstümü değiştirmek zorundayım, kendimi güzelleştirmem gerek.</em></p>

    <p>Bunları hizmetçilerine de söyledi. “Majesteleri ne giymek ister?” diye sordu Missandei.</p>

    <p><em>Yıldız tozu ve deniz köpüğü,</em> diye düşündü Dany, <em>sol göğsümü Daario’nun zevki için açıkta bırakan incecik ipek. Ah, bir de saçımda çiçekler.</em> İlk tanıştıklarında, kumandan ona her gün çiçekler getirmişti, Yunkai’den Meereen’e kadar bütün yol boyunca. “Göğsünde inciler olan gri keten elbiseyi getir. Ah, beyaz aslan postumu da getir.” Drogo’nun aslan postuna sarındığında kendini güvende hissediyordu.</p>

    <p>Daenerys kumandanı terasta, armut ağacının altındaki oymalı taş sırada karşıladı. Gökyüzünde yarım ay yüzüyordu, binlerce yıldız ona eşlik ediyordu. Daario Naharis salınarak terasa geldi. <em>Kımıldamadan dururken bile salınıyor.</em> Kumandan; çizgili bir pantolon, beyaz ipek bir gömlek ve altın halkalardan örülmüş bir yelek giymişti, pantolonun paçalarını mor deriden yapılmış uzun çizmelerin içine sokmuştu. Üç çatallı sakalı mordu, gösterişli bıyığı altındı, uzun buklelerinin yarısı mordu yarısı altın. Tek kalçasında ince bir hançer asılıydı, diğerinde bir Dothrak <em>arakh</em>’ı. “Işıltılı kraliçem,” dedi Daario, “yokluğumda daha da güzelleşmişsiniz. Bu nasıl mümkün?”</p>

    <p>Kraliçe böyle iltifatlara alışıktı, ama Daario’dan gelen kompliman, Reznak, Xaro ya da Hizdahr gibilerden gelenden daha anlamlıydı. “Kumandan. Lhazar’da bana çok iyi hizmet ettiğini duydum.” <em>Seni çok özledim.</em></p>

    <p>“Kumandanınız size hizmet etmek için yaşıyor zalim kraliçem.”</p>

    <p>“Zalim?”</p>

    <p>Daario’nun gözlerinde ay ışığı pırıldadı. “Kumandanınız sizin güzel yüzünüzü daha erken görebilmek için bütün adamlarından hızlı at koşturdu ama siz yaşlı bir kadınla kuzu ve incir yerken o perişan bir halde beklemek zorunda kaldı.”</p>

    <p><em>Bana burada olduğunu söylemediler,</em> diye düşündü Dany, <em>yoksa bir aptallık edip seni hemen çağırabilirdim.</em> “Yeşil Fazilet’le akşam yemeği yiyordum.” Hizdahr’dan bahsetmemek daha iyi olacaktı. “Acil bir şekilde onun tavsiyesine ihtiyacım vardı.”</p>

    <p>“Benim bir tek acil ihtiyacım var: Daenerys.”</p>

    <p>“Yemek getirteyim mi? Aç olmalısın.”</p>

    <p>“İki gündür yemek yemedim ama artık buradayım ve güzelliğinizden beslenmek benim için yeterli.”</p>

    <p>“Güzelliğim karın doyurmaz.” Dany, ağaçtan bir armut koparıp Daario’ya attı. “Bunu ye.”</p>

    <p>“Eğer kraliçem emrediyorsa.” Daario armuttan bir ısırık aldı, altın dişi pırıldadı, mor sakallarına meyve suyu aktı.</p>

    <p>Dany’nin içindeki kız adamı öpmeyi öyle çok istiyordu ki canı yanıyordu. <em>Öpücükleri sert ve zalimdir,</em> dedi kız kendi kendine, <em>çığlık atmam ya da durmasını emretmem onun umurunda olmaz.</em> Ama Dany’nin içindeki kraliçe, bunun aptallık olacağını biliyordu. “Bana yolculuğundan bahset.”</p>

    <p>Daario lakayıt bir tavırla omuzlarını silkti. “Yunkai, Khyzai Geçidi’nin yakınlarına paralı askerler gönderdi. Askerler kendilerine Uzun Mızraklar diyorlar. Gece vakti tepelerine bindik ve birkaçını cehenneme gönderdik. Lhazar’da kendi çavuşlarımdan ikisini katlettim; kraliçemin Kuzu İnsanlar’a hediye olarak gönderdiği değerli taşları ve altın tabağı çalmak için plan yapmışlardı. Bunun dışında, her şey söz verdiğim gibi gitti.”</p>

    <p>“Mücadelede kaç adam kaybettin?”</p>

    <p>“Dokuz,” dedi Daario, “ama Uzun Mızraklar’dan on iki adam, ceset olmaktansa Fırtına Kargası olmayı tercih etti. Adamlara, ejderhalarınıza karşı dövüşmek yerine onlarla birlikte dövüşürlerse daha uzun yaşayacaklarını söyledim. Sözlerimdeki irfanı gördüler.”</p>

    <p>Duydukları Dany’yi tedirgin etti. “Yunkai için muhbirlik yapıyor olabilirler.”</p>

    <p>“Muhbir olamayacak kadar aptallar. Onları tanımıyorsunuz.”</p>

    <p>“Sen de tanımıyorsun. Onlara güveniyor musun?”</p>

    <p>“Ben bütün adamlarıma güvenirim,” dedi Daario. “Tükürüğümün gidebileceği mesafeye kadar.” Ağzındaki armut çekirdeğini tükürüp gülümsedi. “Size onların kafalarını getireyim mi? Eğer emrederseniz getiririm. Biri kel, ikisinin saç örgüsü var ve birinin sakalı dört ayrı renge boyanmış. Bir muhbir, sakalını niye bu şekilde boyar sorarım size? Sapancı adam, kırk adım mesafeden bir sivrisineğin gözüne taş sokabilir. Çirkin adam atlardan iyi anlıyor. Fakat kraliçem onların ölmesi gerektiğini söylerse...”</p>

    <p>“Ben bunu söylemedim. Ben sadece... gözlerini onlardan ayırma, hepsi bu.” Dany bunları söylediği için kendisini aptal gibi hissetti. Daario’nun yanında her zaman aptal gibi hissediyordu. <em>Beceriksiz, çocuksu ve akılsız. Kim bilir benim hakkımda ne düşünüyor?</em> Konuyu değiştirdi. “Kuzu insanlar bize yiyecek gönderecek mi?”</p>

    <p>“Tahıllar Skahazadhan’dan mavnayla gelecek kraliçem, diğer mallar Khyzai’den kervanla.”</p>

    <p>“Skahazadhan olmaz. Nehir bize kapatıldı. Deniz de öyle. Koydaki gemileri görmüş olmalısın. Qarthlılar balıkçı teknelerimizin üçte birini uzaklaştırdılar ve bir o kadarına el koydular. Diğer balıkçı tekneleri limandan ayrılmaya korkuyor. Zaten sınırlı olan ticaretimiz tamamen kesildi.”</p>

    <p>Daario, armudun çöpünü yere fırlattı. “Qarthlıların damarında süt akar. Bırakın da ejderhalarınızı görsünler, bakın nasıl kaçıyorlar.”</p>

    <p>Dany ejderhalar hakkında konuşmak istemiyordu. Çiftçiler hâlâ yanmış kemiklerle meclise geliyor ve kayıp koyunlardan şikâyet ediyorlardı. Drogon şehre dönmemişti. Kimileri onu nehrin kuzeyinde, Dothrak denizinin üzerinde gördüklerini rapor etmişlerdi. Çukurdaki Viserion zincirlerinden birini koparmıştı ve Rhaegal her geçen gün biraz daha vahşileşiyordu. Lekesizler’in söylediğine göre, bir keresinde çukurun demir kapıları korlaşmıştı, bir gün boyunca kimse kapılara dokunmaya cesaret edememişti. “Astapor da kuşatma altında.”</p>

    <p>“İşte bunu biliyorum. Uzun Mızraklar’dan biri, Kırmızı Şehir’deki insanların birbirini yediğini söyleyecek kadar uzun yaşadı. Sıranın Meereen’e geleceğini de söyledi, ben de onun dilini kesip sarı bir köpeğe yedirdim. Hiçbir köpek bir yalancının dilini yemez. Sarı köpek dili yiyince adamın doğru söylediğini anladım.”</p>

    <p>“Şehrin içinde de savaş var.” Dany, Daario’ya Harpiya’nın Oğulları’nı, Tunç Canavarlar’ı ve kiremitlerin üstündeki kanı anlattı. “Düşmanlarım her yanda, şehrin içinde ve dışında.”</p>

    <p>“Saldırın,” dedi Daario hiç düşünmeden. “Etrafı düşmanlarla çevrilmiş bir insan kendini savunamaz. Savunmayı deneyin, siz kılıcınızı savururken balta sizi sırtınızdan yakalar. Hayır. Bunca düşmanla karşı karşıyayken, en zayıf düşmanı seçerseniz, onu öldürürsünüz, atınızla üstünden geçersiniz ve kaçarsınız.”</p>

    <p>“Nereye kaçayım?”</p>

    <p>“Yatağıma. Kollarıma. Kalbimin içine.” Daario’nun <em>arakh</em>’ının ve hançerinin kabzaları altın kadınlar şeklinde dövülmüştü, çıplak ve iffetsiz. Daario, kabzaları müstehcen bir şekilde başparmaklarıyla okşadı ve muzipçe gülümsedi.</p>

    <p>Dany yüzünün kızardığını hissetti. Daario onu okşuyordu sanki. <em>Onu yatağıma alırsam benim de iffetsiz olduğumu düşünür mü? Onunla asla yalnız kalmamalıyım. Yakınımda tutamayacağım kadar tehlikeli.</em> “Yeşil Fazilet, Ghiscarlı bir kral almam gerektiğini söylüyor. Soylu Hizdahr zo Loraq’la evlenmem için ısrar ediyor.”</p>

    <p>“O adamla?” Daario güldü. “Yatağınızda bir hadım olsun istiyorsanız neden Gri Solucan’la evlenmiyorsunuz? Bir kral mı istiyorsunuz?”</p>

    <p><em>Seni istiyorum.</em> “Barış istiyorum. Hizdahr’a cinayetleri durdurması için doksan gün verdim. Durdurursa, onunla evleneceğim.”</p>

    <p>“Benimle evlenin. Bu işi dokuz günde halledeyim.”</p>

    <p>Az kalsın, <em>bunu yapamayacağımı biliyorsun,</em> diyecekti Dany.</p>

    <p>“Gölgelerle dövüşüyorsunuz,” diye devam etti Daario, “halbuki onları gönderen adamlarla dövüşmeniz gerekir. Hepsini öldürün ve servetlerini alın derim. Emri fısıldayın ve Daario hepsinin başını kesip bu piramitten daha yüksek bir yığın oluştursun.”</p>

    <p>“Kim olduklarını bilseydim...”</p>

    <p>“Zhak, Pahl ve Merreq. Onlar ve diğerleri. Ulu Ustalar. Başka kim olacak?”</p>

    <p><em>Zalim olduğu kadar cüretkâr.</em> “Bu cinayetlerin onların marifeti olduğuna dair kanıtımız yok. Benden kendi kullarımı katletmemi mi istiyorsun?”</p>

    <p>“Kullarınız sizi memnuniyetle doğrar.”</p>

    <p>Daario o kadar uzun zamandır uzaklardaydı ki Dany onun ne olduğunu neredeyse unutmuştu. <em>Paralı askerler, tabiatları itibarıyla tehlikelidir,</em> diye hatırlattı kendine. <em>Kaypak, inançsız ve acımasız. Daario asla bundan fazlası olmayacak. O kral hamurundan yoğrulmamış.</em> “Piramitler çok sağlam,” diye açıkladı. “Onları ancak büyük kayıplar vererek ele geçirebiliriz. Birine saldırdığımız anda, diğerleri bize karşı ayaklanır.”</p>

    <p>“Öyleyse bu adamları bir bahaneyle piramitlerinden çıkarın. Bir düğün işe yarar. Neden olmasın? Hizdahr’a evlilik vadedin. Bütün Ulu Ustalar, ikinizin evlendiğini görmek için piramitlerinden çıkarlar. Onlar Merhamet Tapınağı’na geldiğinde bizi onların üstüne salın.”</p>

    <p>Dany dehşet içindeydi. <em>Daario bir canavar. Yiğit bir canavar ama canavar işte.</em> “Beni Kasap Kral’la mı karıştırıyorsun?”</p>

    <p>“Kasap olmak, et olmaktan iyidir. Bütün krallar kasaptır. Kraliçeler çok mu farklı?”</p>

    <p>“Bu kraliçe farklı.”</p>

    <p>Daario omuzlarını silkti. “Çoğu kraliçenin, kralın yatağını ısıtmak ve ona erkek çocuklar doğurmaktan başka gayesi yoktur. Şayet bu çeşit bir kraliçe olmak istiyorsanız, Hizdahr’la evlenin.”</p>

    <p>Dany öfkelendi. “Benim kim olduğumu unuttun mu?”</p>

    <p>“Hayır. Ya siz?”</p>

    <p><em>Viserys olsa, bu hakaretten dolayı Daario’nun başını alırdı.</em> “Ben ejderhanın kanıyım. Bana ders vermeye kalkışma.” Dany ayağa kalktığında aslan postu omuzlarından aşağı kayıp yere düştü. “Beni yalnız bırak.”</p>

    <p>Daario derin bir reverans yaptı. “Ben itaat etmek için yaşarım.”</p>

    <p>Daario gittiğinde, Daenerys, Sör Barristan’ı tekrar çağırdı. “Fırtına Kargaları’nın araziye geri dönmesini istiyorum.”</p>

    <p>“Majesteleri? Daha yeni geldiler...”</p>

    <p>“<em>Gitmelerini</em> istiyorum. Yunkai’nin art bölgelerinde devriye gezsinler ve Khyzai Geçidi’nden gelen kervanları korusunlar. Daario bundan böyle size rapor versin. Ona hak ettiği bütün unvanları verin ve adamlarına dolgun ücretler ödendiğinden emin olun ama onu hiçbir surette huzuruma kabul etmeyin.”</p>

    <p>“Nasıl isterseniz Majesteleri.”</p>

    <p>Dany o gece uyuyamadı, yatağında huzursuzca dönüp durdu. Kızın dokunuşlarının onu biraz rahatlatacağı umuduyla Irri’yi çağıracak kadar ileri gitti ama çok geçmeden Dothraklı kızı kendinden uzaklaştırdı. Irri tatlı, yumuşak ve istekliydi. Fakat o, Daario değildi.</p>

    <p>Boş yatağında oturup, <em>ben ne yaptım?</em> diye düşündü Dany. <em>Geri dönmesi için onca zaman bekledim ve onu yine uzaklara gönderdim.</em> “Beni bir canavara dönüştürecekti,” diye fısıldadı, “bir kasap kraliçeye.” Ama sonra, çok uzaklardaki Drogon’u ve çukurdaki ejderhaları düşündü. <em>Benim ellerim de kanlı. Kalbim de öyle. Daario ve ben çok farklı değiliz. İkimiz de canavarız.</em></p>
  </div>
</body>
</html>
