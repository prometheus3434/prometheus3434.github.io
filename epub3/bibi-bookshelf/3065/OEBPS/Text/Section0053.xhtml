<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Kuzgunağaç Kalesi eskiydi. Kalenin kadim taşlarının arasında büyüyen yosunlar, yaşlı bir kadının bacaklarındaki damarlar gibi duvarları sarmıştı. Kalenin ana kapısı iki muazzam kule tarafından korunuyordu ve daha küçük kuleler duvarların her açısını müdafaa ediyordu. Bütün kuleler kare şeklindeydi. Davul kuleler ve yarım ay şekilli kuleler mancınıklara karşı daha dayanıklıydı, zira fırlatılan taşlar kavisli duvarlardan sekerdi, fakat Kuzgunağaç, mimarların bu istisnai bilgeliğinden önce inşa edilmişti.</p>

    <p>Kale, haritalar ve insanlar tarafından Karaorman Vadisi olarak anılan geniş ve verimli vadiye hükmediyordu. Bunun bir vadi olduğuna şüphe yoktu ama burada binlerce yıldır hiç ağaç yetişmemişti; ne kara, ne kahverengi ne de yeşil. Bir vakitler burada ağaçlar vardı ama baltalar onları çok uzun zaman önce temizlemişti. Bir zamanlar meşelerin yükseldiği yerlere evler, değirmenler ve hisarlar inşa edilmişti. Zemin çıplak ve çamurluydu, sulu kar yığınlarıyla beneklenmişti.</p>

    <p>Bununla birlikte, kale duvarlarının iç tarafında, ormanın bir parçası hâlâ duruyordu. Blackwood Hanedanı eski tanrılara inanır ve Andallar’ın Batıdiyar’a gelişinden önceki zamanlarda İlk İnsanlar’ın ibadet ettiği şekilde ibadet ederdi. Tanrı korusundaki bazı ağaçların, Kuzgunağaç’ın kare kuleleri kadar yaşlı olduğu söylenirdi, bilhassa yürek ağacının; üst dalları fersahlarca uzaktan görülebilen, kemikli parmaklarıyla gökyüzünü tırmalayan, muazzam boyutlardaki büvet ağacı.</p>

    <p>İnişli yokuşlu tepelik araziden geçip vadiye giren Jaime Lannister ve beraberindekiler, bir zamanlar Kuzgunağaç’ı çevreleyen tarlalardan, çiğliklerden ve meyve bahçelerinden geriye çok az şey kaldığını gördüler; sadece çamur ve küller, evlerin ve değirmenlerin kararmış iskeletleri. Bu boş arazide dikenli çalılar ve ısırganlar büyümüştü ama ekin denebilecek hiçbir şey yoktu. Jaime, baktığı her yerde babasının parmağını gördü, zaman zaman yol kenarında rastladığı kemiklerde bile. Kemiklerin çoğu koyun kemikleriydi ama atlar ve büyükbaş hayvanlarda vardı. Ara sıra bir insan kafatasına ya da göğüs kafesinden yabani otlar çıkan başsız iskeletlere de rastlanıyordu.</p>

    <p>Kuzgunağaç, Nehirova gibi büyük bir ordu tarafından kuşatılmamıştı. Bu kuşatma daha samimi bir hadiseydi, asırlarca önce başlayan bir dansın son adımıydı. Janos Bracken kalenin çevresine en fazla beş yüz adam yerleştirmişti. Jaime kuşatma kuleleri görmedi, koçbaşları ve mancınıklar görmedi. Bracken, Kuzgunağaç’ın kapılarını kırmak ya da kalenin yüksek ve kalın duvarlarına saldırmak niyetinde değildi, düşmanı aç bırakmaktan ve dışarı çıkmasını beklemekten memnundu. Kuşatmanın başlangıcında taarruzlar, çarpışmalar ve havada mekik dokuyan oklar olmuştu şüphesiz ama yarım yılın ardından bu çeşit saçmalıklar için herkes yorgundu. Can sıkıntısı ve sıradanlık yönetimi ele almıştı; disiplinin iki düşmanı.</p>

    <p><em>Bu işi bitirme vakti geldi de geçti,</em> diye düşündü Jaime Lannister. Nehirova artık Lannisterlar’ın elindeyken, Kuzgunağaç, Genç Kurt’un kısa ömürlü krallığının son kalıntısıydı. Kale teslim olduğunda, Jaime’nin Üç Dişli Mızrak’taki işi bitecekti ve Jaime, Kral Toprakları’na dönmekte özgür olacaktı. <em>Krala dönmekte,</em> dedi Jaime kendi kendine, ama başka bir yanı fısıldadı, <em>Cersei’ye dönmekte.</em></p>

    <p>Jaime, Cersei’yle yüzleşmek zorunda kalacağını düşünüyordu. Jaime şehre geri dönene kadar Yüce Rahip, Cersei’yi idam etmezse tabii. Jaime’nin Nehirova’da Peck’e yaktırdığı mektupta, <em>“Hemen gel,”</em> yazmıştı Cersei. <em>“Bana yardım et. Beni kurtar. Şu anda sana, daha önce hiç olmadığım kadar muhtacım. Seni seviyorum. Seni seviyorum. Seni seviyorum. Hemen gel.”</em> Cersei’nin muhtaçlığı yeterince gerçekti, Jaime bundan şüphe etmiyordu. Geri kalanına gelince... <em>Lancel’la, Osmund Karakazan’la ve ihtimal Ay Oğlan’la yatıyordu...</em> Jaime geri dönse bile, Cersei’yi kurtarmayı umut edemezdi. Cersei, ona atfedilen bütün ihanetlerden suçluydu ve Jaime’nin kılıç eli yoktu.</p>

    <p>Kaledeki devriyeler, at koşturarak arazilerden gelen kafileye korkudan öte merakla baktı. Kimse tehlike borusu çalmadı ki bu Jaime için çok uygundu. Lord Bracken’ın çadırını bulmak zor olmadı. Kamptaki en büyük ve en iyi konumlu çadırdı; derenin yanındaki alçak bir yükseltinin üstüne kurulmuştu, Kuzgunağaç’ın iki kapısını rahatça görüyordu.</p>

    <p>Çadır, merkez direğinin tepesinde dalgalanan sancak gibi kahverengiydi. Sancakta, Bracken Hanedanı’nın kızıl aygırı, altın renkli bir kalkanın üstünde şahlanıyordu. Jaime kafilenin atlardan inmesini emretti ve adamlarına, isterlerse kampa karışabileceklerini söyledi. “Siz ikiniz kalın,” dedi sancaktarlara. “Uzaklaşmayın. Bu iş çok vaktimi almayacak.” Onur’un sırtından aşağı atladı ve Bracken’ın çadırına doğru yürümeye başladı, kılıcı kınında tıkırdıyordu.</p>

    <p>Çadırın kapısındaki muhafızlar, Jaime’nin yaklaştığını görünce kaygıyla birbirlerine baktılar. “Lordum,” dedi adamlardan biri. “Gelişinizi haber verelim mi?”</p>

    <p>“Ben haber veririm.” Jaime, çadırın kapısını altın eliyle kenara çekti ve başını öne eğerek içeri girdi.</p>

    <p>İçeridekiler iş üstündeydi, azgınlıkları öyle yoğundu ki ne kadın ne de adam Jaime’nin gelişini fark etti. Kadının gözleri kapalıydı, elleri Bracken’ın sırtındaki kahverengi kılları kavramıştı. İnliyordu. Lordun başı kadının göğüslerine gömülmüştü, elleri kadının kalçalarına kenetlenmişti. Jaime boğazını temizledi. “Lord Jonos.”</p>

    <p>Kadın gözlerini açtı ve şaşkınlık dolu bir çığlık koyuverdi. Janos Bracken kadını itti, kınına uzandı, çıplak çeliği eline alıp küfrederek doğruldu. <em>“Kahrolası yedi cehennem,”</em> diye başladı, “çadırıma girmeye kim cesaret...” Sonra Jaime’nin beyaz pelerinini ve altın göğüs kalkanını gördü, kılıcının ucunu yere indirdi. “Lannister?”</p>

    <p>Jaime yarım bir gülümsemeyle, “Keyfinizi böldüğüm için üzgünüm lordum,” dedi, “lakin acelem var. Konuşabilir miyiz?”</p>

    <p>“Konuşmak. Evet.” Lord Janos kılıcını kınına soktu. Jaime kadar uzun boylu değildi ama ondan ağırdı, bir demirciyi kıskandıracak kadar kalın kolları ve omuzları vardı. Yanakları ve çenesi kahverengi kirli sakallarla kaplıydı. Gözleri de kahverengiydi, o gözlerdeki öfke iyi gizlenememişti. “Beni gafil avladınız lordum. Gelişinizden habersizdim.”</p>

    <p>“Görünüşe göre ben de sizin gelişinizi engelledim.” Jaime yataktaki kadına gülümsedi. Kadının tek eli göğsünün üstünde, diğer eli de bacaklarının arasındaydı, sağ göğsü açıkta kalmıştı. Göğüs uçları Cersei’ninkilerden daha koyu renkliydi ve üç kat büyüktü. Jaime’nin bakışlarını hisseden kadın sağ göğsünü örttü ama bacaklarının arasını ortaya çıkardı. “Bütün kamp takipçileri bu kadar iffetli midir?” diye sordu Jaime. “Eğer bir insan şalgamlarını satmak istiyorsa, onları sergilemesi gerekir.”</p>

    <p>“İçeri girdiğinizden beri şalgamlarıma bakıyorsunuz sör.” Kadın, yataktaki battaniyeyi buldu ve göğsüne çekti, sonra elini kaldırıp gözlerine düşen saçları geri itti. “Ayrıca şalgamlarım satılık da değil.”</p>

    <p>Jaime omuzlarını silkti. “Sizi olmadığınız bir şeyle karıştırdıysam özür dilerim. Kardeşimin yüzlerce fahişe tanıdığından eminim ama ben yalnızca bir fahişeyle yattım.”</p>

    <p>“O bir savaş ganimeti.” Bracken, pantolonunu yerden alıp silkeledi. “Blackwood’un yeminli kılıçlarından birine aitti, ben adamın kafasını ikiye ayırana kadar. Ellerini aşağı indir kadın. Lannister lordum göğüslerine bakmak istiyor.”</p>

    <p>Jaime bunu duymazdan geldi. “Pantolonunuzu ters giyiyorsunuz lordum,” dedi Bracken’a. Janos küfrederken, kadın yataktan kalktı ve yere saçılmış kıyafetlerini topladı. Eğilen, dönen ve uzanan kadının parmakları, göğüsleriyle cinsel organın arasında huzursuzca çırpınıyordu. Kendini örtmek için gösterdiği çaba tuhaf bir şekilde tahrik ediciydi; kadın ortalıkta çırılçıplak dolaşıp işine baksa bu kadar kışkırtıcı olmazdı. “Bir adın var mı kadın?” diye sordu Jaime.</p>

    <p>“Annem bana Hildy ismini vermiş sör.” Hildy, lekeli bir içliği başından geçirip aşağı çekti ve saçlarını içliğin yakasından dışarı çıkardı. Yüzü neredeyse ayakları kadar kirliydi ve bacaklarının arası Bracken’ın kız kardeşi sanılmasına yetecek kadar kıllıydı ama kızda albenili bir şeyler vardı. Basık burnu, yeleye benzeyen kabarık saçları... ya da eteğini giydikten sonra yaptığı küçük reverans. “Ayakkabımın diğer tekini gördünüz mü lordum?”</p>

    <p>Bu soru Lord Bracken’ı rahatsız etmiş gibiydi. “Ben kahrolası bir oda hizmetçisi miyim? Gerekirse çıplak ayakla git. Sadece git.”</p>

    <p>“Lordumun beni eve götürmeyeceği anlamına mı geliyor bu? Lordumun küçük karısıyla dua etmem için?” Hildy gülerek Jaime’ye baktı. “Sizin de küçük bir karınız var mı sör?”</p>

    <p><em>Hayır, kız kardeşim var.</em> “Pelerinim ne renk?”</p>

    <p>“Beyaz,” dedi kız. “Ama eliniz som altın. Erkekte sevdiğim bir özellik. Sizin kadında sevdiğiniz özellik nedir lordum?”</p>

    <p>“Masumiyet.”</p>

    <p>“Kadında dedim. Kız evlatta değil.”</p>

    <p>Jaime, Myrcella’yı düşündü. <em>Ona da söylemem gerek.</em> Dornelu adamlar bundan hoşlanmayabilirdi. Doran Martell oğlunu Myrcella’yla nişanlamıştı çünkü kızın Robert’ın kanı olduğuna inanıyordu. <em>Düğümler ve karışıklıklar,</em> diye düşündü Jaime. Keşke bütün bunları kılıcının hızlı bir darbesiyle kesip çözebilseydi. “Bir yemin ettim,” dedi Hildy’ye.</p>

    <p>“Öyleyse size şalgam yok,” dedi kız şımarıkça.</p>

    <p><em>“Dışarı çık,”</em> diye kükredi Lord Jonos.</p>

    <p>Kız dışarı çıktı. Fakat Jaime’nin yanından geçerken elini aşağı uzatıp Jaime’nin aletini sıktı. Yarı çıplak bir halde çadırdan çıkmadan önce, <em>“Hildy,”</em> diye hatırlattı Jaime’ye.</p>

    <p><em>Hildy,</em> diye düşündü Jaime. “Leydi karınız nasıl?” diye sordu Lord Jonos’a.</p>

    <p>“Nereden bileyim? Karımın rahibine sorun. Babanız kalemizi yaktığında, karım tanrıların bizi cezalandırdığına karar verdi. Şimdi tek yaptığı dua etmek.” Janos sonunda pantolonunun yüzünü çevirmişti ve bağcıklarını bağlıyordu. “Sizi buraya getiren nedir lordum? Karabalık mı? Adamın nasıl kaçtığını duyduk.”</p>

    <p>“Duydunuz mu?” Jaime bir kamp taburesine oturdu. “Adamın kendisinden duymuş olabilir misiniz?”</p>

    <p>“Sör Brynden koşarak bana gelmemesi gerektiğini bilir. O adamdan hoşlanıyorum, bunu inkâr etmeyeceğim. Lakin yüzünü etrafta ya da kendi yüzümün karşısında görürsem onu zincire vururum. Karabalık diz çöktüğümü biliyor. O da aynı şeyi yapmalıydı ama o her daim inatçı bir adamdı. Ağabeyi bunu size söyleyebilirdi.”</p>

    <p>“Tytos Blackwood diz çökmedi,” dedi Jaime. “Karabalık, Kuzgunağaç’ta sığınak arayabilir mi?”</p>

    <p>“Arayabilir ama bulması için benim kuşatma hattımı geçmesi gerekir ve bildiğim kadarıyla kanatları yok. Çok yakında, Tytos kendisi için bir sığınağa ihtiyaç duyacak. Burada fareleri ve bitki köklerini yemeye başladılar. Tytos bir sonraki dolunaydan önce teslim olacak.”</p>

    <p>“Tytos güneş batmadan önce teslim olacak. Ona bazı şartlar sunmak ve onu tekrar kral huzuruna kabul etmek niyetindeyim.”</p>

    <p>“Anlıyorum.” Lord Janos yünden yapılmış kahverengi bir tunik giydi, tuniğin ön tarafına Bracken’ın kızıl aygın işlenmişti. “Bir kupa bira alır mısınız lordum?”</p>

    <p>“Hayır ama siz benim yüzümden içkisiz kalmayın.”</p>

    <p>Bracken kendisi için bir kupa bira doldurdu, yarısını içti ve ağzını sildi. “Şartlardan bahsettiniz. Ne tür şartlar?”</p>

    <p>“Olağan şeyler. Lord Blackwood vatan ihanetini itiraf edecek. Starklar ve Tullyler’le yaptığı ittifaktan vazgeçecek. Tanrıların ve insanların huzurunda, bundan böyle Harrenhal’un ve Demir Taht’ın sadık tebaası olarak kalacağına dair yemin edecek. Ben de onu kral adına affedeceğim. Asiliğin bedeli olarak birkaç çanak altın alacağız elbette. Kuzgunağaç’ın tekrar ayaklanmayacağından emin olmak için bir rehine de isteyeceğim.”</p>

    <p>“Kızını isteyin,” diye önerdi Bracken. “Blackwood’un altı oğlu ama tek kızı var. Ona çok düşkündür. Sümüklü küçük bir yaratık, yedi yaşından büyük olamaz.”</p>

    <p>“Küçük ama işe yarayabilir.”</p>

    <p>Lord Janos birasının son yudumunu içti ve kupayı bir kenara fırlattı. “Bize söz verilen araziler ve kaleler ne olacak?”</p>

    <p>“Hangi arazilerden bahsediyorsunuz?”</p>

    <p>“Yay Bayırı’ndan Kösnü Çayırı’na kadar Dul Suyu’nun doğu kıyısı ve ırmaktaki bütün adalar. Kırıkmısır Değirmeni, Lord Değirmeni, Çamurlu Kale harabesi, Vecit, Muharebe Vadisi, Eski Demirhane, Kopça köyleri, Karakopça, Kurganlar, Kil Havuzu ve Çamur Makber’deki pazar kasabası. Arı Ormanı, Lorgen Ormanı, Yeşil Tepe ve Barba’nın Göğüsleri. Blackwoodlar o tepelere Missy’nin Göğüsleri der ama onlar ilk önce Barba’ya aitti. Balağacı ve bütün kovanları. İşte, lordum bakmak isterse hepsini işaretledim.” Jonos masaya gitti ve parşömene çizilmiş bir harita çıkardı.</p>

    <p>Jaime haritayı sağlam eliyle aldı ama parşömeni düz tutmak için altın elini kullanmak zorunda kaldı. “Bu araziler çok fazla,” dedi. “Beylik arazilerinizi dörtte bir oranında genişleteceksiniz.”</p>

    <p>Bracken’ın ağzı inatla gerildi. “Bütün bu araziler bir zamanlar Taş Çit’e aitti. Blackwoodlar onları bizden çaldı.”</p>

    <p>“Göğüsler’in arasındaki şu köy nedir?” Jaime, altın yaldızlı parmak eklemiyle hafifçe haritaya vurdu.</p>

    <p>“Metelik Ağacı. Bir zamanlar orası da bizimdi ama yüz yıldır kraliyet iktası. Orayı istemiyoruz. Biz sadece Blackwoodlar’ın çaldığı arazileri istiyoruz. Lord babanız, Lord Tytos’u etkisiz hale getirdiğimiz takdirde bu arazileri bize geri vereceğini vadetmişti.”</p>

    <p>“Mamafih, buraya gelirken, kale duvarlarının üzerinde Tully sancaklarının ve Starklar’ın ulu kurdunun dalgalandığını gördüm. Görünüşe göre Lord Tytos etkisiz hale getirilmemiş.”</p>

    <p>“Tytos’la halkını arazilerden sürdük ve onları Kuzgunağaç’ın içine hapsettik. Bana, şu duvarlara saldırmam için yeterli sayıda adam verin ve kaledeki herkesi etkisiz hale getirip mezara sokayım lordum.”</p>

    <p>“Eğer sana yeterli sayıda adam verirsem, etkisiz hale getirme işini sen değil onlar yapmış olur. Bu durumda seni değil kendimi ödüllendirmem gerekir.” Jaime haritayı katladı. “Mümkünse bu bende kalsın.”</p>

    <p>“Harita sizindir. Araziler bizim. Lannisterlar’ın borçlarını mutlaka ödediği söylenir. Sizin için dövüştük.”</p>

    <p>“Bize karşı dövüştüğünüz kadar değil.”</p>

    <p>“Kral bizi affetti. Yeğenimi ve oğlumu sizin kılıçlarınız öldürdü. Yürüyen Dağ hasadımı çaldı ve alıp götüremediği her şeyi yaktı. Kalemi ateşe verdi ve kızlarımdan birine tecavüz etti. Tazminat istiyorum.”</p>

    <p>“Dağ öldü, babam da öyle,” dedi Jaime. “Ve bazıları, başınızın yeterli bir tazminat olduğunu söyleyebilir. Stark’ın yanında yer aldınız ve o Lord Walder tarafından öldürülene kadar ona sadık kaldınız.”</p>

    <p>“Lord Walder hem onu, hem de benim kanımı taşıyan bir düzine iyi adamı öldürdü.” Lord Jonos başını çevirip yere tükürdü. “Evet, Genç Kurt’a sadık kaldım, tıpkı size sadık kalacağım gibi; bana adil davrandığınız sürece. Diz çöktüm, zira bir ölü uğruna ölmenin ve kaybedilmiş bir davada Bracken kanı dökmenin mantıksız olduğunu gördüm.”</p>

    <p>“Aklıselim bir adam.” <em>Fakat kimileri, Lord Blackwood’un daha onurlu bir adam olduğunu söyleyebilir.</em> “Arazilerinizi alacaksınız. En azından bazılarını. Blackwoodlar’ı kısmen etkisiz hale getirdiğiniz için.”</p>

    <p>Lord Jonos tatmin olmuş gibi görünüyordu. “Lordumun uygun gördüğü kadar arazi, bizi mutlu eder. Lakin size bir tavsiyede bulunmama izin verin. Blackwoodlar’a nazik davranmak işe yaramaz. Onların kanında ihanet var. Andallar’ın Batıdiyar’a gelişinden önce, bu nehre Bracken Hanedanı hükmediyordu. Biz kraldık ve Blackwoodlar bizim tebaamızdı, fakat bize ihanet ettiler ve tacı zorla aldılar. Her Blackwood bir dönek olarak doğar. Onlara şartlar önerirken bunu hatırlarsanız iyi edersiniz.”</p>

    <p>“Ah, hatırlayacağım.”</p>

    <p>Jaime, Bracken’ın kuşatma kampından Kuzgunağaç’ın kapılarına dönerken, Peck bir barış sancağıyla onun önünde at sürüyordu. Yirmi çift göz, kapı kulübesinin siperlerinden onları izliyordu. Jaime, hendeğin kenarında Onur’un dizginlerini çekti. Kenarlarına taşlar dizilmiş derin hendeğin yeşil suları pislik doluydu. Açılır kapanır köprü aşağı inmeye başladığında, Jaime, Sör Kennos’a, Herrock’un Borusu’nu öttürmesini emretmek üzereydi.</p>

    <p>Lord Tytos Blackwood, Jaime’yi dış avluda, kendisi kadar cılız bir savaş atının sırtında karşıladı. Çok uzun ve çok zayıf olan Kuzgunağaç Lordu’nun kancalı bir burnu, uzun saçları ve iyice kırlaşmış sakalları vardı. Lordun cilalı kızıl göğüs kalkanına, gümüş kakmayla beyaz bir ağaç işlenmişti; çıplak ve ölü ağaç, kanatlanmış oniks kuzgunlar tarafından çevrelenmişti. Adamın omuzlarından, kuzgun tüylerinden yapılmış bir pelerin sarkıyordu.</p>

    <p>“Lord Tytos,” dedi Jaime.</p>

    <p>“Sör.”</p>

    <p>“İçeri girmeme izin verdiğiniz için teşekkür ederim.”</p>

    <p>“Ne hoş geldiğinizi söyleyeceğim, ne de gelmenizi umut ettiğimi inkâr edeceğim. Kılıcım için buradasınız.”</p>

    <p>“Bu işe bir son vermek için buradayım. Adamlarınız cesurca dövüştü ama savaşınız kaybedildi. Teslim olmaya hazır mısınız?”</p>

    <p>“Krala. Jonos Bracken’a değil.”</p>

    <p>“Anlıyorum.”</p>

    <p>Blackwood bir an tereddüt etti. “Atımdan inip şimdi ve burada diz çökmemi mi istiyorsunuz?”</p>

    <p>Yüzlerce göz iki adamı izliyordu. “Rüzgâr soğuk esiyor ve avlu çamurlu,” dedi Jaime. “Şartlar üstünde anlaşmaya vardığımızda, çalışma odanızdaki halının üstünde diz çökersiniz.”</p>

    <p>“Çok naziksiniz,” dedi Lord Tytos. “Gelin sör. Kalem yiyecekten yoksun olabilir ama teveccühten yoksun değildir.”</p>

    <p>Blackwood’un çalışma odası, mağaramsı ahşap bir kulenin ikinci katındaydı. Lord ve Jaime içeri girdiklerinde şöminede ateş yanıyordu. Oda geniş ve havadardı. Meşe kirişler yüksek tavanı destekliyordu. Duvarlara yün halılar asılmıştı. Kafes işi bir çift geniş kapı, tanrı korusuna yukarıdan bakıyordu. Jaime, kapıların elmas şekilli kalın camlarının ardından, kaleye ismini veren ağacın eğri büğrü dallarını görebiliyordu. Kadim ve muazzam bir büvet ağacıydı, Casterly Kayası’ndaki Taş Bahçe’de bulunan ağaçtan on kat büyüktü. Fakat bu ağaç çıplak ve ölüydü.</p>

    <p>“Brackenlar ağacı zehirledi,” dedi ev sahibi. “Bin yıldır bir tek yaprak göstermedi. Üstatların söylediğine göre bin yıl sonra taşa dönüşmüş olacak. Büvet ağaçları asla çürümez.”</p>

    <p>“Ya kuzgunlar?” diye sordu Jaime. “Onlar nerede?”</p>

    <p>“Akşam karanlığı çökerken geliyorlar ve bütün gece kalıyorlar. Yüzlercesi. Ağacın her dalını kara yapraklar misali kaplıyorlar. Binlerce yıldır geliyorlar. Nasıl ya da niye olduğunu kimse bilmiyor ama ağaç onları her gece kendine çekiyor.” Blackwood, yüksek sırtlı bir sandalyeye oturdu. “Hürmet gereği metbu lordumu sormak zorundayım.”</p>

    <p>“Sör Edmure benim tutsağım olarak Casterly Kayası’na gidiyor. Karısı, çocukları doğana kadar İkizler’de kalacak. Sonra o ve bebek Edmure’a katılacak. Edmure, kaçmaya ya da ayaklanmaya kalkışmadığı takdirde uzun bir hayat yaşayacak.”</p>

    <p>“Uzun ve acı. Onursuz bir hayat. Öldüğü güne kadar, savaşmaktan korkan bir adam olduğu söylenecek.”</p>

    <p><em>Haksızca,</em> diye düşündü Jaime. <em>Edmure çocuğu için korktu. Benim kimin oğlu olduğumu biliyordu, öz halamdan daha iyi biliyordu.</em> “Seçim ona aitti. Amcası bizi kanatabilirdi.”</p>

    <p>“Bunda hemfikiriz.” Blackwood’un sesi hiç açık vermiyordu. “Sormamda sakınca yoksa, Sör Brynden’e ne yaptınız?”</p>

    <p>“Ona, siyahları kuşanmasına izin vereceğimi söyledim. Lakin Brynden kaçmayı tercih etti.” Jaime gülümsedi. “Onu bir ihtimal burada saklıyor olabilir misiniz?”</p>

    <p>“Hayır.”</p>

    <p>“Saklasaydınız söyler miydiniz?”</p>

    <p>Gülümseme sırası Tytos Blackwood’daydı.</p>

    <p>Jaime ellerini kavuşturdu, altın parmaklarını etten parmaklarına geçirdi. “Belki de şartlardan bahsetme vakti geldi.”</p>

    <p>“Diz çökeceğim vakit bu mu?”</p>

    <p>“Eğer memnun olacaksanız. Yahut çöktüğünüzü de farz edebiliriz.”</p>

    <p>Lord Blackwood oturduğu yerde kaldı. Çok geçmeden ana hususlarda anlaşmaya vardılar: İtiraf, bağlılık, af, ödenecek belli miktarda altın ve gümüş. Jaime haritayı uzattığında, Lord Tytos şöyle bir bakıp güldü. “Hangi arazileri istiyorsunuz?” diye sordu. “Dönek ödüllendirilmeli elbette.”</p>

    <p>“Evet. Lakin hayal ettiğinden daha küçük bir ödül alacak. Bu arazilerin hangilerini vermeye razısınız?”</p>

    <p>Lord Tytos bir an düşündü. “Ahşap Çit, Yay Bayırı ve Kopça.”</p>

    <p>“Bir harabe, bir bayır ve birkaç ağıl? Haydi lordum. İhanetinizin bedelini ödemelisiniz. Jonos, en azından değirmenlerden birini isteyecek.” Değirmenler zengin vergi kaynaklarıydı. Lord, öğütülen tahılların yüzde onunu alırdı.</p>

    <p>“O halde Lord Değirmeni. Kırıkmısır Değirmeni bizimdir.”</p>

    <p>“Ve bir köy daha. Kurganlar?”</p>

    <p>“Kurganlar’ın taşlarının altına gömülmüş atalarım var.” Tytos haritaya tekrar baktı. “Ona Balağacı ile bütün kovanlarını verin. Onca şeker onu şişmanlatır ve dişlerini çürütür.”</p>

    <p>“Anlaştık. Fakat son bir şey daha var.”</p>

    <p>“Bir rehine.”</p>

    <p>“Evet lordum. Bir kızınız var sanırım.”</p>

    <p>“Bethany.” Lord Tytos üzgün görünüyordu. “İki erkek kardeşim ve bir kız kardeşim de var. İki dul hala, yeğenler, kuzenler. Onlardan biriyle yetineceğinizi düşünmüştüm.”</p>

    <p>“Sizin kanınızın çocuğu olmalı.”</p>

    <p>“Bethany yalnızca sekiz yaşında. Kahkaha dolu kibar bir kız. Bu kaleden bir gün bile ayrılmadı.”</p>

    <p>“Neden Kral Toprakları’nı görmesine izin vermeyesiniz? Majesteleri Kral onunla hemen hemen aynı yaşta. Yeni bir arkadaş edinmek onu çok mutlu eder.”</p>

    <p>“O arkadaşın babası tarafından mutsuz edildiği takdirde asabileceği bir arkadaş mı?” diye sordu Lord Tytos. “Dört oğlum var. Kızım yerine onlardan birini almayı düşünür müsünüz? Ben on iki yaşında ve tam bir maceraperest. Sizin yaverliğinizi yapabilir.”</p>

    <p>“Ne yapacağımı bilemediğim kadar fazla yaverim var. Ne zaman işesem, aletimi tutma onuru için kavga ediyorlar. Ve sizin altı oğlunuz var lordum, dört değil.”</p>

    <p>“Bir zamanlar öyleydi. Robert benim en küçük oğlumdu, asla sağlıklı olmadı. Dokuz gün önce ishalden öldü. Lucas, Kırmızı Düğün’de katledildi. Walder Frey’in dördüncü karısı bir Blackwood’du ama İkizler’de, tıpkı misafir hakkı gibi, akrabalık da değersiz. Lucas’ı ağacın altına gömmek istiyorum ama Freyler oğlumun kemiklerini henüz bana göndermediler.”</p>

    <p>“Göndermelerini sağlayacağım. Lucas en büyük oğlunuz muydu?”</p>

    <p>“İkinci oğlumdu. Brynden en büyük oğlum ve vârisimdir. Ondan sonra Hoster gelir, maalesef okumaya düşkün bir çocuk.”</p>

    <p>“Kral Toprakları’nda da kitaplar var. Erkek kardeşimin zaman zaman okuduğunu hatırlıyorum. Belki de oğlunuz o kitaplara bir bakmak ister. Hoster’ı rehine olarak kabul ediyorum.”</p>

    <p>Blackwood’un rahatlaması elle tutulur yoğunluktaydı. “Teşekkür ederim lordum.” Bir an için duraksadı. “Cüretimi bağışlarsanız, Lord Jonos’tan da rehine talep etmeniz iyi olur. Kızlarından birini. Jonos, bütün azgınlığına rağmen bir erkek evlada sahip olamadı.”</p>

    <p>“Savaşta öldürülen bir piç oğlu vardı.”</p>

    <p>“Öyle mi? Harry piçti, bu doğru, ama onu Jonos’un peydahlayıp peydahlamadığı daha çetrefilli bir soru. Harry sarı saçlı ve yakışıklı bir çocuktu. Jonos bunların ikisi de değil.” Lord Tytos ayağa kalktı. “Bana benimle akşam yemeği yeme onuru bahşeder misiniz?”</p>

    <p>“Başka bir zaman lordum.” Kale açlıktan kırılıyordu; Jaime’nin kaledeki insanların ağızlarından yiyecek çalması doğru olmazdı. “Burada oyalanamam. Nehirova bekliyor.”</p>

    <p>“Nehirova mı yoksa Kral Toprakları mı?”</p>

    <p>“İkisi de.”</p>

    <p>Lord Tytos, Jaime’nin aklını çelmeye çalışmadı. “Hoster, bir saat içinde yola çıkmak için hazır olur.”</p>

    <p>Çocuk bir saat sonra hazırdı, Jaime’yle ahırların yanında buluştu, omzuna bir uyku şiltesi asmıştı, kolunun altında bir tomar parşömen vardı. Hoster en fazla on altı yaşındaydı ama babasından bile uzundu, neredeyse iki metre boyundaydı, hantal ve biçimsizdi, saçının bir kümesi diğerlerinden farklı bir yöne doğru uzamıştı. “Lord Kumandan. Ben rehineniz Hoster’ım. Bana Hos derler.” Sırıttı.</p>

    <p><em>Bunun bir eğlence olduğunu mu sanıyor?</em> “Peki bunu söyleyenler kimler?”</p>

    <p>“Arkadaşlarım. Kardeşlerim.”</p>

    <p>“Ben senin arkadaşın değilim. Senin kardeşin de değilim.” Bu sözler, çocuğun yüzündeki sırıtışı sildi. Jaime, Lord Tytos’a döndü. “Lordum, herhangi bir yanlış anlaşılma olmasın. Lord Beric Dondarrion, Myrli Thoros, Sandor Clegane, Brynden Tully, Taşyürek denen şu kadın... bütün bu insanlar haydut ve asidir, kralın ve kralın sadık kullarının düşmanıdır. Onların siz ya da insanlarınız tarafından saklandığını, korunduğunu ya da bir şekilde desteklendiğini öğrenecek olursam, size oğlunuzun başını göndermekte tereddüt etmem. Umarım bunu anlıyorsunuzdur. Şunu da anlayın: Ben Ryman Frey değilim.”</p>

    <p>“Evet.” Lord Blackwood’un ağzındaki bütün sıcaklık izleri silinmişti. “Kiminle konuştuğumu biliyorum. Kral Katili.”</p>

    <p>“Güzel.” Jaime eyerine çıktı ve Onur’u kapıya doğru döndürdü. “Size bereketli bir hasat ve kral huzurunun neşesini dilerim.”</p>

    <p>Jaime fazla uzağa gitmedi. Lord Jonos Bracken onu Kuzgunağaç’ın kapısında, bir sıra yaycının arkasında bekliyordu. Zırhlı bir atın sırtındaydı, at kıllarıyla süslenmiş bir miğfer takmış ve zırh kuşanmıştı. “Ulu kurtlu sancağı aşağı indirdiklerini gördüm,” dedi Jaime’ye. “İş bitti mi?”</p>

    <p>“Bitti. Evinize dönün ve arazilerinize tohum ekin.”</p>

    <p>Lord Bracken miğferinin göz siperini kaldırdı. “İnanıyorum ki sizin o kaleye girişinizden önce sahip olduğumdan daha fazla arazim var.”</p>

    <p>“Kopça, Ahşap Çit, Balağacı ve bütün kovanları.” Jaime birini unutuyordu. “Ah, bir de Yay Bayırı.”</p>

    <p>“Değirmen,” dedi Bracken. “Bir değirmenim olmalı.”</p>

    <p>“Lord Değirmeni.”</p>

    <p>Lord Jonos güldü. “Evet, bu işe yarar. Şimdilik.” Peck’in atının arkasında oturan Hoster Blackwood’u gösterdi. “Size rehine olarak verdiği şey bu mu? Kandırılmışsınız sör. Bu çocuk çok zayıf. Damarlarında kan yerine su akıyor. Ne kadar uzun boylu olduğuna bakmayın. Kızlarımdan biri, onu çürük bir dal misali kırabilir.”</p>

    <p>“Kaç kızınız var lordum?” diye sordu Jaime.</p>

    <p>“Beş. İkisi ilk karımdan. Üçü üçüncü karımdan.” Jonos, çok fazla konuştuğunu çok geç fark etti.</p>

    <p>“Onlardan birini saraya gönderin. Vekil Kraliçe’ye eşlik etme ayrılacağına sahip olacak.”</p>

    <p>Bu sözlerin anlamını kavrayan Bracken’ın yüzü karardı. “Taş Çit’in dostluğuna bu şekilde mi karşılık veriyorsunuz?”</p>

    <p>“Kraliçeye eşlik etmek büyük bir onurdur,” diye hatırlattı Jaime. “Kızınıza bunu öğretmek isteyebilirsiniz. Onu yıl bitmeden önce bekliyoruz.” Lord Bracken’ın cevap vermesini beklemedi, altın mahmuzlarıyla Onur’a hafifçe vurdu ve uzaklaştı. Jaime’nin adamları sıraya girerek onu takip etti. Çok geçmeden, toynakların tozuyla belirsizleşen kaleyi ve kampı arkalarında bıraktılar.</p>

    <p>Kafile, Kuzgunağaç’a gelirken ne haydutlar ne de kurtlar tarafından rahatsız edilmişti, Jaime bu sebeple farklı bir yoldan geri dönmeye karar verdi; eğer tanrılar merhametliyse, Karabalık’a rastlayabilir ya da Beric Dondarrion’ın akılsız bir saldırıda bulunmasını sağlayabilirdi.</p>

    <p>Gün bittiğinde, kafile Dul Suyu’nu takip ediyordu. Jaime rehinesini yanına çağırdı ve en yakın geçidin nerede olduğunu sordu. Çocuğun öncülüğünde geçide gittiler. Kafile sığ suların içinden nehrin karşısına geçerken, güneş bir çift yeşil tepenin arkasında alçalıyordu. “Göğüsler,” dedi çocuk.</p>

    <p>Jaime, Lord Bracken’ın haritasını hatırladı. “O tepelerin arasında bir köy var.”</p>

    <p>“Metelik Ağacı,” diyerek onayladı çocuk.</p>

    <p>“Bu gece orada kamp kuracağız.” Köylüler, Sör Brynden’le ya da haydutlarla ilgili bilgiye sahip olabilirlerdi. Jaime, gittikçe kararan tepelere ve günün son ışığına doğru at sürerken, “Lord Jonos bu göğüslerin kime ait olduğuyla ilgili bir şeyler söylemişti,” diye seslendi Hoster’a. “Brackenlar onları bir isimle anıyor, Blackwoodlar başka bir isimle.”</p>

    <p>“Evet lordum. Yüz yıldan fazladır böyle. Daha önce tepelere Anne’nin Göğüsleri denirdi. Ya da sadece Göğüsler. İki tepe var. Onların göğüslere benzediği düşünülüyor.”</p>

    <p>“Neye benzediklerini görebiliyorum.” Jaime, çadırdaki kadını ve kadının koyu renkli büyük göğüs uçlarını nasıl saklamaya çalıştığını hatırladı. “Yüz yıl önce ne değişti?”</p>

    <p>“Değersiz Aegon, Barba Bracken’ı metres tuttu,” diye cevap verdi kitaplara düşkün çocuk. “Barba büyük göğüslü bir kadındı. Kral, Taş Çit’i ziyarete geldiğinde ava çıktı ve tepeleri gördü, sonra da...”</p>

    <p>“...onlara metresinin adını verdi.” Dördüncü Aegon, Jaime’nin doğumundan uzun yıllar önce ölmüştü ama Jaime, Aegon’ın saltanat tarihini, daha sonra neler olduğunu tahmin edecek kadar hatırlıyordu. “Ancak daha sonra Bracken kızını bir kenara fırlattı ve bir Blackwood kızı aldı, böyle mi oldu?”</p>

    <p>“Leydi Melissa,” diyerek onayladı Hoster. “Ona Missy derlerdi. Tanrı korumuzda bir heykeli var. Barba Bracken’dan çok daha güzeldi ama daha zayıftı. Barba, Missy’nin bir erkek çocuk kadar düz olduğunu söyledi. Kral Aegon bunu duyduğunda...”</p>

    <p>“...Missy’ye Barba’nın göğüslerini verdi.” Jaime güldü. “Blackwood ile Bracken arasındaki bu mesele nasıl başladı? Kaleme alındı mı?”</p>

    <p>“Alındı lordum,” dedi çocuk, “lakin tarihin bir kısmı bizim üstatlarımız tarafından, bir kısmı da onların üstatları tarafından, hadiselerin vuku buluşundan asırlarca sonra yazıldı. Mesele Kahramanlar Çağı’na kadar gidiyor. O günlerde Blackwoodlar kraldı. Brackenlar ise at yetiştirmekle ünlü küçük lordlardı. Krala hak ettiği vergiyi ödemek yerine, atlardan kazandıkları altınları paralı askerler tutmak ve kralı devirmek için kullandılar.”</p>

    <p>“Bütün bunlar ne zaman oldu?”</p>

    <p>“Andallar’dan beş yüz yıl önce. Eğer <em>Gerçek Tarih</em>’e inanacak olursak, onlardan bin yıl önce. Ancak Andallar’ın Dar Deniz’i ne zaman geçtiğini kimse bilmiyor. <em>Gerçek Tarih,</em> o zamandan bu yana dört bin yıl geçtiğini söylüyor, bazı üstatlar ise sadece iki bin yıl geçtiğini iddia ediyor. Bir noktadan sonra bütün tarihler puslanıp dumanlanıyor ve tarihin netliği sis efsanesine dönüşüyor.”</p>

    <p><em>Tyrion bu çocuğu severdi. Sabahtan akçama kadar kitaplar hakkında konulurlardı.</em> Jaime kardeşine karşı hissettiği öfkeyi bir an için unuttu ama sonra İblis’in ne yaptığını hatırladı. “Yani, Casterly Kayası’nın hâlâ Casterlyler’e ait olduğu zamanlarda, birinin ötekinden çaldığı taç için kavga ediyorsunuz. Meselenin kökü bu mu? Binlerce yıldır var olmayan bir krallığın tacı?” Güldü. “Çok fazla yıl, çok fazla savaş, çok fazla kral... bir de birilerinin barış yapmış olacağını düşünürsün.”</p>

    <p>“Birileri yaptı lordum. Pek çok kişi. Brackenlar’la yüzlerce kez barış yaptık, bu barışların çoğu evliliklerle mühürlendi. Her Bracken’da Blackwood kanı vardır, her Blackwood’da da Bracken kanı. Eski Kral’ın Huzuru yarım asır sürdü. Lakin sonra yeni bir kavga patlak verdi ve eski yaralar tekrar kanamaya başladı. İnsanlar atalarına karşı yapılmış hataları hatırladığı sürece, hiçbir barış sonsuza dek sürmeyecek. Asırlardır biz Brackenlar’dan nefret ediyoruz onlar da bizden. Babam, bu nefretin asla bitmeyeceğini söylüyor.”</p>

    <p>“Bitebilir.”</p>

    <p>“Nasıl lordum? Babam, eski yaralar asla kapanmaz, der.”</p>

    <p>“Benim babamın da bir deyişi vardı. Düşmanını öldürebilecekken, yaralama. Ölü adamlar kin tutamaz.”</p>

    <p>“Oğulları tutar,” dedi Hoster özür diler bir tonla.</p>

    <p>“Eğer oğulları da öldürmezsen. Eğer benden şüphe ediyorsan Casterlyler’e sor. Lord ve Leydi Tarbeck’e ya da Castamere’in Reyneler’ine sor. Ejderha Kayası Prensi’ne sor.” Batıdaki tepeleri taçlandıran koyu kırmızı bulutlar, Jaime’ye bir an için Rhaegar’ın kızıl pelerinlere sarılmış çocuklarını hatırlattı.</p>

    <p>“Starklar’ın hepsini bu yüzden mi öldürdünüz?”</p>

    <p>“Hepsini değil,” dedi Jaime. “Lord Eddard’ın kızları hayatta. Biri daha yeni evlendi. Diğeri...” <em>Brienne, neredesin? Kızı buldun mu?</em> “...eğer tanrılar merhametliyse bir Stark olduğunu unutur, iri yarı bir demirciyle ya da şişman yüzlü bir hancıyla evlenir, adamın evini çocuklarla doldurur ve çocuklarının başının bir şövalye tarafından ezilebileceği korkusuyla yaşamak zorunda kalmazdı.”</p>

    <p>“Tanrılar merhametlidir,” dedi rehine, kararsızca.</p>

    <p><em>Buna inanmaya devam et.</em> Jaime, Onur’u mahmuzladı.</p>

    <p>Metelik Ağacı, Jaime’nin beklediğinden çok daha büyük bir köydü. Savaş buraya da uğramıştı; kararmış meyve bahçeleri ve yıkık evlerin kavruk iskeletleri buna şahitlik ediyordu. Fakat harap olan her ev yerine üç yeni ev inşa edilmişti. Jaime, akşamın mavi karanlığının içinden, onlarca çatının üstüne serilmiş taze kesekleri ve ham ağaçtan yapılmış kapıları gördü. Bir ördek havuzuyla bir demirhanenin arasında, kasabaya adını veren ağaca rastladı; kadim ve uzun bir meşe. Ağacın eğri büğrü kökleri, ağır hareket eden kahverengi yılanlar gibi toprağa girip çıkıyordu. Ağacın devasa gövdesine yüzlerce bronz metelik çakılmıştı.</p>

    <p>Peck ağaca baktı, sonra da boş evlere. “İnsanlar nerede?”</p>

    <p>“Saklanıyorlar,” dedi Jaime.</p>

    <p>Evlerdeki ateşler söndürülmüştü ama bazıları hâlâ tütüyordu, bazıları soğuktu. Sıcak Harry Merrell’in bir sebze tarlasında bulduğu dişi keçi, etraftaki tek canlı yaratıktı... fakat köy, dört metre yüksekliğinde kalın duvarları olan, nehir topraklarındaki hisarlar kadar sağlam bir hisara sahipti ve Jaime köylüleri nerede bulacağını biliyordu. <em>Süvariler geldiğinde köylüler duvarların arkasına saklanmışlar, burada hâlâ bir köy olmasının sebebi de bu. Şimdi yine orada saklanıyorlar. Benden.</em></p>

    <p>Jaime, Onur’u, hisarın kapılarına sürdü. “Siz, hisardakiler. Niyetimiz size zarar vermek değil. Biz kralın adamlarıyız.”</p>

    <p>Kapının üzerindeki duvarda yüzler belirdi. “Köyümüzü yakanlar, kralın adamlarıydı,” diye seslendi bir adam. “Ondan önce, başka bir kralın adamları koyunlarımızı aldı. Kralın adamları Harsley ile Sör Osmund’ı öldürdüler ve Lacey’ye ölene kadar tecavüz ettiler.”</p>

    <p>“Onlar benim adamlarım değildi,” dedi Jaime. “Kapıları açacak mısınız?”</p>

    <p>“Gittiğinizde açacağız.”</p>

    <p>Sör Kennos, Jaime’nin yanına geldi. “Kapıyı kolayca kırabiliriz ya da ateşe veririz.”</p>

    <p>“Onlar üstümüze taş ve ok yağdırırken.” Jaime başını sağa sola salladı. “Kanlı bir iş olur. Peki ne uğruna? Bu insanlar bize zarar vermediler. Evlerde kalacağız ama hırsızlık istemiyorum. Kendi yiyeceğimiz var.”</p>

    <p>Yarım ay gökyüzünde sessizce ilerlerken, kafiledekiler atlarını köyün ortak alanlarındaki kazıklara bağladılar ve tuzlu et, kuru elma ve sert peynirden oluşan akşam yemeklerini yediler. Jaime az yedi, bir matara şarabı Peck ve rehine Hos’la paylaştı. Yaşlı meşe ağacına çivilenen metelikleri saymaya çalıştı ama metelikler o kadar çoktu ki Jaime sayıyı karıştırıp durdu. <em>Meteliklerin anlamı ne?</em> Jaime sorsaydı Blackwood çocuğu yanıtlardı ama işin gizemi bozulurdu.</p>

    <p>Jaime, köyden kimsenin ayrılmamasını sağlamak için sınırlara devriyeler gönderdi. Düşmanın onları gafil avlamayacağından emin olmak için keşif süvarileri de yolladı. İki süvari tutsak bir kadınla birlikte geri döndüğünde, vakit gece yarısına yakındı. “Son derece cesur bir şekilde at sürüyordu lordum. Sizinle konuşmak istiyor.”</p>

    <p>Jaime hızla ayağa kalktı. “Leydim. Seni bu kadar çabuk göreceğimi düşünmemiştim.” <em>Tanrılar merhamet edin, onu son gördüğüm halinden on yıl daha yaşlı görünüyor. Peki yüzüne ne olmuş?</em> “Şu sargı... yaralanmışsın...”</p>

    <p>“Bir ısırık.” Kadın, ona Jaime’nin verdiği kılıcının kabzasına dokundu. <em>Yeminkâr.</em> “Lordum, bana bir görev verdiniz.”</p>

    <p>“Kız. Onu buldun mu?”</p>

    <p>“Buldum,” dedi Tarth Bakiresi Brienne.</p>

    <p>“Nerede?”</p>

    <p>“Bir günlük yol uzakta. Sizi ona götürebilirim sör... ama yalnız gelmeniz gerek. Aksi takdirde, Tazı onu öldürecek.”</p>
  </div>
</body>
</html>
