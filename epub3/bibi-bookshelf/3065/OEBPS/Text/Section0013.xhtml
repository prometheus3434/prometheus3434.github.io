<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Tek başına uyandı ve tahtırevanın durduğunu fark etti.</p>

    <p>Ezilmiş yastıklardan oluşan bir yığın, Illyrio’nun yayılarak yattığı yeri işaretliyordu. Cüce, boğazının kuru ve pürüzlü olduğunu hissetti. Rüya görmüştü... rüyasında ne görmüştü? Hatırlamıyordu.</p>

    <p>Dışarıda, onun bilmediği bir dilde konuşan sesler vardı. Tyrion, bacaklarını perdelerin arasından aşağı sarkıtıp yere atladı. İki muhafızla birlikte atların yanında duran ve ona tepeden bakan Illyrio’yla karşılaştı. Muhafızlar, koyu kahverengi yünden yapılmış pelerinlerinin altına yıpranmış deri mintanlar giymişlerdi, kılıçları kınlarının içindeydi ve şişman adam tehlikedeymiş gibi görünmüyordu.</p>

    <p>“İşemem lazım,” diye duyurdu cüce. Paytak adımlarla yolun kenarına yürüdü, pantolonunun bağcıklarını çözdü ve dikenli çalılıkların içine işedi. Bu epey uzun sürdü.</p>

    <p>“En azından iyi işiyor,” dedi bir ses.</p>

    <p>Tyrion son damlaları silkeledi ve aletini pantolonunun içine soktu. “İşemek, sahip olduğum yeteneklerin en önemsizi. Beni asıl sıçarken görmelisiniz.” Yargıç Illyrio’ya döndü. “Bu iki adamı tanıyor musunuz yargıç? Haydut gibi görünüyorlar. Baltamı bulmam gerekir mi?”</p>

    <p>“<em>Baltan</em> mı?” diye bağırdı süvarilerin daha iri olanı, kabarık sakalları ve turuncu gür saçları olan kaslı bir adamdı. “Duydun mu Haldon? Küçük adam bizimle dövüşmek istiyor!”</p>

    <p>Diğer süvari daha yaşlıydı, temizce tıraşlanmış yüzü çizgili ve sofu görünümlüydü. Saçlarını geriye taramış ve başının arkasında sıkı bir düğüm halinde toplamıştı. “Genelde küçük adamlar, cesaretlerini yakışıksız böbürlenmelerle ispatlama ihtiyacı duyarlar,” dedi. “Bir ördek öldürebileceğinden bile şüpheliyim.”</p>

    <p>Tyrion omuz silkti. “Ördek getirin.”</p>

    <p>“Eğer ısrar ediyorsanız.” Süvari, arkadaşına baktı.</p>

    <p>Kaslı adam kınından bir piç kılıcı çıkardı. “Ben Ördek’im, seni geveze küçük sidik torbası.”</p>

    <p><em>Ah, tanrılar merhamet edin.</em> “Aklımda daha küçük bir ördek vardı.”</p>

    <p>İri adam kahkaha atarak kükredi. “Duydun mu Haldon? Daha küçük bir <em>ördek</em> istiyor!”</p>

    <p>“Ben daha sessiz bir ördeğe memnuniyetle razı olurum.” Haldon denen adam, soğuk gri gözleriyle Tyrion’ı inceledikten sonra Illyrio’ya döndü. “Bizim için birkaç sandığın var sanırım?”</p>

    <p>“Ve onları taşıyacak katırlarım.”</p>

    <p>“Katırlar çok yavaş. Yük atlarımız var, sandıkları onlara aktaracağız. Ördek, bu işle ilgilen.”</p>

    <p>“Neden her zaman her şeyle Ördek ilgileniyor?” İri adam, kılıcını kınına geri soktu. “Sen neyle ilgileniyorsun Haldon? Burada şövalye kim? Sen mi yoksa ben mi?” Buna rağmen, sandıkları taşıyan katırlara doğru yürüdü.</p>

    <p>Sandıklar yerlerine yerleştirilirken, “Delikanlımız nasıl?” diye sordu Illyrio. Tyrion, demir kilitleri olan altı meşe sandık saydı. Ördek, sandıkları tek omzunun üstüne koyarak kolayca taşıyordu.</p>

    <p>“Artık Griff kadar uzun. Üç gün önce Ördek’i bir at yalağının içine devirdi.”</p>

    <p>“<em>Devrilmedim.</em> Sadece onu güldürmek için yalağın içine düştüm.”</p>

    <p>“Sandıklardan birinde delikanlı için bir hediye var. Şekerli zencefil. Her zaman çok severdi.” Illyrio’nun sesi tuhaf bir şekilde hüzünlüydü. “Sizinle birlikte Ghoyan Drohe’ye kadar gelebileceğimi düşünmüştüm. Siz nehrin aşağısına doğru yolculuğa başlamadan önce son bir veda ziyafeti...”</p>

    <p>“Ziyafetler için vakit yok lordum,” dedi Haldon. “Griff, biz geri döner dönmez nehrin aşağısına doğru yüzmek niyetinde. Nehrin yukarısından haberler geliyor, hiçbiri iyi değil. Hançer Gölü’nün kuzeyinde Dothraklar görüldü, Motho’nun <em>khalasar</em>’ından keşif süvarileri. Khal Zekko da Motho’nun fazla gerisinde değil, Qohor Ormanı’nda ilerliyor.”</p>

    <p>Şişman adam kaba bir ses çıkardı. “Zekko, her üç ya da dört yılda bir Qohor’u ziyaret eder. Qohorlular ona bir çuval altın verir ve Zekko doğuya geri döner. Motho’ya gelince, adamları en az onun kadar yaşlı ve sayıları her yıl azalıyor. Asıl tehlike...”</p>

    <p>“...Khal Pono,” diyerek cümleyi Haldon bitirdi. “Eğer hikâyeler doğruysa, Motho ve Zekko ondan kaçıyorlar. Son raporlara göre, Pono otuz bin kişilik bir <em>khalasar</em>’la birlikte Selhoru Nehri’nin kaynağında. Eğer Pono, Rhoyne’u geçmeye karar verirse, Griff geçitte kapana kısılma riskini almak istemiyor.” Haldon, Tyrion’a baktı. “Şu sizin cüce, işeyebildiği kadar iyi at sürebiliyor mu?”</p>

    <p>Peynir lordu cevap veremeden önce, “Sürüyor,” diyerek araya girdi Tyrion, “ama özel bir eyer ve tanıdığı bir atla çok daha iyi sürüyor. Aynı zamanda konuşuyor da.”</p>

    <p>“Evet konuşuyor. Ben Haldon, kardeşlerden oluşan küçük çetemizin şifacısıyım. Arkadaşım, Sör Ördek.”</p>

    <p>“Sör <em>Rolly,</em>” dedi iri adam. “Rolly Duckfield. Herhangi bir şövalye, yeni bir şövalye yaratabilir. Griff’te beni yarattı. Ve sen cüce?”</p>

    <p>Illyrio hızlıca konuştu. “Ona Yollo derler.”</p>

    <p><em>Yollo? Yollo, bir maymuna verebilecek türden bir isim gibi tınlıyor.</em> Daha kötüsü, bu Pentoslu bir isimdi ve Tyrion’ın Pentoslu olmadığını her aptal görebilirdi. Bu hatayı elinden geldiğince düzeltebilmek için, “Pentos’ta Yollo’yum,” dedi cüce, “ama annemin bana verdiği isim Hugor Tepe.”</p>

    <p>“Küçük bir kral mısın yoksa küçük bir piç misin?” diye sordu Haldon.</p>

    <p>Tyrion, Yarıüstat Haldon’ın yanında dikkatli olması gerektiğini anladı. “Babasının gözünde her cüce piçtir.”</p>

    <p>“Şüphesiz. Pekâlâ Hugor Tepe, bana şunun cevabını ver, Ayna Kalkanlı Serwyn, ejderha Urrax’ı nasıl katletti?”</p>

    <p>“Ona kalkanının arkasında yaklaştı. Urrax sadece kendi yansımasını gördü, Serwyn mızrağını onun gözüne sapladı.”</p>

    <p>Haldon etkilenmemişti. “Bu hikâyeyi Ördek bile bilir. Aynı taktiği, Ejderhaların Dansı’nda Vhagar’a karşı deneyen şövalyenin ismini söyleyebilir misin?”</p>

    <p>Tyrion sırıttı. “Sör Byron Swann. Bunu denediği için kızartılmıştı... ancak ejderha, Vhagar değil Syrax’tı.”</p>

    <p>“Korkarım ki yanılıyorsun. Üstat Munkun, <em>Ejderhaların Dansı, Gerçek Bir Hikâye</em>’de diyor ki...”</p>

    <p>“...ejderhanın adı Vhagar’dı. <em>Yüce</em> Üstat Munkun yanılıyor. Sör Byron’ın yaveri, efendisinin öldüğünü gördü ve adamın kızına bir mektup yazarak babasının nasıl öldüğünü anlattı. Yaverin kayıtları, ejderhanın Syrax olduğunu söylüyor, Rhaenyra’nın dişi ejderhası, ki bu, Munken’in versiyonundan daha mantıklı. Swann, Hudutlu bir lordun oğluydu ve Fırtına Burnu, Aegon’dan yanaydı. Vhagar’ı, Aegon’ın kardeşi Prens Aemond sürüyordu. Swann ejderhayı neden öldürmek istesin?”</p>

    <p>Haldon dudaklarını büzüştürdü. “Attan düşmemeye çalış. Eğer düşersen, yapacağın en iyi şey, yürüyerek Pentos’a dönmek olur. Utangaç bakiremiz ne bir erkek ne de bir cüce için bekler.”</p>

    <p>“Utangaç bakireler en sevdiğim türdür. Hafifmeşrepler dışında. Söyle bana, fahişeler nereye gider?”</p>

    <p>“Fahişelerin müdavimi bir adam gibi mi görünüyorum?”</p>

    <p>Ördek alay eder gibi güldü. “Cesaret edemez. Bağışlanmak için Lemore’a yalvarmak zorunda kalır, delikanlı onunla birlikte gitmek ister ve Griff onun aletini kesip boğazına tıkar.”</p>

    <p>“Pekâlâ,” dedi Tyrion, “bir üstadın alete ihtiyacı yoktur.”</p>

    <p>“Ama Haldon sadece yarı üstat.”</p>

    <p>“Cüceyi eğlenceli bulmuş gibisin Ördek,” dedi Haldon. “Seninle birlikte yolculuk edebilir.” Bineğini çevirdi.</p>

    <p>Ördek’in sandıkları üç yük atına yerleştirmesi birkaç dakika daha aldı. O sırada Haldon ortadan kayboldu. Ördek endişesiz görünüyordu. Eyerine atladı, Tyrion’ı yakasından tuttu ve onu yukarı kaldırıp önüne oturttu. “Eyer kaşını sıkıca tutarsan sorun çıkmaz. Kısrağımın güzel ve tatlı bir yürüyüşü var, Ejderha Yolu da bir bakirenin poposu kadar pürüzsüz.” Sör Rolly, sağ eline dizginleri ve sol eline kayışları alarak seri bir tırıs tutturdu.</p>

    <p>Arkalarından, “İyi şanslar,” diye seslendi Illyrio. “Delikanlıya, düğününde onunla birlikte olamayacağım için üzüldüğümü söyleyin. Batıdiyar’da tekrar size katılacağım. Tatlı Serra’mın elleri üstüne yemin ederim.”</p>

    <p>Tyrion Lannister, Illyrio Mopatis’i son gördüğünde, yargıç brokar elbisenin içinde, tahtırevanının yanında duruyordu, heybetli omuzları çökmüştü. Yargıcın sureti tozların arasında gitgide küçülürken, peynir lordu neredeyse ufak tefek görünüyordu.</p>

    <p>Ördek, yarım mil ileride Yarıüstat Haldon’ı yakaladı. Süvariler o andan itibaren yan yana yol aldılar. Bacakları tuhaf bir biçimde açılmış olan Tyrion, yüksek eyer kaşına tutunmuştu; su kesecikleri, kramplar ve eyer ağrıları beklemesi gerektiğini biliyordu.</p>

    <p>“Hançer Gölü’ndeki korsanların bizim cüceyi ne yapacağını merak ediyorum,” dedi Haldon yola devam ederken.</p>

    <p>“Cüce yahnisi,” dedi Ördek.</p>

    <p>“Korsanların en beteri, Yıkanmaz Urho’dur,” diye açıkladı Haldon. “Sadece kokusu bile bir insanı öldürmeye yeter.”</p>

    <p>Tyrion omuz silkti. “Şükür ki bir burnum yok.”</p>

    <p>Haldon hafifçe gülümsedi. “Eğer <em>Hag’in Dişleri</em>’nin üstündeki Leydi Korra’yla karşılaşırsak diğer kısımlarını da kaybedebilirsin. Ona Zalim Korra derler. Gemisinin mürettebatı, ele geçirdikleri her adamı hadım eden genç ve güzel kızlardan oluşur.”</p>

    <p>“Korkunç. Altımı ıslatabilirim.”</p>

    <p>“En iyisi ıslatma,” diye uyardı Ördek.</p>

    <p>“Nasıl istersen. Eğer şu Leydi Korra’yla karşılaşırsak, bir etek giyer ve Cersei olduğumu söylerim. Kral Toprakları’nın meşhur, cesur güzelliği.”</p>

    <p>Bu defa Ördek güldü ve Haldon, “Nasıl da komik bir adamsın Yollo,” dedi. “Söylentiye göre Kefenli Lord, onu güldürmeyi başaran adama büyük bir bağışta bulunacakmış. Belki de Majesteleri Gri Fazilet, soğuk sarayını süslemek için seni seçer.”</p>

    <p>Ördek huzursuz bir şekilde arkadaşına baktı. “Onunla ilgili şaka yapmak iyi bir fikir değil, Rhoyne’a bu kadar yakınken hiç değil.”</p>

    <p>“Bir ördeğin bilgeliği,” dedi Haldon. “Özür dilerim Yollo. O kadar solgun görünmene gerek yok, seninle dalga geçiyordum sadece. Hüzünler Prensi, gri öpücüğünü öyle kolayca bahşetmez.”</p>

    <p><em>Gri öpücük.</em> Bu düşünce Tyrion’ın etini karıncalandırdı. Ölüm, Tyrion Lannister için bütün korkunçluğunu yitirmişti ama gri hastalık başka bir meseleydi. <em>Kefenli Lord sadece bir efsane,</em> dedi Tyrion kendi kendine. <em>Bazı insanlar tarafından Casterly Kayası’na dadandığı iddia edilen Akıllı Lann’in hayaletinden daha gerçek değil.</em> Yine de, dilini tuttu.</p>

    <p>Cücenin ani sessizliği dikkat çekmedi, zira Ördek, kendi hayat hikâyesiyle Tyrion’ı eğlendirmeye başlamıştı. Ördek’in babası, zamanında Acı Köprü’de bir zırh ustasıydı. Ördek, kulağında çelik şıngırtısıyla doğmuş ve erken yaşta kılıç oyunu oynamayı öğrenmişti. Lord Caswell, iri ve parlak bir delikanlı olan Ördek’i gözden kaçırmamış ve ona garnizonunda bir mevki teklif etmişti ama delikanlı bundan fazlasını istemişti. Caswell’in cılız oğlunun; yaver çömezi, yaver ve sonunda şövalye oluşunu izlemişti. “O çocuk, basık suratlı sıska bir yılandı ama yaşlı lordun dört kızı ve tek oğlu vardı. Bu yüzden kimse o çocuğa karşı laf söyleyemezdi. Diğer yaverler, talim avlusunda ona parmaklarını değdirmeye bile cesaret edemezlerdi.”</p>

    <p>“Lakin sen o kadar korkak değildin.” Tyrion bu hikâyenin nereye gittiğini kolayca görebiliyordu.</p>

    <p>“Babam, on altıncı isim günümde benim için bir uzunkılıç yaptı,” dedi Ördek, “fakat Lorent kılıcı çok beğendi ve onu kendisi için aldı. Benim kahrolası babam ona hayır demeye cesaret edemedi. Ben şikâyet ettiğimde, Lorent yüzüme karşı, ellerimin kılıç değil çekiç tutmak için yaratıldığını söyledi. Ben de gittim, bir çekiç aldım ve Lorent’i o çekiçle dövdüm, iki kolunu ve kaburgalarının yarısını kırdım. Bu olaydan sonra Menzil’i terk etmek zorunda kaldım, hızlı bir şekilde. Suyu geçip Altın Mürettebat’a gittim. Birkaç yıl boyunca bir çırak olarak demircilik yaptım. Daha sonra, Sör Harry Strickland beni yaver olarak aldı. Griff, nehrin aşağısına haber gönderip oğlunu silahlar konusunda eğitecek birine ihtiyacı olduğunu söylediğinde, Harry beni yolladı.”</p>

    <p>“Griff de seni şövalye yaptı.”</p>

    <p>“Bir yıl sonra.”</p>

    <p>Yarıüstat Haldon hafifçe gülümsedi. “Küçük dostumuza ismini nasıl kazandığını da anlat, olmaz mı?”</p>

    <p>“Bir şövalyenin, tek isimden fazlasına ihtiyacı vardır,” diye üsteledi iri adam, “pekâlâ, yaşlı lord beni kutsadığında bir tarladaydık. Kafamı kaldırdım ve ördekleri gördüm, böylece... gülme.”</p>

    <p>Gün batımından hemen sonra, eski bir taş kuyunun yanındaki otlarla kaplı avluda dinlenmek için yoldan ayrıldılar. Ördek ve Haldon atlara su içirirken, Tyrion baldırlarındaki krampları çözmek için aşağı atladı. Döşeme taşlarının arasındaki boşluklarda ve bir zamanlar muazzam bir malikâne olması muhtemel yapının yosun kaplı duvarlarında kahverengi sert otlar ve ağaçlar bitmişti. Süvariler, hayvanlarla ilgilendikten sonra, tuzlu domuz eti, beyaz bezelye ve biradan oluşan basit bir akşam yemeğini Tyrion’la paylaştılar. Tyrion, Illyrio’yla yediği zengin yiyeceklerden sonra bu sade yemeğin hoş bir değişiklik olduğunu düşündü. Ağzındaki lokmayı çiğnerken, “Size getirdiğimiz şu sandıklar,” dedi. “Önce, Altın Mürettebat için altın, diye düşündüm. Sör Rolly sandıklardan birini kaldırıp omzuna koyunca bu düşüncemden vazgeçtim. Eğer sandık altınlarla dolu olsaydı, Rolly onu asla o kadar kolayca kaldıramazdı.”</p>

    <p>“Sadece zırh,” dedi Ördek, omuzlarını silkerek.</p>

    <p>“Kıyafetler de var,” diyerek araya girdi Haldon. “Bütün grubumuz için saray kıyafetleri. Kaliteli yünler, kadifeler, ipek pelerinler. Bir adam, bir kraliçenin karşısına hırpani giysilerle çıkamaz... boş ellerle de. Yargıç, bize münasip hediyeler sağlayacak kadar nazik davrandı.”</p>

    <p>Ay doğduğunda, adamlar tekrar eyer üstündeydi, yıldızlardan ibaret bir pelerinin altında doğuya doğru yol alıyorlardı. Eski Valyria Yolu, ormanla vadinin arasında kıvrılan gümüş bir kurdele misali önlerinde uzanıyordu. Tyrion Lannister, kısa bir süre için, kendini neredeyse huzurlu hissetti. “Lomas Longstrider doğru söylemiş. Bu yol bir harika.”</p>

    <p>“Lomas Longstrider mı?” diye sordu Ördek.</p>

    <p>“Uzun zaman evvel ölmüş olan bir kâtip,” dedi Haldon. “Hayatını dünyayı dolaşarak ve ziyaret ettiği yerler hakkında iki kitap yazarak geçirdi. <em>Harikalar</em> ve <em>İnsan Elinden Çıkmış Harikalar.</em>”</p>

    <p>“Ben küçük bir çocukken, amcalarımdan biri o kitapları bana hediye etti,” dedi Tyrion. “Onları lime lime olana dek okudum.”</p>

    <p>Yarıüstat, <em>“Tanrılar yedi ve ölümlü insanlar dokuz harika yarattı,”</em> diyerek kitaplardan alıntı yaptı. “İnsanların tanrılardan fazla harika yaratması kâfirlik ama gerçek karşımızda. Valyria’nın taş yolları, Longstrider’ın bahsettiği dokuz harikadan biri. Sanırım beşincisi.”</p>

    <p>Çocukluğunda on altı harikayı da zihnine kazıyan Tyrion, “Dördüncüsü,” dedi. Amcası Gerion, ziyafetler sırasında onu bir masanın üstüne çıkartmaktan ve ona harikaları ezbere saydırtmaktan hoşlanırdı. <em>Bundan ben de hoşlanırdım, öyle değil mi? Orada, bütün gözler üstümdeyken tabakların arasında durur ve ne kadar zeki bir cüce olduğumu kanıtlardım.</em> Tyrion daha sonra, uzun yıllar boyunca, bir gün dünyayı dolaşmayı ve Longstrider’ın bahsettiği harikaları bizzat görmeyi hayal etmişti.</p>

    <p>Lord Tywin, cüce oğlunun on altıncı isim gününden on gün önce bu umuda bir son vermişti. Tyrion, Dokuz Özgür Şehir’i dolaşmak için izin istemişti, amcaları da onunla aynı yaştayken aynı şeyi yapmışlardı. “Kardeşlerime, Lannister Hanedanı’na utanç getirmeyecekleri hususunda güvenebilirim,” diye yanıt vermişti Tyrion’ın babası. “İkisi de fahişelerle evlenmedi.” Tyrion, on gün içinde istediği yere gitmekte özgür bir yetişkin olacağını hatırlattığında, “Kimse özgür değildir,” demişti Lord Tywin. “Sadece çocuklar ve aptallar bunun tersini düşünür. Git elbette. Bir soytarı kıyafeti giy, baharat lordlarını ve peynir krallarını eğlendirmek için amuda kalk. Lakin yolculuk masraflarını bizzat öde ve eve geri dönmekle ilgili bütün düşüncelerini bir kenara koy.” Bu sözlerin ardından, Tyrion’ın isyankârlığı paramparça olmuştu. Daha sonra, “Eğer istediğin işe yarar bir meşguliyetse, işe yarar bir meşguliyete sahip olacaksın,” demişti Lord Tywin. Böylece, yetişkinliğin nişanı olarak, Casterly Kayası’nın bütün lağım borularının ve sarnıçlarının sorumluluğu Tyrion’a verilmişti. <em>Belki de onlardan birinin içine düşeceğimi ummuştu.</em> Fakat Tywin bu konuda hayal kırıklığına uğramıştı. Tyrion’ın sorumluluğundaki lağım boruları, daha önce hiç çalışmadığı kadar iyi çalışmıştı.</p>

    <p><em>Ağzımdaki Tywin tadından kurtulmak için bir kadeh şaraba ihtiyacım var. Hatta bir matara şarap daha çok işe yarar.</em></p>

    <p>Bütün gece at sürdüler. Tyrion, eyer kaşına dayanıp sızarak ve sonra aniden uyanarak bölük pörçük uyudu. Zaman zaman eyerden yana kaymaya başlıyordu ama Sör Rolly onu yakalıyor ve tekrar dik duruma getiriyordu. Şafak söktüğünde, cücenin bacakları uyuşuktu ve poposu ağrıyordu.</p>

    <p>Nehrin hemen yanındaki Ghoyan Drohe mevkisine ancak ertesi gün vardılar. Tyrion, ağır ağır akan yeşil su yolunu bir yükseltinin tepesinden gördüğünde, “Efsanevi Rhoyne,” dedi.</p>

    <p>“Küçük Rhoyne,” dedi Ördek.</p>

    <p>“Öyle gerçekten.” <em>Yeterince güzel bir nehir, fakat Üç Dişli Mızrak’ın en küçük çatalı bundan iki kat geniş. Üstelik üç çatalın üçü de bundan hızlı akıyor.</em> Şehir de etkileyici değildi. Tyrion’ın tarihten hatırladığı kadarıyla, Ghoyan Drohe hiçbir zaman büyük olmamıştı ama güzel bir yerdi; yeşil ve çiçekliydi, kanalların ve su fıskiyelerinin şehriydi. <em>Savaşa kadar. Ejderhalar gelene kadar.</em> Bin yıl sonra, kanallar sazlıklarla ve çamurla boğulmuş haldeydi, durgun suyla dolu havuzlar sinek sürülerine hayat vermişti. Tapınakların ve sarayların kırık taşları tekrar toprağa gömülüyordu. Nehir kıyısı boyunca eğri büğrü yaşlı söğütler sıralanmıştı.</p>

    <p>Bu sefaletin içinde hâlâ birkaç insan yaşıyordu, yabani otların arasındaki küçük bahçelerle ilgileniyorlardı. Eski Valyria Yolu’nda çınlayan nal sesleri, insanların çoğunu çıktıkları deliklere geri gönderiyordu ama daha cesur olanlar, bir süre güneşin altında oyalanıyor ve meraksız donuk gözlerle yoldan geçenlere bakıyorlardı. Dizine kadar çamura bulanmış çıplak bir kız, gözlerini Tyrion’dan alamıyordu. <em>Değil burunsuz bir cüce görmek, daha önce bir cüce bile görmemiş,</em> diye düşündü Tyrion. Yüzünü buruşturdu, dilini dışarı çıkardı ve kız ağlamaya başladı.</p>

    <p>“Ona ne yaptın?” diye sordu Ördek.</p>

    <p>“Öpücük gönderdim. Öptüğüm bütün kızlar ağlar.”</p>

    <p>Düğüm halindeki söğütlerin ötesinde, yol birdenbire son buldu. Küçük kafile, suyun kenarında akan dar patikada ilerlemek için kuzeye döndü. Sonunda çalılıklar açıldı ve yolcular kendilerini eski, taş bir iskelenin yanında buldular. İskele suya gömülmüş ve kahverengi uzun otlarla sarılmıştı. <em>“Ördek!”</em> diye bir bağırış duyuldu. <em>“Haldon!”</em> Tyrion başını yana eğdi ve kısa, ahşap bir yapının çatısında duran bir çocuk gördü. Çocuk, geniş kenarlı hasır bir şapka sallıyordu. İnce yapılı, uzun boylu, biçimli bir gençti, koyu mavi saçları vardı. Cüce, çocuğun yaşının on beş ya da on altı olduğunu tahmin etti.</p>

    <p>Çocuğun üstünde durduğu çatının, <em>Utangaç Bakire</em>’nin kamarası olduğu anlaşıldı; viraneye dönmüş tek direkli bir tekne. Teknenin geniş bir kirişi vardı ve su çekme mesafesi kısaydı. Küçük akıntılarda yüzmek ve kıyı dillerini geçmek için idealdi. <em>Çirkin bir kız,</em> diye düşündü Tyrion, <em>ama bazen en çirkinler, yatakta en iştahlılar olur.</em> Dorne nehirlerinde yol alan sırıklı tekneler, genellikle parlak renklere boyanır ve olağanüstü oymalarla süslenirdi ama bu tekne onlardan biri değildi. Bu kız, yeşilimsi bir kahverengine boyanmıştı, alacalı boyası pul pul dökülüyordu, büyük ve kıvrımlı dümen yekesi süssüzdü. <em>Çamur gibi görünüyor,</em> diye düşündü Tyrion, <em>ama amacın bu olduğuna dair bir şüphe yok.</em></p>

    <p>O sırada Ördek, çatıdaki çocuğun selamına cevap veriyordu. Kısrak, sular sıçratarak sığlıkta ilerledi, sazların arasında aşağı doğru yürüdü. Çocuk, kamaranın çatısından aşağı atlayıp teknenin güvertesine indi. <em>Utangaç Bakire</em>’nin mürettebatının geri kalanı da ortaya çıktı. Rhoynelulara özgü yüz hatları olan yaşlıca bir çift, dümen yekesinin yanında durdu. Kamaranın kapısından beyaz cübbeli güzel bir rahibe çıktı ve gözlerinin üstüne düşen bir tutam kahverengi saçı kenara itti.</p>

    <p>Ama Griff’i tanımamak mümkün değildi. “Bu kadar bağrışma yeter,” dedi adam. Ve nehrin üzerine ani bir sessizlik çöktü.</p>

    <p><em>Bu adam sorun çıkaracak,</em> Tyrion bunu hemen anlamıştı.</p>

    <p>Griff’in pelerini, Rhoyne’un kızıl kurdunun postundan ve başından yapılmıştı. Adam, pelerinin altına, demir halkalarla sertleştirilmiş kahverengi deri giymişti. Adamın yüzü de deri gibiydi, gözlerinin kenarları çizgiliydi. Saçları oğlununkiler kadar maviydi ama saç kökleri kızıldı, kaşları daha da kızıl. Kalçasına bir hançer ve bir kılıç asmıştı. Şayet Ördek ve Haldon’ın geri dönüşünden memnunsa bile, bunu çok iyi gizliyordu, fakat Tyrion’ı görmekten duyduğu hoşnutsuzluğu gizlemek için hiç çaba göstermedi. “Bir cüce? Bu ne?”</p>

    <p>“Biliyorum, bir tekerlek peynir görmeyi umuyordun.” Tyrion, Genç Griff’e döndü ve dostça gülümsedi. “Mavi saçlar Tyrosh’ta çok işine yarayabilir ama Batıdiyar’da, erkek çocuklar sana taş fırlatır ve kızlar yüzüne güler.”</p>

    <p>Delikanlı şaşırdı. “Annem bir Tyrosh leydisiydi. Saçlarımı onun hatırasına ithafen boyadım.”</p>

    <p>“Bu yaratık nedir?” diye sordu Griff.</p>

    <p>Haldon cevap verdi. “Illyrio açıklamak için bir mektup gönderdi.”</p>

    <p>“Öyleyse bir okuyayım. Cüceyi kamarama götür.”</p>

    <p>Paralı asker, teknenin içinin loşluğunda onun tam karşısına oturduğunda, <em>bu adamın gözlerinden hoşlanmadım,</em> diye düşündü Tyrion. Adamla arasında eski bir ahşap masa ve uzun bir mum vardı. Adamın gözleri buz mavisiydi, soluktu, soğuktu. Cüce soluk gözleri sevmezdi. Lord Tywin’in altın benekli gözleri, soluk yeşildi.</p>

    <p>Tyrion, mektubu okuyan paralı askeri izledi. Adamın okuyabiliyor olması bile tek başına bir şeyler ifade ediyordu. Kaç paralı asker bu yeteneğe sahip olmakla böbürlenebilirdi? <em>Dudaklarını hemen hemen hiç oynatmıyor,</em> diye düşündü Tyrion.</p>

    <p>Griff sonunda başını parşömenden kaldırdı, adamın soluk gözleri kısıldı. “Tywin Lannister öldü. Senin elinle?”</p>

    <p>“Parmağımla. Şu parmağımla.” Tyrion, Griff’in hayranlıkla bakması için parmağını kaldırdı. “Lord Tywin tuvalette oturuyordu, ben de onun gerçekten altın sıçıp sıçmadığını görmek için bağırsaklarına bir ok sapladım. Sıçmıyormuş. Yazık oldu. Biraz altın, işime yarayabilirdi. Annemi de öldürdüm, babamı katletmemden biraz daha evvel. Ah. Ve yeğenim Joffrey’yi. Onu kendi düğün ziyafetinde zehirledim ve boğularak ölmesini seyrettim. Peynir tüccarı bu bölümü atlamış mı? İşim bitmeden önce, ağabeyimi ve ablamı da listeme eklemek istiyorum, eğer kraliçenizi memnun edeceksem.”</p>

    <p>“<em>Memnun</em> etmek mi? Illyrio aklını mı kaçırdı? Majesteleri Kraliçe’nin, itirafçı bir kral katilini ve bir haini hoş karşılayacağını da nereden çıkardı?”</p>

    <p>Tyrion, <em>haklı bir soru,</em> diye düşündü ama, “Katlettiğim kral onun tahtında oturuyordu ve ihanet ettiğim kişilerin hepsi aslandı,” dedi. “Bana kalırsa, kraliçeye şimdiden çok iyi hizmet verdim.” Burun kökünü kaşıdı. “Korkma, seni öldürmeyeceğim, zira akrabam değilsin. Peynir tüccarının neler yazdığını görebilir miyim? Şahsım hakkında yazılmış şeyleri okumaktan hoşlanıyorum.”</p>

    <p>Griff bu ricayı duymazdan geldi. Mektubu mum alevine tuttu ve parşömenin kararışını, kıvrılışını, yanışını izledi. “Targaryenlar ile Lannisterlar arasında kan var. Neden Kraliçe Daenerys’in davasına destek olasın?”</p>

    <p>“Şan ve altın için,” dedi cüce neşeli bir sesle. “Ah. Ve nefret yüzünden. Eğer ablamla tanışmış olsaydın, beni anlardın.”</p>

    <p>“Nefreti gayet iyi anlarım.” Tyrion, Griff’in nefret kelimesini söyleyiş biçimden, adamın söylediğinin gerçek olduğunu anladı. <em>Bu adam da nefret yudumlamış. Yıllar boyu her gece nefretiyle ısınmış.</em></p>

    <p>“O halde ortak bir noktamız var sör.”</p>

    <p>“Ben şövalye değilim.”</p>

    <p><em>Sadece yalancı değilsin, aynı zamanda kötü bir yalancısın. Bu hem beceriksizce hem de aptalcaydı lordum.</em> “Buna rağmen Sör Ördek, senin tarafından şövalye ilan edildiğini söylüyor.”</p>

    <p>“Ördek fazla konuşuyor.”</p>

    <p>“Bazıları bir ördeğin konuşabilmesini bile mucizevi bulabilir. Sorun değil Griff. Sen şövalye değilsin ve ben Hugor Tepe’yim. Küçük bir canavar. Eğer istersen senin küçük canavarın. Sana yemin ediyorum, benim tek isteğim, ejderha kraliçesinin sadık hizmetkârı olmak.”</p>

    <p>“Peki ona ne çeşit bir hizmet sunacaksın?”</p>

    <p>“Dilimi kullanacağım.” Tyrion teker teker parmaklarını yaladı. “Majesteleri Kraliçe’ye ablamın nasıl düşündüğünü anlatabilirim, tabii ona düşünmek denebilirse. Kraliçenin kumandanlarına, ağabeyim Jaime’yi bir mücadelede nasıl yeneceklerini söyleyebilirim. Hangi lordların cesur, hangilerinin korkak, hangilerinin sadık ve hangilerinin satılık olduğunu biliyorum. Kraliçeye müttefikler getirebilirim. Ve Yarıüstat’ın da söyleyeceği üzere, ejderhalar hakkında ziyadesiyle malumat sahibiyim. Üstelik eğlenceli biriyim ve çok az yemek yerim. Beni kendi iblisin addedebilirsin.”</p>

    <p>Griff bir an için Tyrion’ın söylediklerini tarttı. “Şunu iyi anla cüce. Grubumuzun en sonda geleni ve en önemsiz olanı sensin. Sana daha önce de söylendiği gibi dilini tut, yoksa çok geçmeden, tutmadığın için pişman olursun.”</p>

    <p>Tyrion az kalsın, <em>tamam baba,</em> diyecekti. “Nasıl istersen lordum.”</p>

    <p>“Ben lord değilim.”</p>

    <p><em>Yalancı.</em> “Nezaket gösteriyordum dostum.”</p>

    <p>“Dostun da değilim.”</p>

    <p>Şövalye değilsin, lord değilsin, dost değilsin. “Yazık.”</p>

    <p>“İronilerini kendine sakla. Seni Volantis’e kadar götüreceğim. Eğer sadık ve işe yarar olduğunu gösterirsen, kraliçeye mümkün olduğunca iyi hizmet etmek için bizimle kalabilirsin. Eğer değerinden fazla sorun olduğunu kanıtlarsan, kendi yoluna gidersin.”</p>

    <p><em>Evet, yolum da beni Rhoyne’un derinliklerine götürür, balıklar burnumdan geri kalanları yer.</em> “Valar dohaeris.”</p>

    <p>“Güvertede ya da ambarda uyuyabilirsin, nasıl tercih edersen. Ysilla senin için bir yatak bulur.”</p>

    <p>“Nazik bir kızmış.” Tyrion beceriksizce reverans yaptı ama kamaranın kapısında durup döndü. “Kraliçeyi bulursak ve ejderhalarla ilgili söylentilerin, denizcilerin sarhoş fantezilerinden ibaret olduğunu anlarsak ne olacak? Bu engin dünya böyle çılgın hikâyelerle dolu. Grumkinler ve snarklar, hayaletler ve gulyabaniler, deniz kızları, kaya cinleri, kanatlı atlar, kanatlı domuzlar... kanatlı aslanlar.”</p>

    <p>Griff, kaşlarını çatarak Tyrion’a baktı. “Seni dürüstçe uyardım Lannister. Dilini tut ya da yok et. Burada krallıklar tehlikede. Hayatlarımız, isimlerimiz, onurlarımız tehlikede. Seni eğlendirmek için oynadığımız bir oyun değil bu.”</p>

    <p><em>Elbette öyle,</em> diye düşündü Tyrion. <em>Taht oyunu.</em> “Dediğin gibi olsun kaptan,” diye mırıldandı, tekrar reverans yaptı.</p>
  </div>
</body>
</html>
