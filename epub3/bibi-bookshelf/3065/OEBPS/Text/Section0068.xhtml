<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Victarion</h1>

    <p>Demir Donanma avına yaklaşırken, deniz siyahtı ve ay gümüştü.</p>

    <p>Gemiyi, Sedir Adası ile Astapor limanının arkasındaki tepelerin arasında gördüler; tıpkı siyah rahip Moqorro’nun söylediği gibi. Geminin ana direğindeki gözcü sepetinden, “Ghiscarlı,” diye bağırdı Longwater Turna. Victarion Greyjoy, Ghiscarlı geminin gittikçe büyüyen yelkenlerini baş kasarasından izledi. Sonra yükselip alçalan kürekleri ve geminin suda bıraktığı beyaz izi seçti. Ay ışığında parlayan köpükler, denizin üstünde bir yara izi gibiydi.</p>

    <p><em>Gerçek bir savaş gemisi değil,</em> diye fark etti Victarion. <em>Büyük bir ticaret kadırgası. İyi bir ganimet.</em> Avı takip etmeleri için kaptanlara işaret verdi. Gemiye çıkacak ve onu ele geçireceklerdi.</p>

    <p>Kadırganın kaptanı tehlikeyi fark etmişti. Rotasını değiştirip batıya döndü. Sedir Adası’na doğru ilerlemeye başladı. Belki de gizli bir körfeze sığınmayı ya da peşindeki gemiyi adanın kuzey kıyısı boyunca uzanan sivri kayalıklara sürüklemeyi umut ediyordu. Bununla birlikte, kadırga yüklüydü ve rüzgâr demirdoğumlulardan yanaydı. <em>Keder</em> ve <em>Demir Zafer</em> avın yolunu kesti. Hızlı <em>Atmaca</em> ve çevik <em>Parmak Dansçısı</em> avın arkasına geçti. Ghiscarlı kaptan o zaman bile sancağını indirmedi. <em>Ağıt,</em> avın yanına yanaştı, geminin iskele tarafını tırmalayıp küreklerini parçaladı. İki gemi Ghozai harabelerine o kadar yakındı ki, şehrin yıkık piramitlerinin üstüne şafağın ilk ışıkları vururken gemidekiler maymunların gevezeliklerini duyabiliyordu.</p>

    <p>Kadırganın kaptanı zincire vurulmuş bir halde Victarion’a getirildiğinde, ganimetin adının <em>Ghiscar Şafağı</em> olduğunu söyledi. Kadırga, Yeni Ghis’ten yola çıkmıştı, Meereen’de ticaret yapmıştı ve Yunkai üzerinden Yeni Ghis’e geri dönüyordu. Kaptan, gırtlak sesleriyle, tıslamalarla ve hırıltılarla dolu Ghiscar dilinden başka bir dil konuşmuyordu. Victarion daha önce bu kadar çirkin bir lisan duymamıştı. Moqorro, kaptanın sözlerini, Batıdiyar’ın Ortak Dil’ine tercüme etti. Kaptan, Meereen için yapılan savaşın kazanıldığını iddia ediyordu; ejderha kraliçesi ölmüştü ve Hizdak isimli bir Ghiscarlı şehri yönetiyordu.</p>

    <p>Victarion, yalan söylediği için kaptanın dilini kestirdi. Moqorro, Daenerys Targaryen’ın <em>ölmediğinden</em> emindi. Rahibin kırmızı tanrısı R’hllor, kraliçenin yüzünü kutsal alevlerin içinde ona göstermişti. Victarion yalanlara tahammül edemezdi, Ghiscarlı kaptanın elleriyle ayaklarını bağlatıp adamı denize attırdı. Boğulmuş Tanrı’ya bir hediye. “Kırmızı tanrın hak ettiğini alacak,” diye söz verdi Moqorro’ya, “ama denizlerde, Boğulmuş Tanrı’nın hükmü geçer.”</p>

    <p>“R’hllor’dan ve adının anılmaması gereken Öteki’nden başka tanrı yoktur.” Büyücü rahip siyahlar giymişti ama kıyafetinin yakasında, kollarında ve eteklerinde altın şeritler vardı. <em>Demir Zafer</em>’de kırmızı kumaş yoktu, fakat Moqorro’nun tuz lekeli paçavralar içinde dolaşması da uygun değildi, bu yüzden Victarion, Tom Tidewood’a, rahip için yeni kıyafetler bulmasını emretmişti, hatta kendi tuniklerinden birkaçını adama vermişti. Tunikler siyah ve altın rengiydi, zira Greyjoy Hanedanı’nın arması, siyah zemin üstünde altın bir deniz canavarıydı, sancaklarda ve yelkenlerde de aynı arma vardı. Kırmızı rahiplerin kızıl ve kırmızı kıyafetleri demirdoğumlular için yabancıydı ama Victarion, Greyjoy renkleri giyen Moqorro’nun mürettebat tarafından daha kolay bir şekilde kabul göreceğini ummuştu.</p>

    <p>Umudu beyhudeydi. Tepeden tırnağa siyahlar giyen ve yüzünde kırmızı turuncu alev dövmelerinden bir maske bulunan rahip her zamankinden daha uğursuz görünüyordu. Rahip güvertede dolaştığında, mürettebat ondan uzak duruyordu. Rahibin gölgesi kazara üstlerine düşecek olsa, adamlar yere tükürüyordu. Kırmızı rahibi denizden çıkaran Tarla Faresi bile, adamı Boğulmuş Tanrı’ya vermesi için Victarion’a baskı yapıyordu.</p>

    <p>Fakat Moqorro, bu tuhaf kıyıları demirdoğumlulardan daha iyi tanıyordu, ejderhaların sırlarına da vâkıftı. <em>Kargagöz’ün büyücüleri var, benim neden olmasın?</em> Victarion’ın kara büyücüsü, Euron’ın üç büyücüsünün toplamından daha kudretliydi. Buharsaçlı bir büyücüyü onaylamazdı ama Aeron ve takvası çok uzaktaydı.</p>

    <p>Victarion yanık elini kudretli bir yumruk haline getirdi. “<em>Ghiscar Şafağı,</em> Demir Donanma gemilerine uygun bir isim değil,” dedi. “Geminin adını <em>Kırmızı Tanrının Gazabı</em> olarak değiştiriyorum, senin şerefine büyücü.”</p>

    <p>Büyücü başını öne eğdi. “Kaptan nasıl uygun görürse.” Ve Demir Donanma’nın gemi sayısı tekrar elli dörde yükseldi.</p>

    <p>Ertesi gün ani bir fırtınayla karşılaştılar. Moqorro bunu da önceden haber vermişti. Yağmurlar dindiğinde üç geminin kaybolduğu anlaşıldı. Gemiler batmış mıydı, karaya mı oturmuştu yoksa rüzgârla savrulup rotadan mı çıkmıştı; bilmenin yolu yoktu. “Nereye gittiğimizi biliyorlar,” dedi Victarion, adamlarına. “Eğer hâlâ yüzüyorlarsa onlarla tekrar karşılaşırız.” Demir kaptan geride kalanları bekleyemezdi. Müstakbel karısının etrafı düşmanlar tarafından sarılmışken bunu yapamazdı. <em>Dünyanın en güzel kadını benim baltama muhtaç.</em></p>

    <p>Ayrıca, Moqorro üç geminin kaybolmadığını söylemişti. Büyücü rahip, her gece, <em>Demir Zafer</em>’in baş kasarasında bir ateş yakıyor ve ilahiler söyleyerek alevlerin etrafında dolaşıyordu. Alevlerin ışığı, adamın siyah derisini cilalı oniks gibi parlak yapıyordu. Ve bazen, Victarion, rahibin yüzündeki alev dövmelerinin dans ettiğini görür gibi oluyordu. Alevler kıvrılıyor, bükülüyor, eriyip birbirine karışıyor, rahip başını hareket ettirdikçe renk değiştiriyordu.</p>

    <p>Bir kürekçi, “Kara rahip şeytanları üzerimize çekiyor,” derken duyulmuştu. Bu sözler Victarion’a rapor edildiğinde, demir kaptan kürekçiyi kırbaçlatmıştı, adamın sırtı omuzlarından beline kadar kan içinde kalmıştı. Moqorro, “Kayıp kuzularınız Yaros isimli adada sürüye geri dönecek,” dediğinde, “Dua et de dönsünler rahip,” diye karşılık vermişti demir kaptan. “Yoksa kırbacın tadına sen de bakarsın.”</p>

    <p>Demir Donanma, Astapor’un kuzeybatısında ikinci ganimetini aldığında, deniz mavi yeşildi ve mavi gökyüzünde güneş ışıldıyordu.</p>

    <p>Bu seferki gemi, <em>Güvercin</em> isimli bir Myr gökesiydi. Halı, yeşil şarap ve Myr danteli taşıyordu. Yeni Ghis üzerinden Yunkai’ye gidiyordu. Geminin kaptanı, uzak şeyleri yakın gösteren bir Myr gözüne sahipti; her biri, bir sonrakinin içine girecek şekilde işlenmiş pirinç tüplerin ucunda iki cam mercek. Victarion bu hazineyi kendine sakladı. Gökeye <em>Örümcekkuşu</em> adını verdi. Gökenin mürettebatının fidye için tutulmasını emretti. Mürettebattakiler köle ya da köle taciri değil, özgür Myr insanları ve deneyimli denizcilerdi. Böyle adamlar iyi sikke ederdi. Myr’den yola çıkan <em>Güvercin,</em> Meereen ya da Daenerys hakkında yeni bilgilere sahip değildi, Rhoyne’daki Dothrak süvarileri ve yürüyüşe geçen Altın Mürettebat gibi Victarion’ın halihazırda bildiği eski havadisleri vardı.</p>

    <p>O gece, gece ateşinin yanında duran kara rahip Moqorro’ya, “Ne görüyorsun?” diye sordu kaptan. “Yarın bizi neler bekliyor? Daha çok yağmur mu?” Hava yağmur kokuyordu.</p>

    <p>“Gri gökyüzü ve sert rüzgârlar,” dedi Moqorro. “Yağmur yok. Arkadan kaplanlar geliyor. İleride sizin ejderhanız bekliyor.”</p>

    <p><em>Sizin ejderhanız.</em> Victarion bu kelimelerin tınısı sevdi. “Bana bilmediğim bir şey söyle rahip.”</p>

    <p>“Kaptan emir verir ben itaat ederim,” dedi Moqorro. Mürettebat ona Kara Alev demeye başlamıştı. Bu ismi, “Moqorro” diyemeyen Steffar Stammerer uydurmuştu. “Sahil şeridi burada batıdan doğuya doğru akar. Kuzeye döndüğü yerde iki tavşan daha bulacağız. Çok bacaklı hızlı tavşanlar.”</p>

    <p>Rahibin dediği gerçekleşti. Bu seferki gemilerin ince, uzun ve hızlı iki kadırga olduğu anlaşıldı. Onları ilk önce Topal Ralf gördü. Ama çok geçmeden, kadırgalar <em>Keder</em>’ı ve <em>Meyus Leydi</em>’yi geride bıraktı. Victarion; <em>Demir Kanat</em>’ı, <em>Atmaca</em>’yı ve <em>Deniz Canavarının Öpücüğü</em>’nü kadırgaların peşine yolladı. Donanmada bu üçünden daha hızlı bir gemi yoktu. Kovalamaca gün boyu sürdü, ama kısa ve vahşi bir çatışmanın ardından iki kadırga da ele geçirildi. Gemiler boştu, Meereen’de kamp kuran Ghiscar lejyonları için silah, levazım... ve savaşta ölen adamların yerini dolduracak yeni lejyonerler almak üzere Yeni Ghis’e gidiyorlardı. “Mücadelede katledilen adamların yerine mi?” diye sordu Victarion. Kadırgaların mürettebatı öyle olmadığını söyledi. Ölümlerin sebebi, beyaz kısrak denilen kanlı ishaldi. Ve tıpkı <em>Ghiscar Şafağı</em>’nın kaptanı gibi, kadırgaların kaptanları da Daenerys Targaryen’ın öldüğü yalanını tekrar etti.</p>

    <p>“Hangi cehennemdeyse ona benden bir öpücük verin,” dedi Victarion. Baltasını istedi ve kaptanların kafasını orada, o anda kesti. Daha sonra kaptanların adamlarını da öldürdü, sadece küreklere zincirli köleleri esirgedi. Kölelerin zincirlerini bizzat kırdı, onlara artık özgür insanlar olduklarını ve Demir Donanma’nın küreklerini çekme ayrıcalığına kavuştuklarını söyledi. Bu ayrıcalık, Demir Adaları’nda doğan her adamın çocukluk hayaliydi. “Ejderha kraliçesi köleleri azat ediyor, ben de aynı şeyi yapıyorum,” diye duyurdu demir kaptan.</p>

    <p>Kadırgalara <em>Hayalet</em> ve <em>Gölge</em> isimlerini verdi. O gece, esmer kadına sahip olduktan sonra, “Çünkü bu gemilerin geri dönmesini ve Yunkaili adamlara musallat olmasını istiyorum,” dedi ona. Artık yakındı, her gün biraz daha yaklaşıyordu. Esmer kadının göğüslerini sıkarken, “Bir yıldırım misali üzerlerine çökeceğiz,” dedi. Boğulmuş Tanrı’nın denizin derinliklerinden gelen sesini duyuyor gibiydi. <em>Bana iyi hizmet ettin kaptan,</em> diyordu sanki dalgalar. <em>Seni bu vazife için yaratmıştım.</em></p>

    <p>Fakat Victarion kırmızı tanrıyı da besleyecekti, Moqorro’nun ateş tanrısını. Rahibin iyileştirdiği kol korkunç görünüyordu, dirseğinden parmak uçlarına kadar kızarmış et parçaları vardı. Bazen, Victarion parmaklarını kapattığında, deri çatlıyor ve çatlaktan dumanlar çıkıyordu ama kol, daha önce hiç olmadığı kadar güçlüydü. “Şimdi yanımda iki tanrı var,” dedi Victarion esmer kadına. “Hiçbir düşman iki tanrının önünde duramaz.” Sonra kadını sırtüstü yuvarladı ve ona bir kez daha sahip oldu.</p>

    <p>Geminin baş kasarasının önünde Yaros’un uçurumları belirdiğinde, Victarion üç kayıp gemisinin onu beklediğini gördü, tıpkı Moqorro’nun söylediği gibi. Demir kaptan adama ödül olarak bir tork verdi.</p>

    <p>Şimdi bir tercih yapmak zorundaydı: Boğazlardan geçme riskini mi almalıydı yoksa Demir Donanma’yı adaların çevresinden mi dolaştırmalıydı? Güzel Ada’nın acı hatırası hâlâ demir kaptanın aklındaydı. Demir Donanma adalarla ana kara arasında sıkışıp kalmışken, Stannis Baratheon hem kuzeyden hem de güneyden saldırmıştı. Victarion hayatının en ezici mağlubiyetini yaşamıştı. Ama Yaros’un etrafını dolaşmak Victarion’a çok kıymetli günler kaybettirirdi. Yunkai bu kadar yakındayken boğazlardan geçmek büyük olasılıkla ağır olurdu ama Victarion, Meereen’e iyice yaklaşmadan evvel Yunkaili gemilerle karşılaşmayı beklemiyordu.</p>

    <p><em>Kargagöz olsa ne yapardı?</em> Victarion bir süre bunu düşündü, sonra kaptanlarına işaret verdi. “Boğazlardan geçeceğiz.”</p>

    <p>Yaros donanmanın arkasında kaybolmadan önce üç ganimet daha alındı. <em>Tarlakuşu</em>’yla <em>Keder</em>’in payına şişman bir savaş gemisi düştü. <em>Uçurtma</em>’nın kaptanı Manfryd Merlyn bir ticaret kadırgası aldı. Gemilerin ambarları ticari mallarla doluydu; şaraplar, ipekler, baharatlar, nadir bulunan ahşaplar ve daha nadir bulunan kokular. Fakat asıl ödül, gemilerin kendisiydi. Günün ilerleyen saatlerinde, bir balıkçı teknesi, <em>Yedi Kafatası</em> ve <em>Köle Afeti</em> tarafından ele geçirildi. Küçük, yavaş ve pis bir şeydi, güvertesine çıkmaya bile değmezdi. Victarion, balıkçıları dize getirmek için iki gemi gerektiğini öğrendiğinde sinirlendi fakat siyah ejderhanın geri döndüğünü o balıkçıların dudaklarından duydu. “Gümüş kraliçe gitti,” dedi balıkçı teknesinin kaptanı. “Ejderhasının sırtında uzaklara uçtu, Dothrak denizinin karşısına geçti.”</p>

    <p>“Dothrak denizi nerede?” diye sordu Victarion. “Demir Donanma’yı o denizin karşısına yüzdüreceğim ve her neredeyse kraliçeyi bulacağım.”</p>

    <p>Balıkçı yüksek sesle güldü. “Bu görülmeye değer bir manzara olur. Dothrak denizi çimenlerden ibarettir seni aptal.”</p>

    <p>Bunu söylememeliydi. Victarion, adamı yanık eliyle boğazından tutup havaya kaldırdı, onu gemi direğine çarptı, Yunkailinin yüzü kapkara olana dek adamın boğazını sıktı. Adam bir süre çırpındı, beyhude bir çabayla demir kaptanın kıskacından kurtulmaya çalıştı. “Victarion Greyjoy’a aptal diyen adam, bununla böbürlenecek kadar uzun yaşamaz.” Victarion elini açtığında, balıkçının bedeni gevşek bir şekilde güverteye düştü. Longwater Turna ve Tom Tidewood, cesedi küpeştenin üstünden denize attı. Boğulmuş Tanrı’ya bir hediye daha.</p>

    <p>Daha sonra, kara rahip Moqorro, “Sizin Boğulmuş Tanrı’nız bir canavar,” dedi. “O, adının anılmaması gereken karanlık tanrı Öteki’nin kölesinden başka bir şey değil.”</p>

    <p>“Dikkatli ol rahip,” dedi Victarion. “Bu gemide, tanrıya küfrettiğin için dilini kesecek dindar adamlar var. Kırmızı tanrın hak ettiğini alacak, söz veriyorum. Benim sözüm demirdir. İstediğin adama sor.”</p>

    <p>Kara rahip başını eğdi. “Gerek yok. Işık Tanrısı bana sizin değerinizi gösterdi Lord Kaptan. Her gece, ateşlerimde, sizi bekleyen şanı ve şerefi görüyorum.”</p>

    <p>Bu sözler, Victarion Greyjoy’u, o gece esmer kadına da söylediği gibi ziyadesiyle memnun etti. “Ağabeyim Balon büyük bir adamdı,” dedi demir kaptan, “ama onun yapamadığını ben yapacağım. Demir Adaları yine özgür olacak ve Eski Usul geri dönecek. Bunu Dagon bile başaramadı.” Dagon Greyjoy’un Deniztaşı Tahtı’nda oturuşundan bu yana neredeyse yüz yıl geçmişti ama demirdoğumlular hâlâ onun altınlarından ve mücadelelerinden bahsederdi. Dagon’ın zamanında Demir Taht’ta zayıf bir kral vardı, kralın çapaklı gözleri Dar Deniz’in karşısına, piçlerin ve sürgünlerin isyan planları yaptığı yere sabitlenmişti. Lord Dagon fırsattan istifade etmiş ve Gün Batımı Denizi’ni ele geçirmek amacıyla Pyke’tan yelken açmıştı. “Aslanı sakalından yakaladı ve ulu kurdun kuyruğunu düğümledi ama Dagon bile ejderhaları yenemedi. Ama ben ejderha kraliçesine sahip olacağım. Kraliçe yatağımı paylaşacak ve bana kudretli oğullar doğuracak.”</p>

    <p>O gece, Demir Donanma’nın gemi sayısı altmıştı.</p>

    <p>Yaros’un kuzeyinde, tuhaf gemiler çoğaldı. Victarion’ın gemileri Yunkai’ye çok yakındı. Sarı Şehir ile Meereen arasındaki sahil şeridi levazım gemileriyle dolu olmalıydı. Bu yüzden Victarion, Demir Donanma’yı açık sulara çıkardı. Orada bile başka gemilerle karşılaşma ihtimali vardı. “Kimsenin kaçmasına ve düşmanımızı uyarmasına izin vermeyin,” diye emretti demir kaptan. Emri yerine getirildi.</p>

    <p>Sarı Şehir’in kuzeyindeki sularda bir köle gemisinin yakalandığı sabah, deniz yeşildi ve gökyüzü griydi. <em>Keder, Savaşçı Fahişe</em> ve <em>Demir Zafer</em> tarafından ele geçirilen geminin ambarında, Lys’in zevk evlerine doğru götürülen parfüm kokulu yirmi oğlan ve seksen kız vardı. Gemideki adamlar, kendi kara sularına bu kadar yakınken bir tehlikeyle karşılaşmayı beklemiyorlardı, bu yüzden demirdoğumlular gemiyi alırken hiç zorlanmadı. Gemiye, <em>Arzulu Bakire</em> ismi verildi.</p>

    <p>Victarion köle tacirlerini kılıçtan geçirdi, sonra kürekçilerin zincirlerinin kırılmasını emretti. “Artık benim için kürek çekeceksiniz. İyi çekin, ödüllendirilirsiniz.” Kızları, kaptanların arasında bölüştürdü. “Lysliler sizi fahişelere çevirecekti,” dedi onlara, “ama biz sizi kurtardık. Şimdi birçok adam yerine sadece bir adama hizmet edeceksiniz. Kaptanlarını memnun eden kızlar, tuz karıları olarak alınabilirler, bu itibarlı bir mevkidir.” Parfüm kokan oğlanları zincire vurup denize attı. Onlar gayritabii yaratıklardı. Gemi, oğlanlardan temizlediğinde daha güzel kokmaya başladı.</p>

    <p>Victarion, en güzel yedi kızı kendine aldı. Kızlardan birinin kızıl saçları ve çilli göğüsleri vardı. Biri her yerini tıraşlamıştı. Biri kahverengi saçlı ve kahverengi gözlüydü, bir fare kadar ürkekti. Biri, Victarion’ın o güne kadar gördüğü en büyük göğüslere sahipti. Beşincisi siyah saçlı, altın tenli, ufak tefek bir şeydi, gözleri amber rengiydi. Altıncısı süt gibi beyazdı, göğüs uçlarına ve bacaklarının arasındaki dudaklara altın halkalar takmıştı. Yedincisi mürekkep kadar siyahtı. Yunkaili köle tacirleri, kızlara zevkin yedi makamını öğretmişti ama Victarion’ın onları isteme sebebi bu değildi. Victarion, Meereen’e varıp kraliçesini alana dek esmer kadınla yetinebilirdi. Hiçbir adam, güneş onu bekliyorken mum ışığına ihtiyaç duymazdı.</p>

    <p>Demir Kaptan yeni ganimetine <em>Tacirin Çığlığı</em> adını verdi. Demir Donanma’nın gemi sayısı altmış bire yükseldi. Victarion, demirdoğumlulara, “Ele geçirdiğimiz her gemi bizi daha güçlü kılıyor,” dedi, “ama şimdiden sonra işimiz zorlaşacak. Yarın ya da öbür gün savaş gemileriyle karşılaşabiliriz. Meereen’in kara sularına girmek üzereyiz, düşmanlarımızın donanmaları bizi bekliyor. Köle Şehirleri’nin gemileriyle karşılaşacağız; Tolos’tan, Elyria’dan, Yeni Ghis’ten hatta Qarth’tan gelen gemilerle.” Eski Volantis’in yeşil kadırgalarından bahsetmemeye özen gösterdi, kadırgalar şu anda Keder Girdabı’ndan geçiyor olmalıydı. “Köle tacirleri çelimsiz yaratıklardır. Bizden nasıl kaçtıklarını, kılıçtan geçirilirken nasıl çığlık attıklarını duydunuz. Her biriniz yirmi tacir edersiniz çünkü siz demirden yaratıldınız. Köle tacirlerinin yelkenlerini gördüğünüz anda bunu hatırlayın. Merhamet göstermeyin ve merhamet beklemeyin. Bizim merhamete ne ihtiyacımız var? Biz demirdoğumluyuz. İki tanrı bize göz kulak oluyor. Tacirlerin gemilerini ele geçireceğiz, umutlarını paramparça edeceğiz ve körfezlerini kana bulayacağız.”</p>

    <p>Victarion’ın sözleri muazzam bir tezahüratla karşılandı. Kaptan bir baş selamıyla yanıt verdi, sonra kendine ayırdığı yedi kızı güverteye çağırdı. Her birini yanaklarından öptü ve onlara kendilerini bekleyen onurdan bahsetti, kızlar onun sözlerini anlamıyordu gerçi. Kızları balıkçı teknesine bindirdi, teknenin halatlarını çözdü ve tekneyi ateşe verdi.</p>

    <p>Demir Donanma’nın savaş gemileri yanan teknenin yanından geçerken, “Bu masumiyet ve güzellik armağanıyla iki tanrıyı da tebcil ediyoruz,” dedi Victarion. “Bu kızlar, fani şehvetle lekelenmeden, ışığın içinde tekrar hayat bulsun ya da Boğulmuş Tanrı’nın ıslak salonlarına inip denizler kuruyana dek dans edip gülsün.”</p>

    <p>Dumanlar çıkaran tekne deniz tarafından yutulurken, Victarion, yedi güzel kızın çığlığının neşeli bir şarkıya dönüştüğünü duydu. Sonra sert bir rüzgâr geldi, yelkenleri doldurdu, gemileri önce kuzey doğuya, sonra yine kuzeye sürdü. Onları Meereen’e ve çok renkli kiremitlerden inşa edilmiş piramitlere doğru götürdü. <em>Bir şarkının kanatlarında sana uçuyorum Daenerys,</em> diye düşündü demir kaptan.</p>

    <p>Victarion, o gece ilk kez, büyük Valyria’nın dumanlı viranelerinde Kargagöz tarafından bulunan ejderha borusunu ortaya çıkardı. Kıvrımlı bir şeydi, bir uçtan diğer uca iki metreydi, kapkara parlıyordu, kırmızı altından ve siyah Valyria çeliğinden yapılmış kasnakları vardı. <em>Euron’ın cehennem borusu.</em> Victarion, esmer kadının kalçaları kadar sıcak ve pürüzsüz olan boruyu okşadı. Boru o kadar parlaktı ki, Victarion onun derinliklerinde kendi yüz hatlarının çarpık tasvirini görebiliyordu. Borunun kasnaklarına tuhaf ve sihirli yazılar kazınmıştı. Moqorro o yazıların Valyria hiyeroglifleri olduğunu söyledi.</p>

    <p>Bu kadarını Victarion da biliyordu. “Ne diyorlar?”</p>

    <p>“Çok şey.” Kara rahip altın kasnaklardan birini gösterdi. “Burada borunun adı yazıyor. <em>‘Ben Ejderha Bağcısı’yım,’</em> diyor. Sesini duydunuz mu hiç?”</p>

    <p>“Bir kez.” Victarion’ın ağabeyinin kırmalarından biri, Eski Wyk’teki kral şûrasında cehennem borusunu öttürmüştü. Devasa bir adamdı, kafası tıraşlıydı, kaslı kollarında altın, oniks ve yeşim halkalar vardı, göğsüne bir şahin dövmesi yapılmıştı. “Borunun çıkardığı ses... her nasılsa yakıyordu. Kemiklerim alev almış gibiydi, etim içeriden dağlanıyordu. Yazılar kıpkırmızı ve sıcak parladı, sonra bembeyaz ve sıcak, bakması zordu. Ses asla susmayacak gibi geldi. Uzun bir çığlık gibiydi. Eriyip tek olmuş binlerce çığlık gibi.”</p>

    <p>“Peki boruyu üfleyen adama ne oldu?”</p>

    <p>“Öldü. Boruyu üfledikten sonra dudakları su topladı. Kuşu da kanıyordu.” Kaptan, göğsüne vurdu. “Şahin, buradaydı. Tüylerinden kan damlıyordu. Adamın içinin yandığını söylediler ama bu bir masal da olabilir.”</p>

    <p>“Gerçek bir masal.” Moqorro, cehennem borusunu çevirip ikinci altın kasnaktaki yazıyı okudu. “Burada, <em>‘Hiçbir fani beni üfleyip hayatta kalamaz,’</em> diyor.”</p>

    <p>Victarion, ağabeyinin ihanetlerini düşündü. <em>Euron’ın hediyeleri zehirlidir.</em> “Kargagöz, bu borunun, ejderhaları benim irademe bağlayacağına dair yemin etti. Ama bedeli ölümse, bu ne işime yarar?”</p>

    <p>“Ağabeyiniz boruyu bizzat üflemedi. Siz de yapmamalısınız.” Moqorro çelik kasnağı gösterdi. “İşte. <em>‘Ateş için kan, kan için ateş.’</em> Boruyu kimin üflediği önemli değil. Ejderhalar borunun sahibine gelir. Borunun <em>sahibi</em> olmalısınız. Kanla.”</p>
  </div>
</body>
</html>
