<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Mum eriyip sönmüştü ama panjurların arasından parlak sabah ışıkları süzülüyordu. Jon çalışırken uyuyakalmıştı yine. Masası kitap yığınlarıyla kaplıydı. Jon, gecenin yarısını tozlu mahzende lamba ışığında geçirdikten sonra, kitapları bizzat yukarı çıkarmıştı. Sam haklıydı; kitapların tasnif edilmesi, listelenmesi ve sıraya koyulması lazımdı ama bu, okuma yazma bilmeyen kâhyaların yapabileceği bir iş değildi. Sam’in dönüşünü beklemek gerekecekti.</p>

    <p><em>Eğer dönerse.</em> Jon, Sam ve Üstat Aemon için endişeleniyordu. Cotter Turna’nın Doğugözcüsü’nden gönderdiği habere göre, <em>Fırtına Kargası,</em> Skagos kıyısında bir kadırga enkazı görmüştü. Batık gemi <em>Karakuş</em> muydu, Stannis’in kiralık gemilerinden biri miydi yoksa oradan geçen bir ticaret gemisi miydi; <em>Fırtına Kargası</em> anlayamamıştı. <em>Amacım Şebboy’u ve bebeği güvenliğe ulaştırmaktı. Bunu yapmak yerine onları mezara mı gönderdim?</em></p>

    <p>Dün akşamın yemeği, neredeyse hiç dokunulmamış bir halde masada duruyordu. Efkârlı Edd, Jon’un içi çıkarılmış ekmeğini, Üçparmak Hobb’un kötü şöhretli üç etli yahnisiyle tıka basa doldurmuştu. Bayat ekmeği yumuşatabilmek için yapmıştı bunu. Kardeşler arasındaki latife, yahnideki üç etin, koyun eti, koyun eti ve koyun eti olduğuydu ama havuç, soğan ve turp daha doğru tahminlerdi. Yahniden geriye kalanların üstünde soğuk bir yağ tabakası parlıyordu.</p>

    <p>Stannis’in Kral Kulesi’ni boşaltmasının ardından, Bowen Marsh, Jon’un, Yaşlı Ayı’nın eski dairesine taşınması için ısrar etmişti ama Jon bu teklifi geri çevirmişti. Kral’ın dairesine taşınmak, kralın asla geri dönmeyeceği mesajını verebilirdi.</p>

    <p>Stannis güneye gittiğinden beri Kara Kale’nin üzerine tuhaf bir rehavet çökmüştü. Hem yabanıllar hem de kara kardeşler nefeslerini tutmuşlardı sanki, bundan sonra olacakları görmek için bekliyor gibilerdi. Avlular ve yemek salonu genelde boştu. Lord Kumandan Kulesi iskelet halindeydi. Eski ortak salon, kararmış kiriş yığınlarından ibaretti. Hardin Kulesi bir sonraki şiddetli rüzgârla yıkılacakmış gibi görünüyordu. Jon’un duyabildiği tek hayat sesi, silahhanenin önündeki avludan gelen belli belirsiz kılıç şıngırtısıydı. Demir Emmett, Zıpzıp Robin’e kalkanını yukarıda tutması için bağırıyordu. <em>Hepimiz kalkanlarımızı yukarıda tutsak iyi ederiz.</em></p>

    <p>Jon yıkandı, giyindi ve silahhaneden çıktı. Zıpzıp Robin’i ve Emmett’in diğer öğrencilerini yüreklendirecek birkaç laf etmek için avluda kısa bir süre durdu. Ty’ın koruma teklifini her zamanki gibi reddetti. Jon’un etrafında yeterince adam olacaktı; iş kan dökmeye gelirse, fazladan iki adam bir şey değiştirmezdi. Bununla birlikte, Jon, Uzunpençe’yi yanına almıştı ve arkasında Hayalet vardı.</p>

    <p>Ahırlara vardığında, Efkârlı Edd’in, lord kumandanın atını eyerlediğini, dizginlediğini ve kumandanı beklediğini gördü. Arabalar, Bowen Marsh’ın dikkatli bakışlarının altında sıraya giriyordu. Lord Kâhya bir şeyleri işaret ederek, söylenerek sıra boyunca bir aşağı bir yukarı yürüyüp duruyordu, yanakları kızarmıştı. Jon’u gördüğünde Lord Kâhya daha da beter kızardı. “Lord Kumandan. Bu konuda hâlâ ısrarlı mısınız? Bu...”</p>

    <p>“...saçmalıkta?” diyerek cümleyi tamamladı Jon. “Lütfen <em>saçmalık</em> demek üzere olmadığınızı söyleyin lordum. Evet kararlıyım. Bu konuyu konuştuk. Doğugözcüsü daha fazla adam istiyor. Boz Kalkan ve Buz İzi de öyle, bundan eminim. Hâlâ boş duran on dört kalemiz daha var. Sur, uzun fersahlar boyunca kontrolsüz ve savunmasız.”</p>

    <p>Marsh dudaklarını büzüştürdü. “Lord Kumandan Mormont...”</p>

    <p>“...öldü. Üstelik yabanılların eliyle değil. Kendi Yeminli Kardeşlerinin eliyle, güvendiği adamların eliyle. Benim yerimde olsaydı o ne yapardı? Bunu ne siz ne de ben bilebiliriz.” Jon atını döndürdü. “Bu kadar konuşma yeter. Gidelim.”</p>

    <p>Efkârlı Edd bütün konuşmayı duymuştu. Bowen Marsh uzaklaşırken, Edd adamın arkasından başını salladı ve, “Narlar,” dedi. “Bütün o taneler. İnsan boğularak ölebilir. Ben şalgamı tercih ederim. İnsana zarar veren bir şalgam görmedim hiç.”</p>

    <p>Jon, Üstat Aemon’ı en çok böyle zamanlarda özlüyordu. Clydas kuzgunlarla yeterince iyi ilgileniyordu ama Aemon Targaryen’ın bilgisinin ve deneyiminin onda birine sahip değildi, irfanı bundan bile azdı. Bowen kendince iyi bir adamdı ama Kafatası Köprüsü’nde aldığı yara onun tavrını sertleştirmişti. Bowen’ın şimdilerde söylediği tek şarkı, kapıları mühürlemekle ilgili olandı. Othell Yarwyck sessiz olduğu kadar hissizdi, yaratıcılıktan uzaktı ve Baş Korucular göreve getirildikleri anda ölüyorlardı. Arabalar hareket etmeye başladığında. <em>Gece Nöbetçileri en iyi adamlarının çoğunu kaybetti,</em> diye düşündü Jon. <em>Yaşlı Ayı, Qhorin Yarımel, Donal Noye, Jarmen Buckwell, amcam...</em></p>

    <p>Kafile, Kral Yolu boyunca güneye doğru ilerlerken hafif bir kar yağışı başladı. Arabalardan oluşan uzun sıra, bir düzine mızrakçı ve bir düzine okçunun refakatinde tarlalardan, derelerden ve ağaçlıklı bayırlardan geçiyordu. Son birkaç gezide, Köstebek Kasabası’nda bazı çirkinlikler yaşanmıştı; küçük itip kakmalar, biraz küfür, birçok öfkeli bakış. Bowen Marsh işi şansa bırakmamanın iyi olacağını düşünmüştü ve Jon adama hak vermişti.</p>

    <p>Kafilenin başında Lord Kâhya vardı. Jon, Efkârlı Edd’le birlikte birkaç metre geriden geliyordu. Edd, Kara Kale’nin yarım mil güneyinde atını Jon’a iyice yanaştırdı, “Lordum yukarı bak,” dedi. “Büyük ayyaş tepede.”</p>

    <p>Ayyaş, bir dişbudak ağacıydı, yılların rüzgârlarıyla yana eğilmişti. Ve şimdi bir yüzü vardı. Vakur bir ağız, burun yerine kırık bir dal, gövdeye derince oyulmuş iki göz. Gözler Kral Yolu’nun kuzeyine bakıyordu, kaleye ve Sur’a doğru.</p>

    <p><em>Yabanıllar tanrılarını da yanlarına almışlar.</em> Jon şaşırmamıştı. İnsanlar tanrılarından kolayca vazgeçmezlerdi. Leydi Melisandre’nin Sur’un ötesinde düzenlediği debdebeli nümayiş, bir anda bir fars oyunu kadar boş göründü. Durumu hafife almaya çalışarak, “Biraz sana benziyor Edd,” dedi Jon.</p>

    <p>“Evet lordum. Benim burnumda yapraklar büyümüyor ama yine de... Leydi Melisandre mutlu olmayacak.”</p>

    <p>“Ağacı görmeyecek. Kimsenin ona bir şey söylemediğinden emin ol.”</p>

    <p>“Ama leydi ateşlerde bir şeyler görüyor.”</p>

    <p>“Duman ve kor.”</p>

    <p>“Ve yanan insanlar. Büyük ihtimalle ben. Burnumda yapraklarla. Her zaman yanacağımdan korktum ama önce öleceğimi umuyordum.”</p>

    <p>Jon, yüzü kimin oyduğunu merak ederek tekrar ağaca baktı. Hem kargaları yabanıl kadınlardan uzak tutmak, hem de özgür insanların yağma amacıyla güneye kaymalarına engel olmak için Köstebek Kasabası’nın etrafına muhafızlar yerleştirilmişti. Dişbudak ağacını oyan her kimse, Jon’un devriyelerini atlatmıştı. Ve eğer bir adam kordonu geçebildiyse, diğerleri de geçebilirdi. <em>Muhafızları iki katına çıkarmalıyım,</em> diye düşündü Jon. İki kat fazla adam harca, bu iş olmasa Sur’da yürüyebilecek adamları harca.</p>

    <p>Arabalar, donmuş çamurun ve rüzgârla savrulan karın arasında ağır ağır güneye doğru ilerlemeye devam ettiler. Bir mil sonra ikinci yüzle karşılaştılar. Yüz, buzlu bir derenin yanında büyüyen bir kestane ağacının gövdesine uyulmuştu. Yüzün gözleri, derenin üstünde uzanan ahşap köprüyü izliyordu. “İki kat problem,” dedi Efkârlı Edd.</p>

    <p>Kestane ağacı yapraksız ve cılızdı ama ağacın çıplak dalları boş değildi. Derenin üzerine sarkan alçak bir dalda bir kuzgun oturuyordu, tüylerini soğuğa karşı dikmişti. Jon’u gördüğünde kanatlarını açıp bir çığlık koyuverdi. Jon yumruğunu kaldırdı. Büyük siyah kuş, kanatlarım çırparak ve, <em>“Mısır, mısır, mısır,”</em> diye bağırarak aşağı indi.</p>

    <p>“Mısır özgür insanlar için,” dedi Jon. “Sana yok.” Yaklaşan kış gelip de bitmeden önce, kuzgunları yemek zorunda kalıp kalmayacaklarını merak etti.</p>

    <p>Arabalardaki kardeşler de yüzü görmüştü, Jon bundan emindi. Kimse yüzden bahsetmiyordu ama adamların gözlerindeki mesaj açıktı. Jon bir keresinde, Mance Rayder’ın, diz çökenlerin çoğunun koyun olduğunu söylediğini duymuştu. “Bir köpek, bir koyun sürüsünü güdebilir,” demişti Sürün Ötesindeki Kral. “Lakin özgür insanların kimi gölgekedisidir, kimi taş. Bu türlerden biri dilediği yere gider ve köpekleri paramparça eder. Diğeri, sen onu tekmelemezsen hiç kımıldamaz.” Ne gölgekedileri ne de taşlar hiç tanımadıkları bir tanrının önünde eğilmek için hayatları boyunca ibadet ettikleri tanrılardan vazgeçecekti.</p>

    <p>Köstebek Kasabası’nın hemen kuzeyinde, kasabanın sınırını işaretleyen muazzam meşe ağacına oyulmuş üçüncü yüze rast geldiler, yüzün derin gözleri Kral Yolu’na sabitlenmişti. <em>Bu dost bir yüz değil,</em> diye düşündü Jon Kar. İlk İnsanlar’ın ve ormanın çocuklarının büvet ağaçlarına kazıdığı yüzler, genellikle sert ya da vahşi hatlara sahip olurdu ama büyük meşe bilhassa öfkeli görünüyordu. Köklerini topraktan sökecek ve kükreyerek kafilenin peşine düşecek gibiydi. <em>Ağacın yaraları, onu oyan adamların yaraları kadar taze.</em></p>

    <p>Köstebek Kasabası göründüğünden daha büyüktü; kasabanın çoğu, soğuktan ve kardan uzakta, toprağın altındaydı. Bu şimdi her zamankinden daha doğruydu. Thenn Magnarı, Kara Kale’ye gelirken buradan geçmiş ve boş kasabayı ateşe vermişti. Yer yüzeyinde sadece kararmış kiriş yığınları ve kavrulmuş eski taşlar kalmıştı... ama donmuş toprağın altında hâlâ mahzenler, tüneller ve derin kilerler vardı. Özgür insanların sığındığı ve kasabaya adını veren köstebekler misali bir araya toplandığı yerler oralardı.</p>

    <p>Arabalar, bir zamanlar demirhane olan yapının önünde hilal şeklinde sıralandı. Yakınlarda, bir grup kırmızı yüzlü çocuk kardan kale inşa ediyordu ama kara kardeşleri gördüklerinde dağıldılar, şu ya da bu deliğe girip kayboldular. Birkaç dakika sonra yeraltından yetişkinler çıkmaya başladı. Onlarla birlikte ufunet geldi; yıkanmamış bedenlerin ve kirli giysilerin, idrarın ve dışkının kokusu. Jon, kendi adamlarından birinin burnunu buruşturduğunu ve yanındaki arkadaşına bir şeyler söylediğini gördü. <em>Özgürlüğün kokusuyla ilgili bir şaka,</em> diye tahmin etti. Jon’un kardeşlerinin çoğu, Köstebek Kasabası’ndaki vahşilerin pis kokusu hakkında şakalar yapıyordu.</p>

    <p><em>Domuz cehaleti,</em> diye düşündü Jon. Özgür insanlar, Gece Nöbetçileri’nin adamlarından çok farklı değildi; bazıları temizdi, bazıları da pis. Fakat çoğu, bazı zamanlarda temizdi, diğer zamanlarda pis. Bu ufunet, en fazla yüz insan barındıracak şekilde kazılmış kilerlere ve tünellere sıkışan bin insanın kokusuydu.</p>

    <p>Yabanıllar bu dansı daha önce de yapmıştı. Tek kelime etmeden, arabaların arkasında bir sıra oluşturdular. Her adama karşılık üç kadın vardı, kadınların çoğu çocukluydu; annelerinin eteğine yapışmış, solgun ve cılız şeyler. Jon kollarda çok az bebek gördü. <em>Kollardaki bebekler yürüyüş sırasında öldü,</em> diye düşündü; <em>mücadeleden sağ kurtulanlar da kralın tutsak kampında can verdi.</em></p>

    <p>Dövüşçüler daha iyi durumdaydı. Justin Massey, konseyde, dövüş çağına gelmiş üç yüz adamdan bahsetmişti. Lord Harwood Fell onları saymıştı. <em>Mızrak karıları da var. Elli, altmış, belki de yüze yakın.</em> Jon, Fell’in sayımının yaralı adamları da kapsadığını biliyordu. Onlardan birkaçını gördü; ilkel kol değneklerine yaslanmış, kol yenleri boş, elsiz adamlar. Tek gözlü ya da yarım yüzlü adamlar. İki arkadaşının arasında taşınan bacaksız bir adam. Herkes gri yüzlü ve zayıftı. <em>Iskartalar,</em> diye düşündü Jon. <em>Yaratıklar, yaşayan yegâne ölüler değiller.</em></p>

    <p>Bununla birlikte, bütün dövüşçü adamlar ıskarta değildi. Bronz pullu zırhlar giymiş yarım düzine Thenn bir kiler merdivenin başında toplanmıştı, asık suratlarıyla etrafı seyrediyor ve diğerlerine katılmak için hiçbir teşebbüste bulunmuyorlardı. Jon, eski demirhanenin yıkıntılarının arasında iri, kel bir adam gördü. Adamın adının Halleck olduğunu hatırladı; Köpekbaşlı Harma’nın kardeşi. Fakat Harma’nın domuzları gitmişti. <em>Hiç şüphesiz onları yediler.</em> Kürkler giymiş şu iki adam, Boynuzayak adamlarıydı, cılız oldukları kadar vahşilerdi, karda bile yalın ayaklardı. <em>Yine de, bu koyunların arasında kurtlar da var.</em></p>

    <p>Bunu Jon’a Val hatırlatmıştı. “Özgür insanlar ve diz çökenler birbirlerinden o kadar farklı değiller Jon Kar. Sur’un hangi tarafında doğmuş olursak olalım, erkekler erkektir, kadınlar da kadın. İyi ve kötü adamlar, kahramanlar ve caniler, onurlu adamlar, yalancılar, korkaklar, zalimler... bizde hepsinden bolca var, tıpkı sizde olduğu gibi.”</p>

    <p><em>Val haklıydı.</em> Mesele, birini diğerinden ayırt edebilmekti, koyunları keçilerden ayırmaktı.</p>

    <p>Kara kardeşler yiyecek dağıtmaya başladı. Tuzlu et dilimleri, kuru morina, kuru bezelye, şalgam, havuç, arpa, un, salamura yumurta, soğan ve elma getirmişlerdi. “Bir soğan ya da bir elma alabilirsin,” dedi Kıllı Hal, bir kadına, “ikisini birden alamazsın. Seçmek zorundasın.”</p>

    <p>Kadın anlamamış gibi görünüyordu. “İkisinden de ikişer tane almam gerek. Birer tane bana, diğerleri oğluma. Oğlum hasta, ama elma onu iyileştirir.”</p>

    <p>Hal başını iki yana salladı. “Elmasını gelip bizzat almalı. Yahut soğanını, ikisini birden alamaz. Senin gibi. Şimdi, elma mı yoksa soğan mı? Çabuk ol, arkanda insanlar var.”</p>

    <p>“Elma,” dedi kadın. Hal kadına bir elma verdi. Küçük, kuru, pörsümüş bir şey.</p>

    <p>“İlerle kadın,” diye bağırdı bir adam. “Hava soğuk.”</p>

    <p>Kadın, adamı umursamadı. “Bir elma daha,” dedi Kıllı Hal’e. “Oğlum için. Lütfen. Oğlum çok küçük.”</p>

    <p>Hal, Jon’a baktı. Jon kafasını sağa sola salladı. Çok yakında elmasız kalacaklardı. İsteyen herkese ikişer elma vermeye başlarlarsa, geç gelenler hiç elma alamazdı.</p>

    <p>“Yoldan çekil,” dedi kadının arkasındaki kız. Sonra kadını itti. Kadın yalpaladı, elmasını kaybetti ve düştü. Kadının kucağındaki diğer yiyecekler havaya saçıldı. Bezelyeler dağıldı, şalgam bir çamur birikintisine yuvarlandı, un torbası açıldı ve torbanın içindeki kıymetli toz karların üstüne döküldü.</p>

    <p>Eski Dil’de ve Ortak Dil’de öfkeli sesler yükseldi. Başka bir arabadan daha fazla bağrışma geldi. “Bu <em>yeterli</em> değil,” diye hırladı yaşlı bir adam. “Siz kahrolası kargalar bizi açlıktan öldürüyorsunuz.” Düşen kadın, yere saçılan yiyeceklerinin peşinde emekliyordu. Jon, birkaç metre ileride çıplak çeliğin ışıltısını gördü. Jon’un yaycıları yay kirişlerine oklar yerleştirdiler.</p>

    <p>Jon eyerinde döndü. “Rory. Şunları sustur.”</p>

    <p>Rory, borusunu dudaklarına götürdü ve üfledi. <em>AAAAhooooooooooooooooo.</em></p>

    <p>Kargaşa ve itişip kakışma son buldu. Başlar döndü. Bir çocuk ağlamaya başladı. Mormont’un kuzgunu Jon’un sol omzundan sağ omzuna uçtu. Kafasını yukarı aşağı sallayarak, <em>“Kar, kar, kar,”</em> diye mırıldandı.</p>

    <p>Jon, son yankılar susana kadar bekledi, sonra atını mahmuzladı ve onu herkesin görebileceği bir yere gitti. “Sizi elimizden geldiğince doyuruyoruz, verebildiğimiz kadar veriyoruz. Elma, soğan, şalgam, havuç... önümüzde uzun bir kış var ve ambarlarımız tükenmez değil.”</p>

    <p>“Siz kargalar yeterince iyi besleniyorsunuz.” Halleck öne çıktı.</p>

    <p>Şimdilik. “Biz Sur’u tutuyoruz. Sur diyarı koruyor... artık sizi de koruyor. Yüz yüze olduğumuz düşmanı tanıyorsunuz. Üstümüze gelen şeyin ne olduğunu biliyorsunuz. Bazılarınız onlarla karşılaştı. Yaratıklar, ak yürüyenler, mavi gözlü ve siyah elli ölü şeyler. Onları ben de gördüm, onlarla dövüştüm, birini cehenneme gönderdim. Öldürüyorlar, sonra senin ölünü sana karşı gönderiyorlar. Devler onların karşısında duramadı. Thennler, nehir kabileleri, Boynuzayaklar, özgür insanlar; siz de onların karşısında duramadınız... günler kısalırken ve geceler soğurken onlar daha da güçleniyor. Evlerinizi terk ettiniz ve yüzlerce, binlerce kişilik gruplar halinde güneye geldiniz... eğer onlardan kaçmak için değilse, neden? Güvende olmak için. Pekâlâ, sizi güvende tutan şey Sur. Sizi güvende tutan <em>biziz,</em> o nefret ettiğiniz kara kargalar.”</p>

    <p>“Güvende ve aç,” dedi bir kadın. Tıknazdı, rüzgâr yanığı bir yüzü vardı, görünüşüne bakılacak olursa bir mızrak karısıydı.</p>

    <p>“Daha fazla yiyecek mi istiyorsunuz?” diye sordu Jon. “Yemek, dövüşçüler için. Sur’u tutmamıza yardım edin ve kargalar kadar iyi beslenin.” <em>Ya da yiyecek tükendiğinde onlar kadar kötü beslenin.</em></p>

    <p>Kasabanın üstüne bir sessizlik çöktü. Yabanıllar tedbirli gözlerle bakıştılar. <em>“Yemek,”</em> diye homurdandı kuzgun. <em>“Mısır, mısır.”</em></p>

    <p>“Sizin için dövüşelim?” Sesin koyu bir aksanı vardı. Genç Thenn Magnarı Sigorn, Ortak Dil’i duraksayarak konuşuyordu. “Sizin için dövüşmeyelim. Sizi öldürmek daha iyi. Hepinizi öldürelim.”</p>

    <p>Kuzgun, kanatlarını çırptı. <em>“Öldürelim, öldürelim.”</em></p>

    <p>Sigorn’un babası, yani eski Magnar, Kara Kale’ye düzenlediği saldırıda, yıkılan merdivenin altında ezilip ölmüştü. <em>Biri benden Lannisterlar’la ortak dava oluşturmamı isteseydi ben de böyle hissederdim,</em> diye düşündü Jon. “Baban hepimizi öldürmeye çalıştı,” diye hatırlattı Sigorn’a. “Magnar cesur bir adamdı ama buna rağmen devrildi. Ve başarmış olsaydı... Sur’u kim tutacaktı?” Başını Thennler’den çevirdi. “Kışyarı’nın duvarları da sağlamdı ama Kışyarı bugün harabe halinde, yandı ve yıkıldı. Bir duvar, onu savunan adam kadar güçlüdür ancak.”</p>

    <p>Kucağında şalgamlar olan bir adam, “Bizi öldürüyorsunuz, aç bırakıyorsunuz, şimdi de bizi kölelere dönüştürmek istiyorsunuz.”</p>

    <p>Kırmızı yüzlü tombul bir adam, az önce konuşan adamı bir bağırışla onayladı. “Sırtıma o siyah süprüntüleri geçirmektense çıplak dolaşmayı tercih ederim.”</p>

    <p>Mızrak karılarından biri güldü. “Seni karın bile çıplak görmek istemiyor Butts.”</p>

    <p>Onlarca ses aynı anda konuşmaya başladı. Thennler Eski Dil’de bağırıyordu. Küçük bir oğlan çocuğu ağlamaya başladı. Jon, bütün sesler susana kadar bekledi, sonra Kıllı Hal’e döndü ve, “Hal, şu kadına söylediğin şey neydi?” diye sordu.</p>

    <p>Hal, kafası karışmış gibi görünüyordu. “Yiyecekle ilgili söylediğim şey mi? Hepsi bu dedim. Seçmek zorundalar.”</p>

    <p><em>“Seçmek zorundasınız,”</em> diye tekrar etti Jon Kar. “Hepiniz. Kimse sizden yemin etmenizi istemiyor. Hangi tanrılara taptığınız umurumda değil. Benim tanrılarım eski tanrılar, kuzeyin tanrıları. Lakin sizler kırmızı tanrıya, Yedi’ye ya da dualarınızı duyan herhangi bir tanrıya ibadet edebilirsiniz. Bizim mızraklara ihtiyacımız var. Yaylara. Sur boyunca gözlere.</p>

    <p>“Mızrak ya da yay tutmayı bilen, on iki yaşından büyük her çocuğu alacağım. Yaşlılarınızı, yaralılarınızı, sakatlarınızı, hatta artık dövüşemeyenlerinizi bile alacağım. Onların yapabileceği başka işler var. Okları dengelemek, keçileri sağmak, ateşler için odun toplamak, ahırları temizlemek... iş bitmez. Ve evet, kadınlarınızı da alacağım. Korunmaya muhtaçmış gibi görünen utangaç bakireler istemiyorum ama benimle gelmek isteyen her mızrak karısını alacağım.”</p>

    <p>“Ya kızlar?” diye sordu bir kız. Arya kadar küçük görünüyordu.</p>

    <p>“On altı ve daha büyük olanlar.”</p>

    <p>“On iki yaşındaki erkek çocukları alıyorsunuz.”</p>

    <p>Yedi Krallık’ta, on iki yaşındaki oğlanlar genellikle yaver çömezi ya da yaver olarak hizmet verirdi, yıllarca silah eğitimi almış olurlardı. On iki yaşındaki kızlar, çocuktu. <em>Fakat bunlar yabanıl.</em> “Nasıl istersen. On iki yaşındaki kızlar ve erkekler. Ama sadece itaat etmeyi bilenler. Bu hepiniz için geçerli. Sizden diz çökmenizi asla istemeyeceğim ama başınıza kumandanlar koyacağım. Ne zaman kalkacağınızı, ne zaman uyuyacağınızı, nerede yiyeceğinizi, ne zaman içeceğinizi, ne giyeceğinizi, kılıcınızı ne zaman çekeceğinizi ve okunuzu ne zaman salacağınızı söyleyen çavuşlarınız olacak. Gece Nöbetçileri’nin adamları ömür boyu hizmet ederler. Sizden bunu istemeyeceğim ama Sur’da olduğunuz sürece benim emrimde olacaksınız. Bir emre karşı gelirseniz, kellenizi alırım. Bunu yapıp yapmayacağımı kardeşlerime sorun. Yaptığımı gördüler.”</p>

    <p><em>“Kelle,”</em> diye bağırdı Yaşlı Ayı’nın kuzgunu. <em>“Kelle, kelle, kelle.”</em></p>

    <p>“Seçim sizin,” dedi Jon Kar. “Sur’u tutmamıza yardım etmek isteyenler benimle birlikte Kara Kale’ye gelecek. Onlara silah ve yiyecek vereceğim. Geriye kalanlar; şalgamlarınızı ve soğanlarınızı alıp deliklerinize dönün.”</p>

    <p>Öne çıkan ilk kişi, az önce konuşan kızdı. “Dövüşebilirim. Annem bir mızrak karısıydı.” Jon başıyla onayladı. Kız, iki yaşlı adamın arasından kıvrılarak geçerken, <em>on iki yaşında bile olmayabilir,</em> diye düşündü lord kumandan, ama tek yeni askerini geri çevirmeyecekti.</p>

    <p>En fazla on dört yaşında olan iki delikanlı, kızı takip etti. Sonra tek gözlü, yara izli bir adam geldi. “Onları ben de gördüm, yaşayan ölüleri. Kargalar bile onlardan daha iyidir.” Uzun boylu bir mızrak karısı, kol değnekli bir ihtiyar, ay yüzlü bir delikanlı, kızıl saçlarıyla Jon’a Ygritte’i hatırlatan genç bir adam.</p>

    <p>Ve sonra Halleck. “Senden hoşlanmıyorum karga,” diye kükredi. “Fakat Mance’ten de hoşlanmıyordum. Ablamın hoşlandığından fazla değil. Yine de, Mance için dövüştük. Neden senin için dövüşmeyelim?”</p>

    <p>İşte o zaman lanet kırıldı. Halleck itibarlı bir adamdı. <em>Mance haklıydı.</em> “Özgür insanlar isimleri ya da tuniklere işlenmiş küçük hayvanları takip etmez,” demişti Sur’un Ötesindeki Kral. “Özgür insanlar sikke için dans etmez. Senin kendini nasıl unvanlandırdığın, yetki zincirinin ne anlama geldiği ya da büyükbabanın kim olduğu onları ilgilendirmez. Onlar gücü takip eder. Onlar adamı takip eder.”</p>

    <p>Halleck’in kuzenleri Halleck’i takip etti, sonra Harma’nın sancaktarlarından biri, sonra Harma’yla omuz omuza dövüşmüş adamlar ve sonra onların yiğitliğini duymuş diğer adamlar. İhtiyarlar ve genç delikanlılar, hayatının baharında dövüşçüler, yaralılar ve sakatlar, çok sayıda mızrak karısı, hatta üç Boynuzayak adamı.</p>

    <p><em>Ama hiç Thenn yok.</em> Magnar döndü ve tünellerin içinde kayboldu, bronz kuşanmış köleler onu takip etti.</p>

    <p>Son kuru elma da verildiğinde, arabalar yabanıl kaynıyordu. Kafile, o sabah Kara Kale’den ayrılırken olduğundan altmış üç kişi fazlaydı. Kral Yolu’nun yukarısına doğru yapılan dönüş yolcuğu sırasında, “Onları ne yapacaksınız?” diye sordu Bowen Marsh, Jon’a.</p>

    <p>“Önce eğiteceğim, sonra silahlandıracağım, sonra onları böleceğim ve nereye gerekiyorsa oraya göndereceğim. Doğugözcüsü, Gölge Kule, Buz İzi, Boz Kalkan. Ayrıca, üç kale daha açmak niyetindeyim.”</p>

    <p>Lord Kâhya arkaya baktı. “Kadınlar da mı? Kardeşlerimiz aralarında kadınlar olmasına alışık değiller lordum. Ettikleri yeminler... kavgalar olacak, tecavüzler...”</p>

    <p>“Bu kadınların bıçakları var ve onları nasıl kullanacaklarını biliyorlar.”</p>

    <p>“Peki bu mızrak karılarından biri, kardeşlerimizden birinin boğazını kestiğinde ne olacak?”</p>

    <p>“Bir adam kaybetmiş olacağız,” dedi Jon, “ama biraz önce altmış üç adam kazandık. Sizin hesabınız iyidir lordum. Eğer yanılıyorsam beni düzeltin fakat benim hesabıma göre geriye altmış iki kalıyor.”</p>

    <p>Marsh ikna olmamıştı. “Bize altmış üç ağız daha eklediniz lordum... ama bunların kaçı dövüşçü ve kimin tarafında dövüşecekler? Eğer kapıya Ötekiler dayanırsa yabanıllar bizim yanımızda duracaklar... ama çığlık atan bin katille birlikte Tormund Devfelaketi ya da Ağlak Adam gelirse, o zaman ne yapacaklar?”</p>

    <p>“Bunu o zaman öğreneceğiz. Dua edelim de iş asla oraya varmasın.”</p>
  </div>
</body>
</html>
