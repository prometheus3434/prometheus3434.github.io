<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Kraliçe her sabah, batı siperlerinden, Köle Körfezi’ndeki yelkenleri sayıyordu.</p>

    <p>Bugün yirmi beş yelken saydı ama bazıları çok uzaktaydı ve hareket ediyordu, bu yüzden emin olmak zordu. Kraliçe bazen birini kaçırıyor ya da iki kez sayıyordu. <em>Ne fark eder? Bir boğucunun sadece on parmağa ihtiyacı var.</em> Bütün ticaret durmuştu ve balıkçılar koya çıkmaya cesaret edemiyordu. En cesur olanlar nehre hâlâ ağ atıyordu ama bu bile tehlikeliydi. Teknelerin çoğu, Meereen’in çok renkli kiremitlerden örülmüş duvarlarının altında bağlı duruyordu.</p>

    <p>Koyun açıklarında Meereen gemileri de vardı. Dany’nin ordusu şehri kuşattığında kaptanlar tarafından denize çıkarılan gemiler; Qarth’tan, Tolos’tan ve Yeni Ghis’ten gelen donanmaları genişletmek için geri dönmüşlerdi.</p>

    <p>Dany’nin amiralinin tavsiyelerinin işe yaramaz olduğu anlaşılmıştı. “Bırakın da ejderhalarınızı görsünler,” dedi Groleo. “Bırakın da Yunkaili adamlar ateşin tadını alsınlar. Ticaret tekrar akmaya başlar.”</p>

    <p>“Bu gemiler bizi boğuyor ve amiralimin yapabildiği tek şey ejderhalardan bahsetmek,” dedi Dany. “Sen benim amiralimsin, değil misin?”</p>

    <p>“Gemisiz bir amiral.”</p>

    <p>“Gemi <em>inşa et.</em>”</p>

    <p>“Savaş gemileri kiremitten inşa edilmez. Köle tacirleri, yirmi fersahlık alandaki bütün ağaçları yaktılar.”</p>

    <p>“Öyleyse yirmi iki fersah katet. Sana arabalar, işçiler ve katırlar veririm. Neye ihtiyacın varsa veririm.”</p>

    <p>“Ben denizciyim, gemi ustası değil. Majesteleri’ni Pentos’a geri götürmek üzere gönderildim. Sizse bizi buraya getirdiniz ve birkaç çiviyle ahşap hurdası uğruna <em>Saduleon</em>’ımı parçalara ayırdınız. O gemi gibisini bir daha görmeyeceğim. Evimi ve yaşlı karımı da bir daha görmeyebilirim. Daxos’un önerdiği gemileri geri çeviren ben değildim. Qarthlılara karşı balıkçı tekneleriyle savaşamam.”</p>

    <p>Amiralin karamsarlığı Dany’yi umutsuzluğa düşürdü. Umutsuzluk öyle büyüktü ki, Dany bu kır saçlı Pentoslunun ona ihanet edecek üç hainden biri olup olmadığını merak etti. <em>Hayır, o yalnızca yaşlı bir adam. Evinden uzakta ve acı çekiyor.</em> “Yapabileceğimiz bir şey olmalı.”</p>

    <p>“Evet. Ve size ne olduğunu söyledim. Şu gemiler ipten, ziftten, yelken bezinden, Qohor çamından, Güneydiyar tikinden, Büyük Norvos meşesinden, porsuk ağacından, dişbudak kerestesinden ve ladinden yapılmış. Ahşap, Majesteleri. Ahşap yanar. Ejderhalar...”</p>

    <p>“Artık ejderhalarla ilgili bir şey duymak istemiyorum. Beni yalnız bırak. Git ve düşmanlarımızı batıracak bir fırtına çıkarmaları için Pentoslu tanrılarına dua et.”</p>

    <p>“Hiçbir denizci fırtına için dua etmez Majesteleri.”</p>

    <p>“Ne yapmayacağını duymaktan bıktım. Git.”</p>

    <p>Sör Barristan, Dany’nin yanında kaldı. “Ambarlarımız şu an için iyi durumda,” dedi. “Majesteleri bezelye, üzüm ve buğday da ekti. Dothraklar’ınız köle tacirlerini tepelerden kovdular ve kölelerin zincirlerini çıkardılar. Onlar da ekin ekiyorlar, mahsullerini Meereen’e getirip satışa sunacaklar. Lhazar’ın dostluğuna da sahip olacaksınız.”</p>

    <p><em>Eğer bir kıymeti varsa, o dostluğu benim için Daario kazandı.</em> “Kuzu İnsanlar. Keşke kuzuların dişleri olsaydı.”</p>

    <p>“Hiç şüphe yok ki kurtlar daha temkinli olurdu.”</p>

    <p>Dany güldü. “Öksüzleriniz nasıl sör?”</p>

    <p>Yaşlı şövalye gülümsedi. “İyiler Majesteleri. Sormanız büyük incelik.” Çocuklar, şövalyenin gururuydu. “Dördü ya da beşi, şövalye olacak niteliklere sahip. Belki de bir düzinesi.”</p>

    <p>“Eğer sizin kadar gerçek bir şövalye olacaksa biri bile yeter.” Dany’nin bütün şövalyelere ihtiyaç duyacağı bir gün gelecekti. “Benim için mızrak dövüşü yaparlar mı? Bundan çok hoşlanırım.” Viserys, Yedi Krallık’ta şahit olduğu turnuvaları Dany’ye anlatmıştı ama Dany bir mızrak müsabakasını bizzat görmemişti.</p>

    <p>“Hazır değiller Majesteleri. Olduklarında, hünerlerini sergilemekten memnuniyet duyarlar.”</p>

    <p>“Umarım o gün çabucak gelir.” Dany yaşlı şövalyeyi yanağından öpecekti ama o sırada kemerli kapı boşluğunun altında Missandei belirdi. “Missandei?”</p>

    <p>“Majesteleri. Skahaz huzurunuza çıkmak için bekliyor.”</p>

    <p>“Onu yukarı gönder.”</p>

    <p>Tunç Canavarlar’dan ikisi Kelkafa’ya eşlik ediyordu. Biri şahin maskesi takmıştı, diğerinde çakal sureti vardı. Tuncun ardından adamların sadece gözleri görünüyordu. “Majesteleri, Hizdahr dün akşam Zhak’ın piramidine girerken görüldü. Gecenin geç saatlerine kadar oradaydı.”</p>

    <p>“Şu ana kadar kaç piramidi ziyaret etti?” diye sordu Dany.</p>

    <p>“On bir.”</p>

    <p>“Peki son cinayetin üstünden kaç gün geçti?”</p>

    <p>“Yirmi altı gün.” Kelkafa’nın gözleri öfkeyle doldu. Dany’nin nişanlısını Tunç Canavarlar’a takip ettirmek ve adamın bütün eylemlerini kayıt altına almak onun fikriydi.</p>

    <p>“Şu ana kadar, Hizdahr verdiği sözü tutmakta hayli başarılı oldu.”</p>

    <p>“<em>Nasıl?</em> Harpiya’nın Oğulları bıçaklarını bıraktı ama neden? Soylu Hizdahr nazikçe rica ettiği için mi? Size söylüyorum, Hizdahr onlardan biri. Bu yüzden ona itaat ediyorlar. Hizdahr, Harpiya’nın ta kendisi bile olabilir.”</p>

    <p>“Eğer bir Harpiya varsa.” Skahaz, Meereen’de bir yerde, Harpiya’nın soylu bir amiri olduğuna inanıyordu. Gölgelerden oluşan orduyu komuta eden gizli bir general olduğunu düşünüyordu. Harpiya’nın Oğulları’nın bir düzinesi Tunç Canavarlar tarafından ele geçirilmişti. Sağ olarak yakalanan Oğullar, sert bir şekilde sorgulandıklarında bazı isimler zikretmişlerdi... Dany’ye kalırsa çok fazla isim vermişlerdi. Bütün cinayetlerin, yakalanıp öldürülebilecek bir tek düşmanın işi olduğunu düşünmek güzeldi ama Dany gerçeğin böyle olmadığından şüpheleniyordu. <em>Düşmanlarım kalabalık.</em> “Hizdahr, çok dostu olan ikna edici bir adam. Üstelik zengin. Belki de bu barışı bizim için altınla satın aldı, belki de diğer soyluları evliliğimizin onların kârına olduğuna inandırdı.”</p>

    <p>“Eğer Harpiya değilse, Harpiya’yı tanıyor. Bunun gerçekliğini kolayca öğrenebilirim. Hizdahr’ı sorgulamama müsaade edin ve size bir itiraf getireyim.”</p>

    <p>“Hayır,” dedi Dany. “İtiraflara güvenmiyorum. Bana birçok itiraf getirdin, hepsi de değersizdi.”</p>

    <p>“Majesteleri...”</p>

    <p>“<em>Hayır</em> dedim.”</p>

    <p>Kelkafa’nın kaş çatması, adamın çirkin suratını daha da çirkinleştirdi. “Hata ediyorsunuz. Ulu Usta Hizdahr sizi aptal yerine koyuyor İlahemiz. Yatağınızda bir yılan olmasını mı istiyorsunuz?”</p>

    <p><em>Yatağımda Daario’nun olmasını istiyorum ama onu senin ve senin insanlarının iyiliği için uzaklara gönderdim.</em> “Hizdahr zo Loraq’ı izlemeye devam edebilirsin ama ona zarar vermeyeceksin. Anlaşıldı mı?</p>

    <p>“Sağır değilim Majesteleri. İtaat edeceğim.” Skahaz, kol yeninden bir parşömen dürümü çıkardı. “İlahemiz buna bir bakmalı. Kuşatmaya katılan Meereen gemilerinin ve gemilerin kaptanlarının listesi. Hepsi de Ulu Ustalar.”</p>

    <p>Dany parşömeni inceledi. Meereen’in önde gelen ailelerinin tümü listedeydi: Hazkar, Merreq, Quazzar, Zhak, Rhazdar, Ghazeen, Pahl, hatta Reznak ve Loraq. “Bir isim listesiyle ne yapacağım?”</p>

    <p>“O listede bulunan her adamın, şehrin içinde yakınları var. Oğullar ve kardeşler, eşler ve kızlar, anneler ve babalar. Tunç Canavarlar’ımın onları yakalamasına izin verin. Onların hayatları, size o gemileri geri kazandıracak.”</p>

    <p>“Eğer Tunç Canavarlar’ı piramitlerin içine gönderirsem, şehirde açık bir savaş başlatmış olurum. Hizdahr’a güvenmek zorundayım. Barış umudu beslemek zorundayım.” Dany, parşömeni bir mumun üzerine tuttu ve isimlerin alev alışını izledi. Skahaz öfkeyle ona bakıyordu.</p>

    <p>Daha sonra; Sör Barristan, Dany’ye, ağabeyi Rhaegar’ın onunla gurur duyacağını söyledi. Dany, Sör Jorah’ın Astapor’da söylediği sözleri hatırladı: <em>Rhaegar kahramanca savaştı, Rhaegar asilce savaştı, Rhaegar onuruyla savaştı. Ve Rhaegar</em> öldü.</p>

    <p>Dany mor mermer salona indiğinde, salonun hemen hemen boş olduğunu gördü. “Bugün hiç ricacı yok mu?” diye sordu Reznak mo Reznak’a. “Adalet, gümüş ya da koyun isteyen kimse yok mu?”</p>

    <p>“Hayır İlahemiz. Şehir korkuyor.”</p>

    <p>“Korkulacak bir şey yok.”</p>

    <p>Ama o gece, Dany korkulacak çok şey olduğunu öğrendi. Dany’nin genç rehineleri Miklaz ve Kezmya sonbahar yeşilliklerinden ve zencefil çorbasından oluşan basit akşam yemeğini servis ederken Irri, Galazza Galare’in tapınaktan üç Mavi Fazilet’le birlikte geri döndüğünü haber vermek için Dany’nin yanına geldi. “Gri Solucan da geldi <em>Khaleesi.</em> Sizinle acil olarak konuşmak için yalvarıyorlar.”</p>

    <p>“Onları salona getir ve Reznak’la Skahaz’ı çağır. Yeşil Fazilet bu ziyaretin sebebini söyledi mi?”</p>

    <p>“Astapor,” dedi Irri.</p>

    <p>Gri Solucan hikâyeyi anlatmaya başladı. “Sabah sisinin içinden çıkıp geldi, beyaz bir atın sırtında bir binici, ölmek üzereydi. Adamın kısrağı şehir kapılarına yaklaşırken sendeliyordu, gözlerini dehşetle yuvarlıyordu, hayvanın böğürleri kan ve terle pembeydi. Binici, <em>‘Yanıyor, o yanıyor,’</em> diye bağırdı ve eyerden düştü. Bu kulunuz çağrıldı ve binicinin Mavi Faziletler’e götürülmesi için emir verdi. Hizmetkârlarınız sürücüyü tapınağa taşıdığında adam tekrar feryat etti, <em>‘O yanıyor.’</em> Adamın <em>tokar</em>ının altındaki beden iskelet gibiydi, sadece kemik ve alev alev deri.”</p>

    <p>Hikâyeyi Mavi Faziletler’den biri devam ettirdi. “Lekesizler biniciyi tapınağa getirdi. Adamı soyduk ve soğuk suyla yıkadık. Kıyafetleri lekeliydi, hemşirelerim adamın uyluğunda yarım bir ok buldular. Okun gövdesi kırılmıştı ama başı adamın bacağının içinde kalmıştı. Yara kangren olmuştu, biniciyi zehirliyordu. Adam bir saat içinde öldü.”</p>

    <p>“Yanıyor,” diye tekrar etti Daenerys. “O, kim?”</p>

    <p>“Astapor, Majesteleri,” dedi bir başka Mavi Fazilet. “Adam bir kez söyledi. ‘<em>Astapor</em> yanıyor,’ dedi.”</p>

    <p>“Yüksek ateş yüzünden sayıklamış olabilir.”</p>

    <p>“Majesteleri akıllıca konuşuyor,” dedi Galazza Galare, “lakin Ezzara başka bir şey gördü.”</p>

    <p>Mavi Fazilet Ezzara ellerini birleştirdi. “Kraliçem,” diye mırıldandı, “adamın ateşini yükselten şey ok değildi. Binici altını pisletmişti, bir değil birçok kez, dışkısında da kan vardı.”</p>

    <p>“Adamın atı kanıyordu, dedi Gri Solucan.”</p>

    <p>“Bu doğru Majesteleri,” diye onayladı hadım. “Beyaz kısrak, binicinin mahmuzları yüzünden kan içindeydi.”</p>

    <p>“Evet Majesteleri,” dedi Ezzara, “fakat bu kan, adamın dışkısına karışmıştı, iç çamaşırlarını lekelemişti.”</p>

    <p>“Adamın bağırsakları kanıyordu,” dedi Galazza Galare.</p>

    <p>“Emin olamayız,” dedi Ezzara, “ama Meereen’in korkması gereken şeyler sadece Yunkai mızrakları olmayabilir.”</p>

    <p>“Dua etmeliyiz,” dedi Yeşil Fazilet. “Bu adamı bize tanrılar gönderdi. Adam bir haberci olarak geldi. Bir işaret olarak geldi.”</p>

    <p>“Neyin işareti?” diye sordu Dany.</p>

    <p>“Gazabın ve yıkımın işareti.”</p>

    <p>Dany buna inanmak istemedi. “O tek adamdı. Bacağına ok saplanmış olan hasta bir adam. Onu buraya bir at getirdi, bir tanrı değil.” <em>Beyaz bir kısrak.</em> Dany aniden ayağa kalktı. “Tavsiyeleriniz ve o zavallı adam uğruna yaptıklarınız için size teşekkür ederim.”</p>

    <p>Yeşil Fazilet, salondan ayrılmadan önce Dany’nin parmaklarını öptü. “Astapor için dua edeceğiz.”</p>

    <p><em>Ve benim için. Ah, benim için dua edin leydim.</em> Şayet Astapor düştüyse, Yunkai’nin kuzeye dönmesini engelleyecek hiçbir şey kalmamıştı.</p>

    <p>Dany, Sör Barristan’a döndü. “Tepelere biniciler gönderin, kansüvarilerimi bulsunlar. Esmer Ben’i ve İkinci Oğullar’ı da geri çağırın.”</p>

    <p>“Ya Fırtına Kargaları, Majesteleri?”</p>

    <p><em>Daario.</em> “Evet. Evet.” Dany daha üç gece önce, rüyasında, Daario’nun yol kenarında ölü yattığını görmüştü. Daario, cesedinin üstünde kargalar dolaşırken görmeyen gözlerle gökyüzüne bakıyordu. Dany diğer gecelerde, Daario’nun Fırtına Kargaları’ndaki kumandan arkadaşlarına ihanet ettiği gibi ona da ihanet ettiğini düşünerek yatağında dönüp duruyordu. <em>Bana arkadaşlarımın kafalarını getirdi.</em> Daario, Dany’yi bir çömlek altına satmak için, birliğiyle birlikte Yunkai tarafına geçtiyse ne olacaktı? <em>Bunu yapmaz. Yapar mı?</em> “Fırtına Kargaları’nı da çağırın. Peşlerine derhal süvariler gönderin.”</p>

    <p>İlk önce İkinci Oğullar döndü; kraliçenin çağrısından sekiz gün sonra. Sör Barristan, Dany’ye kumandanın onunla konuşmak istediğini söylediğinde, Dany söz konusu kumandanın Daario olduğunu zannetti ve kalbi bir vuruş atladı. Fakat Sör Barristan’ın bahsettiği kumandan, Esmer Ben Plumm’dı.</p>

    <p>Esmer Ben’in çizgilerle dolu yıpranmış bir yüzü vardı, teni tik ağacı rengindeydi, saçları beyazdı, gözlerinin kenarları kırışıktı. Dany, Ben’in kahverengi kayışımsı yüzünü görmekten öyle mutluydu ki adama sarıldı. Ben neşeyle gözlerini kıstı. “Majesteleri’nin evleneceğini duydum,” dedi, “ama kimse benimle evleneceğini söylemedi.” Reznak hızlı hızlı bir şeyler anlatırken Dany’yle Ben birlikte güldüler. Fakat Ben, “Üç Astaporlu yakaladık,” dediğinde kahkahalar sustu. “Anlattıklarını duysanız iyi olur İlahemiz.”</p>

    <p>“Onları getir.”</p>

    <p>Dany, Astaporluları, mermer sütunların arasında uzun mumların yandığı büyük salonda kabul etti. Adamların açlıktan kırılmak üzere olduğunu gördüğünde derhal yemek getirilmesini istedi. Bu üç Astaporlu, birlikte Kırmızı Şehir’den kaçan on iki kişiden geriye kalanlardı: Bir kiremit ustası, bir dokumacı ve bir ayakkabı tamircisi. “Kafilenizin geri kalanına ne oldu?” diye sordu kraliçe.</p>

    <p>“Katledildiler,” dedi ayakkabı tamircisi. “Yunkaili paralı askerler Astapor’un kuzeyindeki tepelerde dolaşıyorlar ve alevlerden kaçanları avlıyorlar.”</p>

    <p>“Yani şehir düştü mü? Duvarlar kalındı.”</p>

    <p>“Kalındı,” dedi kiremit ustası, kırmızı gözleri olan kambur bir adamdı, “ama aynı zamanda eskiydi ve ufalanıyordu.”</p>

    <p>Dokumacı kadın başını kaldırdı. “Her gün, birbirimize ejderha kraliçesinin geri döneceğini söyledik durduk.” Kadının dar yüzüne yerleşmiş ince dudakları ve donuk, ölü gözleri vardı. “Cleon’ın sizi çağırdığı ve sizin de yolda olduğunuz söyleniyordu.”</p>

    <p><em>Beni çağırdı,</em> diye düşündü Dany. <em>En azından bu kadarı doğru.</em></p>

    <p>“Şehir duvarlarının dışında, Yunkaililer ekinlerimizi silip süpürdüler ve hayvan sürülerimizi katlettiler,” diye devam etti ayakkabı tamircisi. “Biz içeride açlıktan kırıldık. Kedileri, fareleri ve tabaklanmış derileri yedik. At derisi, ziyafet demekti. Kral Boğazkesen ve Kraliçe Fahişe, birbirlerini katledilenlerin etlerini yemekle suçladılar. Kadınlar ve erkekler gizlice toplanıp kura çektiler, siyah taşı çeken kişinin etiyle beslendiler. Nakloz’un piramidi, bütün acılarımızın sorumlusunun Kraznys mo Nakloz olduğunu iddia edenler tarafından yağmalandı ve ateşe verildi.”</p>

    <p>“Diğerleri Daenerys’i suçladı,” dedi dokumacı, “ama daha çoğumuz, sizi sevmeye devam ettik. ‘Yolda,’ dedik birbirimize. ‘Büyük bir ordunun başında buraya geliyor, bize yiyecek getiriyor.’”</p>

    <p><em>Kendi halkımı bile zar zor doyuruyorum. Astapor’a yürüseydim Meereen’i kaybederdim.</em></p>

    <p>Ayakkabı tamircisi, Kasap Kral’ın cesedinin mezardan nasıl çıkarıldığını ve bronz bir zırhın içine nasıl sokulduğunu anlattı. Bunu yapmalarının sebebi, Astapor’un Yeşil Fazilet’inin, Kasap Kral’ın şehri Yunkaililerden kurtaracağını öngörmüş olmasıydı. Muhteşem Cleon’ın zırhlı ve pis kokulu cesedi, yeni Lekesizler’den geriye kalanların düzenleyeceği hücuma liderlik etmek üzere, açlıktan kırılan bir atın sırtına bağlanmıştı. Fakat Lekesizler, Yeni Ghis’ten gelen bir lejyonun demir dişlerinin arasına yürümüş ve son adama kadar katledilmişlerdi.</p>

    <p>“Daha sonra, Yeşil Fazilet, Ceza Meydanı’ndaki bir kazığa geçirildi ve ölene kadar orada bırakıldı. Hayatta kalanlar, Ullhor piramidinde bütün gece süren bir ziyafet düzenlediler ve zehirli şarap eşliğinde son yiyeceklerini tükettiler, böylece sabah olduğunda hiçbirinin yeniden uyanması gerekmeyecekti. Kısa zaman sonra hastalık geldi; her dört adamdan üçünü öldüren kanlı ishal. Sonunda, can çekişen adamlardan oluşan bir grup çıldırdı ve ana kapıdaki muhafızları parçaladı.”</p>

    <p>Yaşlı kiremit ustası lafa karıştı, “Hayır. O katliam, ishalden kaçmaya çalışan sağlıklı adamların marifetiydi.”</p>

    <p>“Bir önemi var mı?” diye sordu ayakkabı tamircisi. “Muhafızlar parçalandı ve kapılar ardına kadar açıldı. Yeni Ghis’in lejyonları bir nehir gibi akarak Astapor’a girdi. Onları Yunkaililer ve atlı paralı askerler takip etti. Kraliçe Fahişe, onlarla dövüşürken lanetler okuyarak can verdi. Kral Boğazkesen teslim oldu ve bir dövüş çukuruna atıldı, bir köpek sürüsü tarafından parça parça edildi.”</p>

    <p>“Kimileri o zaman bile sizin geleceğinizi söyledi,” dedi dokumacı kadın. “Sizi bir ejderhanın sırtında, Yunkai kamplarının üzerinde uçarken gördüklerine dair yemin ettiler. Her gün sizi bekledik.”</p>

    <p><em>Gelemedim,</em> diye düşündü kraliçe. <em>Cesaret edemedim.</em></p>

    <p>“Ve şehir düştüğünde?” diye sordu Skahaz. “O zaman ne oldu?”</p>

    <p>“Katliam başladı. Merhamet Tapınağı, tanrılardan onları iyileştirmelerini isteyen hasta insanlarla doluydu. Lejyonlar kapıları mühürlediler ve tapınağı meşalelerle ateşe verdiler. Bir saat içinde şehrin her köşesinde yangınlar başladı. Caddeler, alevlerden kaçmak için koşuşan insan sürüleriyle doluydu ama çıkış yoktu. Yunkaililer kapıları tutuyordu.”</p>

    <p>“Fakat siz kaçabildiniz,” dedi Kelkafa. “Bu nasıl oldu?”</p>

    <p>Yaşlı adam cevap verdi. “Ben çekirdekten yetişme bir kiremit ustasıyım. Babam ve onun babası gibi. Büyükbabam, evimizi şehir duvarlarının dibine inşa etmiş. Her gece birkaç kiremiti yerinden oynatmak kolay bir işti. Bunu arkadaşlarıma söylediğimde, çökmemesi için payandalarla desteklenmiş bir tünel kazmama yardım ettiler. Kendi çıkış yolumuzu inşa etmenin iyi bir fikir olduğuna karar verdik.”</p>

    <p><em>Sizi yönetmeleri için bir konsey bırakmıştım,</em> diye düşündü Dany, <em>bir şifacı, bir âlim ve bir rahip.</em> Şehri ilk gördüğü haliyle hatırladı; kırmızı kiremit duvarların ardında çorak ve tozlu. Zalim düşler gören ama buna rağmen hayat dolu. <em>Solucan’da âşıkların öpüştüğü adalar vardı ama Ceza Meydanı’nda insanları yüzüyorlar ve onları çırılçıplak bir halde sineklere bırakıyorlardı.</em> “İyi ki geldiniz,” dedi Dany, Astaporlulara. “Meereen’de güvende olacaksınız.”</p>

    <p>Ayakkabı tamircisi teşekkür etti, yaşlı kiremit ustası Dany’nin ayaklarını öptü ama dokumacı kadın arduvaz kadar sert gözleriyle kraliçeye baktı. <em>Yalan söylediğimi biliyor,</em> diye düşündü kraliçe. <em>Onları güvende tutamayacağımı biliyor. Astapor yanıyor ve sırada Meereen var.</em></p>

    <p>Astaporlular salondan çıkarıdığında, “Daha fazla insan geliyor,” dedi Esmer Ben. “Bu üçünün atları vardı. İnsanların çoğu yayan.”</p>

    <p>“Kaç insan var?” diye sordu Reznak</p>

    <p>Esmer Ben omuzlarını silkti. “Yüzlerce, binlerce. Kimi hasta, kimi yanmış, kimi yaralı. Kediler ve Rüzgârla Savrulanlar, mızraklarla ve kırbaçlarla tepelerin arasında dolaşıyorlar, insanları kuzeye sürüyor ve ağır hareket edenleri öldürüyorlar.”</p>

    <p>“Ayaklı ağızlar. Ve <em>hasta</em> olduklarını söylüyorsun?” Reznak ellerini sıktı. “Onları şehre sokmamalısınız İlahemiz.”</p>

    <p>“Ben olsam sokmazdım,” dedi Esmer Ben Plumm. “Ben üstat değilim ama çürük elmaları iyi elmalardan ayrı tutmak gerektiğini bilirim.”</p>

    <p>“Onlar elma değil Ben,” dedi Dany. “Onlar hasta, aç ve korkmuş insanlar.” <em>Benim çocuklarım.</em> “Astapor’a gitmeliydim.”</p>

    <p>“Onları kurtaramazdınız Majesteleri,” dedi Sör Barristan. “Kral Cleon’ı Yunkai’ye açtığı savaşa karşı uyardınız. Adam aptaldı ve elleri kanla kırmızıya boyanmıştı.”</p>

    <p><em>Ve benim ellerim daha mı temiz?</em> Dany, Daario’nun söylediği şeyi hatırladı; bütün krallar kasap ya da et olmalı. “Cleon düşmanımızın düşmanıydı. Eğer Hazzat Boynuzları’nda ona katılmış olsaydım, Yunkaililer ikimizin arasında ezilebilirdi.”</p>

    <p>Kelkafa aynı fikirde değildi. “Eğer Lekesizler’i güneye, Hazzat’a götürseydiniz, Harpiya’nın Oğulları...”</p>

    <p>“Biliyorum. <em>Biliyorum.</em> Eroeh’a olanlar baştan yaşanıyor.”</p>

    <p>Esmer Ben Plumm’ın kafası karışmıştı. “Eroeh kim?”</p>

    <p>“Tecavüzden ve işkenceden kurtardığımı sandığım bir kız. Tek yaptığım, onun için daha kötü bir son hazırlamaktı. Ve Astapor’da tek yaptığım, on binlerce Eroeh yaratmaktı.”</p>

    <p>“Majesteleri, böyle olacağını bilemezdiniz.”</p>

    <p>“Ben kraliçeyim. Benim işim bilmekti.”</p>

    <p>“Olan oldu,” dedi Reznak mo Reznak. “İlahemiz, size yalvarıyorum, Hizdahr’la bir an önce evlenin ve onu kral yapın. O, Bilge Ustalar’la konuşabilir ve barış sağlayabilir.”</p>

    <p>“Hangi şartlarla?” <em>Parfüm kokulu kethüdaya dikkat et,</em> demişti Quaithe. Maskeli kadın beyaz kısrağın gelişini öngörmüştü, soylu Reznak hakkında da haklı mıydı? “Ben, savaştan anlamayan genç bir kız olabilirim ama meleyerek harpiyanın inine girecek bir kuzu da değilim. Hâlâ Lekesizler’e sahibim. Fırtına Kargaları’na ve İkinci Oğullar’a sahibim. Azatlı kölelerden oluşan üç birliğe sahibim.”</p>

    <p>“Onlara ve ejderhalara,” dedi Esmer Ben Plumm sırıtarak.</p>

    <p>“Çukurda, zincire vurulu,” diye inledi Reznak mo Reznak. “Kontrol edilemeyen ejderhalar ne işe yarar? Onları beslemek için kapıları açtıklarında Lekesizler bile korkuyor.”</p>

    <p>“Ne? Kraliçenin evcil hayvanlarından mı korkuyorlar?” Esmer Ben’in gözleri neşeyle kısıldı. İkinci Oğullar’ın yaşlı kumandanı özgür birliklerin mahlukatıydı, damarlarında bir düzine farklı ırkın kanı akan bir kırmaydı ama ejderhalara çok düşkündü, ejderhalar da ona.</p>

    <p>“Evcil hayvan mı?” diye bağırdı Reznak. “Canavar desen daha doğru olur. Çocukları yiyen canavarlar. Onları...”</p>

    <p><em>“Sessizlik,”</em> dedi Daenerys. “Bundan bahsetmeyeceğiz.”</p>

    <p>Reznak, Dany’nin ses tonundaki öfkeyle irkildi. “Beni bağışlayın Majesteleri. Ben...”</p>

    <p>Esmer Ben Plumm, Reznak’ı susturdu. “Majesteleri, bizim iki özgür birliğimize karşılık, Yunkaililerin üç özgür birliği var. Volantis’e, Altın Mürettebat’ı geri getirmek üzere adamlar gönderdikleri söyleniyor. Yunkaililer dört lejyona da sahip, belki de daha fazla. Ayrıca, büyük bir <em>khalasar</em>’ı üstümüze salmak amacıyla Dothrak Denizi’nin karşısına süvariler gönderdiklerini duydum. Bana sorarsanız, ejderhalara ihtiyacımız var.”</p>

    <p>Dany iç geçirdi. “Üzgünüm Ben. Ejderhaları serbest bırakmaya cesaret edemem.” Dany, Ben’in beklediği cevabın bu olmadığını görebiliyordu.</p>

    <p>Plumm alacalı sakallarını sıvazladı. “Eğer terazide ejderhalar yoksa... pekâlâ, Yunkaili piçler tuzağı kapatmadan evvel buradan ayrılmalıyız... ama önce, köle tacirlerinden, gidişimizi görmeleri karşılığında ücret almalıyız. Şehirlerini rahat bırakmaları için khal’lara ödeme yapıyorlar, bize neden yapmasınlar? Meereen’i onlara geri satalım ve altınla, değerli taşlarla ve benzeri şeylerle dolu arabalarımızla yola koyulalım.”</p>

    <p>“Meereen’i yağmalayıp kaçmamı mı istiyorsun? Hayır, bunu yapmayacağım. Gri Solucan, azatlı kölelerim mücadele için hazırlar mı?”</p>

    <p>Hadım, kollarını göğsünde kavuşturdu. “Onlar Lekesiz değil ama sizi utandırmazlar. Bu kulunuz mızrak ve kılıç üstüne yemin ediyor İlahemiz.”</p>

    <p>“Güzel. Bu güzel.” Daenerys, etrafındaki adamların yüzlerine baktı. Suratını asmış Kelkafa. Çizgili yüzü ve hüzünlü mavi gözleriyle Sör Barristan. Solgun, terli Reznak mo Reznak. Beyaz saçlı, eski deriler kadar sert Esmer Ben. Pürüzsüz yanaklı, duygusuz, ifadesiz Gri Solucan. <em>Daario burada olmalı,</em> diye düşündü, <em>Kansüvarilerim de öyle. Eğer bir mücadele yaşanacaksa, kanımın kanı benimle olmalı.</em> Sör Jorah Mormont’u da özledi. <em>Bana yalan söyledi, beni gammazladı, ama aynı zamanda beni sevdi ve bana her zaman iyi tavsiyeler verdi.</em> “Yunkailileri daha önce yendim. Onları yine yeneceğim. Ama nerede? Nasıl?”</p>

    <p>“Araziye çıkmayı mı düşünüyorsunuz?” Kelkafa’nın sesi inanmazlıkla kalınlaşmıştı. “Bu aptallık olur. Duvarlarımız Astapor’un duvarlarından daha yüksek ve daha kalın. Müdafilerimiz daha bahadır. Yunkaililer bu şehri kolayca ele geçiremez.”</p>

    <p>Sör Barristan aynı fikirde değildi. “Bence bizi kuşatmalarına izin vermemeliyiz. Derme çatma bir orduları var. O köleler, asker değil. Eğer onları gafil avlarsak...”</p>

    <p>“Bu konuda pek şansımız yok,” dedi Kelkafa. “Yunkaililer bu şehrin içinde birçok dosta sahip. Haberleri olur.”</p>

    <p>“Ne büyüklükte bir ordu toplayabiliriz?” diye sordu Dany.</p>

    <p>“Affedin ama yeterince büyük bir ordu toplayamayız,” dedi Esmer Ben Plumm. “Naharis ne diyor? Eğer bir mücadeleye gireceksek Fırtına Kargaları’na ihtiyacımız olacak.”</p>

    <p>“Daario hâlâ arazide.” <em>Tanrılar, ben ne yaptım? Onu ölüme mi gönderdim?</em> “Ben, düşmanlarımızı gözlemeleri için İkinci Oğullar’a ihtiyacım var. Düşmanlarımız neredeler, hangi hızla ilerliyorlar, kaç adama sahipler ve nasıl konumlanıyorlar bilmeliyim.”</p>

    <p>“Erzaka ve yeni atlara ihtiyacımız olacak.”</p>

    <p>“Elbette. Sör Barristan bu konuyla ilgilenecek.”</p>

    <p>Esmer Ben çenesini kaşıdı. “Düşmanlarımızdan bazılarının bizim tarafımıza geçmesini sağlayabiliriz. Eğer Majesteleri birkaç torba altın ve değerli taş ayırabilirse... deyim yerindeyse, kumandanlarının ağzına bal çalmak için... kim bilir?”</p>

    <p>“Onları satın alalım. Neden olmasın?” dedi Dany. Münazaalı Topraklar’ın özgür birliklerinin arasında bu tür şeylerin her zaman vuku bulduğunu biliyordu. “Evet, çok güzel. Reznak, bu konuyla ilgilen. İkinci Oğullar yola çıktığında şehir kapılarını kapat ve duvarlardaki güvenliği iki katına çıkar.”</p>

    <p>“Yapılacak Majesteleri,” dedi Reznak mo Reznak. “Şu Astaporlular ne olacak?”</p>

    <p><em>Çocuklarım.</em> “Buraya yardım almak için geliyorlar. İmdat ve güvenlik için. Onlara sırtımızı dönemeyiz.”</p>

    <p>Sör Barristan kaşlarını çattı. “Majesteleri, kontrol altına alınmamış kanlı ishalin, bir orduyu bütünüyle yok ettiğine şahit oldum. Kethüda haklı. Astaporluların Meereen’e girmesine izin veremeyiz.”</p>

    <p>Dany âciz gözlerle şövalyeye baktı. Ejderhaların ağlamaması iyiydi. “O halde dediğiniz gibi olsun. Onları duvarların dışında tutacağız, bu... lanet, kendi seyrini izleyip yok olana kadar. Nehir kenarında onlar için bir kamp kurun, şehrin batısında. Onlara gönderebildiğimiz kadar yiyecek göndereceğiz. Belki de sağlıklı olanları hastalardan ayırabiliriz.” Herkes Dany’ye bakıyordu, “İki kez mi söyleteceksiniz? Gidin ve emirlerimi yerine getirin.” Dany ayağa kalktı. Esmer Ben’in yanından hızla geçti ve terasının tatlı ıssızlığına çıkan basamakları tırmandı.</p>

    <p>Meereen’le Astapor arasında iki yüz fersah vardı ama Kırmızı Şehir’in ölümünün dumanıyla bulanıklaşıp puslanmış güneybatı seması Dany’ye daha karanlık göründü. <em>Astapor’u kiremit ve kan inşa etti, kiremit ve kan insanlarını.</em> Dany’nin kafasında bu eski tekerleme çınladı. <em>Kül ve kemik Astapor’dur ve kül ve kemik onun insanlarıdır.</em> Dany, Eroah’un yüzünü hatırlamaya çalıştı fakat ölü kızın yüz hatları dumana dönüşüp durdu.</p>

    <p>Daenerys sonunda diğer tarafa döndüğünde, Sör Barristan onun yanında duruyordu, gecenin soğuğuna karşı beyaz pelerinine sarınmıştı. “Savaşabilir miyiz?” diye sordu Dany yaşlı şövalyeye.</p>

    <p>“İnsanlar her zaman savaşabilir Majesteleri. Savaşı kazanıp kazanamayacağımızı sorun. Ölmek kolaydır ama zafer zor kazanılır. Azatlı köleleriniz yarı eğitimli ve tecrübesiz. Paralı askerleriniz bir zamanlar düşmanlarınıza hizmet ediyorlardı. Bir adam bir kez döneklik ettiyse, aynı şeyi tekrar yapmaktan çekinmez. Kontrol edemediğiniz iki ejderhanız var ve üçüncüsünü kaybetmiş olabilirsiniz. Bu duvarların ardındaki yegâne dostlarınız, savaşmayı hiç sevmeyen Lhazarlılar.”</p>

    <p>“Ama duvarlarım sağlam.”</p>

    <p>“Biz onların diğer tarafında otururken olduklarından daha sağlam değil. Ve Harpiya’nın Oğulları, duvarların iç tarafında, bizimleler. Ulu Ustalar da öyle. Hem öldürmedikleriniz burada hem de öldürdüklerinizin oğulları.”</p>

    <p>“Biliyorum.” Kraliçe iç geçirdi. “Tavsiyeniz nedir sör?”</p>

    <p>“Mücadele,” dedi Sör Barristan. “Meereen aşırı kalabalık, aç ağızlarla dolu ve içeride çok düşmanınız var. Korkarım ki bir kuşatmaya uzun zaman dayanamayız. İzin verin de kuzeyden gelen düşmanı kendi seçtiğim arazide karşılayayım.”</p>

    <p>“Düşmanı karşılamak,” dedi Daenerys. “Yarı eğitimli ve tecrübesiz dediğiniz azatlı kölelerle.”</p>

    <p>“Bir zamanlar hepimiz tecrübesizdik Majesteleri. Lekesizler onların sertleşmesine yardım ederler. Eğer beş yüz şövalyem olsaydı...”</p>

    <p>“Ya da beş. Lekesizler’i size verirsem, Meereen’i tutmak üzere Tunç Canavarlar’dan başka kimsem olmayacak.” Sör Barristan itiraz etmeyince, Dany gözlerini kapadı. <em>Tanrılar,</em> diye dua etti, <em>güneşim ve yıldızım Khal Drogo’yu aldınız. Kahraman oğlumuzu henüz içine nefes çekmemişken aldınız. Benden alacağınız kanı aldınız. Size yalvarıyorum, şimdi bana yardım edin. Bana, önümde uzanan yolu görmem için bilgelik bahşedin. Çocuklarımı güvende tutmak için yapmak zorunda olduklarımı yapacak kuvvet bahşedin.</em></p>

    <p>Tanrılar cevap vermedi.</p>

    <p>Daenerys gözlerini tekrar açtığında, “Biri içeride biri dışarıda iki düşmanla birden savaşamam,” dedi. “Eğer Meereen’i elimde tutacaksam şehri arkama almalıyım. Bütün şehri. İhtiyacım olan... İhtiyacım olan kişi...” Cümleyi tamamlayamadı.</p>

    <p>Sör Barristan nazikçe, “Majesteleri,” dedi. Dany’yi yüreklendirmek istiyormuş gibiydi.</p>

    <p><em>Bir kraliçe, kendine değil, halkına aittir.</em></p>

    <p>“İhtiyacım olan kişi, Hizdahr zo Loraq.”</p>
  </div>
</body>
</html>
