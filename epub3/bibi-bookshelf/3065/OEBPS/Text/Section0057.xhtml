<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Gökyüzü merhametsiz bir maviydi, görünürde bir parça bile bulut yoktu. <em>Birazdan, kiremitler güneşin altında kavruluyor olacak,</em> diye düşündü Dany. <em>Kumların üstündeki savaşçılar, sandaletlerin altından ısıyı hissedecekler.</em></p>

    <p>Jhiqui, Dany’nin ipek elbisesini çıkardı ve Irri, Dany’nin banyo havuzuna girmesine yardım etti. Yükselen güneşin hurma ağacı tarafında kırılan ışıkları suyun üstünde pırıldıyordu. Kraliçenin saçlarını yıkayan Missandei, “Dövüş çukurları açılmak zorunda olsa bile, Majesteleri’nin bizzat gitmesi gerekir mi?” diye sordu.</p>

    <p>“Meereen’in yarısı beni görmek için orada olacak tatlım.”</p>

    <p>“Majesteleri,” dedi Missandei, “bu kulunuz, Meereen’in yarısının, kanayan adamları görmek üzere orada olacağını söylemek için izin istiyor.”</p>

    <p><em>Haksız değil,</em> kraliçe bunu biliyordu, <em>ama bunun bir önemi yok.</em></p>

    <p>Çok geçmeden Dany tertemiz oldu. Etrafa sular sıçratarak ayağa kalktı. Banyo suyu bacaklarından aşağı aktı ve göğüslerinde boncuklandı. Güneş gökyüzüne tırmanıyordu, Dany’nin insanları birazdan toplanmaya başlayacaktı. Dany, bütün günü, gümüş tepsilerden buzlu meyveler yiyerek ve kırmızı kapılı bir evin hayalini kurarak mis kokulu havuzun içinde geçirmeyi tercih ederdi ama bir kraliçe, kendine değil, halkına aitti.</p>

    <p>Jhiqui, Dany’yi kurulamak için yumuşak bir havlu getirdi. “<em>Khaleesi,</em> bugün hangi <em>tokar</em>ınızı istiyorsunuz?” diye sordu Irri.</p>

    <p>“Sarı ipek olanı.” Tavşanların kraliçesi, sarkık kulakları olmadan ortaya çıkamazdı. Sarı ipek hafifti ve serin tutuyordu. Dövüş çukuru bunaltıcı derecede sıcak olacaktı. <em>Kırmızı kumlar, ölmek üzere olan adamların ayak tabanlarını yakacak.</em> “<em>Tokar</em>ın üstüne kırmızı peçeyi takacağım.” Peçe, uçuşan kumların Dany’nin ağzına girmesini engelleyecekti. <em>Ve kırmızı, kan damlalarını gizleyecek.</em></p>

    <p>Dany’nin saçlarını tarayan Jhiqui ve kraliçenin tırnaklarını boyayan Irri neşeli bir şekilde günün müsabakaları hakkında konuşurlarken Missandei tekrar ortaya çıktı. “Kral, hazır olduğunuz zaman ona katılmanızı emrediyor Majesteleri. Prens Quentyn de Dornelu adamlarla birlikte geldi. Eğer memnun olacaksanız sizinle konuşmak istiyorlar.”</p>

    <p><em>Bugünle ilgili çok az şey beni memnun edebilir.</em> “Başka bir gün.”</p>

    <p>Sör Barristan, Büyük Piramit’in zemin katında, Tunç Canavarlar tarafından çevrelenmiş süslü bir tahtırevanın yanında bekliyordu. <em>Sör Büyükbaba,</em> diye düşündü Dany. Barristan, yaşına rağmen, Dany’nin hediyesi olan zırhın içinde uzun boylu ve yakışıklı görünüyordu. Hizdahr kuzenini karşılamaya giderken, “Bugün Lekesizler tarafından korunsaydınız daha mutlu olurdum Majesteleri,” dedi yaşlı şövalye. “Tunç Canavarlar’ın yarısı, denenmemiş azatlı köleler.” <em>Diğer yarısı da sadakati şüpheli Meereenliler,</em> demedi. Selmy hiçbir Meereenliye güvenmiyordu, kelkafalara bile.</p>

    <p>“Ve onları denemezsek, denenmemiş olarak kalacaklar.”</p>

    <p>“Bir maske, pek çok şeyi gizleyebilir Majesteleri. Baykuş maskesi takan adam sizi dün ve ondan önceki koruyan baykuş mu? Bunu nasıl bilebiliriz?”</p>

    <p>“Eğer ben Tunç Canavarlar’a güvenmezsem Meereen nasıl güvenir? O maskelerin altında iyi ve cesur adamlar var. Hayatımı onlara teslim ediyorum.” Dany, yaşlı şövalyeye gülümsedi. “Fazla endişeleniyorsunuz sör. Yanımda siz olacaksınız, bundan başka korumaya ihtiyacım mı var?”</p>

    <p>“Ben yaşlı bir adamım Majesteleri.”</p>

    <p>“Güçlü Belwas da yanımda olacak.”</p>

    <p>“Dediğiniz gibi olsun.” Sör Barristan sesini alçalttı. “Majesteleri. Meris denen kadını emrettiğiniz üzere serbest bıraktık. Gitmeden önce sizinle konuşmak istedi. Sizin yerinize onunla ben buluştum. Meris, Hırpani Prens’in, en başından beri Rüzgârla Savrulanlar’ı sizin tarafınıza çekmek niyetinde olduğunu iddia ediyor. Buraya Hırpani Prens tarafından sizinle gizlice görüşmek üzere gönderildiğini fakat size yaklaşamadan önce Dornelu adamların ihanetine uğradığını ve maskesinin düştüğünü söylüyor.”</p>

    <p><em>Hainlik üstüne hainlik,</em> diye düşündü kraliçe bezgince. <em>Bunun bir sonu yok mu?</em> “Kadının söylediklerinin ne kadarına inandınız sör?”</p>

    <p>“Çok azına ama bunlar onun sözleriydi Majesteleri.”</p>

    <p>“Gerekirse bizim tarafımıza geçecekler mi?”</p>

    <p>“Meris geçeceklerini söylüyor lakin bir bedel karşılığında.”</p>

    <p>“Ödeyin.” Meereen’in altına değil demire ihtiyacı vardı.</p>

    <p>“Hırpani Prens sikkeden fazlasını istiyor Majesteleri. Meris, adamın Pentos’u istediğini söylüyor.”</p>

    <p>“Pentos mu?” Dany’nin gözleri kısıldı. “Ona Pentos’u nasıl verebilirim? Pentos dünyanın diğer ucunda.”</p>

    <p>“Meris, Hırpani Prens’in beklemeye razı olduğunu söylüyor. Biz Batıdiyar’a yürüyene kadar.”</p>

    <p><em>Ya Batıdiyar’a asla yürümezsek?</em> “Pentos, Patnoslulara aittir. Ayrıca Yargıç Illyrio da Pentos’ta. Khal Drogo’yla evliliğimi ayarlayan ve bana ejderha yumurtalarını veren adam. Bana sizi, Belwas’ı ve Groleo’yu gönderen adam. Ona çok fazla şey borçluyum. Bu borcu, adamın şehrini bir paralı askere vererek <em>ödemeyeceğim.</em> Hayır.”</p>

    <p>Sör Barristan başını öne eğdi. “Çok akıllısınız Majesteleri.”</p>

    <p>Dany tekrar Hizdahr’a katıldığında, “Daha önce böyle kutlu bir gün görmüş müydün aşkım?” diye sordu adam. Dany’nin uzun boylu iki köle tarafından taşınan tahtırevana binmesine yardım etti.</p>

    <p>“Senin için kutlu olabilir. Güneş batmadan önce ölecek olan adamlar için o kadar kutlu değil.”</p>

    <p>“Bütün insanlar ölmelidir,” dedi Hizdahr. “Lakin her insan, kulaklarında şehrin tezahüratı çınlarken şan içinde ölemez.” Kapıda bekleyen askerlere bir el işareti yaptı. “Açın.”</p>

    <p>Dany’nin piramidinin önündeki meydan renkli kiremitlerle kaplanmıştı. Kiremitlerden dalgalar halinde ısı yükseliyordu. Her yer insan kaynıyordu, kimileri tahtırevanlarda ya da sandalyelerde oturuyor kimileri de eşek sürüyordu, çoğu yayandı. On kişiden dokuzu batıya doğru ilerliyordu; kiremitten inşa edilmiş dar caddeden, Daznak’ın Çukuru’na gidiyordu. Tahtırevanın piramitten çıktığını gören insanlar, tezahürat çığlıkları atıp meydana dağıldılar. <em>Ne kadar tuhaf,</em> diye düşündü kraliçe. <em>Beni, bir zamanlar yüz altmış üç Ulu Usta’yı kazığa geçirdiğim aynı meydanda alkışlıyorlar.</em></p>

    <p>Muazzam bir davul önden giderek kraliyet alayı için yolları temizliyordu. Cilalı bakır disklerden oluşan zırhlı yelek giyen bir kelkafa, her vuruş arasında kalabalığa bağırıyordu. GÜM. “Geliyorlar!” GÜM. “Yolu açın!” <em>GÜM.</em> “Kraliçe!” <em>GÜM.</em> “Kral!” <em>GÜM.</em> Tunç Canavarlar dörtlü sıralar halinde davulun arkasında yürüyordu. Bazıları çomak, bazıları da sopa taşıyordu. Hepsi pilili etekler, deri sandaletler ve Meereen’in çok renkli kiremitlerini yansıtmak amacıyla rengârenk kumaş parçalarından dikilmiş pelerinler giyiyordu. Canavarlar’ın maskeleri güneşte ışıldıyordu: Domuzlar, boğalar, şahinler, balıkçıllar, aslanlar, kaplanlar, ayılar, dört dilli yılanlar ve korkunç şahmeranlar.</p>

    <p>Atları hiç sevmeyen Güçlü Belwas, çivili yeleği ve her adımda sallanan yara izli göbeğiyle Dany’nin tahtırevanın önünde yürüyordu. Irri ve Jhiqui, Aggo ve Rakharo’yla birlikte at sırtında Belwas’ı takip ediyordu. Güneşi başından uzak tutmak amacıyla üstü kapalı bir sandalyede yolculuk eden Reznak, atlıların arkasındaydı. Sör Barristan Selmy, Dany’nin yanında at sürüyordu, şövalyenin zırhı güneşle parlıyordu, bembeyaz pelerini omuzlarından akıyordu, sol kolunda geniş ve beyaz bir kalkan vardı. Yaşlı şövalyenin biraz gerisinden Dorne prensi Quentyn Martell ve prensin Dornelu eşlikçileri geliyordu.</p>

    <p>Kafile uzun kiremit yolda ağır ağır ilerliyordu. <em>GÜM.</em> “Geliyorlar!” <em>GÜM.</em> “Kraliçemiz.” <em>GÜM.</em> “Kralımız.” <em>GÜM.</em> “Yolu açın.”</p>

    <p>Dany, arkasındaki hizmetçilerin tartıştığını duyabiliyordu; kızlar, günün final müsabakasını kimin kazanacağıyla ilgili münakaşa ediyordu. Jhiqui’nin favorisi, burnundaki bronz halkaya kadar insandan çok boğaya benzeyen devasa Goghor’du. Irri, Kemikkıran Belaquo’nun dayağının, devin sonunu getireceğini söylüyordu. <em>Hizmetçilerim Dothraklı,</em> dedi Dany kendine. <em>Ölüm her</em> khalasar<em>’ın yol arkadaşıdır.</em> Dany’nin Khal Drogo’yla evlendiği gün, düğün ziyafetinde <em>arakh</em>’lar pırıldamış ve diğerleri içki içip çiftleşirken adamlar ölmüştü. Ölüm ve yaşam, at efendilerinin arasında el ele yürürdü ve evliliklerin kanla kutsandığı düşünülürdü. Birazdan Dany’nin yeni evliliği de kanla ıslanacaktı. Nasıl da kutsanmış bir evlilik olacak.</p>

    <p><em>GÜM, GÜM, GÜM, GÜM, GÜM, GÜM,</em> diye çaldı davul; eskisinden daha hızlıydı, aniden öfkelenmiş ve sabırsızlanmıştı. Kafile, Pahl’ın pembe beyaz piramidiyle Naqqan’ın yeşil siyah piramidinin arasında ansızın durdu. Sör Barristan kılıcını çekti.</p>

    <p>Dany arkaya döndü. “Neden durduk?”</p>

    <p>Hizdahr ayağa kalktı. “Yol tıkalı.”</p>

    <p>Bir tahtırevan, kafilenin yolunu kesecek şekilde devrilip ters dönmüştü. Tahtırevanın taşıyıcılarından biri, sıcak yüzünden kiremitlerin üstüne yığılmıştı. “Adama yardım edin,” diye emretti Dany. “Onu ezilmeden önce caddeden alın ve ona suyla yiyecek verin. On beş gündür yemek yememiş gibi görünüyor.”</p>

    <p>Sör Barristan huzursuzca sağa sola baktı. Teraslarda, soğuk ve anlayışsız gözlerle aşağıyı seyreden Ghiscarlı yüzler vardı. “Majesteleri, bu duraksamadan hoşlanmadım. Bu bir tuzak olabilir. Harpiya’nın Oğulları...”</p>

    <p>“...ehlileştirildi,” dedi Hizdahr zo Loraq. “Kraliçem beni kralı ve hayat arkadaşı olarak kabul etmişken ona neden zarar vermek istesinler? Şimdi, tatlı kraliçemin emrettiği gibi şu adama yardım edin.” Dany’nin elini tutup gülümsedi.</p>

    <p>Tunç Canavarlar, kendilerine emredileni yaptılar. Dany adamları izledi. “Şu taşıyıcılar, ben buraya gelmeden evvel köleydiler. Onları azat ettim. Lakin o tahtırevan eskisinden daha hafif değil.”</p>

    <p>“Doğru,” dedi Hizdahr. “Fakat o adamlar, şimdi o tahtırevanı taşımak için ücret alıyorlar. Sen gelmeden evvel, yere düşen adam bir nezaretçi tarafından derisi yüzülene kadar kamçılanırdı, şimdiyse yardım alıyor.”</p>

    <p>Bu doğruydu. Domuz maskesi takan bir Tunç Canavar, taşıyıcıya bir su matarası uzattı. “Sanırım küçük zaferler için müteşekkir olmalıyım,” dedi kraliçe.</p>

    <p>“Bir adım, sonra bir adım daha, kısa zaman sonra koşuyor olacağız. Birlikte yeni bir Meereen yaratacağız.” Yol nihayet açılmıştı. “Devam edelim mi?”</p>

    <p>Dany başıyla onaylamaktan başka ne yapabilirdi? <em>Bir adım, sonra bir adım daha, ama nereye gidiyorum?</em></p>

    <p>Daznak’ın Çukuru’nun kapılarında, bronzdan dökülmüş iki devasa savaşçı, ölümcül bir dövüşün içinde kenetlenip kalmıştı. Biri bir kılıç savuruyordu, diğeri bir balta; heykeltıraş, savaşçıları, birbirlerini öldürür şekilde tasvir etmişti. Adamların silahları ve bedenleri kapının üzerinde bir kemer oluşturmuştu.</p>

    <p><em>Ölümcül bir sanat,</em> diye düşündü Dany.</p>

    <p>Kraliçe, dövüş çukurlarını kendi terasından defalarca görmüştü. Küçük çukurlar Meereen’i çiçek hastalığı lekeleri gibi sarmıştı, büyük olanlar iltihaplı yaralardı, fakat hiçbiri bu çukurla kıyaslanamazdı. Dany ve lord kocası, her biri farklı renkteki kademeli sıralar tarafından çember içine alınmış devasa kiremit kâsenin tepesine çıkmak için bronz savaşçıların altından geçerken. Güçlü Belwas ve Sör Barristan onların iki yanındaydı.</p>

    <p>Hizdahr zo Loraq, Dany’yi, siyahın, morun, mavinin, yeşilin, beyazın, sarının ve kırmızıya devrilen turuncunun arasından geçirdi. Onu, kızıl kiremitlerin, aşağıdaki kumların rengini aldığı yere götürdü. Çukurdaki seyyar satıcılar; sosisler, kızarmış soğanlar ve çubuklara geçirilmiş köpek ceninleri satıyordu ama Dany’nin bu tür şeylere ihtiyacı yoktu. Hizdahr, Dany’yle oturacakları locayı, soğutulmuş şarap ve tatlı su sürahileriyle, incirlerle, hurmalarla, kavunlarla, narlarla, pikan cevizleriyle, biberlerle ve büyük bir kâse ballı çekirgeyle doldurmuştu. Güçlü Belwas, <em>“Çekirge!”</em> diye bağırarak kâseyi kaptı ve bir avuç çekirgeyi ağzına attı.</p>

    <p>“Bunlar çok lezzetlidir,” dedi Hizdahr. “Birkaç tane yemelisin aşkım. Baldan önce baharatların içinde yuvarlanırlar, bu yüzden aynı anda hem tatlı hem de acı olurlar.”</p>

    <p>“Belwas’ın neden terlediği anlaşıldı,” dedi Dany. “Ben incir ve hurmayla yetineceğim.”</p>

    <p>Çukurun karşı tarafında rengârenk elbiseler kuşanmış Faziletler oturuyordu, yeşil giyen tek Fazilet olan Galazza Galare’in ağırbaşlı suretinin etrafında toplanmışlardı. Meereen’in Ulu Ustalar’ı kırmızı ve turuncu sıraları doldurmuştu. Kadınlar peçeliydi. Erkekler, fırçalayıp cilaladıkları saçlarına boynuz, el ve diken şekilleri vermişti. Hizdahr’ın kadim Loraq soyundan gelen akrabaları mor, eflatun ve çivit mavisi <em>tokar</em>lar tercih etmişlerdi. Phal’ın akrabaları pembe ve beyaz çizgili <em>tokar</em>lar giymişlerdi. Yunkai’den gelen elçiler sarılara bürünmüş ve kralın yanındaki locayı doldurmuştu, her birinin kendi köleleri ve hizmetkârları vardı. Daha önemsiz soylardan gelen Meereenliler üst sıralarda, katliam yerinin daha uzağında toplanmıştı. Kumun en uzağındaki siyah ve mor sıralar, azatlı köleler ve sıradan insanlar tarafından işgal edilmişti. Paralı askerler de oraya yerleştirilmişti, kumandanlar sıradan askerlerin arasına oturtulmuştu. Dany, Esmer Ben’in yıpranmış yüzünü ve Kanlı Sakal’ın kızıl bıyıklarıyla uzun saç örgülerini gördü.</p>

    <p>Hizdahr doğruldu ve elini yukarı kaldırdı. “<em>Ulu Ustalar!</em> Kraliçem, size ve halkına duyduğu sevgiyi göstermek için bugün buraya geldi. Onun izni ve inayetiyle, şimdi size ölümcül sanatınızı veriyorum. <em>Meereen!</em> Kraliçe Daenerys sevgini duysun!”</p>

    <p>On bin ağız teşekkürlerini haykırdı, sonra yirmi bin, sonra hepsi birden. Dany’ye adıyla seslenmediler, çok azı kraliçenin ismini telaffuz edebiliyordu. Bunun yerine, Ghis’in eski dilinde, “Anne!” diye bağırdılar. <em>“Mhysa!”</em> Ayaklarını yere, ellerini göbeklerine vurdular ve çukur titreyene kadar haykırdılar, <em>“Mhysa, Mhysa, Mhysa.”</em> Dany, seslerin ona çarpmasına izin verdi. <em>Ben sizin anneniz değilim,</em> diye bağırabilirdi, <em>ben sizin kölelerinizin annesiyim, sizler ballı çekirge yerken şu kumların üstünde can veren bütün çocukların annesiyim.</em> Arkada oturan Reznak, kraliçenin kulağına fısıldamak için öne eğildi, “İlahemiz, sizi nasıl sevdiklerini duyuyor musunuz?”</p>

    <p><em>Hayır,</em> Dany biliyordu, <em>onlar ölümcül sanatı seviyorlar.</em> Tezahüratlar azalmaya başladığında Dany yerine oturdu. Loca gölgedeydi ama Dany’nin başı zonkluyordu. “Jhiqui,” diye seslendi kraliçe, “bana tatlı su ver lütfen. Boğazım çok kuru.”</p>

    <p>“Khrazz günün ilk katlini yapacak,” dedi Hizdahr, Dany’ye. “Ondan daha iyi bir dövüşçü asla var olmamıştır.”</p>

    <p>“Güçlü Belwas daha iyiydi,” diye ısrar etti Güçlü Belwas.</p>

    <p>Khrazz, alt tabaka doğumlu bir Meereenliydi, uzun boyluydu, kafasının ortasından ensesine inen kırmızı siyah sert saçları vardı. Khrazz’ın rakibi, Yaz Adaları’ndan gelen abanoz tenli bir mızrakçıydı. Mızrakçının hücumları Khrazz’ı bir süre için oyaladı ama Khrazz kısakılıcıyla mızrağı düşürdüğünde geriye sadece katliam kaldı. Daha sonra, Khrazz siyah adamın kalbini kesip çıkardı ve üstünden kan damlayan kırmızı kalpten bir ısırık aldı.</p>

    <p>“Khrazz, cesur adamların kalbinin onu güçlendirdiğine inanıyor,” dedi Hizdahr. Jhiqui, kralı onaylayan mırıltılar çıkardı. Dany bir zamanlar, doğmamış oğluna kuvvet vermek için bir aygırın kalbini yemişti... ama bu eylem, <em>maegi</em> tarafından ana rahminde öldürülen Rhaego’yu kurtaramamıştı. <em>Üç ihanet göreceksin.</em> Maegi <em>ilk ihanetti, Jorah ikinci. Esmer Ben üçüncü.</em> Dany’nin ihanetlerle işi bitmiş miydi?</p>

    <p>“Ah,” dedi Hizdahr memnun bir şekilde. “İşte şimdi Benekli Kedi geliyor. Adamın nasıl hareket ettiğine bir bakın kraliçem. İki ayaklı bir şiir.”</p>

    <p>Hizdahr’ın ayaklı şiir için bulduğu rakip, Goghor kadar uzun ve Belwas kadar genişti ama yavaştı. Benekli Kedi rakibini sakat bıraktığında, iki adam Dany’nin bir buçuk metre uzağında dövüşüyordu. Rakip, dizlerinin düştü. Kedi, ayağını rakibinin sırtına dayadı, elini adamın başına götürdü ve boğazını bir kulağından diğerine kadar kesti. Kırmızı kumlar adamın kanını içti, rüzgâr ise son sözlerini. Kalabalık memnuniyetle bağırdı.</p>

    <p>“Kötü dövüş, iyi ölüm,” dedi Güçlü Belwas. “Güçlü Belwas dövüşçülerin çığlık atmasından nefret ediyor.” Bütün çekirgeleri bitirmişti, geğirdi ve bir yudum şarap içti.</p>

    <p>Beyaz Qarthlılar, siyah Yaz Adalılar, bakır tenli Dothraklılar, mavi sakallı Tyroshlular, Kuzu İnsanlar, asık suratlı Braavoslular, Sothoros’un balta girmemiş ormanlarından gelen esmer tenli yarı insanlar; her biri, Daznak’ın Çukuru’nda ölmek için dünyanın uzak yerlerinden gelmişti. Rüzgârla uçuşan uzun sarı saçları olan genç bir delikanlı hakkında, “Bu çocuk gelecek vadediyor tatlım,” dedi Hizdahr... ama delikanlının rakibi o sarı saçları yakaladı, çocuğun dengesini bozdu ve karnını deşti. Delikanlı, ölüyken, kılıçlı halinden bile genç göründü. “Bir çocuk,” dedi Dany. “O sadece bir çocuktu.”</p>

    <p>“On altı yaşındaydı,” dedi Hizdahr. “Hayatını altın ve şan için tehlikeye atmayı özgürce tercih etmiş bir yetişkindi. Nazik kraliçemin akıllıca buyurduğu üzere, bugün Daznak’ta hiç çocuk ölmeyecek.”</p>

    <p><em>Bir başka küçük zafer.</em> Halkımı daha iyi insanlara dönüştüremeyebilirim ama onları daha az kötü insanlara dönüştürmeyi deneyebilirim. Daenerys kadınların dövüşmesini de menedecekti ama Karasaçlı Barsena, kendisinin de erkekler kadar hayatını tehlikeye atma hakkı olduğunu söyleyip itiraz etmişti. Kraliçe maskaralıkları da yasaklamak istemişti; sakatların, cücelerin ve yaşlı kadınların; baltalarla, meşalelerle ve çekiçlerle birbirine saldırdığı komik dövüşleri. Dövüşçüler ne kadar beceriksiz olursa, maskaralığın o kadar komik olacağı düşünülüyordu. Hizdahr, Dany’nin insanlarla birlikte gülmesi gerektiğini, bu sayede daha çok sevileceğini söylemişti. Bu maskaralıklar olmadan, sakatların, cücelerin ve yaşlı kadınların aç kalacağını iddia etmişti. Ve Dany maskaralıklara rıza göstermişti.</p>

    <p>Suçluları dövüş çukuruna mahkûm etmek eski bir gelenekti. Dany bu geleneği devam ettirebilirdi ama sadece belli suçlar için. “Katiller, tecavüzcüler ve köleliği sürdürmekte ısrar edenler dövüşmeye zorlanabilir fakat hırsızlar ve borçlular zorlanamaz.”</p>

    <p>Bununla birlikte hayvanların dövüşmesi hâlâ serbestti. Dany, bir filin, altı kızıl kurttan oluşan bir sürüyü çabucak yok edişini izledi. Daha sonra, bir boğa ve bir ayı kanlı bir dövüş sergiledi, sonunda iki hayvan da paramparça ve can çekişir bir halde kumlarda kaldı. “Et ziyan edilmiyor,” dedi Hizdahr. “Kasaplar, hayvan leşlerini, aç insanlara sağlıklı yahniler yapmak için kullanıyor. Kader Kapıları’na giden her insan, yahniden bir kâse alabilir.”</p>

    <p>“Güzel bir kanun,” dedi Dany. <em>Çok az güzel kanununuz var.</em> “Bunun devam etmesini sağlamalıyız.”</p>

    <p>Hayvan dövüşlerinden sonra, eğlence dövüşü geldi. Çukurda altı atlıya karşı altı piyade vardı. Piyadeler uzunkılıçlar ve kalkanlarla dövüşüyordu, atlılar ise Dothrak <em>arakh</em>’larıyla. Sahte şövalyeler zırhlı yelekler giymişti, sahte Dothraklar’ın hiç zırhı yoktu. Atlılar en başta avantajlı göründüler, iki rakiplerini ezip üçüncünün kulağını kestiler. Fakat sonra, hayatta kalan şövalyeler atlara saldırmaya başladılar, binicileri teker teker atsız bırakıp öldürdüler. Jhiqui manzaradan iğrenmişti. “Bu gerçek bir <em>khalasar</em> değildi,” dedi.</p>

    <p>Katledilenler çukurdan çıkarılırken, “Cesetlerin sağlıklı yahni yapmak için kullanılmayacağını umuyorum,” dedi Dany.</p>

    <p>“Atlar, evet,” dedi Hizdahr. “Adamlar, hayır.”</p>

    <p>“At eti ve soğan, insana kuvvet verir,” dedi Belwas.</p>

    <p>Eğlence dövüşünün ardından, günün ilk maskaralık gösterisi başladı. İki cüce arasında geçecek mızrak müsabakası, Hizdahr’ın oyunlara davet ettiği Yunkaili lordlardan biri tarafından sunuldu. Cücelerden biri bir köpek, diğeri de bir domuz sürüyordu. Cücelerin ahşap zırhları yeni boyanmıştı. Zırhlardan birinde işgalci Robert Baratheon’ın erkek geyiği, diğerinde Lannister Hanedanının altın aslanı vardı. Bu armaların Dany’yi mutlu etmek çizildiği aşikârdı. Cücelerin maskaralıkları Güçlü Belwas’ın kahkahalar atmasına sebep oldu ama Dany’nin gülümsemesi silik ve zorlamaydı. Kırmızılı cüce eyerinden düşüp kumların üstünde domuzunu kovalamaya başladığında, köpeğin sırtındaki cüce onun peşinden gitti, ahşap bir kılıçla kırmızılı cücenin poposuna vurdu. “Bu tatlı ve gülünç bir gösteri ama...” dedi Dany.</p>

    <p>“Sabırlı ol tatlım,” dedi Hizdahr. “Aslanları salmak üzereler.”</p>

    <p>Daenerys meraklı gözlerle Hizdahr’a baktı. “Aslanlar?”</p>

    <p>“Üç tane. Cüceler onları beklemiyor.”</p>

    <p>Dany kaşlarını çattı. “Cücelerin ahşap kılıçları var. Ahşap zırhları. Aslanlarla nasıl dövüşmelerini beklersin?”</p>

    <p>“Kötü bir şekilde,” dedi Hizdahr. “Lakin bizi şaşırtabilirler de. Büyük ihtimalle, çığlık atarak koşacak ve çukurdan çıkmaya çalışacaklar.”</p>

    <p>Dany memnun değildi. “Bunu yasaklıyorum.”</p>

    <p>“Nazik kraliçem. İnsanlarını hayal kırıklığına uğratmak istemezsin.”</p>

    <p>“Dövüşçülerin, hayatlarını altın ve şan uğruna kendi istekleriyle tehlikeye atacak yetişkin adamlar olacağına dair söz verdin. Bu cüceler, ahşap kılıçlarla aslanlara karşı dövüşmeye razı olmadılar. Dövüşü durduracaksın. Hemen.”</p>

    <p>Kralın ağzı gerildi. Dany bir an için, Hizdahr’ın o uysal gözlerinde öfke pırıltısı gördüğünü düşündü. “Nasıl emredersen.” Hizdahr çukur efendisini çağırdı. Kamçılı adama, “Aslan yok,” dedi.</p>

    <p>“Aslan yok mu Şahanemiz? Eğlence bunun neresinde?”</p>

    <p>“Kraliçem konuştu. Cüceler zarar görmeyecek.”</p>

    <p>“Kalabalık bundan hoşlanmayacak.”</p>

    <p>“Öyleyse Barsena’yı getir. Bu insanları sakinleştirir.”</p>

    <p>“İlahımız en iyisini bilir.” Çukur efendisi kamçısını şaklatıp emirler bağırdı. Cüceler çukurdan çıkarıldı. Seyirciler hoşnutsuzlukla bağırıp cücelere taş ve çürük meyve yağdırdı.</p>

    <p>Peştamal ve sandaletten başka hiçbir şey giymeyen Karasaçlı Barsena kumlara çıktığında, seyircilerden bir kükreme sesi yükseldi. Uzun boylu, esmer tenli, otuz küsur yaşındaki kadın, bir panterin ölümcül zarafetiyle hareket ediyordu. Tezahürat sesleri bütün çukuru doldururken, “Barsena çok sevilir,” dedi Hizdahr. “Gördüğüm en cesur kadındır.”</p>

    <p>“Dövüşen kızlar o kadar da cesur değildir,” dedi Güçlü Belwas. “Dövüşen Güçlü Belwas cesur olurdu.”</p>

    <p>“Bugün bir yaban domuzuyla dövüşecek,” dedi Hizdahr.</p>

    <p><em>Evet,</em> diye düşündü Dany, <em>çünkü onun karşısına çıkacak bir kadın bulamadın. Sikke kesesi ne kadar şişman olursa olsun.</em> “Görünüşe göre domuzun karşısına ahşap bir kılıçla çıkmayacak.”</p>

    <p>Domuz devasaydı, insan kolu kadar uzun dişleri ve öfke dolu küçük gözleri vardı. Dany, Robert Baratheon’ı öldüren domuzun bu kadar amansız görünüp görünmediğini merak etti. <em>Korkunç bir yaratık ve korkunç bir ölüm.</em> Bir kalp atımı zaman için, İşgalci’ye karşı acıma duygusu hissetti.</p>

    <p>“Barsena çok hızlıdır,” dedi Reznak. “Domuzla dans edecek ve hayvan ona yaklaştığında onu dilimleyecek. Domuz, devrilmeden önce kan içinde kalacak. Göreceksiniz Majesteleri.”</p>

    <p>Dövüş, Reznak’ın söylediği gibi başladı. Domuz saldırdı, Barsena kenara kaçtı, kadının bıçağı güneşte gümüş gibi parladı. Barsena ikinci ataktan sıçrayarak kurtulduğunda, “Bir mızrağa ihtiyacı var,” dedi Sör Barristan. “Bir yaban domuzuyla dövüşmenin yolu bu değil.” Yaşlı şövalye, Daario’nun her zaman söylediği gibi, huysuz bir büyükbaba misali konuşuyordu.</p>

    <p>Barsena’nın bıçağı kıpkırmızıydı ama domuz kısa bir zaman sonra durdu. <em>Bir boğadan daha zeki,</em> diye fark etti Dany. Bunu Barsena da fark etmişti. Bağırarak, bıçağını bir elinden diğerine fırlatarak domuza yaklaştı. Hayvan geri çekildiğinde, Barsena küfretti ve domuzun burnuna saldırdı, hayvanı kışkırtmaya çalışıyordu... ve başarılı oluyordu. Barsena’nın bir sonraki sıçraması bir an gecikti ve domuzun azı dişi, kadının sol bacağını dizinden kasığına kadar yardı.</p>

    <p>Otuz bin ağız aynı anda inledi. Barsena, parçalanmış bacağını tutarak bıçağını yere attı ve hayvandan uzaklaşmaya çalıştı ama daha iki adım atamadan tekrar domuzun saldırısına uğradı. Dany başını başka yere çevirdi. “Bu yeterince cesurca mıydı?” diye sordu Güçlü Belwas’a. Kumların üzerinde bir çığlık yankılandı.</p>

    <p>“Dövüşen domuzlar cesurdur ama bu kadar yüksek sesle çığlık atmak, cesurca değildir. Güçlü Belwas’ın kulaklarını acıtıyor.” Hadım, yara izleriyle dolu şişkin göbeğini ovuşturdu. “Güçlü Belwas’ın midesini de bozuyor.”</p>

    <p>Domuz, burnunu Barsena’nın karnına gömdü ve kadının iç organlarını dışarı çıkarmaya başladı. Koku, kraliçenin dayanabileceğinden daha kötüydü. Sıcak, sinekler, kalabalıktan gelen sesler... <em>nefes alamıyorum.</em> Dany peçesini çıkarıp attı. <em>Tokar</em>ını da çıkardı. İpekteki inciler birbirine çarpıp hafifçe tıkırdadı.</p>

    <p><em>“Khaleesi!”</em> dedi Irri. “Ne yapıyorsunuz?”</p>

    <p>“Sarkık kulaklarımdan kurtuluyorum.” Domuz mızrakları taşıyan bir düzine adam, domuzu cesetten uzaklaştırıp ağıla geri götürmek için kumlara çıktı. Çukur efendisi de adamların yanındaydı, elinde dikenli bir kamçı vardı. Çukur efendisi domuzu kamçılamaya başladığında, kraliçe ayağa kalktı. “Sör Barristan, beni güven içinde bahçeme geri götürür müsünüz?”</p>

    <p>Hizdahr, kafası karışmış gibi görünüyordu. “Oyunlar henüz bitmedi. Bir maskaralık, altı yaşlı kadın ve üç müsabaka daha var. Belaquo ve Goghor!”</p>

    <p>“Belaquo kazanacak,” dedi Irri. “Bu bilinir.”</p>

    <p><em>“Bilinmez,”</em> dedi Jhiqui. “Belaquo ölecek.”</p>

    <p>“Biri ya da diğeri ölecek,” dedi Dany. “Ve hayatta kalan başka bir gün ölecek. Bu bir hataydı.”</p>

    <p>“Güçlü Belwas çok fazla çekirge yedi.” Belwas’ın kahverengi geniş yüzünde hasta bir ifade vardı. “Güçlü Belwas’ın süte ihtiyacı var.”</p>

    <p>Hizdahr, hadımı duymazdan geldi. “İlahem, Meereen halkı evliliğimizi kutlamaya geldi. Sana nasıl tezahürat yaptıklarını duydun. İnsanların sevgisini çöpe atma.”</p>

    <p>“Bana değil, sarkık kulaklarıma tezahürat yaptılar. Beni bu mezbahadan götür kocam.” Dany, domuzun hırlamasını, mızrakçıların bağrışmalarını, çukur efendisinin kamçısının <em>şak</em>lamalarını duyabiliyordu.</p>

    <p>“Tatlı leydim, hayır. Biraz daha kal. Maskaralık ve son dövüş için. Gözlerini kapat, kimse görmez. İnsanlar Belaquo’yla Goghor’u seyredecek. Şimdi gitmen...”</p>

    <p>Hizdahr’ın yüzünden bir gölge geçti.</p>

    <p>Arbede ve bağrışmalar durdu. On bin ses sustu. Bütün gözler gökyüzüne döndü. Dany’nin yanaklarına sıcak bir rüzgâr dokundu ve Dany, kendi kalbinin vuruşlarının üstünden kanatların sesini duydu. İki mızrakçı, sığınacak bir yer bulmak için kaçtı. Çukur efendisi olduğu yerde donup kaldı. Domuz, havayı koklayarak Barsena’nın yanına geri döndü. Güçlü Belwas inledi, sandalyesinden kayıp dizlerinin üstüne düştü.</p>

    <p>Ejderha gökyüzünde dönüyordu. Pulları siyahtı. Gözleri, boynuzları ve omurgası kan kırmızısı. Üç ejderhanın en irisi olan Drogon, vahşi hayatta daha da irileşmişti.</p>

    <p>Oltu taşı kadar siyah olan kanatlarının genişliği bir uçtan diğer uca altı metreydi. Drogon, kumların üzerinde süzülürken kanatlarını bir kez çırptı, çıkan ses gök gürültüsü gibiydi. Domuz homurdanarak başını kaldırdı... ve alevler tarafından sarıldı. Dany, ısı dalgasını on metre uzaktan hissetti. Domuzun ölüm çığlığı neredeyse insansıydı. Drogon, domuz leşinin üstüne kondu ve pençelerini dumanlı ete geçirdi. Karnını doyururken Barsena’yla domuz arasında ayrım yapmadı.</p>

    <p>“Ah tanrılar,” diye inledi Reznak. “Kadını <em>yiyor!</em>” Kethüda, eliyle ağzını örttü. Güçlü Belwas gürültülü bir şekilde kusuyordu. Hizdahr zo Loraq’ın uzun ve solgun yüzünden tuhaf bir ifade geçti; biraz korku, biraz şehvet, biraz esrime. Hizdahr dudaklarını yaladı. Dany, <em>tokar</em>larını tutmuş Pahllar’ın basamakları tırmandığını gördü, kaçmak için acele eden adamlar <em>tokar</em>ının püsküllerine basıp tökezliyordu. Bazıları onları takip etti. Birbirlerini iterek koşuyorlardı. Daha çoğu yerlerinde kaldı.</p>

    <p>Bir adam, kahramanlık yapmaya karar verdi.</p>

    <p>Domuzu ağıla geri götürmek için gönderilen mızrakçılardan biriydi. Belki sarhoştu. Ya da deli. Belki de uzaktan uzağa Karasaçlı Barsena’yı seviyordu ya da Hazzea’yla ilgili fısıltılar duymuştu. Belki de sadece, hakkında şarkılar yazılmasını isteyen sıradan bir adamdı. Öne fırladı, elinde domuz mızrağı vardı. Ayağının altındaki kırmızı kumlar havalandı. Sıralardan bağrışmalar yükseldi. Drogon başını kaldırdı, dişlerinden kan damlıyordu. Kahraman, Drogon’un sırtına zıpladı ve demir mızrak ucunu ejderhanın pullu boynunun dibine sapladı.</p>

    <p>Dany ve Drogon aynı anda çığlık attılar.</p>

    <p>Kahraman, mızrağına abandı. Mızrak ucunu iyice derine gömmek için bütün ağırlığını kullandı. Drogon, bir acı tıslamasıyla kamburlaştı, kuyruğunu sağa sola salladı. Dany, ejderhanın uzun boynunun ucundaki başın döndüğünü ve hayvanın kara kanatlarının açıldığını gördü. Ejderha katili dengesini kaybedip kumların üstüne düştü. Mızrakçı yeniden ayağa kalmaya çalışırken Drogon’un dişleri adamın koluna gömüldü. Kahraman sadece, <em>“Hayır,”</em> diye bağıracak kadar vakit buldu. Drogon, kahramanın kolunu omzundan koparıp kenara attı. Bir fare çukurundaki kemirgeni fırlatıp atan bir köpek gibiydi.</p>

    <p>Hizdahr zo Loraq diğer mızrakçılara, <em>“Öldürün şunu,”</em> diye bağırdı. <em>“Canavarı öldürün!”</em></p>

    <p>Sör Barristan, Dany’yi sıkıca tuttu. “Başka tarafa bakın Majesteleri.”</p>

    <p>“Beni <em>bırak!</em>” Dünya yavaşlamış gibiydi. Dany, şövalyenin kıskacından kurtuldu, korkulukları aştı, çukura indiğinde sandaletinin tekini kaybetti. Koşarken parmaklarının arasındaki sıcak ve sert kumları hissetti. Sör Barristan ona sesleniyordu. Güçlü Belwas hâlâ kusuyordu. Dany daha hızlı koştu.</p>

    <p>Mızrakçılar da koşuyordu. Bazıları, ellerindeki mızraklarla ejderhaya doğru gidiyordu. Diğerleri kaçıyordu, silahlarını bırakmışlardı. Kahraman, kumun üstünde sarsılıyordu. Adamın mızrağı hâlâ Drogon’un boynundaydı. Ejderhanın yarasından duman yükseliyordu. Diğer mızraklar yaklaşırken ejderha alev tükürdü, iki adam siyah alevle yıkandı. Drogon’un kuyruğu sağa sola sallandı ve hayvanın arkasında sürünen çukur efendisine çarpıp onu ikiye ayırdı. Meereenliler çığlık atıyordu, küfrediyordu, uluyordu. Dany, arkasından birinin geldiğini duyabiliyordu. <em>“Drogon,”</em> diye bağırdı. <em>“Drogon.”</em></p>

    <p>Drogon’un başı döndü. Dişlerinin arasından duman çıktı. Kumlara damlayan kanı da tütüyordu. Ejderha, kanatlarını tekrar çırptı, kızıl kumları havalandırdı. Dany, kırmızı sıcak bulutun içinde tökezledi, öksürdü. Drogon dişlerini gösterdi.</p>

    <p>“Hayır,” diyecek kadar vakit buldu Dany. <em>Hayır. Bana zarar veremezsin. Beni tanımıyor musun?</em> Siyah dişler, Dany’nin yüzünün birkaç santim uzağında kapandı. <em>Kafamı koparmak istiyor.</em> Gözleri kum doluydu. Dany, çukur efendisinin cesedine takılıp tökezledi ve sırtüstü yere düştü.</p>

    <p>Drogon kükredi. Ses, çukuru doldurdu. Sıcak bir rüzgâr Dany’yi sardı. Ejderhanın pullu boynu Dany’ye doğru uzandı. Drogon ağzını açtığında, kraliçe, hayvanın siyah dişlerinin arasındaki kırık kemik parçalarını ve kararmış etleri gördü. Drogon’un gözleri erimişti. <em>Cehenneme bakıyorum ama başımı çevirmeye cesaret edemem.</em> Dany daha önce hiçbir şeyden bu kadar emin olmamıştı. <em>Eğer ondan kaçarsam, beni yakar ve bir çırpıda yer.</em> Batıdiyar’da, rahipler yedi cehennemden ve yedi cennetten bahsederdi ama Batıdiyar ve oranın tanrıları çok uzaktaydı. Eğer burada ölürse, Dothraklar’ın at tanrısı çimleri ayırır ve Dany’yi kendi yıldızlı <em>khalasar</em>’ına alır mıydı? Dany gece topraklarında güneşi ve yıldızının yanında at sürer miydi? Yoksa Ghis’in öfkeli tanrıları, onun ruhunu alıp işkence etmeleri için harpiyalar mı gönderirdi? Drogon, kraliçenin yüzüne karşı kükredi. Hayvanın nefesi insan derisini haşlayacak kadar sıcaktı. Dany, sağ tarafında Barristan Selmy’nin bağırdığını duydu. “<em>Bana</em> gel! Buraya. Bana!”</p>

    <p>Dany, Drogon’un gözlerinin kırmızı çukurlarında kendi yansımasını gördü. Nasıl da küçük, kınlgan ve korkmuş görünüyordu. <em>Korkumu görmesine izin veremem.</em> Eliyle kumları karıştırdı, çukur efendisinin cesedini itti, parmakları adamın kamçısının sapına değdi. Kamçıya dokunmak, Dany’nin kendini daha cesur hissetmesini sağladı. Deri sıcaktı, canlıydı. Drogon tekrar kükredi, ses o kadar şiddetliydi ki Dany az kalsın kamçıyı düşürüyordu. Ejderhanın dişleri Dany’ye yaklaştı.</p>

    <p>Dany ejderhaya vurdu. Kamçıyı bütün gücüyle savurarak. <em>“Hayır,”</em> diye bağırdı. Ejderha başını geri çekti. Dany tekrar, <em>“Hayır,”</em> dedi. <em>“HAYIR!”</em> Kamçının dikenleri, ejderhanın burnunu tırmaladı. Drogon doğruldu, kanatları kraliçeyi gölgede bıraktı. Dany, kamçıyı, ejderhanın pullu karnına indirdi, kolları ağrımaya başlayana kadar vurmaya devam etti. Drogon’un yılanımsı uzun boynu bir yay gibi büküldü. Ejderha, bir <em>tısssssss</em> sesi çıkararak Dany’ye ateş tükürdü. Dany eğilerek alevlerden kurtuldu, kamçıyı savurup, <em>“Hayır, hayır, hayır,”</em> diye bağırdı. <em>“Yere YAT!”</em> Drogon’un cevabı korku, öfke ve acı doluydu. Kanatları bir kez açıldı, iki kez...</p>

    <p>...ve katlandı. Ejderha son bir kez tısladı ve karın üstü yere uzandı. Mızrağın açtığı yaradan kan akıyordu. Kavrulmuş kumların üstüne damlayan kandan duman tütüyordu. <em>O, ete dönüşmüş ateş,</em> diye düşündü Dany, <em>ben de öyleyim.</em></p>

    <p>Daenerys Targaryen ejderhanın sırtına bindi, mızrağı tutup dışarı çekti. Mızrağın ucu yarı erimişti. Kora dönüşen demir kırmızı parlıyordu. Dany demiri kenara fırlattı. Drogon, Dany’nin altında büküldü. Gücünü toplamaya çalışan ejderhanın kasları seğiriyordu. Hava kum doluydu. Dany göremiyordu, nefes alamıyordu, düşünemiyordu. Kara kanatlar gök gürültüsü gibi çatırdadı. Ve aniden, Dany’nin altındaki kırmızı kumlar uzaklaşmaya başladı.</p>

    <p>Dany, başı döner bir halde gözlerini kapadı. Gözlerini açtığında ise bir gözyaşı ve toz sisinin içinden Meereen’i gördü. Gözyaşları basamaklara dökülüp caddelere yayılıyordu.</p>

    <p>Kamçı hâlâ elindeydi. Dany kamçıyı Drogon’un boynuna indirip bağırdı, <em>“Daha yükseğe!”</em> Diğer eliyle ejderhanın pullarına yapıştı, parmakları tutunacak bir yer aradı. Drogon’un geniş siyah kanatları havayı dövüyordu. Dany, bacaklarının arasında hayvanın sıcaklığını hissediyordu. Kalbi patlamak üzereydi. <em>Evet,</em> diye düşündü, <em>evet, şimdi, şimdi yap, beni götür, beni götür, UÇ!</em></p>
  </div>
</body>
</html>
