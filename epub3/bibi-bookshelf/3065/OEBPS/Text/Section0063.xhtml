<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>O gece rüyasında; ormanda uluyan, savaş borularının feryatları ve davulların vuruşları eşliğinde ilerleyen yabanılları gördü. <em>Güm GÜM güm GÜM güm GÜM,</em> diye geliyordu ses, bir vuruşta bin yürek. Kiminin mızrağı, kiminin yayı, kiminin baltası vardı. Diğerleri, kemikten yapılmış arabalar sürüyordu, midilliler kadar iri köpekler arabaları çekiyordu. Arabaların arasında devler yürüyordu, boyları on iki metreydi, meşe ağaçları kadar büyük tokmakları vardı.</p>

    <p>“Sağlam durun,” diye seslendi Jon Kar. “Onları geri püskürtün.” Sur’un üstünde duruyordu. Tek başınaydı. “Alev,” diye bağırdı, “onları alevle besleyin.” Ama onu duyacak kimse yoktu.</p>

    <p><em>Gittiler. Beni terk ettiler.</em></p>

    <p>Yanan oklar tıslayarak yukarı fırladı, arkalarında alev dilleri kaldı. Korkuluk kardeşler yere tökezlendi, siyah pelerinleri alev aldı. Düşmanlar, örümcekler misali buza tırmanırken, <em>“Kar,”</em> diye feryat etti bir kartal. Jon siyah buzla zırhlanmıştı ama bıçağı avucunun içinde kıpkırmızı yandı. Ölü adamlar Sur’un tepesine tırmandığında, Jon onları tekrar ölsünler diye aşağı yolladı. Bir ihtiyarı, sakalsız bir delikanlıyı, bir devi, sivri dişleri olan sıska bir adamı, kızıl saçlı bir kızı katletti. Kızın Ygritte olduğunu çok geç fark etti. Kız, ortaya çıktığı kadar çabuk bir şekilde gitti.</p>

    <p>Dünya kırmızı bir sise dönüştü. Jon kılıcını batırdı, savurdu, salladı. Donal Noye’u keserek yere devirdi ve Sağır Dick Follard’ın bağırsaklarını deşti. Qhorin Yarımel dizlerinin üstüne düştü, boğazından akan kanı beyhude bir çabayla durdurmaya çalıştı. “<em>Ben</em> Kışyarı Lordu’yum,” diye bağırdı Jon. Şimdi önünde Robb vardı, saçları erimiş karla ıslaktı. Uzunpençe onun kafasını aldı. Sonra pürüzlü bir el, Jon’u omzundan yakaladı. Jon döndü...</p>

    <p>...ve göğsünü gagalayan bir kuzgunla uyandı. <em>“Kar,”</em> diye bağırdı kuş. Jon kuşa vurdu. Kuzgun, memnuniyetsizliğini çığlık atarak duyurdu ve bir yatak direğine kondu, şafak öncesi karanlığın içinden uğursuz bir şekilde Jon’a baktı.</p>

    <p>Gün gelmişti. Vakit kurt vaktiydi. Birazdan güneş doğacaktı ve dört bin yabanıl bir nehir halinde Sur’un içinden akacaktı. <em>Çılgınlık.</em> Jon Kar, yanık elini saçlarının arasından geçirdi ve ne yaptığını bir kez daha düşündü. Kapılar bir kez açıldığında geri dönüş olmayacaktı. <em>Tormund’la anlaşma yapan kişi Yaşlı Ayı olmalıydı. Jaremy Rykker, Qhorin Yarımel, Denys Mallister ya da bir başka tecrübeli adam olmalıydı. Amcam olmalıydı.</em> Fakat bu çeşit endişeler için vakit geçti. Her tercihin kendi riskleri, kendi sonuçları vardı. Jon oyunu sonuna kadar oynayacaktı.</p>

    <p>Mormont’un kuzgunu odanın diğer ucunda mırıldanırken Jon yataktan kalktı ve karanlıkta giyindi. <em>“Mısır,”</em> dedi kuzgun. <em>“Kral, Kar, Jon Kar, Jon Kar.”</em> Bu tuhaftı. Jon’un hatırladığı kadarıyla, kuzgun daha önce onun tam adını hiç söylememişti.</p>

    <p>Jon, mahzende diğer yüksek rütbelilerle birlikte kahvaltı etti. Kızarmış ekmek, yağda yumurta, kan sosisi, yulaf lapası ve sarı biradan oluşan yemeği yerken, hazırlıkları bir kez daha gözden geçirdiler. “Her şey hazır,” diye güvence verdi Bowen Marsh. “Eğer yabanıllar anlaşma şartlarına uyarlarsa, her şey emrettiğiniz gibi yürür.”</p>

    <p><em>Ve uymazlarsa, bu iş kana ve katliama dönüşür.</em> “Unutmayın,” dedi Jon, “Tormund’ın insanları aç, korkmuş ve üşümüş halde. Bazıları bizden nefret ediyor, en az bazılarınızın onlardan nefret ettiği kadar. Hepimiz ince bir buz tabakasının üstünde dans ediyoruz. Bir çatlak oluşursa hepimiz boğuluruz. Eğer bugün kan dökülürse, ilk darbeyi indirenin bizden biri olmaması için dua edin. Aksi halde, eski ve yeni tanrıların huzurunda yemin ederim ki o darbeyi indiren adamın başını keserim.”</p>

    <p>Adamlar, “Emredersiniz, yerine getirilecek, evet lordum,” gibi mırıltılı sözlerle ve baş hareketleriyle cevap verdiler. Sonra teker teker ayağa kalktılar, kılıç kemerlerini ve siyah pelerinlerini takıp dışarı çıktılar.</p>

    <p>Masadaki son adam, dün gece altı arabayla birlikte Uzun Mezar’dan gelen Efkârlı Edd’di. Kara kardeşler şimdi o kaleye Fahişe Mezarı diyordu. Edd’in Uzun Mezar’a gönderiliş sebebi, arabaların taşıyabildiği kadar mızrak karısı toplamak ve onları kız kardeşlerine katılmaları için geri getirmekti.</p>

    <p>Jon, bir ekmek parçasını yumurtanın sarısına batıran Edd’i izledi. Edd’in ekşi suratını görmek tuhaf bir şekilde rahatlatıcıydı. “Onarım işi nasıl gidiyor?” diye sordu eski kâhyasına.</p>

    <p>Tollett, “On yıl sonra biter,” dedi her zamanki kasvetli ses tonuyla. “Kaleye taşındığımızda her yer fare doluydu. Mızrak karıları o iğrenç yaratıkları öldürdü. Şimdi her yer mızrak karısı dolu. Fareleri geri istediğim günler oluyor.”</p>

    <p>“Demir Emmett’in hizmetinde bulunmaktan memnun musun?” diye sordu Jon.</p>

    <p>“Aslında Kara Maris onun hizmetinde lordum. Ben... katırlarla ilgileniyorum. Nettles onlarla akraba olduğumu iddia ediyor. Aynı uzun yüze sahip olduğumuz doğru ama ben katırlar kadar inatçı değilim. Her neyse, şerefim üzerine yemin ederim ki katırların annesiyle hiç tanışmadım.” Edd, yumurtasını bitirip iç geçirdi. “Cıvık yumurtaları seviyorum. Lütfen lordum, yabanılların bütün tavuklarımızı yemesine izin verme.”</p>

    <p>Avluda, doğu seması aydınlanmaya başlamıştı. Gökyüzünde bir parça bile bulut yoktu. “Görünüşe göre bu iş için güzel bir gün olacak,” dedi Jon. “Aydınlık, ılık ve güneşli bir gün.”</p>

    <p>“Sur ağlayacak. Ve kış neredeyse kapıda. Bu doğal değil lordum. Bana sorarsan kötü bir işaret.”</p>

    <p>Jon gülümsedi. “Ya kar yağsaydı?”</p>

    <p>“Daha kötü bir işaret.”</p>

    <p>“Sen nasıl bir havayı tercih ederdin?”</p>

    <p>“İçeride kaldığımız havaları,” dedi Efkârlı Edd. “Eğer lordum izin verirse katırlarımın yanına dönmeliyim. Gittiğimde beni özlüyorlar. Mızrak karıları için aynı şeyi söyleyemem.”</p>

    <p>Orada ayrıldılar; Tollett, doğu yoluna dönüp arabaların beklediği yere gitti, Jon Kar ahırlara yöneldi. Saten, Jon’un atını eyerleyip dizginlemişti, onu bekliyordu. Üstat mürekkebi kadar siyah ve parlak bir yelesi olan savaş atı, Jon’un keşif gezileri için tercih edeceği bir binek değildi ama bu sabah önemli olan tek şey etkileyici görünmekti ve siyah yeleli aygır bunun için kusursuz bir tercihti.</p>

    <p>Jon’un kuyrukları da bekliyordu. Jon, etrafının muhafızlarla çevrili olmasından hiç hoşlanmıyordu ama bugün yanında birkaç iyi adam bulundurması akıllıcaydı. Ellerinde uzun mızraklar, kemerlerinde kılıçlar ve hançerler olan örgü zırhlı, yarım miğferli, siyah pelerinli muhafızlar korkutucu bir manzara oluşturuyordu. Jon bu görev için emrindeki bütün ihtiyarları ve acemi delikanlıları gözden geçirmiş ve olgunluk çağında sekiz adam seçmişti; Ty, Mully, Solak Lew, Büyük Liddle, Rory, Bit Fulk, Garrett Yeşilmızrak. Ve Kara Kale’nin yeni silah ustası Leathers; özgür insanlara, Sur’un altındaki mücadelede Mance için dövüşmüş bir adamın bile, Gece Nöbetçileri’nde itibarlı bir mevkiye sahip olabileceğini göstermek için.</p>

    <p>Herkes kapıda toplandığında, doğu semasında koyu kırmızı bir yara belirmişti. <em>Yıldızlar gidiyor,</em> diye düşündü Jon. <em>Tekrar ortaya çıktıklarında, sonsuza kadar değişmiş bir dünyanın üzerinde pırıldayacaklar.</em> Kraliçenin adamlarından birkaç kişi, Leydi Melisandre’nin gece ateşinin közlerinin yanında durmuş olup biteni izliyordu. Jon, Kral Kulesi’ne baktığında, bir pencerenin ardında kırmızı bir parlama gördü. Kraliçe Selyse’ten elbette eser yoktu.</p>

    <p>Zaman gelmişti. “Kapıyı açın,” dedi Jon hafif bir sesle.</p>

    <p><em>“KAPIYI AÇIN!”</em> diye kükredi Büyük Liddle. Sesi gök gürültüsü gibiydi. İki yüz on beş metre yukarıdaki nöbetçiler duydular ve savaş borularını dudaklarına götürdüler. Ses çınladı, Sur’dan yansıyıp bütün dünyaya yayıldı. <em>Ah​oo​oo​oo​oo​oo​oo​oo​oo​oo​oo​oo​oo​ooo​ooo.</em> Tek uzun üfleyiş. Bu ses, dört bin yıldan fazladır korucuların eve gelişini haber veriyordu. Bugün anlamı farklıydı. Bu ses bugün, yabanılları yeni evlerine çağırıyordu.</p>

    <p>Uzun tünelin her iki ucundaki kapılar ardına kadar açıldı ve demir sürgüler çıkarıldı. Yukarıdaki buzun üstünde şafak ışığı pırıldadı; pembe, altın ve mor. Efkârlı Edd yanılmamıştı. Sur birazdan ağlayacaktı. <em>Tanrılar, tek başına ağlamasına izin verin.</em></p>

    <p>Saten önden giderek buzun altında yürüdü, tünelin karanlığını demir bir fenerle aydınlattı. Jon, atını dizginlerinden tutup yürüterek Saten’i takip etti, muhafızlar arkasındaydı. Sonra Bowen Marsh ve kâhyalar geldi, her biri farklı görevlere sahip yirmi adam. Yukarıda, Sur, Kral Ormanı’ndan Ulmer’a teslim edilmişti. Kara Kale’nin en iyi kırk yaycısı Ulmer’la birlikteydi, aşağıda çıkacak herhangi bir soruna ok yağmuruyla cevap vermek için hazırlardı.</p>

    <p>Sur’un kuzeyinde Tormund Devfelaketi bekliyordu, onun ağırlığını kaldıramayacak kadar cılız görünen küçük bir atın sırtındaydı. Tormund’ın hâlâ hayatta olan iki oğlu Toregg ve genç Dryn, altmış savaşçıyla birlikte Tormund’ın yanındaydı.</p>

    <p><em>“Har!”</em> diye seslendi Tormund. “Muhafızlar, öyle mi? Güven bunun neresinde karga?”</p>

    <p>“Sen benim getirdiğimden fazla adam getirmişsin.”</p>

    <p>“Getirdim. Yanıma gel delikanlı. Halkımın seni görmesini istiyorum. Daha önce bir lord kumandan görmemiş olan binlerce insanım var; çocukken, eğer uslu durmazlarsa korucuların onları yiyeceğini duymuş yetişkin adamlar. Seni olduğun gibi görmeleri gerek; siyah pelerin giymiş uzun yüzlü bir delikanlı. Gece Nöbetçileri’nde korkulacak bir şey olmadığını öğrenmeleri gerek.”</p>

    <p><em>Bu, öğrenmemelerini tercih edeceğim bir ders.</em> Jon, yanık elinin eldivenini çıkardı, iki parmağını ağzına sokup ıslık çaldı. Kapıdaki Hayalet koşarak geldi. Tormund’ın atı öyle sert bir şekilde geri çekildi ki yabanıl adam neredeyse eyerinden düşüyordu. “Korkulacak bir şey yok mu?” dedi Jon. “Hayalet, dur.”</p>

    <p>“Sen kara kalpli bir piçsin Lord Karga.” Tormund Borucu, kendi savaş borusunu dudaklarına götürdü. Borunun sesi gök gürültüsü gibi yankılandı ve özgür insanlar kapıya doğru akmaya başladı.</p>

    <p>Jon, şafaktan akşam karanlığına kadar yabanılların geçişini izledi.</p>

    <p>Önce rehineler geldi; yaşları sekizle on altı arasında değişen yüz çocuk. “Bu senin kan paran Lord Karga,” diye duyurdu Tormund. “Bu çocukların ağlayan anneleri, geceleri rüyalarına musallat olmaz umarım.” Bazı çocuklar kapıya anneleri ya da babaları, bazıları da büyük kardeşleri tarafından getirildi. Çoğu yalnız geldi. On dört ve on beş yaşındaki çocuklar hemen hemen yetişkin erkeklerdi ve bir kadının eteğine yapışmış halde görülmek istemiyorlardı.</p>

    <p>İki kâhya kapıdan geçen çocukları saydı, isimleri parşömenlere not etti. Üçüncü kâhya, çocukların değerli eşyalarını vergi olarak aldı ve eşyaları da kayda geçirdi. Çocuklar, binlerce yıldır akrabalarının düşmanı olan bir nizama hizmet için, daha önce hiçbirinin gitmediği bir yere gidiyordu ama Jon hiç gözyaşı görmedi, ağlayan anneler duymadı. <em>Bunlar kış insanları,</em> diye hatırlattı kendine. <em>Onların geldiği yerde, insanın gözyaşları yanaklarında donar.</em> O karanlık tünele girme sırası kendine geldiğinde, bir tek rehine bile ayak diremedi ya da sinsice kaçmaya çalışmadı.</p>

    <p>Hemen hemen bütün çocuklar zayıftı, bazıları sıskalık sınırını aşmıştı, çırpı gibi bacakları ve çubuk gibi kolları vardı. Bunun dışında şekil şekil ve renk renklerdi. Jon, uzun ve kısa çocuklar gördü, esmer, sarışın, kumral ve Ygritte gibi ateşle öpülmüş çocuklar gördü. Yara izleri, sakat bacakları ve çiçek bozuğu yüzleri olan çocuklar gördü. Yaşı büyük olan çocukların çoğu ince sakallara ya da küçük bıyıklara sahipti ama Tormund’ınki gibi gür bir sakalı olan tek delikanlı vardı. Bazı çocuklar kaliteli yumuşak kürkler, bazıları kaynatılmış deriler, bazıları da zırh döküntüleri giymişti. Çoğu yüne ve fok derisine bürünmüştü, birkaçı paçavralar içindeydi. Biri çıplaktı. Çoğunun silahı vardı: Ucu keskinleştirilmiş mızraklar, taş başlı tokmaklar; kemikten, taştan ya da ejderhacamından yapılmış bıçaklar, dikenli çomaklar, ağlar, birkaç eski ve paslı kılıç. Boynuzayak çocukları, kar yığınlarının içinde neşeli bir şekilde yalın ayak yürüdü. Diğer delikanlılar, aynı kar yığınlarının üstünde, çizmelerine taktıkları ayı pençeleriyle yürüdüler ve asla kara gömülmediler. Altı çocuk atla geldi, iki çocuk katırla. İki kardeş, bir keçiyle ortaya çıktı. En iri rehine iki metre boyundaydı ama bir bebeğin yüzüne sahipti. En küçük rehine, dokuz yaşında olduğunu iddia eden ama altıdan büyük görünmeyen çelimsiz bir çocuktu.</p>

    <p>Tanınmış adamların oğulları özel olarak not edildi. Tormund bu çeşit çocukları göstermeyi ihmal etmedi. “Şuradaki çocuk Soren Kalkankıran’ın oğludur,” dedi uzun boylu bir delikanlı için. “Şu kızıl saçlı delikanlı, Gerrick Kralkanı’nın tohumudur. Raymun Kızılsakal’ın soyundan geldiğini söyler ama doğruyu istersen Kızılsakal’ın kardeşinin soyundan gelir.” Gerrick’in oğlundan sonra gelen iki çocuk, birbirlerine ikiz olacak kadar çok benziyorlardı ama Tormund, onların bir yıl arayla doğmuş kuzenler olduğu konusunda ısrarcıydı. “Biri Avcı Harle, diğeri ise Yakışıklı Harle tarafından aynı kadından peydahlandı. Babaları birbirinden nefret eder. Senin yerinde olsaydım, birini Doğugözcüsü’ne, diğerini Gölge Kule’ye gönderirdim.”</p>

    <p>Diğer rehineler; Göçebe Howd’un, Broog’un, Devyn Fokyüzen’in, Ahşap Kulak Kabilesi’nden Kyleg’in, Morna Beyaz Maske’nin ve Büyük Öküz Balığı’nın oğulları olarak isimlendirildiler.</p>

    <p>“Büyük Öküz Balığı? Gerçekten mi?”</p>

    <p>“Donuk Kıyı’daki insanların tuhaf isimleri vardır.”</p>

    <p>Üç rehine, Qhorin Yarımel tarafından öldürülen meşhur akıncı Alfyn Kargakatili’nin oğullarıydı. Ya da Tormund öyle söylüyordu. “Kardeş gibi görünmüyorlar,” dedi Jon.</p>

    <p>“Farklı annelerden doğan üvey kardeşler. Alfyn’in aleti minicik bir şeydi, seninkinden bile küçüktü ama Alfyn aletini soktuğu yerlerle ilgili hiç çekingen değildi. Her kasabada bir oğlu vardır.”</p>

    <p>Tormund, fare yüzlü çelimsiz bir çocuk hakkında, “Bu, Varamyr Altıderi’nin eniklerinden biri,” dedi. “Varamyr’i hatırlıyorsun değil mi?”</p>

    <p>Jon hatırlıyordu. “Derideğiştiren.”</p>

    <p>“Evet, öyleydi. Ayrıca ahlaksız bir bücürdü. Büyük ihtimalle öldü. Mücadeleden beri kimse onu görmedi.”</p>

    <p>Erkek çocuklardan ikisi, kılık değiştirmiş kızlardı. Jon onları gördüğünde Rory’yi ve Büyük Liddle’ı çağırıp kızları ona getirmelerini emretti. Biri uysalca geldi ama diğeri tekmeler atıp muhafızları ısırdı. <em>Bu iş kötü neticelenebilir.</em> “Bu ikisinin meşhur babaları var mı?”</p>

    <p>“Har! Şu cılız şeylerin mi? Sanmıyorum. Kabile tarafından seçilmişler.”</p>

    <p>“Bunlar kız.”</p>

    <p>“Öyle mi?” Tormund gözlerini kısarak çocuklara baktı. “Ben ve Lord Karga, hanginizin daha büyük alete sahip olduğuna dair iddiaya girdik. Pantolonlarınızı indirin de bir bakalım.”</p>

    <p>Kızlardan biri kızardı. Diğeri meydan okur gibi dik dik baktı. “Bizi rahat bırak Tormund Devufuneti. Gitmemize izin ver.”</p>

    <p>“<em>Har!</em> Sen kazandın karga. Bunların aleti yok. Gerçi şu küçük olanın taşakları var. Bir mızrak karısı olabilir.” Kendi adamlarına seslendi. “Lord Kar iç çamaşırını ıslatmadan önce, gidin ve şu kızlar için kız kıyafetleri bulun.”</p>

    <p>“Onların yerini alacak iki erkek çocuk lazım.”</p>

    <p>“Neden?” Tormund sakalını kaşıdı. “Bana kalırsa rehine, rehinedir. Şu senin keskin kılıcın, bir kızın başını da bir oğlanın başını kestiği kolaylıkla kesebilir. Bir baba, kız evlatlarını da sever. Pekâlâ, çoğu baba.”</p>

    <p><em>Beni kaygılandıran onların babaları değil.</em> “Mance, Cesur Danny Flint hakkında şarkı söyler miydi?”</p>

    <p>“Hatırladığım kadarıyla hayır. Danny kimdi?”</p>

    <p>“Siyahları kuşanmak için erkek kılığına girmiş bir kız. Şarkısı hüzünlü ve güzel ama başına gelenler öyle değil.” Şarkının bazı uyarlamalarına göre kızın hayaleti hâlâ Gece Kalesi’nde dolaşıyordu. “Kızları Uzun Mezar’a göndereceğim.” Oradaki yegâne erkekler Demir Emmett ve Efkârlı Edd’di, Jon ikisine de güveniyordu. Bütün kardeşleri için aynı şeyi söyleyemezdi.</p>

    <p>Yabanıl anladı. “Siz kargalar, ahlaksız kuşlarsınız.” Tükürdü. “O halde iki erkek çocuk daha. Onları alacaksın.”</p>

    <p>Doksan dokuz rehine ağır adımlarla Sur’un altından geçtiğinde, Tormund Devfelaketi son rehineyi ortaya çıkardı. “Oğlum Dryn. Ona iyi bakıldığından emin ol yoksa karaciğerini kızartıp yerim.”</p>

    <p>Jon çocuğu inceledi. <em>Bran’ın yaşında. Daha doğrusu, Theon tarafından öldürülmeseydi olacağı yaşta.</em> Fakat Dryn’de Bran’ın tatlılığından eser yoktu. Kısa bacaklı, kalın kollu, kırmızı geniş yüzlü, kahverengi saçlı tıknaz bir çocuktu, babasının minyatürüydü. “Bizzat benim yaverim olarak hizmet verecek,” diye söz verdi Jon.</p>

    <p>“Duydun mu Dryn? Sakın kibre kapılma.” Tormund, Jon’a döndü. “Zaman zaman iyi bir dayağa ihtiyacı olacak. Ama dişlerine dikkat et. Isırır.” Tekrar borusunu aldı, kaldırdı, üfledi.</p>

    <p>Bu sefer savaşçılar ortaya çıktı. Ve sadece yüz kişi değillerdi. Adamlar ağaçların altından çıkıp yürümeye başlarken, <em>beş yüz,</em> diye tahmin etti Jon Kar, <em>belki de bin.</em> On kişiden biri atlıydı ama hepsi silahlıydı. Sırtlarında taşıdıkları hasır kalkanlar hayvan postlarıyla ya da kaynatılmış deriyle kaplanmıştı. Kalkanların üstüne yılanlar, örümcekler, kesik başlar, kanlı çekiçler, kırık kafatasları ve şeytanlar boyanmıştı. Birkaç savaşçı, çalıntı çeliklere bürünmüştü; cesetlerden ya da ölü koruculardan yağmalanan çentikli zırh parçaları. Diğerleri, Çıngıraklı gibi kemiklerle zırhlanmıştı. Her biri kürk ve deri giymişti.</p>

    <p>Savaşçıların arasında mızrak karıları da vardı, uzun saçları rüzgârla dalgalanıyordu. Jon, Ygritte’i hatırlamadan onlara bakamadı: Ygritte’in saçlarındaki ateş ışıltısını, mağarada Jon’u soyarkenki yüzünü, sesinin tınısını. Ygritte yüzlerce kez, “Hiçbir şey bilmiyorsun Jon Kar,” demişti.</p>

    <p><em>Bu, şimdi de o zaman olduğu kadar doğruydu.</em> “Önce kadınları gönderebilirdin,” dedi Jon, Tormund’a. “Anneleri ve genç kızları.”</p>

    <p>Yabanıl kurnaz gözlerle Jon’a baktı. “Evet, gönderebilirdim. Ve siz kargalar, şu kapıyı kapatmaya karar verebilirdiniz. Diğer tarafta birkaç savaşçı; bu durumda kapı açık kalır öyle değil mi?” Sırıttı. “Kahrolası atını satın aldım Jon Kar. Lakin bu, atın dişlerini saymayacağım anlamına gelmez. Benim ve insanlarımın sana güvenmediğimizi düşünme sakın. Size, en az sizin bize güvendiğiniz kadar güveniyoruz.” Güldü. “Savaşçılar istemiştin, öyle değil mi? İşte buradalar. Her biri altı karga eder.”</p>

    <p>Jon gülümsemek zorundaydı. “Silahlarını ortak düşmanımız için sakladıkları sürece sorun yok.”</p>

    <p>“Sana bu konuda söz verdim, vermedim mi? Tormund Devfelaketi’nin sözü. Demir kadar sağlam.” Tormund başını çevirip tükürdü.</p>

    <p>Savaşçılardan oluşan nehrin içinde Jon’un birçok rehinesinin babası vardı. Bazıları, kılıçlarının kabzasını okşayarak, soğuk ve ölü gözlerle Jon’a baktılar. Diğerleri, uzun zamandır görmedikleri bir akrabalarına gülümser gibi ona gülümsediler. Fakat o gülümsemelerden birkaçı, Jon Kar’ı soğuk bakışlardan daha fazla huzursuz etti. Kimse diz çökmedi ama hemen herkes yemin etti. “Tormund neye yemin ettiyse ben de ediyorum,” dedi siyah saçlı Brogg, konuşmayı sevmeyen bir adamdı. Soren Kalkankıran, başını yarım santim aşağı eğerek kükredi, “İhtiyaç duyacak olursan, Soren’in baltası senindir Jon Kar.” Kızıl sakallı Gerrick Kralkanı, üç kızını yanında getirmişti. “İyi eşler olacaklar ve kocalarına asil kanlı oğullar doğuracaklar,” diye böbürlendi. “Tıpkı babaları gibi, bir zamanlar Sur’un Ötesindeki Kral olan Raymun Kızılsakal’ın soyundan geliyorlar.”</p>

    <p>Jon, kanın özgür insanlar arasında önemi olmadığını biliyordu. Bunu ona Ygritte öğretmişti. Gerrick’in kızları Ygritte’le aynı kızıl ışıltılı saçlara sahipti ama Ygritte’in saçları kıvırcık bir düğümken kızlarınki düz ve uzundu. <em>Ateşle öpülmüş.</em> “Her biri ötekinden güzel üç prenses,” dedi Jon, Gerrick’e. “Kraliçeye takdim edilmelerini sağlayacağım.” Selyse Baratheon, bu üç kızdan, Val’den hoşlandığından fazla hoşlanabilirdi; bunlar daha genç ve çok daha korkaktı. <em>Babaları aptal gibi görünüyor ama kızlar yeterince tatlı.</em></p>

    <p>Göçebe Howd kılıcının üstüne yemin etti; Jon’un o güne gördüğü en çentikli ve en çukurlu demir parçası. Devyn Fokyüzen, Jon’a, fok derisinden yapılmış bir şapka armağan etti. Avcı Harle da ayı pençesinden bir kolye. Savaşçı cadı Morna, büvet ağacından yapılmış maskesini Jon’un eldivenli elini öpmeye yetecek kadar bir zaman için çıkardı ve Jon’un adamı ya da kadını olacağına dair yemin etti; Jon hangisini tercih ederse.</p>

    <p>Kapıdan geçen her savaşçı, değerli eşyalarını çıkardı ve kâhyalar tarafından kapının önüne yerleştirilmiş el arabalarından birinin içine attı. Amber kolye uçları, altın torklar, mücevherli hançerler, değerli taşlarla süslenmiş gümüş broşlar, bilezikler, savatlı kupalar, altın kadehler, savaş boruları, içki boynuzları, yeşim bir tarak, tatlı su incilerinden yapılmış bir kolye... hepsi teslim edildi ve Bowen Marsh tarafından kayda geçirildi. Bir adam, büyük bir lord için hazırlandığı kesin olan gümüş pullu bir zırh yeleği verdi. Bir diğeri, kabzasında üç safir bulunan kırık bir kılıç çıkardı.</p>

    <p>Daha tuhaf şeyler de vardı: Gerçek mamut kılından yapılmış oyuncak bir mamut, fildişi bir penis, tekboynuz başından yapılmış bir miğfer. Bu tür şeyler Özgür Şehirler’den ne kadar yiyecek satın alırdı; Jon Kar hiç bilmiyordu.</p>

    <p>Süvarilerden sonra Donuk Kıyı adamları geldi. Jon, Çıngıraklı gibi tıkırdayan kemik arabaların teker teker geçişini izledi. Arabaların yarısı, eskisi gibi tekerlekler üstünde ilerliyordu, diğerlerine kızaklar takılmıştı. Kızaklı arabalar kar yığınlarının üstünde rahatça kaydı, tekerlekli olanlar kara gömülüp kaldı.</p>

    <p>Kemik arabaları çeken köpekler, ulu kurtlar kadar iri, ürkütücü hayvanlardı. Donuk Kıyı kadınları fok derilerine bürünmüştü, bazılarının kucağında bebekler vardı. Daha büyük çocuklar, annelerinin arkasında yürüdüler ve ellerindeki taşlar kadar kara ve sert gözlerle Jon’a baktılar. Bazı erkeklerin şapkalarında geyik boynuzları vardı, bazıları da şapkalarına öküz balığı dişleri takmıştı. Jon kısa zaman içinde, bu iki türün birbirinden hoşlanmadığını anladı. Kafilenin en arkasında birkaç cılız geyik vardı. İri köpekler, sürüden ayrılanların topuklarını ısırdı.</p>

    <p>“Bu insanlara karşı dikkatli ol Jon Kar,” dedi Tormund. “Vahşi bir halk. Erkekler kötü, kadınlar daha beter.” Eyerinden deri bir matara alıp Jon’a uzattı. “Al. Bu onları daha az ürkütücü yapabilir. Ve seni gece için ısıtır. Hayır, devam et, sende kalsın. Güzelce iç.”</p>

    <p>Mataranın içinde, Jon’un gözlerini yaşartacak ve göğsüne ateş yılanları salacak kadar sert bir bal likörü vardı. “Sen iyi bir adamsın Tormund Devfelaketi. Bir yabanıl için.”</p>

    <p>“Çoğundan daha iyi olabilirim. Lakin bazıları kadar iyi değilim.”</p>

    <p>Güneş, parlak mavi gökyüzünde ağır ağır ilerlerken yabanıllar gelmeye devam etti. Gün ortasından hemen önce, bir öküz arabası tünelin virajlarından birinde sıkıştığında, hareket durdu. Jon Kar duruma bakmaya gitti. Araba sıkışıp kalmıştı. Arkadaki adamlar, arabayı parçalayacaklarını ve öküzü olduğu yerde keseceklerini söyleyip sürücüyü tehdit ediyorlardı. Sürücü ve yakınları, böyle bir şeye kalkışırlarsa onları öldüreceklerini söylüyorlardı. Jon, Tormund’ın ve Toregg’in yardımıyla yabanılların kan dökmesini önledi ama yolu tekrar açmak bir saat aldı.</p>

    <p>Tormund, hafifçe bulutlanan gökyüzüne ekşi bir ifadeyle baktı ve, “Daha büyük bir kapıya ihtiyacın var,” dedi Jon’a. “Bu yol çok yavaş. Sütnehri’ni bir kamışın içinden geçirmeye benziyor. <em>Har.</em> Keşke Joramun’un Borusu bende olsaydı. Onu güzelce öttürürdüm ve molozların arasında yürürdük.”</p>

    <p>“Melisandre, Joramun’un Borusu’nu yaktı.”</p>

    <p>“Öyle mi?” Tormund, kalçasına bir şaplak indirip güldü. “Demek o güzel boruyu yaktı. Bence büyük bir günah. O boru bin yaşındaydı. Onu bir devin mezarında bulduk, daha önce hiçbirimiz o kadar büyük bir boru görmemiştik. Mance bu yüzden sana onun Joramun’un Borusu olduğunu söylemeye karar verdi. Kahrolası Sur’u bir üfleyişle yıkacak kuvvete sahip olduğunu düşünmeni istedi. Lakin gerçek olanı asla bulamadık. Dört kazı yaptık ama bulamadık. Bulsaydık, Yedi Krallık’taki her diz çöken, şarabını bütün yaz boyunca soğutacak kadar buz parçasına sahip olurdu.”</p>

    <p>Jon kaşlarını çatarak eyerinde döndü. <em>Ve Joramun, Kış Borusu’nu üfleyip topraktaki devleri uyandırdı.</em> Altın bantları ve kadim hiyeroglifleri olan o muazzam boru... Mance Rayder yalan mı söylemişti yoksa şu anda Tormund mu yalan söylüyordu? <em>Eğer Mance’in borusu sahteyse, gerçek boru nerede?</em></p>

    <p>Öğleden sonra güneş gitti, gün gri ve rüzgârlı oldu. “Kar havası,” dedi Tormund sertçe.</p>

    <p>Diğer insanlar da düz ve beyaz bulutlarda aynı kehaneti görmüştü. Acele etmeye başladılar. Sinirler gerildi. Saatlerdir sırada olanların önüne geçmeye çalışan bir adam bıçaklandı. Toregg, saldırganın elinden bıçağı aldı, iki adamı da sıradan çıkardı ve en baştan başlamaları için yabanıl kampına geri gönderdi.</p>

    <p>Küçük çocuklarla dolu bir el arabasını kapıya doğru iten dört yaşlı kadını izlerken, “Tormund,” dedi Jon, “bana düşmanımızı anlat. Ötekiler hakkında bilinecek her şeyi bilmek istiyorum.”</p>

    <p>Yabanıl, çenesini sıvazladı. “Burada olmaz,” dedi, “Sur’un bu tarafında olmaz.” Yaşlı adam, beyaz pelerinler giymiş ağaçlara doğru huzursuzca baktı. “Onlar asla uzakta değildir. Gündüzleri ortaya çıkmazlar, şu yaşlı güneş pırıldarken çıkmazlar, ama sakın uzağa gittiklerini düşünme. Gölgeler asla uzağa gitmez. Sen onları görmeyebilirsin lakin onlar her zaman peşindedir.”</p>

    <p>“Güneyden buraya gelirken sizi rahatsız ettiler mi?”</p>

    <p>“Asla güruh halinde gelmediler, eğer sormak istediğin buysa, ama her zaman bizimleydiler, sınırlarımızı kemirdiler. Düşünmek istemediğim kadar fazla keşif süvarisi kaybettik. Arkada kalmak ya da kafileden ayrılmak insanın hayatına mal oluyordu. Her akşam, kampımızı ateşlerle çevreledik. Ateşten kesinlikle hoşlanmıyorlar. Ama karlar geldiğinde... kar, sulu sepken ve dondurucu yağmur... kuru odun bulmak ve çıraları tutuşturmak çok zor... ve <em>soğuk...</em> bazı geceler ateşlerimiz küçülüp söndü. Böyle gecelerin sabahında mutlaka ölüler bulursun. Tabii önce ölüler seni bulmazsa. Torwynd’in bulunduğu gece... oğlum... o...” Tormund yüzünü başka tarafa çevirdi.</p>

    <p>“Biliyorum,” dedi Jon Kar.</p>

    <p>Tormund ona döndü. “Hiçbir şey bilmiyorsun. Ölü bir adamı öldürdün, evet, duydum. Bir adam bir ölüyle dövüşebilir ama ölülerin efendisi geldiğinde... bir sisle nasıl dövüşebilirsin karga? Dişleri olan gölgelerle... nefes aldığında canını yakacak kadar soğuk olan ve göğsüne bir bıçak gibi saplanan havayla... bilmiyorsun, bilemezsin... kılıcın <em>soğuğu</em> kesebilir mi?”</p>

    <p>Sam’in eski kitaplarda bulup ona anlattığı şeyleri hatırlayarak, <em>göreceğiz,</em> diye düşündü Jon. Uzunpençe eski Valyria’nın ateşlerinde dövülmüştü, ejderha aleviyle dövülmüş ve büyülerle tavlanmıştı. <em>Sam ona ejderhaçeliği diyordu. Sıradan çelikten daha sağlam, daha hafif, daha sert ve daha keskin...</em> Ama bunlar bir kitaptaki kelimelerdi. Gerçek sınav mücadelede gelecekti.</p>

    <p>“Haksız değilsin,” dedi Jon. “Bilmiyorum. Ve tanrılar merhametliyse asla bilmeyeceğim.”</p>

    <p>“Tanrılar nadiren merhametlidir Jon Kar.” Tormund başıyla gökyüzünü gösterdi. “Bulutlar yığıldı. Hava şimdiden daha karanlık ve daha soğuk. Sur artık ağlamıyor. Bak.” Döndü ve oğlu Toregg’e seslendi. “Kampa dön ve insanları harekete geçir. Hastalar, güçsüzler, tembeller ve korkaklar; hepsini ayağa kaldır. Mecbur kalırsan onların kahrolası çadırlarını ateşe ver. Karanlık çökerken kapı kapanmalı. O vakte kadar kapıdan geçmemiş olanlar, onları benden önce Ötekiler’in bulması için dua etsinler. Anladın mı?”</p>

    <p>“Anladım.” Toregg atını mahmuzladı ve sıranın sonuna doğru dörtnala koşmaya başladı.</p>

    <p>Yabanıllar durmaksızın geldiler. Gün karardı. Gökyüzü baştan sona bulutlarla doldu ve ısı kayboldu. Kapıda daha fazla itişip kakışma vardı; insanlar, keçiler ve boğalar birbirini eziyordu. <em>Bu sabırsızlıktan öte bir şey,</em> diye fark etti Jon. <em>Korkuyorlar. Savaşçılar, mızrak karıları, akıncılar; şu ormandan korkuyorlar, ağaçların arasında yürüyen gölgelerden korkuyorlar. Gece çökmeden önce, ormanla aralarına Sur’u koymak istiyorlar.</em></p>

    <p>Bir kar tanesi havada dans etti. Sonra biri daha. <em>Benimle dans et Jon Kar,</em> diye düşündü Lord Kumandan. <em>Yakında benimle dans edeceksin.</em></p>

    <p>Yabanıllar durmaksızın geldiler. Kimi şimdi daha hızlı hareket ediyordu, aceleyle muhabere meydanının karşı tarafına koşuyordu. Diğerleri –yaşlılar, gençler ve çelimsizler– neredeyse hiç kımıldamıyordu. Bu sabah, meydan kalın bir kar battaniyesiyle örtülüydü, karın üstündeki ince buz tabakası güneşte parlıyordu. Meydan şimdi siyah, kahverengi ve kaygandı. Özgür insanların geçişi, zemini çamura ve pisliğe dönüştürmüştü. Ahşap tekerlekler ve at nalları; kemikten, boynuzdan ve demirden yapılmış kızaklar, domuz ayakları, ağır çizmeler, ineklerin ve boğaların yarık ayakları, Boynuzayak halkının çıplak ve kara ayakları; hepsi zeminde izler bırakmıştı. Yumuşak zemin kafileyi daha da yavaşlatmıştı. “Daha büyük bir kapıya ihtiyacın var,” dedi Tormund tekrar.</p>

    <p>Akşamüstüne doğru, kar sabit bir şekilde yağıyordu ama yabanıllardan oluşan nehir bir dereye dönüşmüştü. Yabanıl kampının olduğu yerdeki ağaçların arasından duman sütunları yükseliyordu. “Toregg,” diye açıklamaya başladı Tormund, “ölüleri yakıyor. Uyuyan ve bir daha uyanmayan birileri her zaman vardır. Onları çadırlarının içinde, kıvrılmış ve donmuş bir halde bulursun. Toregg ne yapılması gerektiğini biliyor.”</p>

    <p>Toregg, atlı ve silahlı bir düzine savaşçıyla birlikte ormandan çıktığında, dere küçük bir akıntıya dönüşmüştü. “Artçı kuvvetim,” dedi Tormund gülümseyerek. “Siz kargaların korucuları var. Bizim de var. Hepimiz dışarı çıkmadan önce saldırıya uğrayabiliriz diye, onları kampta bırakmıştım.”</p>

    <p>“En iyi adamların.”</p>

    <p>“Ya da en kötü. O adamların her biri bir karga öldürdü.”</p>

    <p>Süvarilerin arasında yaya bir adam vardı, adamın arkasında kocaman bir hayvan yürüyordu. <em>Bir yaban domuzu,</em> Jon gördü, <em>devasa bir yaban domuzu.</em> Hayalet’ten iki kat büyük olan yaratık, sert ve siyah kıllarla kaplıydı, insan kolu kadar uzun dişlere sahipti. Jon daha önce bu kadar büyük ya da bu kadar çirkin bir domuz görmemişti. Domuzun önündeki adam da daha güzel değildi; hantal, çatık kaşlı ve basık burunluydu, koyu renk sakallarla kaplı büyük bir çenesi ve birbirine yakın küçük gözleri vardı. “Borroq.” Tormund başını çevirip tükürdü.</p>

    <p>“Bir derideğiştiren.” Bu bir soru değildi. Jon her nasılsa biliyordu.</p>

    <p>Hayalet başını çevirdi. Yağan kar, domuzun kokusunu maskelemişti ama beyaz kurt kokuyu şimdi almıştı. Jon’un önüne geçti, sessiz bir hırlamayla dişlerini gösterdi.</p>

    <p><em>“Hayır!”</em> diye bağırdı Jon. “Hayalet, yat. Bekle. <em>Bekle!</em>”</p>

    <p>“Yaban domuzları ve kurtlar,” dedi Tormund. “En iyisi bu gece ulu kurdunu bir yere kapat. Borroq’un da domuz için aynı şeyi yapmasını sağlayacağım.” Kararan gökyüzüne baktı. “Bunlar sonuncular. Geç bile kaldılar. Bütün gece kar yağacak, hissediyorum. Şu buzun diğer tarafında neler olduğuna bakma vakti geldi.”</p>

    <p>“Sen önden git,” dedi Jon. “Buzdan geçen son kişi ben olacağım. Ziyafette sana katılırım.”</p>

    <p>“Ziyafet? <em>Har!</em> İşte bu, duymaktan hoşlandığım bir kelime.” Yabanıl, küçük atını Sur’a doğru çevirip mahmuzladı. Toregg ve süvariler onu takip ettiler, kapıda atlarından indiler, hayvanları dizginlerinden tutarak tünele soktular. Bowen Marsh, son arabaları tünele çeken kâhyalara nezaret edecek kadar oyalandı. Geriye sadece Jon Kar ve muhafızları kaldı.</p>

    <p>Derideğiştiren on metre ileride durdu. Adamın canavarı çamuru eşeledi, kokladı. Domuzun tümsekli sırtı ince bir kar tabakasıyla kaplıydı. Hayvan hırladı, başını aşağı indirdi ve Jon bir an için canavarın saldırıya geçeceğini düşündü.</p>

    <p>“Kardeşim,” dedi Jon. “Devam etsen iyi olur. Kapıyı kapatmak üzereyiz.”</p>

    <p>“Bunu yapın,” dedi Borroq. “Kapıyı sıkıca kapatın. Geliyorlar karga.” Jon’un o güne kadar gördüğü en çirkince gülümsemeyi sergiledi ve kapıya doğru yürüdü. Yaban domuzu onu takip etti. Yağan kar, onların arkasında kalan izleri örttü.</p>

    <p>“Bu iş bitti,” dedi Rory, adamla domuz gittiğinde.</p>

    <p><em>Hayır,</em> diye düşündü Jon Kar, <em>daha yeni başladı.</em></p>

    <p>Bowen Marsh, rakamlarla dolu bir parşömenle birlikte Sur’un güneyinde bekliyordu. “Bugün kapıdan üç bin yüz on dokuz yabanıl geçti,” dedi Lord Kâhya. “Rehinelerinizin altmışı, karınları doyurulduktan sonra Doğugözcüsü’ne ve Gölge Kule’ye gönderildi. Edd Tollett, altı araba dolusu kadını Uzun Mezar’a götürdü. Diğerleri bizimle kaldı.”</p>

    <p>“Uzun zaman için değil,” diye söz verdi Jon, Marsh’a. “Tormund kendi insanlarını birkaç gün içinde Meşe Kalkan’a götürmeyi planlıyor. Onları nereye yerleştireceğimize karar verdiğimizde diğerleri de gidecek.”</p>

    <p>“Siz nasıl diyorsanız Lord Kar.” Kelimeler sertti. Bowen Marsh’ın ses tonu, <em>onun</em> yabanılları nereye yerleştireceğini bildiğini söylüyordu.</p>

    <p>Jon’un geri döndüğü kale, bu sabah ayrıldığı kaleden çok farklıydı. Jon bildi bileli, Kara Kale sessizliğin ve gölgelerin yeri olmuştu; siyahlar giyen bir grup adamın, bir zamanlar on binlerce insanı barındırmış bir kalenin enkazları arasında hayalet gibi dolaştığı bir yer. Bütün bunlar değişmişti. Jon Kar’ın daha evvel hiç ışık görmediği pencerelerde şimdi parıltılar vardı. Avlularda yabancı sesler yankılanıyordu ve yıllardır sadece siyah çizmeleri bilen buzlu patikalarda özgür insanlar yürüyordu. Jon, eski Taş Kışla’nın dışında, birbirlerine kar fırlatan adamlar gördü. <em>Oynuyorlar,</em> diye düşündü şaşkınlıkla. <em>Yetişkin adamlar çocuklar gibi oyun oynuyor, bir zamanlar Bran ve Arya’nın yaptığı gibi kartopu fırlatıyor.</em></p>

    <p>Donal Noye’un silahhanesi hâlâ karanlık ve sessizdi. Jon’un arka taraftaki odası daha da karanlıktı. Ama Jon pelerinini çıkarır çıkarmaz, Dannel başını kapıdan içeri uzattı ve Clydas’ın bir mesaj getirdiğini haber verdi.</p>

    <p>“Onu içeri gönder.” Jon, şöminede tutuşturduğu ince mumla üç kalın mum yaktı.</p>

    <p>Clydas gözlerini kırparak odaya girdi, elinde bir parşömen vardı. “Özür dilerim Lord Kumandan. Çok yorgun olduğunuzu biliyorum ama bunu hemen görmek isteyeceğinizi düşündüm.”</p>

    <p>“İyi yaptın.” Jon okudu:</p>

    <blockquote class="duzyazi_1">
      <p><em>Altı gemiyle Çetinocak’tayız. Denizler çok sert.</em> Karakuş <em>bütün mürettebatıyla birlikte kaybedildi. İki Lysli gemi Skane’de karaya oturdu.</em> Kuş Pençesi <em>su alıyor. Burası çok kötü. Yabanıllar kendi ölülerini yiyorlar. Ormanda ölü şeyler var. Braavoslu kaptanlar gemilerine sadece kadınları ve çocukları alıyorlar. Cadı kadın bize köle tacirleri diyor.</em> Fırtına Kargası<em>’nı ele geçirme girişimi bozguna uğratıldı, altı denizci ve çok sayıda yabanıl öldü. Sekiz kuzgun kaldı. Denizde ölü şeyler var. Karadan yardım gönderin, denizler çok fırtınalı. Üstat Harmune’un eliyle,</em> Kuş Pençesi<em>’nden.</em></p>
    </blockquote>

    <p>Cotter Turna mektubun altına kendi kızgın mührünü vurmuştu.</p>

    <p>“Havadisler kötü mü lordum?” diye sordu Clydas.</p>

    <p>“Gayet kötü.” <em>Ormanda ölü şeyler var. Denizde ölü şeyler var. Denize açılan on bir geminin altısı kaldı.</em> Jon Kar kaşlarını çatarak parşömeni dürdü. <em>Gece çöküyor,</em> diye düşündü, <em>ve şimdi benim savaşım başlıyor.</em></p>
  </div>
</body>
</html>
