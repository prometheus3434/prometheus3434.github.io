<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Cersei</h1>

    <p>Her gece, bir öncekinden daha soğuk gibiydi.</p>

    <p>Hücrede ne şömine vardı ne de maltız. Mekândaki tek pencere, Cersei’nin dışarıyı göremeyeceği kadar yüksek ve içinden geçemeyeceği kadar dardı ama soğuğu içeri sokacak kadar genişti. Cersei, ona verilen ilk elbiseyi yırtmıştı, kendi giysilerinin iadesini talep etmişti ama bu talep onu çıplak ve titrer halde bırakmıştı. Ona yeni bir elbise getirdiklerinde, Cersei bunu giymiş ve getirenlere teşekkür etmişti, kelimeleri söylerken boğulacak gibi olmuştu.</p>

    <p>Pencereden içeri sesler de giriyordu. Kraliçenin şehirde neler olduğunu anlamasının tek yolu buydu. Ona yemek getiren rahibeler hiçbir şey söylemiyordu.</p>

    <p>Cersei bundan nefret ediyordu. Jaime onu kurtarmak için gelecekti ama Cersei onun geldiğini nasıl bilecekti? Jaime’nin, ordusunun önünden koşup tek başına gelecek kadar aptal olmamasını umuyordu. Çünkü Yüce Sept’in etrafını saran Fukara Dostlar’la baş edebilmek için her kılıca ihtiyaç duyacaktı. Cersei sık sık ikiziyle ilgili sorular soruyordu ama gardiyanlar cevap vermiyordu. Sör Loras’ı da soruyordu. Gelen son haberlere göre. Çiçek Şövalyesi, Ejderha Kayası’nı alırken edindiği yaralar sebebiyle kalede can çekişiyordu. <em>Bırak ölsün,</em> diye düşündü Cersei, <em>ve acele etsin.</em> Delikanlının ölümü, Kral Muhafızları’nda boş bir yer anlamına gelecekti ve bu boşluk Cersei’nin kurtuluşu olabilirdi. Fakat rahibeler, Loras Tyrell hakkında, Jaime hakkında oldukları kadar sıkı ağızlılardı.</p>

    <p>Cersei’nin tek ve son ziyaretçisi Üstat Qyburn’dü. Cersei’nin dünyası dört kişiden ibaretti: Kendisi ve üç yobaz gardiyanı. Rahibe Unella iri kemikli ve erkeksiydi, nasırlı elleri ve çirkin bir yüzü vardı. Rahibe Moelle, sert beyaz saçlara ve şüpheyle kısılmış gözlere sahipti, buruşuk yüzü bir baltanın bıçağı kadar keskindi. Rahibe Scolera kalın belli ve kısa boyluydu, büyük göğüsleri, zeytin renginde teni ve bozuk süte benzeyen ekşi bir kokusu vardı. Rahibeler Cersei’ye su ve yiyecek getiriyorlardı, lazımlığını boşaltıyorlardı, birkaç günde bir elbisesini alıp yıkamaya götürüyorlardı. Cersei, elbisesi geri verilene kadar battaniyesinin altına sığınıyordu. Scolera zaman zaman, Cersei’ye <em>Yedi Köşeli Yıldız</em>’dan ya da <em>Kutsal Dualar Kitabı</em>’ndan bölümler okuyordu ama rahibelerin hiçbiri onunla konuşmuyor ve onun sorularını yanıtlamıyordu.</p>

    <p>Cersei üç rahibeden de nefret ediyordu, ona ihanet eden adamlardan nefret ettiği kadar.</p>

    <p>Sahte dostlar, hain hizmetkârlar, ölümsüz aşktan bahseden adamlar, hatta Cersei’nin kendi kanından olanlar... hepsi, ihtiyacı olduğunda Cersei’yi terk etmişti. Osney Karakazan isimli o zayıf yaratık kamçının altında çözülmüştü. Yüce Serçe’nin kulaklarını sırlarla doldurup mezara girmişti. Osney’nin ağabeyleri, Cersei’nin sokaktan alıp adam ettiği o pislikler, sessizce oturmaktan başka bir şey yapmamışlardı. Cersei’nin amirali Aurane Su, Cersei’nin onun için inşa ettirdiği donanmayı alıp denize kaçmıştı. Orton Merryweather, bu kötü zamanlarda kraliçenin tek gerçek dostu olan Taena’yı da almış ve koşarak Uzunmasa’ya dönmüştü. Harys Swyft ve Yüce Üstat Pycelle, Cersei’yi tutsaklığa terk etmiş ve diyarı ona karşı komplo kuran adamlara vermişlerdi. Kralın yeminli koruyucuları olan Meryn Trant ve Boros Blount hiçbir yerde bulunamıyordu. Cersei’nin kuzeni olan ve bir zamanlar onu sevdiğini iddia eden Lancel bile Cersei’yi suçlayanlar arasındaydı. Cersei amcasını Kral Eli yapacakken, adam ona yardım etmeyi reddetmişti.</p>

    <p>Ve Jaime...</p>

    <p>Hayır, Cersei buna inanamazdı, inanmayacaktı. Jaime, Cersei’nin zor durumunu öğrenir öğrenmez gelecekti. <em>“Hemen gel,”</em> diye yazmıştı Cersei. <em>“Bana yardım et. Beni kurtar. Şu anda sana, daha önce hiç olmadığım kadar muhtacım. Seni seviyorum. Seni seviyorum. Seni seviyorum. Hemen gel.”</em> Qyburn, mektubu, ordusuyla birlikte nehir topraklarında olan Jaime’ye ulaştıracağına dair yemin etmişti. Fakat Qyburn bir daha hiç gelmemişti. Ölmüş olabilirdi. Belki de üstadın kafası, şehir kapılarının üzerindeki bir kazığa geçirilmişti. Belki de üstat, Kızıl Kale’nin altındaki kara hücrelerden birinde çürüyordu, Cersei’nin mektubu hiç gönderilmemişti. Kraliçe yüzlerce kez Qyburn’ü sormuştu ama gardiyanlar adamdan bahsetmiyordu. Cersei’nin kesin olarak bildiği tek şey, Jaime’nin gelmediğiydi.</p>

    <p><em>Henüz gelmedi,</em> dedi kendi kendine, <em>ama yakında gelecek. Jaime geldiğinde, Yüce Serçe ve kancıkları başka bir şarkı söyleyecek.</em></p>

    <p>Cersei kendini çaresiz hissetmekten nefret ediyordu.</p>

    <p>Tehditler savurmuştu ama tehditleri taş suratlar ve sağır kulaklar tarafından karşılanmıştı. Emirler vermişti ama emirleri duymazdan gelinmişti. Bir kadının diğer kadına duyduğu tabii anlayışa sığınarak Anne’nin merhameti için yakarmıştı ama üç buruşuk rahibe, yemin ettiklerinde kadınlıklarını da bir kenara bırakmışlardı. Cersei onları etkilemeyi denemişti, onlarla nazikçe konuşmuştu, her hakareti uysalca kabul etmişti. Rahibeler etkilenmemişti. Cersei onlara ödüller, unvanlar, altınlar ve mecliste mevkiler vadetmişti. Rahibeler kraliçenin vaatlerine, tehditlerine verdikleri gibi karşılık vermişlerdi.</p>

    <p>Ve Cersei dua etmişti. Ah nasıl da dua etmişti. Dua, rahibelerin istediği şeydi, kraliçe de onlara istediklerini vermişti. Kaya’nın kızı değilmiş de sokaktaki sıradan bir kadınmış gibi dizlerinin üstünde dua etmişti. Tanrılardan onun masumiyetini kanıtlamalarını yüksek sesle istemişti. Onu itham edenlerin ani ve acılı ölümlere maruz kalması için sessiz dualar okumuştu. Dizleri kanayana kadar dua etmişti. Dili onu boğacakmışçasına kalınlaşıp ağırlaşana kadar dua etmişti. Cersei, hücrede, küçük bir kızken ona öğretilen bütün duaları hatırlamış ve Anne ile Bakire’ye, Baba ile Savaşçıya, Yaşlı Hatun ile Demirci’ye seslenen yeni dualar uydurmuştu. Yabancı’ya bile dua etmişti. Bildiği bütün sözleri tanrılara vermişti ama gözyaşlarını esirgemişti. <em>Gözyaşlarımı asla alamazlar,</em> dedi kendine.</p>

    <p>Cersei kendini zayıf hissetmekten nefret ediyordu.</p>

    <p>Tanrılar, Jaime’ye ve o kasıntı Robert’a verdikleri kuvveti ona vermiş olsalardı, Cersei kendi başına firar edebilirdi. <em>Ah, bir kılıç ve onu savuracak yetenek için neler feda etmezdim.</em> Cersei bir savaşçının kalbine sahipti ama tanrılar ona bir kadının kırılgan bedenini vermişti. Kraliçe en başlarda rahibelerle dövüşmeyi denemişti ama kadınlar onu alt etmişti. Çok kalabalıklardı ve göründüklerinden daha kuvvetlilerdi. Çirkinlerdi ama onca dua, yer ovma ve çıraklara sopalarla attıkları dayaklar sayesinde ağaç kökleri gibi sertleşmişlerdi.</p>

    <p>Ve Cersei’nin dinlenmesine izin vermiyorlardı. Gece ya da gündüz; kraliçe ne zaman gözlerini kapasa gardiyanlardan biri geliyor, onu uyandırıyor ve günahlarını itiraf etmesini istiyordu. Cersei sadakatsizlikle, zinayla, büyük ihanetle ve hatta cinayetle suçlanıyordu; çünkü Osney Karakazan, son Yüce Rahip’i Cersei’nin emriyle boğduğunu itiraf etmişti. Rahibe Unella, kraliçeyi sarsarak uyandırdıktan sonra, “Bütün cinayetlerini ve zinalarını duymak için geldim,” diye homurdanıyordu. Rahibe Moelle, Cersei’yi günahlarının uykusuz bıraktığını söylüyordu. “Bölünmemiş uykuların huzurunu sadece masumlar bilir. Günahlarını itiraf edersen, yeni doğmuş bir bebek gibi uyursun.”</p>

    <p>Uyan, uyu ve tekrar uyan. Cersei’nin her gecesi, işkencecilerin kaba elleriyle parçalara bölünüyordu. Her gece bir öncekinden daha soğuk ve daha zalim oluyordu. Baykuş vakti, kurt vakti, bülbül vakti, ay doğumu, ay batımı, sabah karanlığı, akşam karanlığı; zaman, bir ayyaş gibi yalpalayarak yürüyordu. Vakit hangi vakitti? Gün hangi gündü? Bu bir rüya mıydı yoksa Cersei uyanmış mıydı? Cersei’nin uyumasına izin verilen küçük uyku kırıkları, onun aklını dilimleyen usturalara dönüşmüştü. Cersei her gün biraz daha durgun, biraz daha yorgun ve biraz daha hasta oluyordu. Yüce Baelor Septi’nin yedi kulesinden birindeydi, kaç zamandır bu hücrede hapis olduğunu bilmiyordu. <em>Burada yaşlanacağım ve burada öleceğim,</em> diye düşündü umutsuzca.</p>

    <p>Cersei bunun olmasına izin veremezdi. Oğlunun ona ihtiyacı vardı. Risk ne olursa olsun kendini buradan kurtarmak zorundaydı. Dünyası bir metre karelik bir hücreden, bir lazımlıktan, topak topak bir şilteden ve tenini kaşındıran bir battaniyeden ibaretti ama o hâlâ Lord Tywin’in vârisi ve Kaya’nın kızıydı.</p>

    <p>Uykusuzluktan yorgun düşen, kule hücresine giren soğuk yüzünden her gece titreyen, dönüşümlü olarak aç kalan ve ateşlenen Cersei, sonunda itirafta bulunmak zorunda olduğunu anladı.</p>

    <p>O gece, Rahibe Unella onu uyandırmak için hücreye geldiğinde, kraliçeyi dizlerinin üstünde beklerken buldu. “Günah işledim,” dedi Cersei. Ağzının içindeki dili kalındı, dudakları çatlak ve yaralıydı. “Korkunç günahlar işledim. Bunu şimdi anlıyorum. Bunca zamandır nasıl bu kadar kör olabildim? Yaşlı Hatun bana geldi ve fenerini yukarı kaldırdı. Fenerin kutsal ışığıyla bana yürümem gereken yolu gösterdi. Yine temiz olmak istiyorum. Sadece bağışlanmak istiyorum. Lütfen iyi rahibe, size yalvarıyorum, suçlarımı ve zinalarımı itiraf etmem için beni Yüce Rahip’e götürün.”</p>

    <p>“Ona söyleyeceğim Majesteleri,” dedi Rahibe Unella. “Yüce Rahip çok memnun olacak. Ölümsüz ruhlarımız sadece itiraf ve gerçek nedamet sayesinde kurtulur.”</p>

    <p>Ve o uzun gecenin geri kalanında Cersei’nin uyumasına izin verdiler. Saatler boyu süren kutsanmış bir uykuydu. Cersei, Jaime’yle evli olduğu ve oğlunun hâlâ yaşadığı uzun ve tatlı bir rüya görürken; baykuş, kurt ve bülbül bir kez olsun görünmeden ve dikkat çekmeden geçip gittiler.</p>

    <p>Sabah olduğunda, kraliçe kendini neredeyse kendisi gibi hissediyordu. Gelen gardiyanlara yine dindar sesler çıkardı, günahlarını itiraf etmekte ve yaptığı her şey için affedilmekte ne kadar kararlı olduğunu söyledi.</p>

    <p>“Bunu duyduğumuz için mutluyuz,” dedi Rahibe Moelle.</p>

    <p>“Ruhunuzdan büyük bir yük kalkacak,” dedi Rahibe Scolera. “İtiraftan sonra kendinizi çok daha iyi hissedeceksiniz Majesteleri.”</p>

    <p><em>Majesteleri.</em> Bu basit kelime Cersei’yi heyecanlandırdı. Gardiyanlar, Cersei’nin uzun süren tutsaklığı sırasında bu basit nezaketi göstermekten bile kaçınmışlardı.</p>

    <p>“Yüce Rahip bekliyor,” dedi Rahibe Unella.</p>

    <p>Cersei, mütevazı ve itaatkâr bir şekilde başını öne eğdi. “Önce banyo yapmama izin verir misiniz? Rahibin karşısına çıkacak durumda değilim.”</p>

    <p>“Yüce Rahip izin verirse daha sonra yıkanırsınız,” dedi Rahibe Unella. “Şu anda önemsemeniz gereken şey etinizin beyhudeliği değil, ölümsüz ruhunuzun temizliği.”</p>

    <p>Üç rahibe, Cersei’yi kule merdiveninden aşağı indirdi. Rahibe Unella önde. Rahibe Moelle ve Rahibe Scolera arkada yürüdü; Cersei’nin kaçmaya çalışacağından korkuyormuş gibi. Basamakları inerken alçak bir sesle, “Son ziyaretçimden bu yana çok uzun zaman geçti,” dedi Cersei. “Kral iyi mi? Çocuğu için endişelenen bir anne olarak soruyorum.”</p>

    <p>“Majesteleri Kral’ın sağlığı iyi,” dedi Rahibe Scolera, “ve gece gündüz gayet iyi korunuyor. Kraliçe her zaman onun yanında.”</p>

    <p><em>Kraliçe benim!</em> Cersei yutkundu, gülümsedi. “Bunu bilmek güzel,” dedi. “Tommen onu çok seviyor. Onun hakkında söylenen o korkunç şeylere asla inanmadım.” Margaery Tyrell zina ve yüksek ihanet ithamlarından bir şekilde kurtulmayı başarmış mıydı? “Bir duruşma yapıldı mı?”</p>

    <p>“Yakında yapılacak,” dedi Rahibe Scolera, “lakin kraliçenin ağabeyi...”</p>

    <p><em>“Sessiz ol.”</em> Rahibe Unella omzunun üzerinden Scolera’ya baktı. “Çok konuşuyorsun yaşlı kadın. Bu çeşit meseleler hakkında konuşmak bizim işimiz değil.”</p>

    <p>Scolera başını öne eğdi. “Lütfen bağışlayın.”</p>

    <p>Basamakların geri kalanını sessizlik içinde indiler.</p>

    <p>Yüce Serçe, Cersei’yi kutsal odada kabul etti. Sade bir şekilde döşenmiş yedi köşeli odanın duvarlarından, Yedi’nin kabaca oyulmuş yüzleri bakıyordu. Yüzlerdeki ifade, Yüce Rahip’in yüzündeki ifade kadar ekşi ve kınama doluydu. Cersei içeri girdiğinde, Yüce Rahip ahşap bir masada oturmuş mektup yazıyordu, Cersei’nin onu son görüşünden bu yana hiç değişmemişti; Cersei’yi yakalayıp hücreye attığı günden beri. Hâlâ gri saçlıydı, açlıktan kırılıyormuş gibi görünüyordu, yüzü sert ve çizgiliydi, gözleri kuşku doluydu. Seleflerinin gösterişli kıyafetleri yerine, boyasız yünden yapılmış, ayak bileklerine kadar inen şekilsiz bir tunik giymişti. Selam sözü olarak, “Majesteleri,” dedi. “Anlıyorum ki itirafta bulunmak istiyorsunuz.”</p>

    <p>Cersei dizlerinin üstüne düştü. “Evet Yüce Rahip. Yaşlı Hatun uykumda bana geldi ve fenerini yukarı kaldırdı...”</p>

    <p>“Elbette. Unella, sen burada kalıp Majesteleri’nin sözlerini kayda geçireceksin. Scolera, Moelle, siz gidebilirsiniz.” Rahip, parmaklarını çenesinin altında birleştirdi. Bu, Cersei’nin babasının binlerce kez kullandığı bir hareketti.</p>

    <p>Rahibe Unella, Cersei’nin yanındaki sandalyeye oturdu, bir parşömen aldı, bir tüy kalemi, üstat mürekkebine batırdı. Cersei bıçak gibi bir dehşet hissetti. “İtirafta bulunduğumda...”</p>

    <p>“Günahlarınıza uygun olan muameleyi göreceksiniz Majesteleri.”</p>

    <p><em>Bu adam amansız,</em> diye düşündü Cersei bir kez daha. Bir an için kendini topladı. “Öyleyse Anne bana merhamet etsin. Erkeklerle evlilik dışı ilişkiler kurdum. İtiraf ediyorum.”</p>

    <p>“Kimlerle?” Yüce Rahip’in gözleri Cersei’nin gözlerine kilitlenmişti.</p>

    <p>Cersei, arkasında oturan Unella’nın yazı yazdığını duyabiliyordu. Tüy kalem hafif bir sürtünme sesi çıkarıyordu. “Kuzenim Lancel Lannister ve Osney Karakazan.” İki adam da Cersei’yle yattığını itiraf etmişti, bunu inkâr etmek işe yaramazdı. “Osney’nin ağabeyleri. Her ikisi de.” Cersei, Osfryd’in ve Osmund’ın neler söyleyeceğini bilemezdi. Çok şey itiraf etmek, az şey itiraf etmekten daha güvenliydi. “Günahımı haklı çıkarmaz biliyorum ama çok yalnızdım ve korkuyordum Yüce Rahip. Tanrılar, koruyucum ve aşkım Robert’ı benden almıştı. Tek başımaydım. Etrafımı entrikacılar, sahte dostlar ve oğullarımın ölümü için komplolar kuran hainler sarmıştı. Kime güveneceğimi bilmiyordum, ben de... Karakazanlar’ı kendime bağlamak için elimdeki yegâne vasıtayı kullandım.”</p>

    <p>“Vasıta derken kadınlık organlarınızı mı kastediyorsunuz?”</p>

    <p>“Etimi kastediyorum.” Cersei tek elini yüzüne götürdü. Elini tekrar aşağı indirdiğinde, gözleri gözyaşlarıyla ıslaktı. “Evet. Bakire beni bağışlasın. Lakin bunu çocuklarım için yaptım, diyar için yaptım. Bundan hiç zevk almadım. Karakazanlar... onlar sert ve zalim adamlar, beni hoyratça kullandılar, fakat başka ne yapabilirdim? Tommen’ın etrafında, benim güvenebileceğim adamlar olmalıydı.”</p>

    <p>“Majesteleri Kral, Kral Muhafızları tarafından korunuyordu.”</p>

    <p>“Kralın ağabeyi Joffrey kendi düğün ziyafetinde öldürülürken, Kral Muhafızları hiçbir şey yapmadan durdular. Bir evladımın ölümünü izledim, birini daha kaybetmeye dayanamazdım. Günah işledim, ahlaksızca zina yaptım ama bunu Tommen için yaptım. Beni bağışlayın Yüce Rahip, lakin çocuklarımın güvenliği için yapmam gereken şey buysa, bacaklarımı Kral Toprakları’ndaki her adam için açarım.”</p>

    <p>“Bağışlamak sadece tanrılara mahsustur. Sizin kuzeniniz ve lord kocanızın yaveri olan Sör Lancel için ne diyeceksiniz? Onu da sadakatini kazanmak için mi yatağınıza aldınız?”</p>

    <p>“Lancel.” Cersei duraksadı. <em>Dikkatli ol,</em> dedi kendine. <em>Lancel rahibe her şeyi anlatmış olmalı.</em> “Lancel beni sevdi. Henüz çocuk sayılırdı ama onun bana ya da oğluma olan sadakatinden asla şüphe etmedim.”</p>

    <p>“Ama onu yine de kirlettiniz.”</p>

    <p>“Yalnızdım.” Cersei hıçkırığını bastırdı. “Kocamı, oğlumu ve lord babamı kaybetmiştim. Vekil kraliçeydim ama bir kraliçe hâlâ bir kadındır ve kadınlar kolayca cezbedilen zayıf yaratıklardır... Siz bunun doğruluğunu bilirsiniz Yüce Rahip. Kutsal rahibelerin bile günah işlediği malumdur. Lancel’da huzur buldum. O iyi ve nazik bir delikanlıydı ve benim birine ihtiyacım vardı. Yanlıştı, biliyorum, ama başka kimsem yoktu... bir kadının sevilmeye ihtiyacı vardır, yanında bir erkeğe ihtiyacı vardır, bir kadın...” Cersei önlenemez bir şekilde hıçkırmaya başladı.</p>

    <p>Yüce Rahip kraliçeyi teselli etmek için hareketlenmedi. Gözlerini Cersei’ye sabitlemiş bir halde öylece oturdu, yukarıdaki septte bulunan Yedi heykellerininki gibi taştan bir ifadeyle onun ağlayışını izledi. Uzun dakikalar geçti ama sonunda kraliçenin gözyaşları kurudu. Gözleri ağlamaktan kızarmıştı ve Cersei kendini bayılacakmış gibi hissediyordu.</p>

    <p>Bununla birlikte, Yüce Serçe onunla işini bitirmemişti. “Bunlar sık rastlanan günahlar,” dedi. “Dulların günahkârlığı iyi bilinir ve özlerinde bütün kadınlar hafifmeşreptir. Erkeklere istedikleri şeyleri yaptırmak için kurnazlıklarını ve güzelliklerini kullanırlar. Burada bir ihanet söz konusu değil. Kral Robert hayattayken, evlilik yatağınızdan sapmadıysanız tabii.”</p>

    <p>Titreyerek, “Asla,” diye fısıldadı Cersei. “<em>Asla.</em> Yemin ederim.”</p>

    <p>Rahip, kraliçenin yeminini umursamadı. “Size karşı başka suçlamalar da var Majesteleri, basit zinalardan çok daha ağır suçlar. Sör Osney Karakazan’ın âşığınız olduğunu kabul ettiniz. Sör Osney, selefimi sizin emrinizle boğduğu konusunda ısrar ediyor. Kraliçe Margaery ve kuzenleri aleyhinde yalancı şahitlik yaptığını, yine sizin emrinizle onların hakkında zina ve yüksek ihanet hikâyeleri anlattığını söylüyor.”</p>

    <p>“Hayır,” dedi Cersei. “Bu doğru değil. Margaery’yi kendi kızım gibi severim. Ve diğeri... Yüce Rahip’ten şikâyetçi olduğumu kabul ediyorum. O Tyrion’ın mahlukatıydı, zayıf ve yozdu. Kutsal İnanç’ımızın üstünde bir lekeydi. Bunu benim kadar siz de biliyorsunuz Yüce Rahip. Osney, rahibin ölümünün beni memnun edeceğini düşünmüş olabilir. Durum buysa, suçun bir kısmı benimdir... ama cinayet? Hayır. Cinayetten suçsuzum. Beni septe götürün, Baba’nın hüküm koltuğunun önünde durayım ve suçsuzluğumun gerçek olduğuna dair yemin edeyim.”</p>

    <p>“Zaman içinde,” dedi Yüce Rahip. “Kendi lord kocanızın, Bu İsimle Anılan İlk Kral olan sevgili ve merhum kralımız Robert’ın cinayetinde rol almakla da suçlanıyorsunuz.”</p>

    <p><em>Lancel,</em> diye düşündü Cersei. “Robert bir domuz tarafından öldürüldü. Şimdi de bir derideğiştiren olduğumu mu söylüyorlar? Bir varg? Kendi oğlumu, ilk evladım Joffrey’yi öldürmekle de suçlanıyor muyum?”</p>

    <p>“Hayır. Sadece kocanızı öldürmekle suçlanıyorsunuz. Bunu reddediyorsunuz?”</p>

    <p>“Ediyorum. Evet. Tanrıların ve insanların huzurunda reddediyorum.”</p>

    <p>Rahip başını salladı. “Sonuncusu ve en beteri, çocuklarınızın babasının Kral Robert olmadığını söyleyenler var. Çocuklarınızın ensest ve zinadan doğmuş piçler olduğunu söyleyenler.”</p>

    <p>“Bunu Stannis söylüyor,” dedi Cersei hemen. “Yalan, yalan, külliyen yalan. Stannis, Demir Taht’ı istiyor ama ağabeyinin çocukları onun yolunda duruyor. Bu yüzden, onların, ağabeyinin çocukları olmadığını iddia ediyor. O iğrenç mektup... o mektupta bir zerre bile gerçek yok. Bu suçlamayı kabul etmiyorum.”</p>

    <p>Yüce rahip iki elini birden masanın üstüne koydu ve kendini yukarı iterek ayağa kalktı. “Güzel. Lord Stannis, kırmızı bir şeytana tapınmak için Yedi’nin gerçeğine yüz çevirdi. Yedi Krallık’ta onun sahte inancına yer yok.”</p>

    <p>Bunu duymak neredeyse güven vericiydi. Cersei başıyla onayladı.</p>

    <p>“Buna rağmen,” diyerek devam etti Yüce Rahip, “bunlar korkunç suçlamalar ve diyarın gerçeği bilmesi gerek. Eğer gerçeği söylüyorsanız Majesteleri, bir duruşma masumiyetinizi mutlaka ortaya çıkarır.”</p>

    <p><em>Bir duruşma, hâlâ.</em> “İtiraf ettim.”</p>

    <p>“Bazı günahlarınızı itiraf ettiniz. Diğerlerini reddettiniz. Duruşmanız, gerçekleri yalanlardan ayıracak. İtiraf ettiğiniz günahlar için bağışlanmanız ve diğer suçlamalardan masum bulunmanız için Yedi’ye dua edeceğim.”</p>

    <p>Cersei ağır ağır ayağa kalktı. “Bilgeliğiniz karşısında eğiliyorum Yüce Rahip,” dedi, “lakin Anne’nin merhametinin bir damlası için yalvarabilir miyim? Oğlumu görmeyeli çok uzun zaman oldu, lütfen...”</p>

    <p>Yaşlı adamın gözleri çakmaktaşı parçaları gibiydi. “Bütün günahlarınızdan arınmadan kralın yanına yaklaşmanız münasip olmaz. Mamafih, salaha giden yolda ilk adımı attınız. Bu sebeple, başka ziyaretçilerinizin olmasına izin vereceğim.”</p>

    <p>Kraliçe yeniden ağlamaya başladı. Bu seferki gözyaşları gerçekti. “Çok naziksiniz. Teşekkür ederim.”</p>

    <p>“Anne merhametlidir. Ona teşekkür etmelisiniz.”</p>

    <p>Moelle ve Scolera, Cersei’yi kule hücresine geri götürmek için bekliyordu. Unella onların yanına gitti. Hep birlikte basamakları tırmanırlarken, “Hepimiz sizin için dua ediyoruz Majesteleri,” dedi Rahibe Moelle. “Evet,” diye tekrar etti Rahibe Scolera. “Şimdi kendinizi çok daha hafif hissediyor olmalısınız. Düğün sabahındaki bir genç kız kadar temiz ve masum.”</p>

    <p><em>Düğün sabahımda Jaime’yi düzdüm,</em> diye düşündü kraliçe. “Evet,” dedi. “Kendimi yeniden doğmuş gibi hissediyorum. Sanki iltihaplı bir çıban bir neşterle kesildi. Sonunda iyileşmeye başlayabilirim. Neredeyse uçacak gibiyim.” Dirseğini Rahibe Scolera’nın yüzüne geçirmenin ve kadını sarmal merdivenden aşağı yuvarlamanın ne kadar güzel olacağını düşündü. Eğer tanrılar merhametliyse, yaşlı kancık Rahibe Unella’ya çarpar ve onu da kendisiyle birlikte aşağı götürürdü.</p>

    <p>“Tekrar gülümsediğinizi görmek güzel,” dedi Scolera.</p>

    <p>“Yüce Rahip ziyaretçilerim olabileceğini söyledi.”</p>

    <p>“Söyledi,” dedi Rahibe Unella. “Eğer bize kimleri görmek istediğinizi söylerseniz, onlara haber göndeririz.”</p>

    <p><em>Jaime, Jaime’ye ihtiyacım var.</em> Fakat Jaime şehirdeyse neden ikizine gelmemişti? Cersei, Yüce Baelor Septi’nin duvarlarının ardında neler olduğuyla ilgili daha iyi bir fikir edinene kadar Jaime’yi beklemeliydi, bu daha akıllıca olurdu. “Amcam,” dedi. “Sör Kevan Lannister, babamın kardeşi. O şehirde mi?”</p>

    <p>“Şehirde,” dedi Rahibe Unella. “Vekil Kral, Kızıl Kale’de ikamet ediyor. Onu derhal çağıracağız.”</p>

    <p>“Teşekkür ederim,” dedi Cersei. <em>Vekil Kral?</em> diye düşündü. Şaşırmış gibi yapamadı.</p>

    <p>Mütevazı ve nadim bir kalbin, ruhun günahlarını temizlemekten çok daha büyük faydalar sağladığı anlaşıldı. Kraliçe o gece daha geniş bir hücreye taşındı. İki kat aşağıdaki hücre, yumuşak battaniyelere ve Cersei’nin dışarıyı seyredebileceği gerçek pencerelere sahipti. Yemek vakti geldiğinde, Cersei’ye bayat ekmek ve yulaf lapası yerine kızarmış horoz, üstüne kırık cevizler serpilmiş çıtır sebzeler ve tereyağında yüzen şalgamlar getirildi. Cersei, yakalandığından beri ilk kez o gece dolu bir mideyle yatağa girdi ve gecenin karanlık vakitlerini hiç rahatsız edilmeden uyuyarak geçirdi.</p>

    <p>Ertesi sabah, şafakla birlikte Sör Kevan geldi.</p>

    <p>Kapı açıldığında ve Sör Kevan hücreye girdiğinde Cersei hâlâ kahvaltı ediyordu. “Bizi yalnız bırakın,” dedi Sör Kevan gardiyanlara. Rahibe Unella, Scolera ve Moelle’yi dışarı çıkarıp kapıyı arkadan kapadı. Kraliçe ayağa kalktı.</p>

    <p>Sör Kevan, Cersei’nin onu son gördüğü halinden daha yaşlı görünüyordu. İri bir adamdı, geniş omuzlu ve kalın belliydi, büyük çenesinin çizgisini takip eden kısa tıraş edilmiş sarı sakalları ve alnından itibaren açılmaya başlamış sarı saçları vardı. Kırmızıya boyanmış yün pelerini, aslan kafası şeklindeki altın bir broşla omzuna tutturulmuştu.</p>

    <p>“Geldiğin için teşekkür ederim,” dedi kraliçe.</p>

    <p>Amcası kaşlarını çata. “Oturmalısın. Sana söylemem gereken şeyler var...”</p>

    <p>Cersei oturmak istemiyordu. “Bana hâlâ kızgınsın. Bunu sesinde duyabiliyorum. Beni affet amca. Şarabımı yüzüne dökmekle hata ettim ama...”</p>

    <p>“Bir kadeh şarabın umurumda olduğunu mu sanıyorsun? Lancel benim <em>oğlum</em> Cersei. Senin öz kuzenin. Eğer sana kızgınsam, sebebi budur. Ona göz kulak olmalıydın, ona rehberlik etmeliydin, onun için iyi bir aileden münasip bir kız bulmalıydın. Sen bunları yapmak yerine...”</p>

    <p>“Biliyorum. Biliyorum.” <em>Lancel beni, benim onu istediğimden çok daha fazla istedi. Bahse girerim ki hâlâ istiyor.</em> “Yalnızdım, zayıftım. Lütfen amca. Ah amca. Tatlı yüzünü görmek o kadar güzel ki. Korkunç şeyler yaptım, biliyorum, fakat benden nefret etmene dayanamam.” Cersei amcasına sarıldı ve adamın yanağını öptü. “Beni affet. Beni affet.”</p>

    <p>Sör Kevan kraliçenin sarılışına birkaç kalp atımı zaman boyunca tahammül etti, sonunda kendi kollarını kaldırdı. Kucaklaması kısa ve tuhaftı. “Yeter,” dedi. Sesi ifadesiz ve soğuktu. “Affedildin. Şimdi otur. Bazı kötü havadisler getirdim Cersei.”</p>

    <p>Adamın sözleri Cersei’yi korkuttu. “Tommen’a bir şey mi oldu? Lütfen. Hayır. Oğlum için çok korktum. Kimse bana bir şey anlatmadı. Lütfen bana Tommen’ın iyi olduğunu söyle.”</p>

    <p>“Majesteleri Kral iyi. Sık sık seni soruyor.” Sör Kevan, ellerini Cersei’nin omuzlarına koydu.</p>

    <p>“Öyleyse Jaime. Jaime mi?”</p>

    <p>“Hayır. Jaime hâlâ nehir topraklarında bir yerde.”</p>

    <p>“Bir yerde?” Cersei bu kelimelerin tınısından hoşlanmamıştı.</p>

    <p>“Kuzgunağaç’ı aldı ve Lord Blackwood’un teslimiyetini kabul etti,” dedi Sör Kevan, “ama Nehirova’ya dönerken adamlarından ayrıldı ve bir kadınla birlikte çekip gitti.”</p>

    <p>“Bir kadın?” Cersei anlamaz gözlerle amcasına baktı. “Hangi kadın? Neden? Nereye gittiler?”</p>

    <p>“Kimse bilmiyor. Jaime’den başka haber almadık. Söz konusu kadın, Akşamyıldızı’nın kızı Leydi Brienne olabilir.”</p>

    <p><em>O kadın.</em> Kraliçe, Tarth Bakiresi’ni hatırlıyordu; erkek zırhı giyen, iri, çirkin ve paytak şey. <em>Jaime beni öyle bir yaratık için terk etmez. Kuzgunum ona hiç ulaşmadı, yoksa Jaime gelirdi.</em></p>

    <p>“Güneyde karaya çıkan paralı askerlere dair raporlar aldık,” diyordu Sör Kevan. “Tarth, Basamaktaşı, Gazap Burnu... Stannis’in bir özgür birlik tutmak için gereken sikkeyi nereden bulduğunu bilmeyi gerçekten çok isterdim. Onlara karşı koyacak kuvvetim yok, burada yok. Mace Tyrell bu kuvvete sahip lakin kızıyla ilgili mesele bir çözüme ulaşmadan önce harekete geçmeyi reddediyor.”</p>

    <p><em>Bir cellat, Margaery’yle ilgili meseleyi çabucak çözüme ulaştırır.</em> Cersei, Stannis’i ya da paralı askerleri hiç umursamıyordu. <em>Hem onu hem de Tyrelller’i Ötekiler alsın. Bırakın da birbirlerini doğrasınlar, diyar daha iyi bir yer olur.</em> “Lütfen amca, beni buradan çıkar.”</p>

    <p>“Nasıl? Silah zoruyla mı?” Sör Kevan pencereye yürüyüp dışarı baktı, kaşlarını çatmıştı. “Bu kutsal yeri bir mezbahaya çevirmem gerekir ve bunu yapmak için adamım yok. Kuvvetimizin büyük bir bölümü kardeşinle birlikte Nehirova’daydı. Yeni bir ordu kurmak için vaktim olmadı.” Yüzünü Cersei’ye döndü. “Yüce Rahip’le konuştum. Günahlarını telafi etmeden seni bırakmayacak.”</p>

    <p>“İtiraf ettim.”</p>

    <p>“<em>Telafi etmek,</em> dedim. Şehrin önünde. Bir yürüyüş...”</p>

    <p>“Hayır.” Cersei, amcasının ne söylemek üzere olduğunu biliyordu ve bunu duymak istemiyordu. “Asla. Ona bunu söyle. Ben bir kraliçeyim, bir rıhtım fahişesi değil.”</p>

    <p>“Zarar görmeyeceksin. Kimse sana dokunmayacak...”</p>

    <p>Cersei daha sert bir sesle, “Hayır,” dedi. “Ölmeyi tercih ederim.</p>

    <p>Sör Kevan etkilenmemişti. “Eğer arzun buysa, yakında gerçek olabilir. Yüce Rahip; kral cinayeti, ilah cinayeti, ensest ve yüksek ihanet suçlarıyla yargılanmana karar verdi.”</p>

    <p>“İlah cinayeti?” Cersei’yi neredeyse gülecekti. “Ne zaman bir tanrı öldürdüm?”</p>

    <p>“Yüce Rahip, Yedi’nin dünyadaki sözcüsüdür. Ona saldırırsan bizzat tanrılara saldırmış olursun.” Sör Kevan, Cersei itiraz edemeden önce elini kaldırdı. “Bu konuları konuşmak fayda getirmez. Burada olmaz. Bunları duruşmada konuşacağız.” Gözlerini hücrede gezdirdi. Yüzündeki ifade çok şey anlatıyordu.</p>

    <p><em>Biri bizi dinliyor.</em> Cersei burada bile, şimdi bile özgürce konuşmaya cesaret edemiyordu. Derin bir nefes aldı. “Beni kim yargılayacak?”</p>

    <p>“İnanç,” dedi Sör Kevan, “eğer dövüşle yargılanmakta ısrarcı olmazsan. O durumda bir Kral Muhafızları şövalyesi tarafından savunulmak zorundasın. Sonuç ne olursa olsun, hâkimiyetinin sonu geldi. Tommen reşit olana kadar onun vekili olarak hizmet vereceğim. Mace Tyrell, Kral Eli ilan edildi. Yüce Üstat Pycelle ve Sör Harys eski görevlerine devam ediyorlar, lakin Paxter Redwyne lord amiral oldu ve Randyll Tarly yüksek yargıcın vazifelerini üstlendi.”</p>

    <p><em>İkisi de Tyrell sancak beyleri.</em> Diyarın bütün yönetimi Cersei’nin düşmanlarına veriliyordu. Kraliçe Margaery’nin yakınlarına ve akrabalarına. “Margaery de itham ediliyor. O ve kuzenleri. Serçeler onu nasıl serbest bırakıyor da beni bırakmıyor?”</p>

    <p>“Randyll Tarly ısrar etti. Bu fırtına koptuğunda Kral Toprakları’na gelen ilk adam oydu, ordusunu da beraberinde getirdi. Tyrell kızları yine de yargılanacaklar ama Yüce Rahip onlara karşı açılan davanın zayıf olduğunu kabul ediyor. Yarı deli gibi görünen şu şarkıcı hariç, kraliçenin âşığı olduğu ileri sürülen bütün adamlar, suçlamayı reddettiler ya da sözlerini geri aldılar. Yüce Rahip, kızları Tarly’nin vesayetine verdi, Lord Randyll de zamanı geldiğinde kızları duruşmaya getireceğine dair kutsal bir yemin etti.”</p>

    <p>“Ya kızı suçlayanlar?” diye sordu kraliçe. “Onlar nerede?”</p>

    <p>“Osney Karakazan’la Mavi Ozan burada, septin altında. Redwyne ikizleri masum ilan edildi. Arpçı Hamish öldü. Diğerleri, Kızıl Kale’nin altındaki zindanlara atıldı, senin adamın Qyburn’ün sorumluluğundalar.”</p>

    <p><em>Qyburn,</em> diye düşündü Cersei. Bu iyiydi, Cersei’nin tutunabileceği bir dal vardı en azından. Adamlar Lord Qyburn’ün elindeydi ve Lord Qyburn mucizeler yaratabilirdi. <em>Ve dehşetli şeyler. Dehşetli şeyler de yaratabilir.</em></p>

    <p>“Daha kötü haberler de var. Oturacak mısın?”</p>

    <p>“Oturmak mı?” Cersei başını sağa sola salladı. Daha kötü ne olabilirdi? Küçük kraliçe ve kuzenleri kuşlar kadar özgürken, Cersei yüksek ihanet suçuyla yargılanacaktı. “Söyle. Nedir?”</p>

    <p>“Myrcella. Dorne’dan vahim haberler aldık.”</p>

    <p>Cersei hemen, <em>“Tyrion,”</em> dedi. Tyrion, Cersei’nin küçük kızını Dorne’a göndermişti ve Cersei kızını eve getirmesi için Sör Balon Swann’ı görevlendirmişti. Bütün Dorne adamları yılandı ve Marteller en beter olanlarıydı. Kızıl Yılan, İblis’i müdafaa etmeyi bile denemiş ve cüceyi Joffrey’nin cinayetinden aklayacak zafere çok yaklaşmıştı. “Tyrion bunca zamandır Dorne’daydı ve şimdi kızımı yakaladı.”</p>

    <p>Sör Kevan tekrar kaşlarını çattı. “Myrcella, Gerold Dayne isimli Dornelu bir şövalyenin saldırısına uğradı. Adam Myrcella’nın yüzünü kesti. Myrcella... üzgünüm... bir kulağını kaybetti.”</p>

    <p>“Bir kulak.” Cersei dehşet içinde amcasına baktı. <em>O sadece bir çocuktu, benim kıymetli prensesimdi, üstelik çok güzeldi.</em> “Kızımın kulağını kesti. Peki Prens Doran ve Dornelu şövalyeler neredeydi? Küçük bir kızı koruyamadılar mı? Arys Oakheart neredeydi?”</p>

    <p>“Myrcella’yı savunurken katledildi. Dayne’in onu kestiği söyleniyor.”</p>

    <p><em>Sabah Kılıcı bir Dayne’di,</em> diye hatırladı kraliçe ama o çok uzun zaman önce ölmüştü. Bu Sör Gerold kimdi ve Cersei’nin kızına neden zarar vermek istemişti? Kraliçe buna anlam veremiyordu, meğerki... “Tyrion, Karasu Savaşı’nda burnunun yarısını kaybetti. Myrcella’nın yüzüne saldırmak, bir kulağını kesmek... bu işte İblis’in o kirli ve küçük parmakları var.”</p>

    <p>“Prens Doran kardeşinle ilgili hiçbir şey söylemedi. Ve Balon Swann, Myrcella’nın Gerold Dayne’i suçladığını yazdı. Şövalyeye Siyah Yıldız diyorlarmış.”</p>

    <p>Cersei acı bir kahkaha koyuverdi. “Ne derlerse desinler, o kardeşimin maşası. Tyrion’ın Dornelular arasında dostları var. İblis bunu en başından beri planladı. Myrcella’yı Prens Trystane’le nişanlayan Tyrion’dı. Sebebini şimdi anlıyorum.”</p>

    <p>“Her gölgede Tyrion’ı görüyorsun.”</p>

    <p>“O gölgelerin mahlukatı. O Joffrey’yi öldürdü. O babamı öldürdü. Orada duracağını mı sanıyorsun? İblis’in hâlâ Kral Toprakları’nda olduğundan ve Tommen’ı öldürmek için planlar yaptığından korkuyordum ama önce Myrcella’yı öldürmek için Dorne’a gitmiş olmalı.” Cersei hücresini adımladı. “Tommen’ın yanında olmam gerek. Şu Kral Muhafızları, bir göğüs kalkanındaki meme uçları kadar faydasız.” Amcasına döndü. “Sör Arys öldürüldü, dedin.”</p>

    <p>“Siyah Yıldız denen şu adam tarafından, evet.”</p>

    <p>“Öldü. Arys <em>öldü.</em> Bundan emin misin?”</p>

    <p>“Bize söylenen bu.”</p>

    <p>“O halde Kral Muhafızları’nda boş bir yer var. O yer derhal doldurulmalı. Tommen’ın korunması gerek.”</p>

    <p>“Lord Tarly, Jaime’ye sunmak üzere kıymetli şövalyelerden oluşan bir liste hazırlıyor. Lakin Jaime yeniden ortaya çıkana kadar...”</p>

    <p>“Kral, bir adama beyaz pelerin verebilir. Tommen iyi bir çocuk. Ona kimi seçmesi gerektiğini söyleyin ve seçsin.”</p>

    <p>“Ve sen kimi seçmesini istiyorsun?”</p>

    <p>Cersei’nin hazır bir cevabı yoktu. <em>Müdafimin yeni bir yüz kadar yeni bir isme de ihtiyacı var.</em> “Qyburn biliyor. Bu konuda ona güven. Aramızda fikir ayrılıkları var amca, fakat paylaştığımız kanın ve babama karşı duyduğun sevginin hürmetine, Tommen’ın ve onun sakat kız kardeşinin hatırına, senden istediğim şeyi yap. Benim adıma Lord Qyburn’e git, ona beyaz bir pelerin götür ve vaktin geldiğini söyle.”</p>
  </div>
</body>
</html>
