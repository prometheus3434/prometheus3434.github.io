<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Dar Deniz’i, içerek geçiyordu.</p>

    <p>Gemisi küçüktü, kamarası daha küçük. Fakat kaptan, onun güverteye çıkmasına izin vermiyordu. Ayağının altındaki döşemenin sallantısı midesini kaldırıyordu ve berbat yemeğin tadı, yemek geri kusulduğunda daha da berbat oluyordu. Ama onu besleyecek şarabı varken, neden tuzlu ete, sert peynire ve kurtçuk kaynayan ekmeğe ihtiyacı olsundu? Şarap kırmızıydı, ekşiydi ve çok sertti. Bazen şarabı da kusuyordu ama şarap boldu.</p>

    <p>“Dünya şarapla dolu,” diye mırıldandı kamarasının rutubetinde. Babası sarhoşlardan hiç hoşlanmazdı ama bunun ne önemi vardı? Babası ölmüştü. Babasını o öldürmüştü. <em>Göbeğe bir ok lordum, sırf senin için. Keşke daha iyi bir arbaletçi olsaydım. Oku, beni peydahladığın o kamışa sokardım, seni kahrolası piç.</em></p>

    <p>Güvertenin altında ne gece vardı ne de gündüz. Tyrion, zamanı, yemediği yemekleri getiren miçonun gelip gidişleriyle belirliyordu. Çocuk her geldiğinde, temizlik yapmak için bir fırça ve bir kova da getiriyordu. Tyrion bir seferinde, bir şarap matarasının tıpasını çıkarırken, “Bu Dorne şarabı mı?” diye sordu çocuğa. “Bana bir vakitler tanıdığım malum bir yılanı hatırlatıyor. Üstüne bir dağ devrilene kadar eğlenceli bir arkadaştı.”</p>

    <p>Miço cevap vermedi. Çirkin bir çocuktu, ama yarım bir burnu ve gözünden çenesine kadar inen bir yara izi olan malum bir cüceden daha yakışıklı olduğu kuşkusuzdu. Çocuk yerleri fırçalarken, “Seni gücendirdim mi?” diye sordu Tyrion. “Benimle konuşmaman mı emredildi? Yoksa bir cüce, annenin ırzına mı geçti?” Yine cevap alamadı. “Nereye gidiyoruz? Bana bunu söyle.” Jaime, Özgür Şehirler’den bahsetmişti ama hangisi olduğunu söylememişti. “Braavos mu? Tyrosh? Myr?” Tyrion, Dorne’a gitmeyi tercih ederdi. <em>Myrcella, Tommen’dan daha büyük. Dorne kanunlarına göre Demir Taht ona ait. Prens Oberyn’in önerdiği gibi, Myrcella’nın hakkını almasına yardım ederim.</em></p>

    <p>Fakat Oberyn ölmüştü. Adamın kafası, Sör Gregor Clegane’in zırhlı yumruğuyla kanlı bir harabeye dönüştürülmüştü. Doran Martell, ona cesaret verecek Kızıl Yılan olmadan, böylesine tehlikeli bir desise kurmayı düşünebilir miydi? <em>Bunu yapmak yerine, beni zincire vurup tatlı ablama geri verebilir.</em> Sur daha güvenli olurdu. Yaşlı Ayı Mormont, Gece Nöbetçileri’nin Tyrion gibi adamlara ihtiyaç duyduğunu söylemişti. Ama Mormont ölmüş olabilirdi. Belki de Slynt şimdiye kadar lord kumandan seçilmişti. O kasap oğlu, onu Sur’a kimin gönderdiğini unutmuş olamazdı. <em>Hayatımın geri kalanını, katiller ve hırsızlarla birlikte tuzlu et ve yulaf lapası yiyerek geçirmek istiyor muyum gerçekten?</em> Hayatının geri kalanı çok uzun sürmezdi gerçi. Janos Slynt bu meseleyle ilgilenirdi.</p>

    <p>Miço, fırçasını ıslattı ve yerleri erkekçe ovmaya devam etti. “Lys’in zevk evlerini ziyaret ettin mi hiç?” diye sordu cüce. “Fahişelerin gittiği yer orası olabilir mi?” Tyrion, fahişenin Valyria dilindeki karşılığını hatırlayamamıştı ama zaten geç kalmıştı. Miço, fırçasını kovasının içine atmış ve kamaradan ayrılmıştı.</p>

    <p>Şarap, zekâmı bulandırdı. Tyrion, Yüksek Valyria Dili’ni üstadının dizlerinde öğrenmişti, bununla birlikte Dokuz Özgür Şehir’de konuşulan lisan... aslında bir tek lehçe değil, birbirlerinden farklı diller olma yolunda ilerleyen dokuz ayrı lehçeydi. Tyrion biraz Braavosça, az buçuk da Myrce biliyordu. Tyrosh’ta tanrılara küfredebilirdi, bir adama sahtekâr diyebilirdi, bir kupa bira ısmarlayabilirdi ve bir zamanlar Kaya’da tanıştığı bir paralı askere teşekkür edebilirdi. <em>Dorne’da Ortak Dil konuşuluyor en azından.</em> Dorne yemekleri ve Dorne kanunları gibi Dorne aksanı da Rhoyne çeşnileriyle baharatlanmıştı ama insan konuşulanları anlayabilirdi. <em>Dorne, evet, Dorne benim için iyi.</em> Tyrion, bebeğine sarılan bir çocuk gibi bu fikre sarılarak ranzasına uzandı.</p>

    <p>Uyku, Tyrion Lannister’a hiçbir zaman kolayca gelmemişti, bu gemide neredeyse hiç gelmiyordu ama o, zaman zaman, bir süre için sızmasını sağlayacak miktarda şarap içmeyi başarıyordu. En azından rüya görmüyordu. Bir küçük ömür için yeterince rüya görmüştü. <em>Aptallık rüyaları: Aşk, adalet, arkadaşlık, şöhret. Ve uzun boylu olmak rüyası.</em> Bütün bunlar imkânsızdı, Tyrion artık biliyordu. Ama fahişelerin nereye gittiğini bilmiyordu.</p>

    <p>“Fahişeler nereye gidiyorsa oraya,” demişti babası. <em>Bunlar son sözleriydi, nasıl da büyük sözlerdi.</em> Arbalet fısıldamıştı, Lord Tywin tekrar oturmuştu ve Tyrion Lannister kendini Varys’le birlikte karanlıkta yürürken bulmuştu. Merdiven bacasından tekrar aşağı inmiş olmalıydı. Demir bir ejderhanın ağzında pırıldayan turuncu közlerin olduğu yere inen iki yüz otuz basamak. Tyrion hiçbirini hatırlamıyordu. Sadece arbaletin çıkardığı ses ve babasının gevşeyen bağırsaklarının kokusu. Ölürken bile, üstüme sıçmanın bir yolunu buldu.</p>

    <p>Varys tünellerde Tyrion’a eşlik etmişti ama Tyrion’ın meşhur bir zafer kazandığı ve bir burun kaybettiği Karasu Nehri’ne çıkana kadar konuşmamalardı. Cüce orada Varys’e dönmüş ve, “Babamı öldürdüm,” demişti. Bir adamın, “Ayak parmağımı taşa çarptım,” derken kullanabileceği bir tonla konuşmuştu.</p>

    <p>Muhbir başı bir yalvaran kardeş gibi giyinmişti. Kahverengi yünden yapılmış eski püskü cübbenin başlığı, hadımın tombul yanaklarını ve yuvarlak kel kafasını gölgelemişti. “O basamakları çıkmamalıydınız,” demişti adam sitem eder gibi.</p>

    <p>“Fahişeler nereye gidiyorsa oraya.” Tyrion, babasını o kelimeyi kullanmaması için uyarmıştı. <em>Eğer oku salmasaydım, tehditlerimin boş olduğunu görürdü. Arbaleti elimden alırdı, bir zamanlar Tysha’yı kollarımdan aldığı gibi. Onu öldürdüğümde ayağa kalkıyordu.</em></p>

    <p>“Shae’i de öldürdüm,” diye itiraf etmişti Tyrion, Varys’e.</p>

    <p>“Kızın ne olduğunu biliyordunuz.”</p>

    <p>“Biliyordum. Ama babamın ne olduğunu hiç bilmiyordum.”</p>

    <p>Varys gülmüştü. “Ve şimdi biliyorsunuz.”</p>

    <p><em>Hadımı da öldürmeliydim.</em> Ellerinde biraz daha kan olsaydı ne fark ederdi? Tyrion, hançerini neyin durdurduğunu söyleyemezdi. Minnettarlık değildi. Varys onu bir celladın kılıcından esirgemişti ama bunu Jaime’nin zoruyla yapmıştı. <em>Jaime... hayır, Jaime’yi düşünmemek daha iyi.</em></p>

    <p>Tyrion yeni bir matara şarap buldu ve onu bir kadının göğsünü emer gibi emdi. Ekşi kırmızı, cücenin çenesinden aşağı aktı ve lekeli tuniğini ıslattı, Tyrion’ın hücredeyken giydiği tuniği. Zemin Tyrion’ın ayaklarının altında sallanıyordu. Ayağa kalkmaya çalıştığında, zemin yanlamasına yükseldi ve onu kamaranın duvarına çarptı. <em>Bir fırtına,</em> diye düşündü Tyrion, <em>ya da bildiğimden de fazla sarhoşum.</em> Şarabı kustu, geminin batıp batmayacağını merak ederek bir süre kusmuğunun içinde yattı. <em>Bu senin intikamın mı baba? Yukarıdaki Baba seni El’i mi yaptı?</em> Dışarıda rüzgâr ulurken, “Bir akraba katilinin alacağı budur,” dedi Tyrion. Onun yaptığı bir şey için miçoyu, kaptanı ve bütün diğer adamları boğmak adil görünmüyordu ama tanrılar ne zaman adil olmuştu? Bunları düşündüğü sırada, karanlık onu yuttu.</p>

    <p>Tekrar uyandığında, Tyrion’ın başı patlayacak gibiydi ve gemi fırıl fırıl dönüyordu ama kaptan limana geldikleri konusunda ısrar ediyordu. Tyrion adama sessiz olmasını söyledi ve kel kafalı iri bir denizci tarafından ambara taşınırken güçsüz tekmeler atıp kıvrandı. Ambarda boş bir şarap fıçısı onu bekliyordu. Alçak, küçük bir fıçıydı ve bir cüce için bile dardı. Tyrion mücadele ederken altını ıslattı ama çabası boşunaydı. Önce kafası olmak üzere fıçının içine tıkıştırıldı, dizleri kulaklarına kadar itildi. Burun kökü korkunç bir şekilde kaşındı ama kolları bedenine öyle sıkıca mıhlanmıştı ki Tyrion burnuna ulaşamadı. Denizci fıçının kapağını çekiçleyip kapatırken, <em>benim cüssemde bir adam için uygun bir tahtırevan,</em> diye düşündü Tyrion. Yukarı çekilirken bağrışan sesleri duydu. Her sıçramada başı fıçının dibine vurdu. Fıçı aşağı doğru yuvarlanırken dünya fırıl fırıl döndü ve sonra, Tyrion’ın çığlık atmak istemesine sebep olan bir çarpışmayla durdu. Başka bir fıçı onun fıçısına çarptı ve Tyrion dilini ısırdı.</p>

    <p>Yarım saatten uzun sürmüş olamazdı ama Tyrion’ın çıktığı en uzun yolculuk buydu. Tyrion kaldırıldı ve indirildi, yuvarlandı ve istiflendi, baş aşağı edildi, düzeltildi ve tekrar yuvarlandı. Fıçı tahtalarının ardından, bağrışan adamları duydu. Bir keresinde yakınlarda bir at kişnedi. Tyrion’ın güdük bacakları kasılmaya başladı ve çok geçmeden öyle kötü ağrıdı ki Tyrion başındaki zonklamayı unuttu.</p>

    <p>Yolculuk başladığı gibi bitti; Tyrion’ın başını döndüren ve onu şiddetle sarsan bir başka yuvarlanışla. Dışarıda, Tyrion’ın anlamadığı bir dilde konuşan tuhaf sesler vardı. Biri fıçının üstüne vurmaya başladı ve kapak aniden kırılarak açıldı. Fıçının içi ışık ve soğuk havayla doldu. Tyrion derin bir nefes alıp ayağa kalkmaya çalıştı ama fıçıyı yana devirip kendini toprak bir zeminin üstüne dökmekten başka bir şey başaramadı.</p>

    <p>Çatallı sarı sakalları olan, korkunç şekilde şişman bir adam Tyrion’ın başında dikiliyordu, adamın elinde ahşap bir tokmak ve demir bir keski vardı. Adamın geceliği bir turnuva çadırı olarak kullanılabilecek kadar genişti. Geceliğin gevşekçe bağlanmış kemeri çözülmüştü. Ortaya kocaman beyaz bir göbek ve sarı kıllarla kaplı yağ tulumlarına benzeyen iki sarkık göğüs çıkmıştı. Adam, Tyrion’a, bir zamanlar Casterly Kayası’nın altındaki mağaraya vuran ölü denizineğini hatırlattı.</p>

    <p>Şişman adam aşağı bakıp gülümsedi. Batıdiyar’ın Ortak Dil’iyle, “Sarhoş bir cüce,” dedi.</p>

    <p>“Çürüyen bir denizineği.” Tyrion’ın ağzı kan doluydu. Kanı adamın ayaklarının dibine tükürdü. Tonozlu bir çatısı ve güherçileyle kaplı taş duvarları olan, uzun, loş bir mahzenin içindelerdi. Etrafları şarap ve bira fıçılarıyla çevriliydi; susamış bir cücenin gece boyunca içebileceği kadar içki. <em>Ya da bir hayat boyunca.</em></p>

    <p>“Küstahsın. Küstah cüceleri severim.” Şişman adam güldüğünde etleri öyle şiddetli sallandı ki Tyrion adamın düşüp onu ezebileceğinden korktu. “Aç mısın küçük dostum? Yorgun musun?”</p>

    <p>“Susadım.” Tyrion dizlerinin üstünde doğruldu. “Ve kirliyim.”</p>

    <p>Şişman adam havayı kokladı. “Önce banyo, aynen öyle. Sonra yemek ve yumuşak bir yatak, evet? Hizmetkârlarım bununla ilgilenecek.” Tokmağı ve keskiyi bir kenara koydu. “Benim evim senin evindir. Suyun karşısındaki dostumun her dostu, Illyrio Mopatis’in de dostudur, evet.”</p>

    <p><em>Ve Örümcek Varys’in her dostu, onu fırlatıp atabileceğim mesafeye kadar güveneceğim biridir.</em></p>

    <p>Bununla birlikte, şişman adam vadettiği banyonun hakkını verdi. Tyrion sıcak suyun içine gömülüp gözlerini kapadığı anda uykuya daldı. Kaz tüyü bir yatakta çırılçıplak uyandı. Yatak o kadar yumuşaktı ki, Tyrion kendini bir bulut tarafından yutulmuş gibi hissetti. Dili pürüzlüydü ve boğazı hassastı ama aleti bir demir çubuk kadar sertti. Tyrion yataktan kalktı, bir lazımlık buldu ve bir zevk inlemesiyle lazımlığı doldurmaya başladı.</p>

    <p>Oda loştu ama panjur çıtalarının arasından sarı güneş ışığı çubukları süzülüyordu. Tyrion son damlaları silkeledi ve ilkbahar çimenleri kadar yumuşak Myr halılarının üstünde yürüdü. Beceriksiz hareketlerle pencere sekisine tırmandı, Varys ve tanrıların onu nereye gönderdiğini görmek için panjurları açtı.</p>

    <p>Pencerenin altında, mermer bir havuzun etrafında nöbete durmuş altı kiraz ağacı vardı. Ağaçların ince dalları kahverengi ve yapraksızdı. Suyun üstünde çıplak bir delikanlı duruyordu, elindeki eşkıya kılıcıyla düello pozisyonu almıştı. Çocuk kıvrak ve yakışıklıydı, en fazla on altı yaşındaydı, omuzlarına değen düz, sarı saçları vardı. Delikanlı öyle gerçek görünüyordu ki, cüce onun boyalı mermerden yapılmış olduğunu uzunca bir andan sonra fark etti, ama çocuğun kılıcı gerçek çelik gibi parlıyordu.</p>

    <p>Havuzun karşısında üç buçuk metrelik bir tuğla duvar yükseliyordu, duvarın üstüne demir dikenler dizilmişti. Duvarın arkası şehirdi. Kiremitli çatılardan oluşan bir deniz, bir koyun çevresinde toplanmıştı. Tyrion kare şekilli tuğla kuleler, kırmızı büyük bir tapınak ve bir tepenin üstünde tek başına duran bir papaz evi gördü. İyice uzak mesafede, derin sularda güneş ışığı pırıldıyordu. Balıkçı tekneleri koy boyunca hareket ediyordu, teknelerin yelkenleri rüzgârla dalgalanıyordu. Tyrion, kıyıya dizilmiş büyük teknelerin gökyüzüne uzanan direklerini de görebiliyordu. <em>Gemilerden biri mutlaka Dorne’a ya da Kıyıdaki Doğugözcüsü’ne gidecek.</em> Fakat Tyrion yolculuğun bedelini hiçbir şekilde ödeyemezdi, kürek çekmek için de yaratılmamıştı. <em>Sanırım bir miço olarak işe girebilirim. Mürettebatın beni Dar Deniz boyunca becermesine izin vererek yolculuğumun bedelini ödeyebilirim.</em></p>

    <p>Tyrion nerede olduğunu merak etti. Burada hava bile farklı kokuyor. Serin sonbahar rüzgârı tuhaf baharatlarla aromalanmıştı. Tyrion, duvarın arkasındaki caddelerden gelen belli belirsiz bağrışmaları duyabiliyordu. Sesler kulağa Valyria Dili gibi geliyordu ama Tyrion beş kelimeden ancak birini anlıyordu. <em>Braavos ya da Tyrosh değil,</em> diye karar verdi. Çıplak dallar ve havadaki serinlik, Lys’e, Myr’e ve Volantis’e de itiraz ediyordu.</p>

    <p>Arkasındaki kapının açıldığını duyduğunda, Tyrion şişman ev sahibiyle yüzleşmek için döndü. “Burası Pentos, evet?”</p>

    <p>“Aynen öyle. Başka neresi olacak?”</p>

    <p><em>Pentos.</em> Pekâlâ, burası Kral Toprakları değildi, bu şehir için bu kadarı söylenebilirdi. Tyrion kendini, “Fahişeler nereye gider?” diye sorarken duydu.</p>

    <p>“Burada fahişeler genelevlerde bulunur, aynen Batıdiyar’daki gibi. Onlara ihtiyacın olmayacak küçük dostum. Hizmetkâr kadınlarımın arasından dilediğini seç. Hiçbiri seni geri çevirmeye cesaret edemez.”</p>

    <p>“Köleler?” diye sordu cüce.</p>

    <p>Şişman adam, yağlanmış sarı sakalının tek çatalını sıvazladı, Tyrion’ın son derece edepsiz bulduğu bir hareketti. “Braavosluların yüz yıl önce bize dayattığı antlaşmanın şartlarına göre, Pentos’ta kölelik yasak. Yine de, kadınlarım seni reddetmeyecek.” Illyrio hantal hareketlerle yarım reverans yaptı. “Şimdi küçük dostum bana izin vermeli. Bu büyük şehrin yargıçlarından biri olma onuruna sahibim ve prensimiz bizi toplantıya çağırdı.” Bir ağız dolusu çarpık, sarı diş göstererek gülümsedi. “Malikâneyi ve araziyi arzu ettiğin gibi keşfet ama kesinlikle duvarların dışına çıkma. En iyisi, burada olduğunu kimsenin bilmemesi.”</p>

    <p>“Burada değil miyim? Bir yere mi gittim?”</p>

    <p>“Akşama bu konuyu konuşmak için yeterince vaktimiz olacak. Küçük dostumla ben yiyeceğiz, içeceğiz ve büyük planlar yapacağız, evet?”</p>

    <p>“Evet şişman dostum,” diye karşılık verdi Tyrion. <em>Beni kendi kârı için kullanmayı düşünüyor.</em> Özgür Şehirler’in tacir prenslerinin düşündüğü tek şey kârdı. Tyrion’ın lord babası onlar için, “Baharat askerleri ve peynir lordları,” derdi tiksintiyle. Illyrio Mopatis’in, ölü bir cücede, canlı bir cüceden daha fazla kâr gördüğü bir gün gelecek olursa, Tyrion o günün akşamında kendini başka bir fıçıya tıkılmış halde bulurdu. <em>O gün gelmeden gitsem iyi olur.</em> O günün geleceğinden hiç şüphesi yoktu; Cersei onu unutmayacaktı ve babasının karnında bir ok bulmak Jaime’yi bile sinirlendirmiş olabilirdi.</p>

    <p>Aşağıdaki havuzun suları, çıplak kılıç adamının etrafında hafif bir meltemle dalgalanıyordu. Bu görüntü Tyrion’a, evliliklerinin yalancı baharında Tysha’nın onun saçlarını nasıl dalgalandırdığını hatırlattı, Tyrion daha sonra, babasının muhafızlarının Tysha’nın ırzına geçmesine yardım etmişti. Firarı boyunca o muhafızları düşünmüştü, kaç kişi olduklarını hatırlamaya çalışmıştı. İnsan bunu hatırlayacağını düşünürdü ama hayır, Tyrion hatırlamıyordu. On? Yirmi? Yüz? Bilmiyordu. Muhafızların hepsi yetişkin adamlardı, uzun boylu ve güçlü... Gerçi on üç yaşındaki bir cüce için bütün adamlar uzun boyluydu. <em>Tysha onların sayısını biliyordu.</em> Muhafızların her biri ona birer gümüş geyik vermişti, yani kızın yapması gereken tek şey sikkeleri saymaktı. <em>Her muhafız için bir gümüş ve benim için bir altın.</em> Babası, Tyrion’ın da ödeme yapması için ısrar etmişti. <em>Bir Lannister borcunu mutlaka öder.</em></p>

    <p>Lord Tywin bir kez daha, “Fahişeler nereye gidiyorsa oraya,” dedi ve arbalet bir kez daha vızıldadı.</p>

    <p>Yargıç, Tyrion’ın malikâneyi keşfedebileceğini söylemişti. Tyrion, laciverttaşı ve sedef kakmalı sedir bir sandığın içinde temiz kıyafetler buldu. Kıyafetlerin içine girmeye çalışırken, onların küçük bir çocuk için dikildiğini fark etti. Kumaş, biraz küf kokmasına rağmen yeterince kaliteliydi fakat kesim, bacaklarda çok uzun ve kollarda çok kısaydı. Kıyafetin yakası, Tyrion’ın yüzünü Joffrey’ninki kadar kara yapabilirdi ama Tyrion bir şekilde yakayı kapatmayı başardı. Kıyafete güveler de uğramıştı. <em>En azından kusmuk kokmuyor.</em></p>

    <p>Tyrion keşfe mutfaktan başladı. Kendisi için ekmek, peynir ve incir alırken, iki şişman kadın ve bir bulaşıkçı çocuk tedbirli gözlerle onu izledi. Tyrion reverans yaparak, “İyi günler güzel leydiler,” dedi. “Fahişelerin nereye gittiğini biliyor musunuz?” Kadınlar cevap vermeyince, Tyrion aynı soruyu Yüksek Valyria Dili’nde tekrarladı ama <em>fahişe</em> yerine <em>zaniye</em> demek zorunda kaldı. Bu sefer, daha genç ve daha şişman olan aşçı omuzlarını silkti.</p>

    <p>Tyrion, onları ellerinden tutup yatak odasına sürüklese kadınların ne yapacağını merak etti. Illyrio, <em>hiçbiri seni geri çevirmeye cesaret edemez,</em> demişti ama Tyrion her nedense, adamın bu iki kadını kastetmediğini düşünüyordu. Daha genç olan kadın Tyrion’ın annesi olabilecek yaştaydı ve daha yaşlı olan büyük ihtimalle diğerinin annesiydi. Her ikisi de hemen hemen Illyrio kadar şişmandı, göğüsleri Tyrion’ın kafasından daha büyüktü. <em>Kendimi etin içinde boğabilirim.</em> Ölmek için bundan daha beter yollar da vardı. Mesela Lord Tywin’in öldüğü yol. <em>Son nefesinden önce biraz altın sıçmasını sağlamalıydım.</em> Lord Tywin tasvipte ve şefkatte cimri olabilirdi ama sikke konusunda her daim cömertti. <em>Burunsuz bir cüceden daha acınası olan tek şey, hiç altını olmayan burunsuz bir cücedir.</em></p>

    <p>Tyrion, şişman kadınları, ekmek somunlarıyla ve kazanlarla baş başa bıraktı. Bir gece önce Illyrio tarafından yere döküldüğü mahzeni aramaya gitti. Bulmak zor olmadı. Orada, Tyrion’ı yüz yıl boyunca sarhoş tutmaya yetecek kadar şarap vardı; Menzil’den gelen tatlı kırmızılar, Dorne’dan gelen ekşi kırmızılar, solgun Pentos sarıları, Myr’in yeşil nektarları, altmış fıçı Arbor altını. Efsanevi doğudan gelen şaraplar bile vardı; Qarth’tan, Yi Ti’den ve Gölge’nin yanındaki Asshai’den. Sonunda Tyrion, şimdiki Arbor Lordu’nun büyükbabası olan Lord Runceford Redwyne’ın özel stoku olarak işaretlenmiş fıçılardan birini seçti. Şarabın tadı baygın ve sertti, rengi öyle koyu bir mordu ki loş mahzenin içinde neredeyse siyah görünüyordu. Tyrion bir kadeh doldurdu, ilaveten bir de sürahi, içkisini odasından gördüğü o kiraz ağaçlarının altında içmek için kadehle sürahiyi yukarıdaki bahçeye taşıdı.</p>

    <p>Nasıl olduysa, yanlış kapıdan çıktı ve pencereden gördüğü havuzu asla bulamadı ama sorun değildi. Malikânenin arkasındaki bahçeler de önündekiler kadar güzeldi ve çok daha genişti. Tyrion içki içerek bir süre bahçelerde dolaştı. Malikânenin duvarları bütün münasip kaleleri utandırırdı. Duvarların tepesindeki işlemeli demir dikenler, onları süsleyen kafalar olmadan tuhaf bir şekilde çıplak görünüyordu. Tyrion, ablasının kafasının yukarıda nasıl görüneceğini hayal etti; altın saçlarında katran ve ağzında vızıldayan sinekler varken. <em>Evet, onun yanındaki diken de Jaime’nin olmalı,</em> diye karar verdi. <em>Ablamla ağabeyimin arasına kimse girmemeli.</em></p>

    <p>Tyrion, bir ip ve bir kancayla duvarı aşabilirdi. Güçlü kolları vardı ve çok ağır bir adam değildi. Yukarı tırmanıp diğer tarafa geçebilirdi, kendisini bir dikene geçirmezse tabii. <em>Yarın bir ip arayacağım,</em> diye karar verdi.</p>

    <p>Bahçelerde dolaşırken üç kapı gördü; kapı kulübeli ana giriş, barınağın yanındaki küçük kapı ve bir sarmaşık düğümünün arkasına gizlenmiş bahçe kapısı. Son kapı zincirliydi, diğerleri korunuyordu. Muhafızlar tıknazdı, yüzleri bebek poposu gibi pürüzsüzdü ve adamlar dikenli bronz miğferler takmışlardı. Tyrion, hadımları gördüğü anda tanıdı. Onların türünü şöhretlerinden biliyordu. Rivayete göre, bu adamlar hiçbir şeyden korkmaz ve hiç acı hissetmezlerdi, efendilerine ölümüne sadıklardı. Tyrion, <em>şunların birkaç yüz tanesi epey işime yarardı,</em> diye düşündü. <em>Ne yazık ki bunu bir dilenciye dönüşmeden önce düşünemedim.</em></p>

    <p>Sütunlu bir dehlizden ve sivri uçlu bir kemerin altından geçti. Kendini karolu bir avluda buldu. Avludaki kuyunun yanında bir kadın çamaşır yıkıyordu. Kadın, Tyrion’ın yaşında görünüyordu, mat kızıl saçları ve çillerle beneklenmiş geniş bir yüzü vardı. “Biraz şarap ister misin?” diye sordu Tyrion kadına. Kadın kuşkulu gözlerle ona baktı. “Senin için kadehim yok,” dedi Tyrion. “Bunu paylaşmak zorundayız.” Çamaşırcı kadın, yıkadığı tunikleri sıkmaya ve kurumaları için asmaya geri döndü. Tyrion, sürahisiyle birlikte bir taş sıraya oturdu. “Söyle bana, Yargıç Illyrio’ya nereye kadar güvenmeliyim?” İsim, kadının yukarı bakmasına sebep oldu. “Oraya kadar mı?” Tyrion güldü, bacak bacak üstüne attı ve şarabını yudumladı. “Şu peynir tüccarının benim için biçtiği rol her neyse o rolü oynamak istemiyorum ama adamı nasıl reddedebilirim? Kapılar korunuyor. Belki de sen beni eteklerinin altına saklayıp buradan çıkarırsın? Çok müteşekkir olurum, hatta seninle evlenirim. Halihazırda iki karım var, üçüncüsü neden olmasın? Ah, ama nerede yaşarız?” Yarım burunlu bir adamın yapabileceği kadar hoş bir şekilde gülümsedi. “Güneş Mızrağı’nda bir yeğenim var, sana söylemiş miydim? Dorne’da Myrcella’yla birlikte epey haylazlık yapabilirim. Yeğenlerimi birbirine düşürüp bir savaş başlatabilirim, bu çok eğlenceli olmaz mı?” Çamaşırcı kadın, Illyrio’nun tuniklerinden birini astı, yelken olarak kullanılabilecek kadar geniş bir tunikti bu. “Böyle şeytanca şeyler düşündüğüm için utanmalıyım, çok haklısın. Sur’a gitmek daha iyi olabilir. Bir adam Gece Nöbetçileri’ne katıldığında bütün suçları silinir. Lakin korkarım ki seni yanımda tutmama izin vermezler tatlım. Nöbet’te bir kadının olamaz, geceleri yatağını ısıtacak tatlı ve çilli bir karın olamaz. Orada sadece soğuk rüzgârlar, tuzlu balık ve önemsiz insanlar vardır. Sence siyahların içinde daha uzun görünür müyüm leydim?” Tyrion kadehini tekrar doldurdu. “Ne dersin? Kuzey mi yoksa güney mi? Eski günahlarımın kefaretini mi ödemeliyim yoksa yeni günahlar mı işlemeliyim?”</p>

    <p>Çamaşırcı kadın, Tyrion’a son kez baktı, sepetini yerden aldı ve uzaklaştı. <em>Karılarımı uzun süre elimde tutamıyorum,</em> diye düşündü Tyrion. Sürahisi her nasılsa kurumuştu. <em>Belki de mahzene geri dönmeliyim.</em> Ama sert şarap başını döndürüyordu ve basamaklar çok dikti. “Fahişeler nereye gider?” diye sordu Tyrion ipte çırpınan çamaşırlara. Belki de çamaşırcı kadına sormalıydı. <em>Senin bir fahişe olduğunu ima etmek için değil tatlım, ama belki de sen nereye gittiklerini biliyorsundur.</em> “Fahişeler nereye gidiyorsa oraya,” demişti Lord Tywin. <em>Tysha beni sevdi. O bir çiftçinin kızıydı, beni sevdi ve benimle evlendi, bana güvendi.</em></p>

    <p>Boş sürahi Tyrion’ın ellerinden kaydı ve avlunun karşı tarafına doğru yuvarlandı. Tyrion ayağa kalkıp sürahiyi almaya gitti. Yürürken, çatlak bir karonun içinde büyüyen mantarları gördü. Beyaz mantarlardı, benekleri vardı, alt kısımlarındaki damarlar kan kadar kırmızıydı. Cüce, mantarlardan birini koparıp kokladı. <em>Lezzetli,</em> diye düşündü, <em>ve ölümcül.</em></p>

    <p>Yedi mantar vardı. Belki de Yedi, Tyrion’a bir şeyler söylemeye çalışıyordu. Tyrion bütün mantarları topladı, çamaşır ipinden bir eldiven aldı, mantarları dikkatlice eldivene sardı ve cebine soktu. Harcadığı güç başını döndürdü, Tyrion sıraya geri döndü, kıvrıldı ve gözlerini kapadı.</p>

    <p>Tekrar uyandığında odasındaydı, bir kez daha kaz tüyü yatağa gömülmüştü. Sarışın bir kız Tyrion’ın omzunu sarsıyordu. “Lordum,” dedi kız, “banyonuz hazır. Yargıç Illyrio sizi bir saat içinde masada bekliyor.”</p>

    <p>Tyrion doğrulup yastıklara yaslandı, başı ellerinin arasındaydı. “Rüya mı görüyorum yoksa Ortak Dil’de mi konuşuyorsun?”</p>

    <p>“Evet lordum. Kralı memnun etmek için satın alındım.” Mavi gözlü güzel bir kızdı, genç ve uzun boyluydu.</p>

    <p>“Eminim öyledir. Bir kadeh şaraba ihtiyacım var.”</p>

    <p>Kız şarap doldurdu. “Yargıç Illyrio, sırtınızı keselememi ve yatağınızı ısıtmamı söyledi. Benim adım...”</p>

    <p>“...beni hiç ilgilendirmiyor. Fahişelerin nereye gittiğini biliyor musun?”</p>

    <p>Kız kızardı. “Fahişeler kendilerini sikke için satarlar.”</p>

    <p>“Ya da mücevherler, elbiseler ve şatolar için. Ama nereye giderler?”</p>

    <p>Kız soruyu anlamadı. “Bu bir bilmece mi lordum? Bilmecelerle aram pek iyi değildir. Bana cevabı söyleyecek misiniz?”</p>

    <p><em>Hayır,</em> diye düşündü Tyrion. <em>Ben bilmecelerden nefret ederim.</em> “Sana hiçbir şey söylemeyeceğim. Sen de bana aynı iyiliği yap.” Az kalsın, <em>beni ilgilendiren tek kısmın, bacaklarının arasındaki kısım,</em> diyecekti. Kelimeler dilinin uçundaydı ama her nasılsa dudaklarına hiç geçmedi. <em>O Shae değil,</em> dedi cüce kendine, <em>bilmece sorduğumu düşünen küçük bir aptal sadece.</em> Doğruyu söylemek gerekirse, kızın bacaklarının arası bile Tyrion’ı o kadar ilgilendirmiyordu. <em>Hasta ya da ölü olmalıyım.</em> “Bir banyodan mı bahsettin? Büyük peynir tüccarını bekletmemeliyiz.”</p>

    <p>Tyrion banyo yaparken, kız onun ayaklarını yıkadı, sırtını keseledi ve saçlarını fırçaladı. Banyodan sonra, ağrıları azaltmak için cücenin baldırlarına güzel kokulu bir merhem sürdü ve ona bir kez daha çocuk kıyafetleri giydirdi; küf kokulu kırmızı bir pantolon ve altın dokuma astarlı, mavi kadife bir ceket. Tyrion’ın çizmelerinin bağcıklarını bağlarken, “Lordum yemekten sonra beni isteyecek mi?” diye sordu kız.</p>

    <p>“Hayır. Kadınlarla işim bitti.” <em>Fahişeler.</em></p>

    <p>Kız, bu hayal kırıklığını, Tyrion’ın hiç hoşlanmadığı bir şekilde iyi karşıladı. “Eğer lordum bir oğlan tercih ediyorsa, yatağına bir oğlan getirebilirim.”</p>

    <p><em>Lordun, karısını tercih ediyor. Lordun Tysha isimli bir kızı tercih ediyor.</em> “Fahişelerin nereye gittiğini biliyorsa getir.”</p>

    <p>Kızın ağzı gerildi. <em>Beni hakir görüyor,</em> diye fark etti Tyrion, <em>ama benim kendimi hakir gördüğümden fazla değil.</em> Tyrion Lannister, onun görünüşünden tiksinen pek çok kadınla yatmıştı, buna emindi, ama diğerleri en azından sahte bir yakınlık gösterecek nezakete sahipti. <em>Bir parça dürüst tiksinti, tazeleyici olabilir, fazlaca tatlı tükettikten sonra içilen ekşi şarap gibi.</em></p>

    <p>“Sanırım fikrimi değiştirdim,” dedi kıza. “Beni yatakta bekle. Mümkünse çıplak bir halde. Kıyafetlerinle uğraşamayacak kadar sarhoş olacağım. Ağzını kapalı ve bacaklarını açık tutarsan çok iyi anlaşırız.” Kızı korkutmak umuduyla ona ters bir bakış attı ama kızın verdiği tek karşılık iğrentiydi. <em>Kimse bir cüceden korkmaz.</em> Lord Tywin bile korkmamıştı, halbuki Tyrion’ın ellerinde bir arbalet vardı. “Düzülürken inler misin?” diye sordu kıza.</p>

    <p>“Eğer lordumu memnun edecekse.”</p>

    <p>“Seni boğmak lordunu memnun edebilir. Son fahişeme yaptığım şey buydu. Sence efendin buna itiraz eder mi? Tabii ki etmez. Senin gibi yüzlerce kızı var ama benim gibi bir adamı daha yok.” Bu defa, gülümsediğinde, Tyrion istediği korkuyu elde etti.</p>

    <p>Illyrio kapitone bir koltuğa uzanmıştı, ahşap bir kâseden acı biber ve arpacık soğanı atıştırıyordu. Alnı ter boncuklarıyla beneklenmişti, tombul yanaklarının üzerinde domuz gözleri ışıldıyordu. Adam ellerini oynattıkça mücevherler dans ediyordu; akik, opal, kedi gözü, turmalin, yakut, ametist, safir, zümrüt, oltu taşı, yeşim, siyah elmas ve yeşil inci. <em>Adamın yüzükleriyle yıllarca yaşayabilirim,</em> diye düşündü Tyrion, <em>ama yüzükleri almak işin bir satıra ihtiyaç duyarım.</em></p>

    <p>“Gel, otur küçük dostum.” Illyrio bir el hareketiyle Tyrion’ı yanına çağırdı.</p>

    <p>Cüce, bir koltuğa tırmandı. Yargıç’ın devasa kalçalarını barındırmak amacıyla yapılmış minderli taht, Tyrion için fazlasıyla büyüktü. Tyrion Lannister bütün hayatını, kendisi için çok büyük olan bir dünyada yaşamıştı ama Illyrio Mopatis’in malikânesindeki nispetsizlik hissi grotesk boyutlardaydı. <em>Bir mamutun inindeki fareyim,</em> diye düşündü Tyrion, <em>en azından mamutun iyi bir mahzeni var.</em> Bu düşünce onu susattı. Tyrion şarap istedi.</p>

    <p>“Sana gönderdiğim kızdan keyif aldın mı?” diye sordu Illyrio.</p>

    <p>“Bir kız isteseydim söylerdim.”</p>

    <p>“Eğer seni memnun edemediyse...”</p>

    <p>“Ondan beklenilen her şeyi yaptı.”</p>

    <p>“Ben de bunu umardım. O kız Lys’te eğitildi, aşkı sanata dönüştürdükleri yerde. Kral ondan ziyadesiyle memnun kaldı.”</p>

    <p>“Ben kralları öldürürüm, duymadın mı?” Tyrion şarap kadehinin üzerinden şeytanca gülümsedi. “Kraliyet artıklarını istemem.”</p>

    <p>“Nasıl arzu edersen. Haydi yemek yiyelim.” Illyrio ellerini birbirine vurdu ve hizmetkârlar koşarak geldi.</p>

    <p>Yemeğe yengeç ve keler balığı çorbasıyla başladılar, soğuk limon çorbası da vardı. Sonra ballı bıldırcın, kuzu filetosu, şaraba yatırılmış kaz ciğeri, yağlı yaban havucu ve süt domuzu getirildi. Tyrion yemekleri bir arada görünce midesinin bulandığını hissetti ama nezaket icabı kendini çorbadan bir kaşık almaya zorladı ve çorbayı tadar tatmaz kendini kaybetti. Aşçılar yaşlı ve şişman olabilirlerdi ama işlerini biliyorlardı. Tyrion sarayda bile bu kadar iyi bir yemek yememişti.</p>

    <p>Bıldırcının kemiklerindeki eti emerken Illyrio’ya sabahki toplantıyı sordu. Şişman adam omuzlarını silkti. “Doğuda sorunlar var. Astapor ve Meereen düştü. Dünya gençken, Ghiscarlı köle şehirleri yaşlıydı.” Süt domuzu dilimlenmişti. Illyrio, domuzun çıtır çıtır kızarmış yağlı derisinden bir parça aldı, deriyi erik sosuna batırdı ve parmaklarıyla yedi.</p>

    <p>“Köle Körfezi, Pentos’un çok uzağında.” Tyrion, bıçağının ucunu bir kaz ciğerine sapladı. <em>Hiç kimse bir akraba katili kadar lanetli değildir,</em> diye düşündü, <em>ama bu cehennemi sevmeyi öğrenebilirim.</em></p>

    <p>“Aynen öyle,” dedi Illyrio. “Fakat dünya büyük bir örümcek ağı. Diğer iplikler titremesin diye, bir tek ipliğe dokunmaya cesaret edemezsin. Biraz daha şarap?” Illyrio ağzına bir biber attı. “Hayır, daha iyi bir şey.” Ellerini birbirine vurdu.</p>

    <p>Bir hizmetkâr, üstü kapalı bir servis tabağıyla içeri girdi. Tabağı Tyrion’ın önüne bıraktı. Illyrio, kapağı kaldırmak için öne eğildi. Yemeğin kokusu havaya yükselirken, “Mantarlar,” diye duyurdu yargıç. “Sarımsakla öpülmüş ve yağın içinde yıkanmış. Bana lezzetlerinin olağanüstü olduğu söylendi. Bir tane al dostum. İki tane al.”</p>

    <p>Tyrion, şişman ve siyah bir mantarı ağzına doğru götürdü ama Illyrio’nun sesindeki bir şey onu aniden durdurdu. “Önce sen lordum.” Tabağı ev sahibine doğru itti.</p>

    <p>“Hayır, hayır.” Illyrio mantarları geri itti. Bir kalp atışı zaman için, peynir tacirinin şişkin etinin içinden dışarı, haylaz bir çocuk bakıyormuş gibi göründü. “Önce sen. Israr ediyorum. Aşçı bunları bilhassa senin için yaptı.”</p>

    <p>“Gerçekten mi?” Tyrion aşçıyı hatırladı, kadının unlu ellerini ve koyu mavi damarlarla dolu ağır göğüslerini. “Çok nazikmiş ama... hayır.” Tyrion, elindeki mantarı, çıktığı yağın içine geri bıraktı.</p>

    <p>“Çok şüphecisin.” Illyrio, çatallı sarı sakalının arkasından gülümsedi. Tyrion, adamın sakalının, altın gibi parlaması için her sabah yağlandığını düşündü. “Sen bir korkak mısın?” diye sordu Illyrio. “Hakkında böyle bir şey duymamıştım.”</p>

    <p>“Yedi Krallık’ta, bir konuğu yemek sırasında zehirlemek, ciddi bir misafirperverlik ihlali olarak kabul edilir.”</p>

    <p>“Burada da öyle.” Illyrio Mopatis şarap kadehine uzandı. “Lakin bir konuk, kendi hayatına açıkça son vermek istiyorsa, ev sahibi bu arzuyu yerine getirmek zorundadır, öyle değil mi?” Bir yudum şarap içti. “Yargıç Ordello yarım yıl önce mantardan zehirlendi. Bana söylenene göre, ağrı o kadar kötü değilmiş. Midede biraz kasılma, gözlerin arkasında ani bir sancı, hepsi buymuş. Bir mantar, boynuna inecek bir kılıçtan daha iyidir, değil midir? Ağzında yağ ve sarımsak tadıyla ölmek varken, neden kan tadıyla ölesin?”</p>

    <p>Cüce, önündeki tabağı inceledi. Sarımsağın ve yağın kokusu ağzını sulandırdı. Bir yanı o mantarları istiyordu, ne olduklarını bildiği halde. Tyrion, kendi karnına soğuk bir çelik parçası saplayacak kadar cesur değildi ama bir mantarı ısırmak o kadar zor olmazdı. Bu düşünce onu anlatamayacağı kadar çok korkuttu. Tyrion kendi kendini, “Beni yanlış anlamışsın,” derken duydu.</p>

    <p>“Öyle mi? Emin değilim. Eğer şarapla boğulmayı tercih ediyorsan söyle, hemen hallederim. Kadeh kadeh boğulmak hem zamanı hem de şarabı heba eder.”</p>

    <p>“Beni yanlış anlamışsın,” dedi Tyrion tekrar, daha yüksek sesle. Yağlı mantarlar fener ışığında koyu ve davetkâr parlıyordu. “Ölmek gibi bir arzum yok, bana inan. Benim...” Tyrion’ın sesi bir tereddüdün içinde kayboldu. <em>Benim neyim var? Yaşanacak bir hayat? Yapılacak bir iş? Büyütülecek çocuklar? Hükmedilecek topraklar? Sevilecek bir kadın?</em></p>

    <p>“Senin hiçbir şeyin yok,” diye bitirdi Yargıç Illyrio. “Lakin bunu değiştirebiliriz.” Yağın içinden bir mantar aldı ve şehvetle çiğnemeye başladı. “Leziz.”</p>

    <p>“Mantarlar zehirli değil.” Tyrion tedirgin oldu.</p>

    <p>“Değil. Neden senin kötülüğünü isteyeyim?” Yargıç Illyrio bir mantar daha yedi. “Biraz güven göstermeliyiz, sen ve ben. Hadi, ye.” Ellerini tekrar birbirine vurdu. “Yapacak işlerimiz var. Küçük dostum kuvvetini yüksek tutmalı.”</p>

    <p>Hizmetkârlar incirle doldurulmuş akbalıkçıl, badem sütünde kaynatılmış dana pirzolası, kremalı ringa balığı, şekerle kaplanmış soğanlar, kokulu peynirler, salyangoz tabakları, sakatatlar ve kendi tüyleriyle süslenmiş siyah bir kuğu getirdi. Tyrion, ona ablasıyla yediği bir akşam yemeğini hatırlatan kuğuyu reddetti ama akbalıkçılla ringadan birer parça aldı, birkaç tane de şekerli soğan yedi. Ve hizmetkâr adam, Tyrion’ın kadehini, o boşalttıkça tekrar doldurdu.</p>

    <p>“Bu kadar küçük bir adamsın ama epey şarap içiyorsun.”</p>

    <p>“Akraba öldürmek zor bir iş, insanı susatıyor.”</p>

    <p>Şişman adamın gözleri, parmaklarındaki mücevherler gibi pırıldadı. “Batıdiyar’da, Lord Lannister’ın ölümünün iyi bir başlangıç olduğunu söyleyecek insanlar var.”</p>

    <p>“Ablamın duyacağı bir yerde söylemeseler iyi ederler, yoksa dillerini kaybederler.” Cüce, bir ekmek somununu ikiye böldü. “Ve sen de ailem hakkında konuşurken dikkatli olsan iyi edersin yargıç. Akraba katili ya da değil, ben hâlâ bir aslanım.”</p>

    <p>Tyrion’ın sözleri peynir lordunu çok eğlendirmiş gibiydi. Adam etli buduna bir şaplak indirdi ve, “Siz Batıdiyarlılar hep aynısınız,” dedi. “Bir ipek parçasının üstüne bir hayvan resmi işliyorsunuz ve birdenbire aslan, ejderha ya da kartal kesiliyorsunuz. Seni gerçek bir aslana götürebilirim küçük dostum. Prensin hayvanat bahçesinde bir aslan sürüsü var. Onlarla aynı kafesi paylaşmak ister miydin?”</p>

    <p>Yedi Krallık’ın lordları armalarını fazlasıyla önemsiyorlardı, Tyrion bunu kabul etmek zorundaydı. “Pekâlâ,” dedi, “bir Lannister, bir aslan değildir. Bununla birlikte, ben hâlâ babamın oğluyum ve Jaime ile Cersei’yi ben öldüreceğim.”</p>

    <p>“Güzel ablandan bahsetmen ne tuhaf,” dedi Illyrio iki salyangoz arasında. “Kraliçe, senin başını ona götürecek adama lordluk vadetti, doğumu ne kadar mütevazı olursa olsun.”</p>

    <p>Bu, Tyrion’ın beklediğinden fazla değildi. “Eğer ablamın önerisini kabul etmek niyetindeysen, senin için bacaklarını açmasını da sağla. Benim en iyi kısmıma karşılık onun en iyi kısmı, bu adil bir ticaret olur.”</p>

    <p>“Ağırlığımca altın almayı tercih ederim.” Peynir tüccarı öyle şiddetli güldü ki Tyrion adamın patlayacağından korktu. “Casterly Kayası’ndaki bütün altın. Neden olmasın?”</p>

    <p>Yarı hazmedilmiş balıkların ve sakatatların içinde boğulmak üzere olmadığı için rahatlayan cüce, “Altını sana veririm,” dedi, “ama Kaya benim.”</p>

    <p>“Aynen öyle.” Yargıç ağzını eliyle kapadı ve kudretli bir geğirme koyuverdi. “Sence Kral Stannis, Kaya’yı sana verir mi? Onun tam bir kanun adamı olduğunu duydum. Ağabeyin beyaz pelerin giyiyor. Yani Batıdiyar’ın bütün kanunlarına göre vâris sensin.”</p>

    <p>“Stannis, Casterly Kayası’nı bana verebilirdi,” dedi Tyrion, “kral ve akraba öldürmekle ilgili şu küçük mesele olmasaydı. Stannis bunlar için boyumu bir baş kısaltabilir ve ben mevcut halimle bile yeterince kısayım. Fakat neden Lord Stannis’e katılmak niyetinde olduğumu düşünüyorsun?”</p>

    <p>“Başka ne için Sur’a gideceksin ki?”</p>

    <p>“Stannis, Sur’da mı?” Tyrion burnunu ovuşturdu. “Yedi kahrolası cehennem aşkına. Stannis, Sur’da ne yapıyor?”</p>

    <p>“Bence titriyor. Dorne daha sıcak. Belki de oraya yelken açmalıydı.”</p>

    <p>Tyrion, malum bir çamaşırcı kadının, Ortak Dil’i bilmiyormuş gibi yaptığından şüphelenmeye başlıyordu. “Aslında yeğenim Myrcella, Dorne’da. Ve ben onu kraliçe yapmak niyetindeyim.”</p>

    <p>Hizmetkâr adam tatlı kremaya batırılmış siyah kirazları servis ederken, Illyrio gülümsedi. “O zavallı çocuk sana ne yaptı da onu öldürmek istiyorsun?”</p>

    <p>“Bir akraba katilinden bile <em>bütün</em> akrabalarını öldürmesi beklenemez,” dedi Tyrion incinmiş bir tavırla. “Onu kraliçe yapacağım dedim. Öldüreceğim demedim.”</p>

    <p>Peynir tüccarı kirazlarını kaşıkladı. “Volantis’te, bir yüzünde bir taç, diğerinde de ölümün kafası olan bir sikke kullanılır. Yine de aynı sikkedir. Kızı kraliçe yapmak onu öldürmek demek. Dorne, Myrcella için ayaklanabilir ama sadece Dorne yetmez. Eğer dostumuzun iddia ettiği kadar zekiysen, bunu zaten biliyorsun.”</p>

    <p>Tyrion şişman adama yeni bir ilgiyle baktı. <em>İki konuda da haklı. Onu kraliçe yapmak onu öldürmek demek ve ben bunu biliyorum.</em> “Bana kalan tek şey beyhude eylemlerde bulunmak. Bu eylem, en azından ablamın acı gözyaşları dökmesini sağlar.” Yargıç Illyrio, ağzındaki kremayı tombul elinin tersiyle sildi. “Casterly Kayası’na giden yol Dorne’dan geçmiyor küçük dostum. Sur’un altından da akmıyor. Fakat oraya giden bir yol var, sana söyleyeyim.”</p>

    <p>“Ben haklarından yoksun bırakılmış bir vatan hainiyim; bir kral ve akraba katlettim.” Yollar hakkındaki bu konuşma, Tyrion’ı rahatsız etmişti. <em>Bunun bir oyun olduğunu mu düşünüyor?</em></p>

    <p>“Bir kralın yaptığını, başka bir kral bozabilir. Pentos’ta bir prensimiz var küçük dostum. Balolara ve şölenlere başkanlık eder, fildişinden ve altından yapılmış bir tahtırevanın içinde şehirde dolaşır. Prensin önünde üç haberci yürür. Ticaretin altın terazisini, savaşın demir kılıcını ve adaletin gümüş kamçısını taşırlar. Prens, her yeni yılın ilk gününde, tarlaların bakiresinin ve denizlerin bakiresinin bekâretini bozmalıdır.” Illyrio öne eğildi, dirsekleri masadaydı. “Lakin bir ekin ürün vermezse ya da bir savaş kaybedilirse, tanrıları yatıştırmak için prensin boğazını keseriz ve kırk aile arasından yeni bir prens seçeriz.”</p>

    <p>“Hatırlat da asla Pentos Prensi olmayayım.”</p>

    <p>“Senin Yedi Krallık’ın çok mu farklı? Batıdiyar’da barış yok, adalet yok, inanç yok... ve yakında yiyecek de olmayacak. İnsanlar, açlıktan kırıldıklarında ve korkmaktan yorulduklarında, bir kurtarıcı ararlar.”</p>

    <p>“Arayabilirler ama buldukları tek şey Stannis olursa...”</p>

    <p>“Stannis değil. Myrcella da değil.” Sarı gülümseme genişledi. “Başka biri. Tommen’dan güçlü, Stannis’ten nazik ve Myrcella’dan daha iyi bir iddiaya sahip. Denizin karşısından gelecek ve kanayan Batıdiyar’ın yaralarını saracak bir kurtarıcı.”</p>

    <p>“Güzel sözler.” Tyrion etkilenmemişti. “Kelimeler rüzgârdır. Kim bu kahrolası kurtarıcı?”</p>

    <p>“Bir ejderha.” Peynir tüccarı, Tyrion’ın yüzündeki ifadeyi gördü ve güldü. “Üç başlı bir ejderha.”</p>
  </div>
</body>
</html>
