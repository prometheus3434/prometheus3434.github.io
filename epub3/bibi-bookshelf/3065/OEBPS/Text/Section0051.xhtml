<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kışyarı’nda Bir Hayalet</h1>

    <p>Ölü adam iç duvarın dibinde bulundu, boynu kırılmıştı, gece boyunca bedenini gömen karın üzerinde sadece sol bacağı görünüyordu.</p>

    <p>Eğer Ramsay’nin kancıkları karı kazmasaydı, adamın bedeni bahara kadar gömülü kalabilirdi. Kemik Ben köpekleri cesedin üstünden çekene kadar, Boz Jeyne ölü adamın yüzünün büyük bir kısmını yemişti, cesedin kime ait olduğunu kesin olarak anlamak yarım gün aldı: Kuzeye Roger Ryswell’le birlikte gelen kırk dört yaşında bir silahlı adam. “Bir ayyaş,” diye duyurdu Ryswell. “Bahse girerim ki surdan aşağı işiyordu. Kaydı ve düştü.” Kimse bu fikre karşı çıkmadı. Fakat Theon Greyjoy, bir adam gecenin karanlığında neden kaygan basamakları tırmanır ve sadece işemek için siperlere çıkar, merak etti.</p>

    <p>O sabah, garnizon domuz yağında kızartılmış bayat ekmekle kahvaltı ederken (domuzu şövalyeler ve lordlar yedi) masalardaki konuşmaların hiçbiri cesetle ilgili değildi.</p>

    <p>Theon, bir çavuşun, “Stannis’in kale içinde dostları var,” diye fısıldadığını duydu. Yaşlı bir Tallhart adamıydı, eski püskü cübbesine üç ağaç işlenmişti. Nöbet yeni değişmişti. Öğle yemeği servis edilirken, adamlar soğuktan kaçmak için salona giriyor ve çizmelerindeki karı silkelemek için ayaklarını yere vuruyordu. Yemekte kan sosisi, pırasa ve fırından yeni çıkmış esmer ekmek vardı.</p>

    <p>“Stannis mi?” dedi Roose Ryswell’in süvarilerinden biri, güldü. “Stannis şimdiye kadar kar yüzünden ölmüştür ya da donmuş kuyruğunu bacaklarının arasına sıkıştırıp Sur’a geri dönmüştür.”</p>

    <p>“Duvarlarımızın iki metre uzağında, yüz bin adamla birlikte kamp kurmuş olabilir,” dedi Cerwyn renklerini taşıyan bir yaycı. “Bu fırtınada adamların birini bile göremeyiz.”</p>

    <p>Sonsuz, aralıksız, merhametsiz; kar bütün gün ve gece yağdı. Kar yığınları duvarlara tırmandı, siperlerdeki mazgalları doldurdu, beyaz battaniyeler bütün çatıları örttü, çadırlar ağırlığın altında bel verdi. Adamlar avlulardan geçerken kaybolmasınlar diye, binaların arasına ipler gerildi. Devriyeler, duvar yürüyüşlerini, yaverlerin yaptığı kardan devriyelere bıraktılar ve yarı donmuş ellerini maltızların üzerinde ısıtmak için küçük muhafız kulelerine doluştular. Kardan devriyeler, kar ve rüzgâr yüzünden her gece biraz daha irileşip tuhaflaştı. Devriyelerin karlı ellerindeki mızraklarda buz saçakları büyüdü. Azıcık kardan korkmadığını söylerken duyulan Hosteen Frey, soğuk ısırması yüzünden bir kulağını kaybetti.</p>

    <p>En çok ıstırabı avludaki atlar çekti. Isınmaları için hayvanların üstüne örtülen battaniyeler, sık sık değiştirilmediği takdirde sırılsıklam oluyor ve donuyordu. Soğuğu uzakta tutmak için yakılan ateşler yarardan çok zarar getiriyordu. Savaş atları alevlerden korkuyordu, alevlerden uzaklaşmaya çalışırken kendilerine ve diğer atlara zarar veriyorlardı. Sadece ahırlardaki atlar sıcak ve güvendeydi ama ahırlar halihazırda tıka basa doluydu.</p>

    <p>Yaşlı Lord Locke, Büyük Salon’da, “Tanrılar bize düşman oldu,” derken duyuldu. “Bu onların gazabı. Cehennemin kendisi kadar soğuk bir rüzgâr ve asla bitmeyen kar. Lanetlendik.”</p>

    <p>“<em>Stannis</em> lanetlendi,” diye ısrar etti bir Dehşet Kalesi adamı. “Dışarıda, fırtınanın ortasında olan o.”</p>

    <p>“Lord Stannis tahmin ettiğimizden daha sıcak olabilir,” dedi aptal bir hürsüvari. “Adamın büyücüsü ateşleri çağırabiliyor. Belki de kadının kırmızı tanrısı şu karları eritebilir.”</p>

    <p><em>Bu aptalcaydı,</em> Theon o anda biliyordu. Adam, Sarı Dick’in, Ekşi Alyn’in ve Kemik Ben’in duyabileceği bir yerde çok yüksek sesle konuşmuştu. Hikâye Lord Ramsay’nin kulağına ulaştığında, Piç’in Oğulları hürsüvariyi yakaladılar ve sürükleyerek kara çıkardılar. “Stannis’i çok seviyormuş gibi göründüğün için seni ona gönderiyoruz,” dedi Ramsay. Benim-İçin-Dans-Et Damon, yağlı ve uzun kamçısıyla hürsüvariyi kırbaçladı. Deriyüzen ve Sarı Dick, adamın kanının ne kadar hızlı donacağına dair bahse girdiler. Ramsay, hürsüvarinin Siper Kapısı’na götürülmesini emretti.</p>

    <p>Kışyarı’nın muazzam ana kapıları kapatılmış ve sürgülenmişti. Yivli kapı, kara ve buza öyle kötü saplanmıştı ki yukarı kaldırılabilmesi için etrafının kazılması gerekirdi. Aynı şey Avcı Kapısı için de geçerliydi ama kapı yakın zamanda kullanıldığı için orada en azından buz problemi yoktu. Kral Yolu Kapısı kullanılmamıştı, kapıdaki açılır kapanır köprünün zincirleri donmuş ve kaya gibi sertleşmişti. Geriye sadece Siper Kapısı kalmıştı; iç duvardaki küçük, kemerli, yan kapı. Gerçekte tam bir kapı değildi, donmuş hendeğin karşısına uzanan bir köprüsü vardı ama dış duvarın içinden geçip başka bir kapıya ulaşan bir geçidi yoktu, sadece dış siperlere ulaşım sağlıyordu, siperlerin ötesindeki dünyaya değil.</p>

    <p>Kanlar içindeki hürsüvari köprünün karşısına taşındı ve basamaklardan yukarı çıkarıldı, hâlâ itiraz ediyordu. Deriyüzen ve Ekşi Alyn, kollarından ve bacaklarından tuttukları adamı, duvarın üstünden, yirmi beş metre aşağıdaki zemine attılar. Kar yığınları o kadar yükseğe tırmanmıştı ki, adam bütün vücuduyla kara gömüldü... ama bir süre sonra, siperlerdeki yaycılar, hürsüvariyi kırık bacağıyla karın içinde sürünürken gördüklerini iddia ettiler. Yaycılardan biri okunu dengeleyip uzaklaştı. “Adam bir saat içinde ölmüş olacak,” dedi Lord Ramsay.</p>

    <p>“Ya da güneş batmadan önce Lord Stannis’in aletini emiyor olacak,” diye karşılık verdi Fahişefelaketi Umber.</p>

    <p>“Dikkat etsin de lordun aletini kırmasın,” diyerek güldü Rickard Ryswell. “Bu soğukta dışarıda olan her adamın aleti donup katılaşır.”</p>

    <p>“Lord Stannis fırtınada kayboldu,” dedi Leydi Dustin. “Fersahlarca uzakta öldü ya da ölmek üzere. Bırakın da kış elinden geleni yapsın. Kar birkaç gün sonra hem Stannis’i hem de ordusunu gömecek.”</p>

    <p>Leydinin budalalığına hayret ederek, <em>bizi de gömecek,</em> diye düşündü Theon. Barbrey kuzeyliydi ve işin aslını bilmeliydi. Eski tanrılar dinliyor olabilirlerdi.</p>

    <p>Akşam yemeğinde bezelye lapası ve dünden kalan ekmek vardı. Bu durum sıradan adamların homurdanmasına sebep oldu; kıymetli tuzun etrafındaki şövalyeler ve lordlar domuz eti yiyordu.</p>

    <p>Theon, ahşap kâsenin üstüne eğilmiş bir halde bezelye lapasının sonunu yerken, omzunda hafif bir dokunuş hissedip kaşığını elinden düşürdü. Kaşığı, Ramsay’nin kancıklarından birinin eline geçmeden önce yerden almak için eğilirken, “Bana asla dokunma,” dedi. “Bana asla dokunma.”</p>

    <p>Abel’ın çamaşırcı kadınlarından biri Theon’ın yanına oturdu, fazla yakınına. Gençti, on beş ya da on altı yaşındaydı, iyice yıkanmaya muhtaç sarı saçları ve güzelce öpülmeye muhtaç dolgun dudakları vardı. “Bazı kızlar dokunmaktan hoşlanır,” dedi yarım bir gülümsemeyle. “Eğer lordum memnun olacaksa, benim adım Holly.”</p>

    <p><em>Fahişe Holly,</em> diye düşündü Theon, ama kız yeterince güzeldi. Eskiden olsa, Theon güler ve kızı kucağına oturturdu ama o günler geride kalmıştı. “Ne istiyorsun?”</p>

    <p>“Şu mahzen mezarı görmek. Mezar nerede lordum? Bana gösterir misiniz?” Holly saçıyla oynadı. “Derin ve karanlık bir yer olduğunu söylüyorlar. Dokunmak için iyi bir yer. Bütün ölü krallar izlerken.”</p>

    <p>“Seni Abel mı gönderdi?”</p>

    <p>“Olabilir. Belki de ben kendi kendimi göndermişimdir. Ama Abel’ı istiyorsanız onu getirebilirim. Lordum için tatlı bir şarkı söyler.”</p>

    <p>Kızın söylediği her kelime, Theon’ı bunun bir oyun olduğuna ikna ediyordu. <em>Fakat kimin oyunu ve amacı ne?</em> Abel, Theon’dan ne isteyebilirdi? Adam sadece bir şarkıcıydı, udu ve sahte gülümsemesi olan bir deyyustu. <em>Kaleyi nasıl aldığımı öğrenmek istiyor, bu konuda bir şarkı yapmak değil.</em> Cevap Theon’a aniden geldi. <em>Dışarı çıkabilmek için, içeri nasıl girdiğimi öğrenmek istiyor.</em> Lord Bolton, Kışyarı’nı kundaktaki bir bebek misali sımsıkı sarmıştı. Onun izni olmadan kimse gidip gelemiyordu. <em>Çamaşırcı kadınlarla birlikte kaçmak istiyor.</em> Theon şarkıcıyı suçlayamazdı, buna rağmen, “Abel’la, seninle ya da kardeşlerinle işim olmaz,” dedi. “Beni rahat bırak.”</p>

    <p>Dışarıda kar dans ediyordu. Theon, ipleri takip ederek Siper Kapısı’na gitti. Kapıdaki muhafızların burunlarından çıkan beyaz buhar bulutlarını görmese, onların Küçük Walder’ın yaptığı kardan adamlar olduğunu zannedebilirdi. “Duvarlarda yürümek istiyorum,” dedi muhafızlara, kendi nefesi de havada donuyordu.</p>

    <p>“Yukarısı çok soğuk,” dedi muhafızlardan biri. “Burası da çok soğuk,” dedi diğeri, “ama canın ne istiyorsa onu yap Dönek.” Theon’a kapıdan geçmesini işaret etti.</p>

    <p>Basamaklar karla kaplıydı, kaygandı, karanlıkta tehlikeliydi. Theon, duvarın üstündeki yürüme yoluna çıktığında, hürsüvarinin aşağı atıldığı yeri çabucak buldu. Mazgalları dolduran kar duvarını yıktı ve mazgal dişlerinin arasından aşağı sarktı. <em>Atlayabilirim,</em> diye düşündü. <em>Süvari ölmedi, ben neden öleyim?</em> Atlayabilirdi ve... <em>Ne? Bacağımı kırıp karın altında mı öleyim? Donarak ölmek için mi kaçayım?</em></p>

    <p>Bu çılgınlıktı. Ramsay kızlarla birlikte Theon’ın peşine düşerdi. Eğer tanrılar merhametliyse Kızıl Jeyne, Jez ve Helicent, Theon’ı parçalara ayırırlardı. Ya da daha kötüsü olur ve Theon sağ olarak kaleye geri getirilirdi. “<em>Adımı</em> hatırlamak zorundayım,” diye fısıldadı.</p>

    <p>Ertesi sabah, Sör Aenys Frey’in kır saçlı yaveri, çırılçıplak ve ölü bir halde kalenin hayvan mezarlığında bulundu. Yaver, suratını iyice saklayan kırağı yüzünden maske takmış gibi görünüyordu. Sör Aenys, adamın çok fazla içtiğini ve fırtınada kaybolduğunu ileri sürdü ama yaverin dışarı çıkmak için neden soyunduğunu kimse açıklayamadı. <em>Bir ayyaş daha,</em> diye düşündü Theon. Şarap, bütün şüpheleri yok ederdi.</p>

    <p>Sonra, daha gün bitmeden, Flintler’e bağlılık yemini vermiş bir yaycı, ahırlarda kırık bir kafatasıyla ortaya çıktı. Lord Ramsay adamın bir at tarafından tekmelendiğini duyurdu. <em>Aslında kafasına bir sopa indirilmiş gibi,</em> diye karar verdi Theon.</p>

    <p>Her şey çok tanıdıktı, Theon’ın daha önce izlediği bir tiyatro oyunu gibiydi. Sadece oyuncular değişmişti. Son oyunda Theon’ın oynadığı karakteri Roose Bolton canlandırıyordu. Aggar’ın, Gynir Kırmızıburun’un ve Gaddar Gelmarr’ın bölümleri de ölü adamlar tarafından oynanıyordu. <em>Leş de oradaydı,</em> diye hatırladı Theon, <em>ama o başka bir Leş’ti, ellerinden kan ve dudaklarından yalan akan bir Leş. Bal kadar tatlı bir Leş. Leş, Leş, kalleşle kafiyeli.</em></p>

    <p>Ölümler, Roose Bolton’ın lordlarının Büyük Salon’da açıkça tartışmasına sebep oldu. Bazı lordların sabrı tükeniyordu. “Şu asla gelmeyen kralı daha ne kadar beklemek zorundayız?” diye sordu Sör Hosteen Frey. “Savaşı Stannis’e biz götürmeliyiz ve adamın sonunu getirmeliyiz.”</p>

    <p>“Kaleyi bırakacak mıyız?” diye homurdandı tek kollu Harwood Stout; ses tonu, kaleyi bırakmaktansa sağlam kolunu kestirmeyi tercih edeceğini söylüyordu. “Kör bir halde karların içine dalmamızı mı öneriyorsunuz?”</p>

    <p>“Lord Stannis’le savaşmak için önce adamı bulmalıyız,” dedi Roose Ryswell. “Keşif süvarilerimiz Avcı Kapısı’ndan dışarı çıktı ama hiçbiri geri dönmedi.”</p>

    <p>Lord Wyman Manderly muazzam göbeğine bir şaplak indirdi. “Beyaz Liman sizinle birlikte at sürmekten korkmaz Sör Hosteen. Bizi dışarı çıkarın, bize liderlik edin ve bütün şövalyelerim hemen arkanızda olsun.”</p>

    <p>Sör Hosteen şişman adama döndü. “Sırtıma bir mızrak saplayacak kadar yakınımda olacaklarından eminim. Akrabalarım nerede Manderly? Bana bunu söyle. Sana oğlunu getiren konuklardan bahsediyorum.”</p>

    <p>“Oğlumun kemiklerini getiren, demek istiyorsun.” Manderly, hançerinin ucunu bir parça domuz etine batırdı. “Onları gayet iyi hatırlıyorum. Düşük omuzlu ve cerbezeli Rhaegar. Kılıç çekmekte tez Cesur Sör Jared. Sürekli sikke şıngırdatan muhbir başı Symond. Onlar bana Wendel’ın kemiklerini getirdi. Wylis’i, söz verdiği gibi sağ ve salim bir halde bana gönderen Tywin Lannister’dı. Lord Tywin. Sözüne sadık bir adam. Yedi onun ruhunu korusun.” Lord Wyman domuz etini ağzına attı, gürültülü bir şekilde çiğnedi, ağzını şapırdattı ve, “Yol çok tehlikeli sör,” dedi. “Beyaz Liman’dan ayrılırken kardeşlerinizin misafir hediyelerini verdim. Düğünde buluşacağımıza dair sözleştik. Onlarla vedalaştığımıza şahit olan birçok insan var.”</p>

    <p>“Birçok insan mı?” diye alay etti Aenys Frey. “Yoksa siz ve sizin insanlarınız mı?”</p>

    <p>“Ne söylemek istiyorsunuz Sör Aenys?” Beyaz Liman Lordu kol yeniyle ağzını sildi. “Ses tonunuzdan hoşlanmadım sör. Bir parça bile hoşlanmadım.”</p>

    <p>“Avluya çık seni yağ tulumu. Çık da sana hazmedebileceğin bütün parçaları servis edeyim.”</p>

    <p>Wyman Manderly güldü ama adamın altı şövalyesi hemen ayağa kalktı. Şövalyeleri güzel sözlerle sakinleştirmek Roger Ryswell ile Barbrey Dustin’e düştü. Roose Bolton hiç konuşmadı. Fakat Theon Greyjoy, adamın solgun gözlerinde daha önce hiç görmediği bir şeyler gördü; huzursuzluk, hatta bir parça korku.</p>

    <p>O gece, yeni ahır, çatısında biriken karın ağırlığıyla yıkıldı. Yirmi altı at ve iki seyis öldü; çöken çatının altında ezilmiş ya da karın içinde boğulmuşlardı. Cesetleri kazıp çıkarmak sabahın büyük bir bölümünü aldı. Lord Bolton, olay yerini incelemek üzere kısa bir süre için dış avluya çıktı, sonra sağ kalan atların, dış avluda titreyen atlarla birlikte içeri getirilmesini emretti. Ölü adamlar kardan çıkarıldıktan ve atlar kesildikten hemen sonra bir ceset daha bulundu.</p>

    <p>Bu ceset, sarhoş bir tökezlemeyle ya da bir atın çiftesiyle savuşturulamazdı. Ölü adam Ramsay’nin gözdelerinden biriydi; tıknaz, sıracalı, çirkin. Sarı Dick isimli asker. Adamın aletinin ne renk olduğunu tespit etmek zordu, zira biri o aleti kesmiş ve adamın ağzına tıkmıştı, bunu öyle sert bir şekilde yapmıştı ki Dick’in üç dişini kırmıştı. Aşçılar, cesedi, mutfağın dışında boğazına kadar kara gömülmüş halde bulduklarında, hem adam hem de aleti masmavi kesilmişti. “Cesedi yakın,” diye emretti Roose Bolton, “ve bu konu hakkında tek kelime etmeyin. Bu hikâyenin yayılmasını istemiyorum.”</p>

    <p>Hikâye yine de yayıldı. Öğle vakti geldiğinde Kışyarı’nın büyük bir bölümü hikâyeyi duymuştu, hem de Ramsay Bolton’ın dudaklarından. Sarı Dick onun “oğlu”ydu. “Bunu yapan adamı bulduğumuzda,” demişti Lord Ramsay, “onun derisini yüzeceğim, çıtır çıtır kızartacağım ve kendisine yedireceğim.” Katilin adının bir altın ejderha değerinde olduğu duyurulmuştu.</p>

    <p>Akşamüzeri olduğunda Büyük Salon’daki pis koku elle tutulur haldeydi. Yüzlerce at, köpek ve insan tek çatı altına sıkışmıştı. Zemin; çamur, erimiş kar, at pisliği, köpek boku ve hatta insan dışkısı yüzünden kaygandı. Hava; ıslak köpek, ıslak yün ve sırılsıklam at battaniyesi kokuyordu. Kalabalık banklarda rahat bulmak mümkün değildi ama yiyecek vardı. Aşçılar, dışı iyice kızarmış ve içi kanlı bırakılmış taze at etini, kavrulmuş soğan ve şalgamla birlikte kalın dilimler halinde servis etti... ve bir kez olsun, sıradan askerler de lordlar ve şövalyeler kadar iyi yemek yedi.</p>

    <p>At eti, Theon’ın harabeye dönmüş dişleri için fazla sertti. Theon, eti çiğnemeye çalıştığında dayanılmaz bir ağrı hissetti; bu yüzden, şalgamları ve soğanları hançerinin yassı yüzeyiyle püre yapıp yedi, sonra at etini çok küçük parçalara ayırdı, her parçayı emdi ve dışarı tükürdü. Bu şekilde en azından etin tadını aldı, yağ ve kan sayesinde biraz da besin. Kemiği köpeklere fırlattı. Boz Jeyne’in kemikle birlikte kaçıp gidişini ve Sara’yla Willow’un havlayarak onu takip edişini izledi.</p>

    <p>Lord Bolton, Abel’a yemek sırasında şarkı söylemesini emretti. Şarkıcı önce “Demir Mızraklar”ı, sonra da “Kış Bakiresi”ni söyledi. Barbrey Dustin daha neşeli bir şey istediğinde, Abel, “Kraliçe Terliğini Çıkardı, Kral Tacım” ile “Ayı ve Güzel Bakire”yi söyledi. Freyler şarkıya eşlik ettiler ve nakarat geldiğinde kuzeyli adamlar bile yumruklarını masalara vurup bağırdılar, <em>“Bir ayı! Bir Ayı!”</em> Fakat sesler atları korkuttu, çok geçmeden şarkıcılar sustu ve müziğin sesi kısıldı.</p>

    <p>Piç’in Oğulları bir duvar apliğinin altında toplanmıştı, aplikteki meşale dumanlar çıkararak yanıyordu. Luton ve Deriyüzen zar atıyordu. Grunt’ın kucağında bir kadın oturuyordu, adamın eli kadının göğsündeydi. Benim-İçin-Dans-Et Damon kamçısını yağlıyordu. “Leş,” diye seslendi. Köpeğini çağıran bir adamın yapacağı gibi kamçısını hafifçe bacağına vurdu. “Yine kokmaya başladın Leş.”</p>

    <p>“Evet,” dedi Theon hafif bir sesle, verecek başka cevabı yoktu.</p>

    <p>Kamçısını yağlı bir bez parçasıyla ovarken, “Bu iş bittiğinde Lord Ramsay senin dudaklarını kesecek,” dedi Damon.</p>

    <p><em>Dudaklarım onun karısının bacaklarının arasındaydı. Bu saygısızlık cezasız kalamaz.</em> “Sen nasıl diyorsan.”</p>

    <p>Luton güldü. “Bence bunu istiyor.”</p>

    <p>“Git buradan,” dedi Deriyüzen. “Kokun midemi bulandırıyor.” Diğerleri güldü.</p>

    <p>Adamlar fikirlerini değiştirmeden, Theon hızla uzaklaştı. İşkenceciler onu takip edip dışarı çıkmazdı; içeride yiyecek, içecek, arzulu kadınlar ve sıcak ateşler olduğu sürece bunu yapmazlardı. Theon salondan ayrılırken, Abel, “Baharda Açan Bakireler”i söylüyordu.</p>

    <p>Dışarıda öyle yoğun bir kar yağışı vardı ki Theon en fazla bir metre ileriyi görebiliyordu. Kendini beyaz bir çölün ortasında tek başına buldu, her iki yanında da göğüs yüksekliğinde kar duvarları vardı. Başını kaldırdığında yanaklarına kar taneleri dokundu, soğuk ve yumuşak öpücükler gibi. Theon, arkasındaki salondan gelen müzik seslerini duyabiliyordu. Şimdi yumuşak ve hüzünlü bir şarkı çalıyordu. Theon bir an için kendini huzurlu hissetti.</p>

    <p>Daha ileride, onunla zıt yönde yürüyen bir adamla karşılaştı, adamın arkasında başlıklı pelerini dalgalanıyordu. Theon ve adam yüz yüze geldiklerinde kısaca bakıştılar. Adam eline bir hançer aldı. “Dönek Theon. Akraba Katili Theon.”</p>

    <p>“Değilim. Ben... ben demirdoğumluydum.”</p>

    <p>“Sen tamamıyla sahteydin. Nasıl oluyor da hâlâ nefes alıyorsun?”</p>

    <p>Sarı Dick’in aletini ağzına tıkan ve Roger Ryswell’in seyisini siperlerden aşağı atan katilin bu adam olup olmadığını merak ederek, “Tanrıların benimle işi bitmedi,” diye cevap verdi Theon. Tuhaf bir şekilde, korkmuyordu. Sol elinin eldivenini çıkardı. “Lord Ramsay’nin benimle işi bitmedi.”</p>

    <p>Adam baktı, güldü. “Öyleyse seni ona bırakıyorum.”</p>

    <p>Theon, kollarıyla bacakları karla katılaşana ve elleriyle ayakları uyuşana dek fırtınanın içinde yürüdü, sonra yine iç duvarın siperlerine tırmandı. Orada, otuz metre yukarıda, biraz rüzgâr esiyor ve karları havalandırıyordu. Bütün mazgallar dolmuştu. Theon bir delik açmak için kar duvarını delmek zorunda kaldı... ve hendeğin ötesini göremediğini fark etti. Dış duvardan geriye, sadece belirsiz bir gölge ve karanlıkta yüzen loş ışıklar kalmıştı.</p>

    <p><em>Dünya kayboldu.</em> Kral Toprakları, Nehirova, Pyke, Demir Adaları, bütün Yedi krallık; Theon’ın bildiği, okuduğu ya da hayalini kurduğu her yer kaybolmuştu. Geride sadece Kışyarı kalmıştı.</p>

    <p>Theon burada hayaletlerle birlikte kapana kısılmıştı. Mahzen mezardaki eski hayaletler ve Theon’ın yarattığı yeni hayaletler; Mikken, Farlen, Gynir Kırmızıburun, Aggar, Gaddar Gelmarr, Pelit Suyu’ndaki değirmencinin karısı ve iki küçük oğlu ve diğerleri. <em>Benim marifetim. Benim hayaletlerim. Hepsi buradalar. Öfkeliler.</em> Theon, mahzen mezarı ve kayıp kılıçları düşündü.</p>

    <p>Odasına döndü, Çelikincik Walton geldiğinde Theon ıslak kıyafetlerini çıkarıyordu. “Benimle gel dönek,” dedi Walton. “Lordumuz seninle konuşmak istiyor.”</p>

    <p>Theon’ın temiz ve kuru bir kıyafeti yoktu, çıkardığı ıslak paçavraları tekrar giyip adamı takip etti. Çelikincik onu Büyük Kule’ye, bir zamanlar Eddard Stark’a ait olan çalışma odasına götürdü. Lord Bolton yalnız değildi. Solgun yüzlü ve ciddi tavırlı Leydi Dustin lordla birlikte oturuyordu; Roger Ryswell’in pelerininin yakasında at başı şeklinde demir bir broş vardı; Aenys Frey ateşin yanında duruyordu, adamın yanakları soğuk yüzünden kızarmıştı.</p>

    <p>“Bana kalede amaçsızca dolaştığın söylendi,” diye başladı Lord Bolton. “Ahırlarda, mutfaklarda, kışlalarda ve siperlerde görüldüğün rapor edildi. Çökmüş kulelerin yıkıntılarının yakınında. Leydi Catelyn’in eski septinin dışında ve tanrı korusunda da görülmüşsün. Bunları inkâr ediyor musun?”</p>

    <p>“Hayır lord’m.” Theon, kelimeyi, ağzında çamur varmış gibi söylemeye özen gösterdi. Bunun Lord Bolton’ı memnun ettiğini biliyordu. “Uyuyamıyorum lord’m. Yürüyorum.” Başını önde tuttu, gözlerini yere saçılmış kuru sazlara dikti. Lordun yüzüne bakmak akıllıca değildi. “Savaştan önce buradaydım. Lord Eddard’ın muhafızıydım.”</p>

    <p>“Rehineydin,” dedi Bolton.</p>

    <p>“Evet lord’m. Rehineydim.” <em>Fakat burası benim evimdi. Gerçek bir ev değil ama bildiğim en iyi ev.</em></p>

    <p>“Biri adamlarımı öldürüyor.”</p>

    <p>“Evet lord’m.”</p>

    <p>“Senin öldürmediğine inanıyorum?” Bolton’ın sesi her zamankinden daha yumuşak bir hal aldı. “İyiliklerime böyle bir ihanetle karşılık vermezsin.”</p>

    <p>“Hayır lord’m, yapmam. Ben... sadece yürüyorum, hepsi bu.”</p>

    <p>Leydi Dustin konuştu. “Eldivenlerini çıkar.”</p>

    <p>Theon şaşkın bir ifadeyle kadına baktı. “Hayır, lütfen. Ben... ben...”</p>

    <p>“Leydinin dediğini yap,” dedi Sör Aenys. “Bize ellerini göster.”</p>

    <p>Theon eldivenlerini çıkardı ve herkesin görebilmesi için ellerini yukarı kaldırdı. <em>Onların önünde çıplak duruyor değilim. Bu o kadar kötü değil.</em> Sol elinde üç parmak vardı, sağ elinde dört. Ramsay bir elin sadece serçe parmağını almıştı, diğerinin yüzük ve orta parmağını.</p>

    <p>“Sana bunu Piç yaptı,” dedi Leydi Dustin.</p>

    <p>“Eğer leydim memnun olacaksa, bunu... ondan ben istedim.” Ramsay her seferinde, Theon’ın bunu istemesini sağlamıştı. <em>Ramsay beni her zaman yalvartıyor.</em></p>

    <p>“Bunu neden yaptın?”</p>

    <p>“Benim... benim o kadar çok parmağa ihtiyacım yoktu.”</p>

    <p>“Dört parmak yeterli.” Sör Aenys, zayıf çenesinden fare kuyruğu gibi sarkan ince sakalını parmakladı. “Sağ elinde dört parmak var. Hâlâ kılıç tutabilir. Ya da hançer.”</p>

    <p>Leydi Dustin güldü. “Bütün Freyler bu kadar aptal mı? Ona bir bakın. Hançer tutmak mı? Bir kaşığı bile zor tutar. Onun, Piç’in o iğrenç yaratığının üstesinden gelip adamın erkekliğini boğazına tıkabileceğine inanıyor musunuz gerçekten?”</p>

    <p>“Ölenlerin hepsi güçlü adamlardı,” dedi Roger Ryswell, “ve hiçbiri bıçaklanmamıştı. Aradığımız katil, Dönek değil.”</p>

    <p>Roose Bolton’ın solgun gözleri Theon’ın üstüne sabittendi. O gözler, Deriyüzen’in bıçağı kadar keskindi. “Bu fikre katılmaya meyillim. Güç bir yana, bu adamın içinde oğluma ihanet etmek yok.”</p>

    <p>Roger Ryswell homurdandı. “O değilse, kim? Kalenin içinde Stannis’in bir adamı var. Bu belli.”</p>

    <p><em>Leş bir adam değil. Ben bir adam değilim.</em> Theon, Leydi Dustin’in mahzen mezardaki kayıp kılıçlardan bahsedip bahsetmediğini merak etti.</p>

    <p>“Manderly’ye bakmalıyız,” diye mırıldandı Sör Aenys Frey. “Lord Wyman bizi sevmiyor.”</p>

    <p>Ryswell ikna olmamıştı. “Fakat biftekleri, pirzolaları ve et turtalarını seviyor. Karanlıkta kalede dolaşması için sofradan kalkması gerek. Manderly bunu sadece tuvalete gitmek için yapıyor, bir saat süren çömelmelerini gerçekleştirmek için.”</p>

    <p>“Cinayetleri bizzat Lord Wyman’ın işlediğini iddia etmiyorum. Lord beraberinde üç yüz adam getirdi. Yüz şövalye. İçlerinden herhangi biri...”</p>

    <p>“Gece işi şövalyelerin işi değildir,” dedi Leydi Dustin. “Üstelik sizin düğününüzde akrabalarını kaybeden tek adam Lord Wyman değil Sör Frey. Fahişefelaketi’nin sizi daha çok sevdiğini mi sanıyorsunuz? Eğer İri Jon’u tutmasaydınız, adam iç organlarınızı dışarı döker ve onları size yedirirdi, Tıpkı Leydi Hornwood’un kendi parmaklarını yediği gibi. Flintler, Cerwynler, Tallhartlar, Slateler... Genç Kurt’un yanında hepsinin adamları vardı.”</p>

    <p>“Ryswell Hanedanı’nın adamları da vardı,” dedi Roger Ryswell.</p>

    <p>“Höyükler’in dışından Dustinler bile vardı.” Leydi Dustin’in dudakları ince ve vahşi bir gülümsemeyle aralandı. “Kuzey unutmaz Sör Frey.”</p>

    <p>Aenys Frey’in dudakları öfkeyle titredi. “Starklar onurumuzu lekeledi. Kuzeyli adamların unutmaması gereken şey bu.”</p>

    <p>Roose Bolton çatlak dudaklarını ovuşturdu. “Bu laf dalaşı işe yaramaz.” Parmağını Theon’a doğrulttu. “Gidebilirsin. Nerede dolaştığına dikkat et. Aksi takdirde yarın bulacağımız ceset sen olabilirsin, yüzünde kırmızı bir gülümsemeyle.”</p>

    <p>“Dediğiniz gibi lordum.” Theon, eldivenlerini sakat ellerine geçirdi ve sakat ayağının üstünde topallayarak odadan çıktı.</p>

    <p>Kurt vakti geldiğinde Theon hâlâ uyanıktı, yün katmanlarına ve yağlı kürklere sarınmış bir halde iç duvarın üstündeki yürüme yolunda ikinci turunu atıyordu, kendini uyumaya yetecek kadar yormayı umuyordu. Bacakları dizlerine kadar karla kaplanmıştı, başı ve omuzları beyazla örtülmüştü. Yürüdüğü yönde rüzgâr yüzüne çarpıyordu ve eriyen kar taneleri buzlu gözyaşları misali yanaklarından aşağı süzülüyordu.</p>

    <p>Sonra Theon boru sesini duydu.</p>

    <p>Uzun ve pes bir inlemeydi, siperlerin üzerinde asılı kaldı, siyah havada sallandı, onu duyan her adamın kemiklerine işledi. Kale duvarlarındaki bütün devriyeler sese doğru döndüler, mızraklarının saplarını sıkıca kavradılar. Kışyarı’nın harabe halindeki salonlarında ve iç kalelerinde; lordlar diğer lordları susturdu, uyuyanlar karanlık köşelerinde uyandı. Savaş borusunun sesi kaybolur kaybolmaz, bir davul gümlemeye başladı: <em>GÜM güm GÜM güm GÜM güm.</em> Ve her adamın ağzından, beyaz nefes bulutlarıyla yazılmış bir isim geçti. <em>Stannis,</em> diye fısıldadı adamlar. <em>Stannis burada, Stannis geldi, Stannis, Stannis, Stannis.</em></p>

    <p>Theon titredi. Baratheon ya da Bolton; onun için önemi yoktu. Stannis, Sur’da Jon Kar’la ittifak kurmuştu ve Jon, Theon’ın başını hiç düşünmeden alırdı. <em>Bir piçin pençelerinden, bir başka piçin ellerinde ölmek için kurtul.</em> Theon, eğer nasıl yapıldığını hatırlasaydı yüksek sesle gülerdi.</p>

    <p>Davul sesi, Avcı Kapısı’nın ötesindeki Kurt Ormanı’ndan geliyor gibiydi. <em>Duvarın hemen dışındalar.</em> Theon yürüme yolu boyunca yürüdü, yirmi devriye içinde sadece bir adam daha aynı şeyi yaptı ama kapının iki yanında yükselen kulelere vardıklarında bile, beyaz peçenin ötesini göremediler.</p>

    <p>Savaş borusu tekrar öttüğünde, “Duvarları boru sesiyle yıkmayı mı düşünüyorlar?” diye şaka yaptı bir Flint. “Belki de Stannis, Joramun’un Borusu’nu bulduğunu düşünüyordur.”</p>

    <p>“Stannis kaleye saldıracak kadar aptal mı?” diye sordu bir devriye.</p>

    <p>“O Robert değil,” diye duyurdu bir Höyükler adamı. “Kuşatma kuracak. Bizi aç bırakıp dışarı çıkarmayı deneyecek.”</p>

    <p>“Önce topları donar,” dedi bir başka devriye.</p>

    <p>“Onunla dövüşmeliyiz,” dedi bir Frey.</p>

    <p><em>Bunu yapın,</em> diye düşündü Theon. <em>Karın içine at sürün ve ölün. Kışyarı’nı bana ve hayaletlere bırakın.</em> Roose Bolton’ın böyle bir mücadeleye sıcak bakacağını seziyordu. <em>Buna bir son vermek zorunda.</em> Kale, uzun bir kuşatmaya karşı koyamayacak kadar kalabalıktı ve kaledeki lordların çoğunun sadakati şüpheliydi. Şişman Wyman Manderly, Fahişefelaketi Umber, Hornwood Hanedanı’nın ve Tallhart Hanedanı’nın adamları, Lockelar, Flintler ve Ryswelller; hepsi, nesillerdir Stark Hanedanı’na bağlı olan kuzeyli adamlardı. Onları burada tutan, Lord Eddard’ın kızıydı, onun kanı. Fakat kız yalnızca bir oyundu, kurt postu giymiş bir koyundu. Bu fars oyunu açığa çıkmadan önce, kuzeyli adamları Stannis’e karşı dövüşmek üzere mücadeleye göndermek akıllıcaydı. <em>Karda katliam. Ve devrilen her adam, Dehşet Kalesi için daha az düşman demek.</em></p>

    <p>Theon, dövüşmesine izin verilip verilmeyeceğini merak etti. Dövüşürse en azından bir erkek gibi, elinde bir kılıçla ölebilirdi. Ramsay’nin ona asla vermeyeceği bir armağandı bu ama Lord Roose verebilirdi. <em>Eğer ona yalvarırsam. Benden istediği her şeyi yaptım, rolümü oynadım, kızı verdim.</em></p>

    <p>Ölüm, Theon’ın umabileceği en tatlı kurtuluştu.</p>

    <p>Tanrı korusunda, kar hâlâ yere değdiği anda eriyordu. Sıcak havuzlardan yosun, çamur ve çürüme kokulu buharlar yükseliyordu. Havada ılık bir sis asılıydı; ağaçları, kasvet cübbeleri giyen uzun boylu askerlere dönüştürüyordu. Buharlı koru gündüz vakitleri eski tanrılara dua etmeye gelen kuzeyli adamlarla dolu oluyordu ama bu saatte bütün ağaçlık Theon Greyjoy’a aitti.</p>

    <p>Ve büvet ağacı, bilen gözleriyle korunun tam ortasında bekliyordu. Theon havuzun kenarında durdu ve ağacın gövdesine kazınmış kırmızı yüzün önünde başını eğdi. Davul sesini buradan bile duyabiliyordu; <em>GÜM güm GÜM güm GÜM güm GÜM.</em> Ses, uzak bir gök gürültüsü misali, her yerden aynı anda geliyormuş gibi duyuluyordu.</p>

    <p>Gece rüzgârsızdı. Kar; soğuk ve karanlık gökyüzünden dümdüz aşağı iniyordu ama yürek ağacının yaprakları yine de Theon’ın adını fısıldıyordu. “Theon,” diyor gibiydi yapraklar, “Theon.”</p>

    <p><em>Eski tanrılar,</em> diye düşündü Theon. <em>Beni tanıyorlar. Adımı biliyorlar. Ben Greyjoy Hanedanı’ndan Theon’dım. Eddard Stark’ın muhafızıydım, onun çocuklarının kardeşi ve arkadaşıydım.</em> “Lütfen.” Dizlerinin üstüne düştü. “Tek isteğim bir kılıç. Theon olarak ölmeme izin verin. Leş olarak ölmeyeyim.” Yanaklarına, imkânsız surette sıcak yaşlar döküldü. “Ben demirdoğumluydum. Pyke’ın oğluydum, adaların oğlu.”</p>

    <p>Yukarıdan aşağı bir yaprak süzüldü, Theon’ın alnına dokundu, havuza kondu, suyun üstünde yüzdü. Kırmızıydı, beş parmağı vardı, kanlı bir ele benziyordu. “...Bran,” diye mırıldandı ağaç.</p>

    <p><em>Biliyorlar. Tanrılar biliyor. Ne yaptığımı gördüler.</em> Ve bir tuhaf an boyunca, büvet ağacının beyaz gövdesine kazınmış yüz, Bran’ın yüzü gibi göründü. Kırmızı, bilge ve hüzünlü gözleriyle Theon’a baktı. <em>Bran’ın hayaleti,</em> diye düşündü Theon ama bu çılgınlıktı. <em>Öldürdüğümüz çocuk Bran değildi. Öldürdüğümüz diğer çocuk Rickon değildi. Onlar değirmencinin oğullarıydı. Pelit Suyu’nun yanındaki değirmende yaşıyorlardı.</em> “İki kafa almalıydım, yoksa benimle dalga geçerlerdi... bana gülerlerdi... bana...”</p>

    <p>“Kiminle konuşuyorsun?” dedi bir ses.</p>

    <p>Theon döndü, Ramsay’nin onu bulduğunu sanıp dehşete düştü ama gelen sadece çamaşırcı kadınlardı; Holly, Rowan ve adı Theon’a malum olmayan bir kadın daha. “Hayaletlerle,” dedi Theon, “Bana fısıldıyorlar. Onlar... benim adımı biliyorlar.”</p>

    <p>“Dönek Theon.” Rowan, Theon’ın kulağını tutup büktü. “İki kafa almalıydın, öyle mi?”</p>

    <p>“Yoksa adamlar ona <em>gülerlerdi,</em>” dedi Holly.</p>

    <p><em>Anlamıyorlar.</em> Theon, Rowan’ın elinden kurtuldu. “Ne istiyorsunuz?” diye sordu.</p>

    <p>“Seni,” dedi üçüncü çamaşırcı kadın, diğerlerinden daha yaşlıydı, pes sesliydi, saçları grileşmişti.</p>

    <p>“Sana söylemiştim. Sana dokunmak istiyorum dönek.” Holly gülümsedi. Kızın elinde bir bıçak belirdi.</p>

    <p><em>Bağırabilirim,</em> diye düşündü Theon. <em>Biri beni duyar. Kale silahlı adamlarla dolu.</em> Theon yardım gelmeden önce ölürdü elbette, kanı toprağa akar ve yürek ağacını beslerdi. <em>Ve bunun neresi yanlış olur?</em> “Dokun bana,” dedi. “Beni öldür.” Sesinde meydan okumadan çok ümitsizlik vardı. “Durmayın. İşimi bitirin. Tıpkı Sarı Dick’in ve diğerlerinin işini bitirdiğiniz gibi. Sizdiniz.”</p>

    <p>Holly güldü. “Nasıl biz olabiliriz? Biz kadınız. Göğüsler ve bacak araları. Düzülmek için buradayız, korku salmak için değil.”</p>

    <p>“Piç seni incitti mi?” diye sordu Rowan. “Parmaklarını kesti, değil mi? Ayak parmaklarını yüzdü? Dişlerini kırdı? Seni zavallı çocuk.” Theon’ın yanağına dokundu. “Bunlar bir daha olmayacak, sana söz veriyorum. Dua ettin ve eski tanrılar bizi gönderdi. Theon olarak ölmek mi istiyorsun? Sana bunu vereceğiz. Kolay ve hızlı bir ölüm, canın hiç yanmayacak.” Gülümsedi. “Ama önce Abel için şarkı söyleyeceksin. Seni bekliyor.”</p>
  </div>
</body>
</html>
