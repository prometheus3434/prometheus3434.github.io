<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Asi Gelin</h1>

    <p>Galbart Glover’ın üstadı mektubu getirdiğinde, Asha Greyjoy, Galbart Glover’ın uzun salonunda oturuyor ve Galbart Glover’ın şarabını içiyordu.</p>

    <p>“Leydim.” Üstat, Asha’yla her konuştuğunda olduğu gibi huzursuzdu. “Höyükler’den bir kuş geldi.” Mektuptan bir an önce kurtulmak istiyormuş gibi parşömeni Asha’ya uzattı. Parşömen sıkıca dürülmüş ve bir parça sert, pembe mumla mühürlenmişti.</p>

    <p><em>Höyükler.</em> Asha, Höyükler’i kimin yönettiğini hatırlamaya çalıştı. <em>Güneyli bir lord, dostum değil.</em> Ve şu mühür... Dehşet Kalesi’nin Boltonlar’ı, savaşlara, üstüne kan lekeleri saçılmış pembe sancakların altında giderlerdi. Pembe mühür kullanmaları akla yatkındı.</p>

    <p><em>Elimde tuttuğum şey zehir,</em> diye düşündü Asha. <em>Bunu yakmam gerek.</em> Mektubu yakmak yerine, mührü kırdı. Parşömen dürümü açılarak kucağına döküldü. Asha kahverengi kuru kelimeleri okuduğunda zaten karanlık olan ruh hali daha da karardı. <em>Kara kanatlar, kara haberler.</em> Kuzgunlar asla mutlu havadisler getirmezdi. Derinorman Kalesi’ne gönderilen son mesaj, Stannis Baratheon’dan gelen biat talebiydi. Bu mesaj daha kötüydü. “Kuzeyli adamlar Moat Cailin’i ele geçirmiş.”</p>

    <p>“Bolton Piçi mi?” diye sordu Asha’nın yanındaki Qarl.</p>

    <p>“<em>Kışyarı Lordu Ramsay Bolton,</em> diye imzalamış. Lakin başka isimler de var.” Leydi Dustin, Leydi Cerwyn ve dört Ryswell, Ramsay’nin imzasının altına kendi imzalarını koymuşlardı. İmzaların yanında kabaca çizilmiş bir dev resmi vardı. Bir Umber’ın işareti.</p>

    <p>İmzalar, isten ve kömür katranından yapılmış üstat mürekkebiyle atılmıştı ama imzaların üstündeki mesaj sert bir el tarafından kahverengi mürekkeple özensiz bir şekilde karalanmıştı. Mektup, Moat Cailin’in düşüşünden, Kuzey Muhafızı’nın kendi arazisine zaferle dönüşünden ve yakında gerçekleşecek olan bir düğünden bahsediyordu. İlk kelimeler, <em>“Bu mektubu demiradamların kanıyla yazıyorum,”</em> idi. Son kelimelerse, <em>“Size prensten bir parça gönderiyorum. Topraklarımda kalın ve onun kaderini paylaşın.”</em></p>

    <p>Asha kardeşinin öldüğüne inanıyordu. <em>Ölü olması bundan iyidir.</em> Kucağına bir deri parçası düştü. Asha deri parçasını muma tuttu, deri tamamen yanana ve alevler parmaklarını yalayana kadar kıvrılarak yükselen dumanı izledi.</p>

    <p>Galbart Glover’ın üstadı sabırsızca Asha’nın yanında bekliyordu. “Cevap verilmeyecek,” dedi Asha.</p>

    <p>“Havadisi Leydi Sybelle’le paylaşayım mı?”</p>

    <p>“Eğer memnun olacaksan.” Asha, Moat Cailin’in düşüş haberinin Leydi Sybelle’i sevindirip sevindirmeyeceğini bilmiyordu. Leydi Sybelle tanrı korusunda yaşıyor ve çocuklarıyla kocasının sağ salim eve dönmesi için dua ediyordu. <em>Büyük ihtimalle cevaplanmayacak bir dua daha. Leydinin yürek ağacı, bizim Boğulmuş Tanrı’mız kadar sağır.</em> Robett Glover ve kardeşi Galbart, Genç Kurt’la birlikte güneye gitmişlerdi. Eğer Kırmızı Düğün hakkında söylenenlerin yarısı doğruysa, adamların tekrar kuzeye gelmeleri mümkün değildi. <em>En azından çocukları sağ. Benim sayemde.</em> Asha leydinin çocuklarını On Kule’de, halalarının himayesine bırakmıştı. Leydi Sybelle’in küçük kızı hâlâ süt emiyordu. Asha, küçük kızın, bir fırtınalı deniz yolculuğuna daha maruz bırakılmayacak kadar zayıf olduğuna karar vermişti. Mektubu üstadın eline tutuşturdu. “Al. Eğer yapabilirse bu mektupta biraz teselli bulsun. Gidebilirsin.”</p>

    <p>Üstat başını eğdi ve salondan ayrıldı. Adam gittikten sonra Tris Botley, Asha’ya döndü. “Eğer Moat Cailin düştüyse yakında Torrhen Kalesi de düşer. Sonra sıra bize gelir.”</p>

    <p>“Bir süre daha gelmez. Yarıkçene onları kanatır.” Torrhen Kalesi, Moat Cailin gibi bir harabe değildi ve Dagmer kemiklerine kadar demirdi. Teslim olmadan önce can verirdi.</p>

    <p><em>Babam hayatta olsaydı Moat Cailin asla düşmezdi.</em> Balon Greyjoy, kuzeyin anahtarının Moat olduğunu biliyordu. Bunu Euron da biliyordu; sadece umursamıyordu. Tıpkı Derinorman Kalesi’ne ya da Torrhen Kalesi’ne ne olacağını umursamadığı gibi. “Euron, Balon’ın arayışlarıyla ilgilenmiyor. Amcam ejderhaların peşine düştü.” Kargagöz, bütün kuvvetini Demir Adaları’ndan Eski Wyk’e çağırmış ve Gün Batımı Denizi’nin derinliklerine yelken açmıştı. Victarion, kamçılanmış bir köpek misali ağabeyinin peşinden gitmişti. Pyke’ta, Asha’nın lord kocasından başka başvuracak kimse kalmamıştı. “Yalnızız.”</p>

    <p>“Dagmer onları ezer,” diye üsteledi Cromm. Mücadeleyi sevdiğinin yarısı kadar sevdiği bir kadına hiç rastlamamış bir adamdı. “Onlar sadece kurt.”</p>

    <p>“Bütün kurtlar katledildi.” Asha başparmağının tırnağıyla pembe mührü kazıdı. “Bunlar, kurtları katleden deri yüzücüler.”</p>

    <p>“Torrhen Kalesi’ne gidip dövüşe katılmalıyız,” dedi Quenton Greyjoy. <em>Tuzlu Fahişe</em>’nin kaptanı ve Asha’nın uzak bir kuzeniydi.</p>

    <p>Daha da uzak bir kuzen olan Dagon Greyjoy, “Evet,” dedi. Adamlar ona Sarhoş Dagon adını takmıştı ama sarhoş ya da ayık, Dagon savaşmayı seviyordu. “Neden bütün şan Yarıkçene’nin olsun?”</p>

    <p>Galbart Glover’ın hizmetkârlarından ikisi rostoyu getirdi ama az önceki deri parçası Asha’nın bütün iştahını alıp götürmüştü. <em>Adamlarım bütün zafer umutlarından vazgeçti,</em> diye düşündü Asha kederle. <em>Şimdi istedikleri tek şey iyi bir ölüm.</em> Kurtlar bu isteği yerine getirecekti, Asha bundan emindi. <em>Er ya da geç, bu kaleyi geri almak için gelecekler.</em></p>

    <p>Kurt Ormanı’nın uzun çam ağaçlarının arkasında güneş batarken, Asha, eskiden Galbart Glover’a ait olan yatak odasının ahşap basamaklarını tırmandı. Çok fazla şarap içmişti, başı zonkluyordu. Asha Greyjoy bütün adamlarını, kaptanlarını ve mürettebatını aynı şekilde severdi ama adamların yarısı aptaldı. <em>Cesur aptallar ama aptallar işte. Yarıkçene’ye git, evet, gidebilirmişiz gibi...</em></p>

    <p>Derinorman’la Dagmer arasında uzun fersahlar, yalçın tepeler, sık ormanlar, vahşi nehirler ve Asha’nın düşünmekten korkacağı kadar fazla kuzeyli adam vardı. Asha dört dargemiye ve iki yüzden az adama sahipti... bu sayıya Tristifer Botley de dahildi ve ona güvenilemezdi. Durmadan aşktan bahsediyor olmasına rağmen, Tris’in Dagmer Yarıkçene’yle birlikte ölmek üzere Torrhen Kalesi’ne koşacağı hayal bile edilemezdi.</p>

    <p>Qarl, Asha’nın peşinden Galbart Glover’ın yatak odasına girdi. “Dışarı çık,” dedi Asha. “Yalnız kalmak istiyorum.”</p>

    <p>“Beni istiyorsun,” dedi Qarl. Asha’yı öpmeye çalıştı.</p>

    <p>Asha adamı itti. “Bana bir kez daha dokunursan...”</p>

    <p>“Ne?” Qarl hançerini çekti. “Soyun kızım.”</p>

    <p>“Git de kendini becer seni tüysüz çocuk.”</p>

    <p>“Seni becermeyi tercih ederim.” Hızlı bir hançer darbesi Asha’nın yeleğinin bağcıkları çözdü. Asha baltasına aldı ama Qarl hançerini yere atıp kızın bileğini yakaladı, büktü, sonunda silah Asha’nın elinden düştü. Qarl, Asha’yı Glover’ın yatağının üstüne itti, onu sertçe öptü, göğüslerini ortaya çıkarmak için kızın tuniğini yırttı. Asha dizini Qarl’ın kasıklarına geçirmeyi denediğinde Qarl bükülerek kenara kaydı ve Asha’nın bacaklarını açtı. “Şimdi sana sahip olacağım.”</p>

    <p>“Yap,” dedi Asha, tükürdü. “Yap ve seni uykunda öldüreyim.”</p>

    <p>Qarl içine girdiğinde Asha sırılsıklamdı. “Tanrılar seni kahretsin,” dedi. Asha yarı acıdan yarı zevkten inleyene kadar Qarl onun göğüs uçlarını emdi. Dünya Asha’nın bacak arasından ibaretti. Asha, Moat Cailin’i unuttu, Ramsay Bolton’ı unuttu, o küçük deri parçasını unuttu, kral şûrasını unuttu, başarısızlığını unuttu, sürgününü, düşmanlarını ve kocasını unuttu. Qarl onu çığlık attırana kadar düzdü, sonra ağlatana kadar bir kez daha, sonra tohumlarını onun rahmine boşalttı.</p>

    <p>“Ben evli bir kadınım,” diye hatırlattı Asha daha sonra. “Beni kirlettin tüysüz çocuk. Lord kocam senin hayalarını kesecek ve sana elbise giydirecek.”</p>

    <p>Qarl, Asha’nın üstünden indi. “Eğer koltuğundan kalkabilirse.”</p>

    <p>Oda soğuktu. Asha, Galbart Glover’ın yatağından kalktı ve yırtılmış kıyafetlerini çıkardı. Yeleğin yeni bağcıklara ihtiyacı olacaktı ama tunik mahvolmuştu. <em>Zaten sevdiğim bir tunik değildi.</em> Asha tuniği ateşe attı, diğer kıyafetlerini küçük bir yığın halinde yere bıraktı. Göğüsleri ağrıyordu ve bacaklarından Qarl’ın tohumları akıyordu. Asha biraz ay çayı demlemeli ya da dünyaya yeni bir deniz canavarı getirme riskini göze almalıydı. <em>Babam öldü, annem ölmek üzere, kardeşimin derisi yüzülüyor ve benim bütün bunlar için yapabileceğim hiçbir şey yok. Ve evliyim. Evliyim ve yatağa girdim... ama kocamla değil.</em></p>

    <p>Asha tekrar kürklerin altına girdiğinde Qarl uyuyordu. “İşte şimdi hayatın bana ait. Hançerimi nereye koydum?” Asha göğsünü adamın sırtına dayadı ve kollarını ona doladı. Qarl adalarda Bakir Qarl olarak tanınıyordu, bu sayede Çoban Qarl’dan, Tuhaf Qarl Kenning’den, Hızlıbalta Qarl’dan ve Köle Qarl’dan ayrılıyordu ama bu lakabı almasının asıl sebebi, bir kızınki kadar pürüzsüz olan yanaklarıydı. Asha onunla ilk tanıştığında Qarl sakal bırakmaya çalışıyordu. Gülerek, “Şeftali tüyü,” demişti Asha. Qarl daha önce şeftali görmediğini itiraf etmişti. Asha da onu bir sonraki güney yolculuğuna katılmaya davet etmişti.</p>

    <p>O vakitler mevsim hâlâ yazdı. Demir Taht’ta Robert oturuyordu. Balon, Deniztaşı Tahtı’nda kara kara düşünüyordu ve Yedi Krallık’ta huzur vardı. Asha, <em>Kara Rüzgâr</em>’ı sahil şeridi boyunca yüzdürüp ticaret yapıyordu. Arbor’a varmadan önce Güzel Ada’ya, Lannis Limanı’na ve şeftalilerin her zaman büyük ve tatlı olduğu yirmi küçük limana uğramışlardı. Qarl’ın yanağına ilk kez bir şeftali tuttuğunda, “Anladın mı?” demişti Asha. Qarl’ı şeftaliden bir ısırık almaya zorladığında, meyvenin suyu adamın çenesine akmıştı ve Asha adamın çenesini öperek temizlemişti.</p>

    <p>O geceyi şeftalileri ve birbirlerini tüketerek geçirmişlerdi. Sabah olduğunda Asha toktu, yapış yapıştı ve daha önce hiç olmadığı kadar mutluydu. <em>Bu altı yıl önce miydi, yoksa yedi mi?</em> Yaz, gitgide silikleşen bir anıydı ve Asha en son üç yıl önce bir şeftalinin tadını çıkarmıştı. Ama Qarl’ın tadını hâlâ çıkarıyordu. Kaptanlar ve krallar onu istemiyor olabilirlerdi ama Qarl istiyordu.</p>

    <p>Asha’nın başka âşıkları da olmuştu; bazıları yatağını yarım yıl için paylaşmıştı, bazıları sadece yarım gece için. Qarl onu bütün âşıkların toplamından fazla memnun etmişti. Qarl on beş günde bir tıraş oluyor olabilirdi ama gür bir sakal bir adamı erkek yapmazdı. Asha, Qarl’ın pürüzsüz ve yumuşak tenine dokunmayı seviyordu. Onun, omuzlarına değen uzun ve düz saçlarını seviyordu. Onun öpüşünü seviyordu. Başparmağıyla adamın göğüs uçlarını okşadığında duyduğu gülüşü seviyordu. Qarl’ın bacaklarının arasındaki tüyler, başındaki sarı saçların daha koyu bir tonuydu ama Asha’nın organının etrafındaki siyah ve sert çalılığa kıyasla seyrekti. Asha bunu da seviyordu. Qarl bir yüzücünün vücuduna sahipti, ince ve uzundu, teninde bir tek yara izi yoktu.</p>

    <p><em>Utangaç bir gülümseme, kuvvetli kollar, zeki parmaklar ve iki sağlam kılıç. Bir kadın bundan fazla ne isteyebilir?</em> Asha seve seve Qarl’la evlenirdi ama o Lord Balon’ın kızıydı ve Qarl alt tabakaya aitti, bir kölenin torunuydu. <em>Evlenemeyeceğim kadar sıradan ama aletini ağzıma alamayacağım kadar sıradan değil.</em> Sarhoş ve gülümser bir halde kürklerin altına kaydı, Qarl’ı ağzına aldı. Qarl uykusunda döndü ve bir an sonra sertleşmeye başladı. Alet iyice sertleştiğinde Qarl uyanıktı ve Asha ıslaktı. Kürkleri çıplak omuzlarına çekip Qarl’ın üstüne oturdu. Bu sefer aynı anda zirveye ulaştılar.</p>

    <p>“Benim tatlı leydim,” diye mırıldandı Qarl daha sonra, sesi uykuyla kalınlaşmıştı. “Benim tatlı kraliçem.”</p>

    <p><em>Hayır,</em> diye düşündü Asha, <em>ben kraliçe değilim ve asla olmayacağım.</em> “Haydi uyu.” Qarl’ın çenesini öptü, Galbart Glover’ın yatak odasının diğer ucuna yürüdü ve pencereleri ardına kadar açtı. Ay neredeyse dolunaydı, hava o kadar açıktı ki, Asha, zirveleri karla kaplı dağları görebiliyordu. <em>Soğuk, çorak ve yaşanması zor ama ay ışığında güzel.</em> Dağların zirveleri, bir sıra keskin diş gibi beyaz ve sivri parlıyordu. Yamaçlar ve daha alçak doruklar gölgelerin içinde kaybolmuştu.</p>

    <p>Deniz yakındaydı, sadece beş fersah kuzeydeydi ama Asha denizi göremiyordu. Arada çok fazla tepe vardı. <em>Ve ağaçlar, bir sürü ağaç.</em> Kuzeyli adamlar bu ormana Kurt Ormanı adını koymuştu. İnsan geceleri kurtların sesini duyabiliyordu, kurtlar karanlığın içinde birbirlerine sesleniyordu. <em>Bir yaprak okyanusu. Keşke sudan ibaret bir okyanus olsaydı.</em></p>

    <p>Derinorman, denize Kışyarı’ndan daha yakın olabilirdi ama Asha için yine de çok uzaktı. Hava tuz yerine çam kokuyordu. Şu gri ve amansız dağların kuzeydoğusunda, Stannis Baratheon’ın sancaklarının dalgalandığı Sur vardı. <em>Düşmanımın düşmanı benim dostumdur,</em> denirdi ama madalyonun diğer yüzünde, <em>düşmanımın dostu benim düşmanımdır,</em> yazardı. Demirdoğumlular, şu taht talibi Baratheon’ın umutsuzca ihtiyaç duyduğu kuzeyli adamların düşmanlarıydı. <em>Ona genç ve güzel bedenimi önerebilirim,</em> diye düşündü Asha ama Stannis evliydi, Asha da öyle. Üstelik Stannis ve demirdoğumlular eski düşmanlardı. Balon’ın ilk ayaklanması sırasında, Stannis, Demir Donanma’yı Güzel Ada açıklarında ezmiş ve Büyük Wyk’i ağabeyi adına boyunduruk altına almıştı.</p>

    <p>Derinorman’ın yosunlu duvarları; düz zirveli, geniş ve yuvarlak bir tepenin etrafını sarıyordu. Bir ucunda gözcü kulesi bulunan mağaramsı uzun salon tepeyi taçlandırıyordu. Tepenin altında; ahırı, maneji, demirhanesi, kuyusu ve koyun ağılıyla birlikte dış kale vardı. Kaleyi derin bir hendek, eğimli toprak bir set ve kazıklı bir çit koruyordu. Dış savunma duvarı, arazinin hatlarını takip ederek bir oval oluşturuyordu. Kare şekilli ikişer ahşap kuleyle korunan iki kapı vardı ve duvarların üstünde yürüme yolları bulunuyordu. Yosunlar, kalenin güney tarafındaki kazıklı çitleri tamamen kaplamış ve kulelerin yarı boyuna kadar tırmanmıştı. Doğuda ve batıda açık araziler uzanıyordu. Asha kaleyi aldığında, arazilerde yulaf ve arpa yetiştiriliyordu ama toprak saldırı sırasında ezilmişti. Daha sonraki ekinler bir dizi sert kırağı yüzünden ölmüştü, geride sadece çamur, kül ve çürük saplar kalmıştı.</p>

    <p>Bu eski bir kaleydi fakat sağlamdı. Asha burayı Gloverlar’dan almıştı ve şimdi Bolton Piçi kaleyi Asha’dan alacaktı. Ama Asha’nın derisini yüzmeyecekti. Asha Greyjoy canlı olarak ele geçirilmeyecekti. Yaşadığı gibi ölecekti; elinde bir balta ve dudağında bir gülümsemeyle.</p>

    <p>Lord babası, Demirorman’ı alması için ona otuz dargemi vermişti. Geriye dört gemi kalmıştı. Biri Asha’nın kendi gemisi <em>Kara Rüzgâr</em>’dı. Diğeri, Asha’nın bütün adamları kaçarken ona katılan Tris Botley’ye aitti. <em>Hayır. Bu adil değil. Onlar kaçmadı. Krallarına biat etmek için eve döndüler. Kaçan biri varsa, o bendim.</em> Bu anı Asha’yı hâlâ utandırıyordu.</p>

    <p>Kaptanlar Asha’nın amcası Euron’ı ahşap tacı takması için Nagga’nın tepesinden aşağı indirirken, “Git,” diye ısrar etmişti Okuyucu.</p>

    <p>“Dedi kuzgun kargaya. Benimle gel. Harlawlu adamları ayaklandırman gerek.” Asha o zamanlar dövüşmeye kararlıydı.</p>

    <p>“Harlawlu adamlar burada. Önemli olanlar. Bazıları Euron’ın adını bağırıyordu. Harlaw’u Harlaw’a karşı kışkırtmayacağım.”</p>

    <p>“Euron deli. Ve tehlikeli. Şu cehennem borusu...”</p>

    <p>“Boruyu duydum. <em>Git</em> Asha. Euron tacı takar takmaz seni arayacak. Gözlerini sana dikmesine izin veremezsin.”</p>

    <p>“Diğer amcalarımla birlikte durursam...”</p>

    <p>“...aforoz edilmiş olarak ölürsün. Herkes sana karşı. Adını o kaptanların önüne koyduğunda, kendini onların yargısına teslim ettin. Şimdi o yargıya karşı çıkamazsın. Kral şûrasının kararı sadece bir kez bozuldu. Haereg’i oku.”</p>

    <p>Hayatı bir kılıcın ucunda dengede dururken sadece Okuyucu Rodrik eski bir kitaptan bahsederdi. “Sen kalıyorsan ben de kalıyorum,” demişti Asha inatla.</p>

    <p>“Aptallık etme. Euron bu gece, dünyaya gülümseyen yüzünü gösterdi ama yarın sabah... Asha, sen Balon’ın kızısın ve senin iddian Euron’ın iddiasından daha güçlü. Nefes aldığın sürece Euron için tehlike olacaksın. Eğer burada kalırsan, öldürülecek ya da Kızıl Kürekçi’yle evlendirileceksin. Hangisinin daha kötü olduğunu bilmiyorum. Git. Bir fırsatın daha olmayacak.”</p>

    <p>Asha, böyle bir olasılığa karşı <em>Kara Rüzgâr</em>’ı adanın diğer ucunda karaya çıkarmıştı. Eski Wyk büyük bir ada değildi. Asha gün doğmadan önce gemisine gidebilir ve yokluğu Euron tarafından fark edilmeden önce Harlaw’a yelken açabilirdi. Yine de tereddüt etmişti, ta ki dayısı, “Bana duyduğun sevginin hatırına git çocuk. Beni senin ölümünü izlemek zorunda bırakma,” diyene kadar.</p>

    <p>Ve Asha gitmişti. Önce, annesine veda etmek için On Kule’ye. “Buraya tekrar gelişim çok uzun zaman sonra olabilir,” diye uyarmıştı annesini. Leydi Alannys anlamamıştı. “Theon nerede?” diye sormuştu. “Bebeğim nerede?” Leydi Gwynesse’in merak ettiği tek şey, Lord Rodrik’in ne zaman geri döneceğiydi. “Ben onun yedi yaş büyüğüyüm. On Kule benim olmalı.”</p>

    <p>Asha, kendi evlilik haberini aldığında hâlâ On Kule’deydi, erzak ikmali yapıyordu. “Asi yeğenimin ehlileştirilmeye ihtiyacı var,” demişti Kargagöz. “Ve onu ehlileştirecek adamın kim olduğunu biliyorum.” Asha’yı Erik Örs-Kıran’la evlendirmiş, Erik’i de kendisi ejderhaların peşinde koşarken Demir Adaları’nı yönetmekle vazifelendirmişti. Erik zamanında büyük bir adamdı, Asha’nın büyükbabasının büyükbabasıyla, yani Sarhoş Dagon’a adını veren Dagon Greyjoy’la birlikte denize açıldığını söyleyip böbürlenebilecek korkusuz bir akıncıydı. Güzel Ada’daki yaşlı kadınlar, torunlarını hâlâ Lord Dagon’ın ve onun adamlarının hikâyeleriyle korkuturdu. <em>Kral şûrasında Eric’in gururunu yaraladım,</em> diye düşündü Asha. <em>Bunu unutmayacak.</em></p>

    <p>Amcasının hakkını da vermeliydi. Euron tek darbeyle bir rakipten bir destekçiye dönüşmüş, yokluğunda adaların güvende olmasını sağlamış ve Asha’yı tehdit olmaktan çıkarmıştı. <em>Üstelik bir mide dolusu kahkaha da attı.</em> Tris Botley’nin söylediğine göre, Kargagöz, düğünde Asha’nın yerinde durması için bir fok balığı getirtmişti. “Umarım Erik, evliliğin şartını yerine getirmek için ısrar etmemiştir,” demişti Asha.</p>

    <p><em>Eve gidemem,</em> diye düşündü, <em>ama burada daha fazla kalmaya cesaret de edemem.</em> Ormanın sessizliği Asha’nın sinirlerini bozmuştu. O bütün hayatını adalarda ve gemisinde geçirmişti. Deniz asla sessiz olmazdı. Taşlı kıyılara vuran dalgaların sesi Asha’nın kanındaydı ama Derinorman Kalesi’nde dalgalar yoktu... sadece ağaçlar vardı, bitmek tükenmek bilmeyen ağaçlar, asker çamlar, muhafız ağaçları, kayınlar, dişbudaklar, kadim meşeler, kestane ağaçları, demir ağaçlar ve köknarlar. Ağaçların çıkardığı ses, denizin seslerinden daha yumuşaktı ve Asha ağaçların sesini sadece rüzgâr estiğinde duyabiliyordu. Sonra her taraftan iç çekişler geliyordu; sanki ağaçlar, Asha’nın bilmediği bir lisanda fısıldaşıyordu.</p>

    <p>Bu gece fısıltılar daha gürültülü gibiydi. <em>Kahverengi ölü yaprakların hışırtısı sadece,</em> dedi Asha kendine, <em>rüzgârda çıtırdayan çıplak dallar.</em> Pencereden uzaklaştı, ormandan uzaklaştı. <em>Ayaklarımın altında yine bir güverte olmasına ihtiyacım var. Bu olmazsa, midemde biraz yiyecek olmalı.</em> Bu gece çok şarap içmişti ama azıcık ekmek yemişti ve rostoya hiç dokunmamıştı.</p>

    <p>Ay ışığı, Asha’nın kıyafetlerini bulmasına yetecek kadar parlaktı. Asha siyah pantolon, kapitone bir tunik ve üst üste binmiş çelik pullarla kaplı yeşil deri bir yelek giydi, Qarl’ı rüyalarıyla baş başa bırakarak kalenin dış merdiveninden aşağı indi. Devriye gezen adamlardan biri onu gördü ve mızrağını kaldırdı. Asha adama ıslık çaldı. O iç avludan geçerken, Galbart Glover’ın köpekleri havlamaya başladı. <em>Güzel,</em> diye düşündü Asha. <em>Havlamalar, ağaçların sesini boğar.</em></p>

    <p>Tris Botley kalın kürklere sarınmış bir halde mutfağa girdiğinde, Asha, at arabası tekerleği büyüklüğündeki sarı peynirden bir dilim kesiyordu. “Kraliçem,” dedi Tris.</p>

    <p>“Benimle dalga geçme.”</p>

    <p>“Sen her zaman kalbimin hâkimi olacaksın. Kral şûrasında bağıran aptalların sayısı ne kadar çok olursa olsun bu değişmez.”</p>

    <p><em>Ben bu çocukla ne yapacağım?</em> Asha, Tris’in bağlılığından şüphe edemezdi. Tris, Nagga’nın tepesinde Asha’nın müdafisi olarak durmak ve onun adını bağırmakla kalmamış, daha sonra onunla birlikte denizi bile geçmişti; kralını, akrabalarını ve evini terk etmişti. Euron’ın yüzüne karşı meydan okuyamamıştı gerçi. Kargagöz’ün donanması denize açıldığında, Tris basitçe geride kalmış ve diğer gemiler gözden kaybolduğunda yön değiştirmişti. Ama bunu yapmak bile cesaret gerektirirdi; Tris asla adalara geri dönemezdi. “Peynir?” dedi Asha. “Jambon ve hardal da var.”</p>

    <p>“Benim istediğim şey yiyecek değil leydim. Ne istediğimi biliyorsun.” Tris, Derinorman’da sakal bırakmıştı. Sakalların yüzünü sıcak tuttuğunu iddia ediyordu. “Seni gözcü kulesinden gördüm.”</p>

    <p>“Eğer nöbetteysen burada ne yapıyorsun?”</p>

    <p>“Cromm ve Boru Hagen kuledeler. Ay ışığında hışırdayan yaprakları gözetlemek için kaç göze ihtiyacımız var? Konuşmamız gerek.”</p>

    <p>“Yine mi?” Asha iç geçirdi. “Hagen’ın kızını biliyorsun. Kızıl saçlı olan. Herhangi bir erkek kadar iyi gemi kullanıyor ve güzel bir yüzü var. On yedi yaşında, sana baktığını gördüm.”</p>

    <p>“Ben Hagen’ın kızını istemiyorum.” Tris az kalsın Asha’ya dokunuyordu ama sonra bir kez daha düşündü. “Asha, gitme vakti geldi. Dalgayı bizden uzakta tutan tek şey Moat Cailin’di. Eğer burada kalırsak kuzeyli adamlar hepimizi öldürür, bunu biliyorsun.”</p>

    <p>“Kaçmamı mı istiyorsun?”</p>

    <p>“Yaşamanı istiyorum. Seni seviyorum.”</p>

    <p><em>Hayır,</em> diye düşündü Asha. <em>Sen, sadece senin kafanda yalayan masum bir bakireyi seviyorsun. Senin korumana muhtaç olan korkak bir çocuğu seviyorsun.</em> “Ben seni sevmiyorum,” dedi açıkça, “ve kaçmıyorum.”</p>

    <p>“Burada çamurdan, çamlardan ve düşmanlardan başka ne var? Burada bu kadar sıkıca tutman gereken ne var? Gemilere sahibiz. Benimle birlikte yelken aç ve denizin üstünde yeni hayatlar kuralım.”</p>

    <p>“Korsan olarak mı?” Bu neredeyse baştan çıkarıcı bir fikirdi. <em>Bu kasvetli ormanı kuzeylilere bırakalım ve açık denizi geri alalım.</em></p>

    <p>“Tacirler olarak,” dedi Tris. “Kargagöz’ün yaptığı gibi doğuya gidelim ama ejderha boruları yerine ipekler ve baharatlarla geri dönelim. Yeşim Denizi’ne bir tek yolculuk yapsak tanrılar kadar zengin oluruz. Eski Şehir’de ya da Özgür Şehirler’den birinde bir malikâne yaptırırız.”</p>

    <p>“Sen, ben ve Qarl?” dedi Asha. Qarl’ın adının Tris’i irkilttiğini gördü. “Hagen’ın kızı seninle Yeşim Denizi’ne gelebilir. Ben hâlâ deniz canavarının kızıyım. Benim yerim...”</p>

    <p>“<em>...neresi?</em> Adalara dönemezsin. Lord kocana teslim olmak niyetinde değilsen tabii.”</p>

    <p>Asha kendini Erik Demiryapan’la yatakta hayal etmeye çalıştı, adamın altında ezilirken ve kucaklamalarına tahammül ederken. <em>Kızıl Kürekçi’den ya da Solak Lucas Codd’dan iyidir.</em> Örs-Kıran bir zamanlar kükreyen bir devdi, amansız bir güce sahipti, kesinlikle korkusuzdu. Onunla yatağa girmek o kadar da kötü olmayabilirdi. <em>Büyük ihtimalle, kocalık vazifesini yerine getirmeye çalıştığı ilk seferde ölür.</em> Erik’in ölümü, Asha’yı adamın karısı yapmak yerine dulu yapardı ki bu durum, Erik’in torunlarına bağlı olarak, ya çok daha iyi olurdu ya da çok daha kötü. <em>Ve amcam. Nihayetinde, bütün rüzgârlar beni Euron’a doğru savurur.</em> “Harlaw’da rehinelerim var,” diye hatırlattı Asha, Tris’e. “Ve hâlâ Deniz Ejderi Burnu var... eğer babamın krallığına sahip olamıyorsam, neden kendi krallığımı kurmayayım?” Deniz Ejderi Burnu’nun nüfusu, eskiden, şimdi olduğu kadar az değildi. Tepelerin ve bataklıkların arasında hâlâ harabeler bulunabilirdi; İlk İnsanlar’ın kadim kalelerinin yıkıntıları. Yüksek yerlerde, ormanın çocuklarının bıraktığı büvet ağacı çemberleri vardı.</p>

    <p>“Boğulmamak için enkaz parçalarına tutunan bir adam misali Deniz Ejderi Burnu’na tutunuyorsun. Deniz Ejderi’nde herhangi bir insanın isteyebileceği ne var? Orada hiç maden yok, altın yok, gümüş yok, kalay ya da demir bile yok. Arazi, buğday ya da mısır yetiştirilemeyecek kadar ıslak.”</p>

    <p><em>Buğday ya da mısır yetiştirmeyi planlamıyorum.</em> “Orada ne var? Sana söyleyeyim. İki uzun kıyı şeridi, yüzlerce gizli mağara, göllerde su samurları, nehirlerde somon balıkları, kıyı boyunca midyeler, açık suda fok sürüleri, gemiler inşa etmek için uzun çam ağaçları.”</p>

    <p>“O gemileri kim inşa edecek kraliçem? Siz Majesteleri Kraliçe, krallığınızın kullarını nereden bulacaksınız? Tabii kuzeyli adamlar bir krallık kurmanıza izin verirlerse. Yoksa niyetiniz, fok balıklarından ve su samurlarından oluşan bir krallığı yönetmek mi?”</p>

    <p>Asha keder dolu bir kahkaha koyuverdi. “Su samurlarını yönetmek insanları yönetmekten daha kolaydır, bundan emin olabilirsin. Ve foklar insanlardan daha zekidir. Evet, haklı olabilirsin. Belki de benim için en iyi yol Pyke’a geri dönmektir. Harlaw’da dönüşüme sevinecek insanlar var. Pyke’ta da öyle. Ve Euron, Blacktyde’da Lord Baelor’u öldürdüğünde dostlar kazanmadı. Aeron amcamı bulup adaları ayaklandırabilirim.” Kral şûrasından beri kimse Buharsaçlı’yı görmemişti ama Boğulmuş Adamlar rahibin Büyük Wyk’te saklandığını ve yakın zamanda Boğulmuş Tanrı’nın gazabını Kargagöz’ün ve yandaşlarının üstüne çekmek için ortaya çıkacağını söylüyorlardı.</p>

    <p>“Örs-Kıran da Buharsaçlı’yı arıyor. Boğulmuş Adamlar’ın peşinden gidiyor. Kör Beron Blacktyde yakalandı ve sorgulandı. Yaşlı Gri Martı bile zincire vuruldu. Euron’ın adamları Buharsaçlı’yı bulamıyorken sen nasıl bulacaksın?”</p>

    <p>“O benim kanım. Babamın kardeşi.” Asha bunun yetersiz bir cevap olduğunu biliyordu.</p>

    <p>“Ne düşündüğümü biliyor musun?”</p>

    <p>“Sanırım öğrenmek üzereyim.”</p>

    <p>“Bence Buharsaçlı öldü. Bence Kargagöz onun boğazını kesti. Demiryapan, Buharsaçlı’nın kaçtığına inanmamız için onu arıyormuş gibi yapıyor. Euron bir akraba katili olarak anılmaktan korkuyor.”</p>

    <p>“Amcam bunu duymasın. Kargagöz’e akraba katili olmaktan korktuğunu söyle ve Kargagöz bunun tersini kanıtlamak için kendi oğullarından birini öldürsün.” Asha kendini hemen hemen ayık hissediyordu. Tristifer Botley onun üzerinde böyle bir etki yaratıyordu.</p>

    <p>“Buharsaçlı’yı gerçekten bulsan bile başarısız olursun. İkiniz de kral şûrasının <em>parçasıydınız,</em> yani bir zamanlar Torgon’un yaptığı gibi seçimin adaletsizce gerçekleştiğini söyleyemezsiniz. Tanrıların ve insanların yasalarına göre, şûranın verdiği karara uymak zorundasınız.”</p>

    <p>Asha kaşlarını çattı. “Bekle. Torgon mu? Hangi Torgon?”</p>

    <p>“Geçgelen Torgon.”</p>

    <p>“O adam Kahramanlar Çağı’nda kraldı.” Asha, Torgon’la ilgili sadece bunu hatırlıyordu. “Ne olmuş ona?”</p>

    <p>“Torgon Greyiron, kralın en büyük oğluydu. Fakat kral yaşlıydı ve Torgon çok hareketliydi. Babası öldüğünde, Torgon, Gri Kalkan’daki hisarını üs olarak kullanıyor ve Mander boyunca akınlar düzenliyordu. Kardeşleri ona babalarının ölüm haberini göndermediler. Bunu yapmak yerine, içlerinden birinin ahşap tacı takmak üzere seçileceği düşüncesiyle acil bir kral şûrası düzenlediler. Fakat kaptanlar ve krallar, kardeşlerden birini değil, Urragon Goodbrother’ı seçtiler. Yeni kralın verdiği ilk emir, eski kralın bütün oğullarının öldürülmesi oldu ve oğullar öldürüldü. Bu olaydan sonra, adamlar yeni kralı Kötükardeş lakabıyla anmaya başladılar, gerçekte adamla hiçbir akrabalıkları olmamasına rağmen. Yeni kral iki seneye yakın tahtta kaldı.”</p>

    <p>Asha hikâyeyi hatırlamıştı. “Torgon eve döndü...”</p>

    <p>“...ve kral şûrasının kanunlara uygun yapılmadığını, zira kendisinin iddiada bulunmak üzere orada olmadığını söyledi. Kötükardeş zalim olduğu kadar alçak da olduğunu kanıtlamıştı ve adalarda çok az dostu kalmıştı. Rahipler şiddetle onun aleyhinde konuştular, lordlar ona karşı ayaklandılar ve adamın kendi kaptanları onu parçalara ayırdılar. Geçgelen Torgon kral oldu ve kırk yıl boyunca tahtta kaldı.”</p>

    <p>Asha, Tris Botley’yi kulaklarından tuttu ve onu dudaklarından öptü. Öpücüğün sonunda Tris kıpkırmızı ve soluk soluğaydı. “Bu da neydi?”</p>

    <p>“Adına öpücük diyorlar. Nasıl da aptalım Tris, hatırlamam gerekirdi...” Asha birdenbire sustu, Tris konuşmaya çalıştığında onu da susturdu. “Bir savaş borusu var. Hagen.” Asha’nın ilk düşüncesi, kocasıydı. Erik Demiryapan, asi karısını almak için onca yol katetmiş olabilir miydi? “Boğulmuş Tanrı beni seviyor. Burada oturmuş ne yapacağımı düşünüyordum ve tanrı bana dövüşmem için düşmanlar gönderdi.” Asha ayağa kalktı, bıçağını kınına soktu. “Mücadele bize geldi.”</p>

    <p>Asha dış avluya vardığında bütün gücüyle koşuyordu, Tris onun hemen arkasındaydı ama geç kalmışlardı. Dövüş bitmişti. Doğu duvarının dibinde, dış kapıya çok uzak olmayan bir noktada, kan içinde iki kuzeyli adam buldular. Lorren Uzunbalta, Altıparmaklı Harl ve Nemrutdil adamların başındaydı. “Cromm ve Hagen, onları duvarın üstünde gördüler,” diye açıkladı Nemrutdil.</p>

    <p>“Sadece bu ikisi mi?” diye sordu Asha.</p>

    <p>“Beş kişi vardı, ikisini, onlar duvarı aşmadan önce öldürdük. Harl birini yürüme yolunda öldürdü. Bu ikisi avluya ulaşmayı başardı.”</p>

    <p>Adamlardan biri ölmüştü, kanı ve beyni Lorren’ın uzunbaltasında pıhtılaşıyordu. Gittikçe büyüyen bir kan gölünün ortasında yatan ikinci adam, Nemrutdil’in mızrağı tarafından yere mıhlanmış olmasına rağmen düzensizce soluk alıp vermeye devam ediyordu. İkisi de kaynatılmış deriler ve kahverengi, yeşil, siyah alacalı pelerinler giymişlerdi. Başlarına ve omuzlarına dallar, yapraklar ve çalılar dikilmişti.</p>

    <p>“Kimsin?” diye sordu Asha yaralı adama.</p>

    <p>“Bir Flint. Sen kimsin?”</p>

    <p>“Greyjoy Hanedanı’ndan Asha. Bu benim kalem.”</p>

    <p>“Derinorman, Galbart Glover’ın makamıdır. Mürekkep balıklarının evi değildir.”</p>

    <p>“Sizden başkaları da var mı?” diye sordu Asha, cevap alamayınca Nemrutdil’in mızrağını tutup çevirdi, yarasından daha fazla kan fışkıran kuzeyli adam ıstırapla feryat etti. “Burada ne işiniz vardı?” diye sordu Asha.</p>

    <p>“Leydi,” dedi adam. “Tanrılar. Lütfen dur. Leydi için geldik. Onu kurtarmak için. Sadece beş kişiydik.”</p>

    <p>Asha adamın gözlerinin içine baktı, mızrağa abandı. “Kaç adam daha var?” dedi. “Söyle, yoksa sabaha kadar can çekişmeni sağlarım.”</p>

    <p>Sonunda, çığlıkların arasında, “Çok,” diye hıçkırdı adam. “<em>Binlerce.</em> Üç bin, dört... <em>ahhhhh...</em> lütfen...”</p>

    <p>Asha mızrağı saplandığı yerden kurtardı ve iki eliyle birden kuzeyli adamın yalancı boğazına soktu. Galbart Glover’ın üstadı, dağ kabilelerinin birbirleriyle geçinemediklerini ve başlarında bir Stark olmadan asla bir araya gelemeyeceklerini söylemişti. <em>Belki de yalan söylemedi. Belki de sadece yanılıyordu.</em> Asha yanılgının tadını amcasının düzenlediği kral şûrasında öğrenmişti. “Bu beş adam, asıl saldırıdan önce kapılarımızı açmak için gönderilmiş,” dedi. “Lorren, Harl. Bana Leydi Glover’ı ve üstadı getirin.”</p>

    <p>“Bütün olarak mı yoksa kanlı bir halde mi?” diye sordu Lorren Uzunbalta.</p>

    <p>“Bütün olarak ve zarar görmemiş bir halde. Nemrutdil, şu üç kere lanet olası kuleye çık ve Cromm’la Hagen’a etrafı dikkatlice izlemelerini söyle. Bir yaban tavşanı bile görseler haberdar olmak istiyorum.”</p>

    <p>Çok geçmeden, Derinorman Kalesi korkmuş insanlarla doldu. Asha’nın kendi adamları zırhlarının içine girmeye çalışıyor ya da duvarların üstündeki yürüme yoluna tırmanıyorlardı. Galbart Glover’ın insanları korku dolu gözlerle etrafa bakıyor ve fısıldaşıyorlardı. Glover’ın kâhyası, kilerden yukarı taşınmak zorunda kaldı; Asha kaleyi aldığında adam bir bacağını kaybetmişti. Lorren çelik eldivenli yumruğunu üstadın yüzüne indirene kadar üstat şiddetle itiraz etti. Leydi Glover, hizmetçisinin kolunda tanrı korusundan geldi, yerdeki cesetleri görünce, “Sizi bugünün geleceğine dair uyarmıştım leydim,” dedi.</p>

    <p>Kırık burnundan kan damlayan üstat öne atıldı. “Leydi Asha, size yalvarıyorum, sancaklarınızı indirin ve canınız için pazarlık etmeme izin verin. Bize adilane ve onurlu bir muamele gösterdiniz. Bunu onlara söyleyeceğim.”</p>

    <p>“Sizi çocuklarla takas edeceğiz.” Leydi Sybelle’in gözleri ağlamaktan ve uykusuz geceler yüzünden kıpkırmızıydı. “Gawen artık dört yaşında. Onun isim gününü kaçırdım. Ve tatlı kızım... bana çocuklarımı geri verirseniz, ne sizin ne de adamlarınızın zarar görmesine gerek kalır.”</p>

    <p>Asha cümlenin son kısmının yalan olduğunu biliyordu. <em>Kendisi</em> takas edilebilir ya da Demir Adaları’na, kocasının sevgi dolu kollarına geri gönderilebilirdi. Kuzenleri için de fidye ödenirdi. Tris Botley ve mürettebattan birkaç adam daha fidyeyle kurtulurdu; onları geri satın alacak kadar zengin akrabaları olanlar. Geriye kalanlar baltaya, darağacına ya da Sur’a giderdi. <em>Yine de, seçme hakkına sahipler.</em></p>

    <p>Asha, onu herkesin görebilmesi için bir varilin üstüne çıktı. “Kurtlar hırlayarak üstümüze geliyorlar. Güneş doğmadan kapılarımızda olacaklar. Mızraklarımızı ve baltalarımızı bırakıp canımızı esirgemeleri için onlara yalvarmak mıyız?”</p>

    <p>“Hayır.” Bakir Qarl kılıcını çekti. Lorren Uzunbalta, “Hayır,” diye tekrar etti. “Hayır,” diye gürledi Cüce Rolfe; mürettebattaki herkesten daha uzun boylu, ayı gibi bir adamdı. <em>“Asla.”</em> Ve yukarıdan tekrar Hagen’ın borusu duyuldu, boru sesi avlu boyunca yankılandı.</p>

    <p><em>Ahooooooooooooooo</em> diye çığlık attı savaş borusu, insanın kanını donduran pes ve uzun bir sesti. Asha boruların sesinden nefret etmeye başlamıştı. Eski Wyk’te, amcasının borusu, Asha’nın rüyaları için ölüm haberi vermişti ve şimdi Hagen’ın borusu, Asha’nın dünyada geçireceği son saatin haberini veriyor olabilirdi. <em>Eğer öleceksem, elimde bir balta ve dudağımda bir küfürle öleceğim.</em></p>

    <p>Asha Greyjoy, “Duvarlara,” dedi adamlarına. Kendi adımlarını gözcü kulesine doğru çevirdi, Tris Botley yanındaydı.</p>

    <p>Ahşap gözcü kulesi, dağların bu tarafındaki en yüksek şeydi. Kaleyi çevreleyen ormandaki uzun çam ağaçlarına ve muhafız ağaçlara altı metre yukarıdan bakıyordu. Asha platforma çıktığında, “İşte orada Kaptan,” dedi Cromm. Asha sadece ağaçları, gölgeleri, ay ışığıyla aydınlanmış tepeleri ve onların ardındaki karlı zirveleri gördü. Sonra ağaçların sinsice yaklaştığını fark etti. “Aha,” diye güldü. “Dağ keçileri çam dallarına bürünmüş.” Orman hareket ediyordu, ağır ve yeşil bir dalga gibi kaleye yaklaşıyordu. Asha çocukken duyduğu bir hikâyeyi hatırladı; ormanın çocuklarının İlk İnsanlar’a karşı verdiği mücadelede, yeşilgörenler ağaçları savaşçılara dönüştürmüştü.</p>

    <p>“Bu kadar çok adamla dövüşemeyiz,” dedi Tris Botley.</p>

    <p>“Çıkagelen her adamla dövüşebiliriz köpek yavrusu,” dedi Cromm. “Ne kadar fazla adam, o kadar büyük şan. İnsanlar bizim hakkımızda şarkılar söyleyecek.”</p>

    <p><em>Evet. Ama senin cesaretinin şarkısını mı söyleyecekler yoksa benim aptallığımın mı?</em> Deniz beş mil uzaktaydı. Asha ve adamları Derinorman’ın derin hendeklerinin ve ahşap duvarlarının ardında dövüşmekten başka ne yapabilirlerdi? <em>Derinorman’ın ahşap duvarları, ben kaleyi aldığımda Gloverlar’ın pek işine yaramadı,</em> diye düşündü Asha. <em>Neden benim işime yarasın?</em></p>

    <p>“Yarın sabah denizin dibinde kahvaltı yapacağız.” Cromm, beklemeye tahammülü yokmuş gibi baltasını okşadı.</p>

    <p>Hagen borusunu indirdi. “Eğer kuru ayaklarla ölürsek, Boğulmuş Tanrı’nın ıslak salonlarını nasıl bulacağız?”</p>

    <p>“Orman küçük derelerle dolu,” dedi Cromm. “Bütün dereler nehirlere akar, bütün nehirler de denize.”</p>

    <p>Asha ölmeye hazır değildi, burada olmazdı, şimdi olmazdı. “Yaşayan bir adam, denizi, ölü bir adamdan daha kolay bulur,” dedi. “Bırakın da bu kasvetli orman yine kurtların olsun. Biz gemilere gidiyoruz.”</p>

    <p>Düşmanlarının kumandanının kim olduğunu merak etti. <em>Ben olsaydım, Derinorman’a saldırmadan önce sahile gider ve dargemileri ateşe verirdim.</em> Bu, kurtlar için kolay olmazdı gerçi. Kendi dargemilerini kaybetmeden bunu yapamazlardı. Asha gemilerinin sadece yarısını karaya çıkarmıştı. Gemilerin diğer yarısı güvenli bir şekilde açık denizde duruyordu. Kuzeyli adamlar sahile gelecek olursa, gemiler yelkenlerini kaldıracak ve Deniz Ejderi Burnu’na gitmek üzere yola çıkacaklardı. “Hagen, borunu üfle ve ormanı titret,” dedi Asha. “Tris, zırh kuşan. Şu tatlı kılıcını kullanmanın zamanı geldi.” Tris’in ne kadar solgun olduğunu görünce adamın yanağını sıktı. “Benimle birlikte ayın üstüne biraz kan sıçrat. Sana her ölüm için bir öpücük vereceğim.”</p>

    <p>“Kraliçem,” dedi Tristifer, “burada duvarlar var. Fakat denize gider de kurtların gemilerimizi ele geçirdiğini ya da uzaklaştırdığını görürsek...”</p>

    <p>“...ölürüz,” dedi Asha neşeyle. “Ama en azından ayaklarımız sudayken ölürüz. Demirdoğumlular, burunlarında tuz kokusu ve kulaklarında dalgaların sesi varken daha iyi dövüşürler.”</p>

    <p>Hagen’ın borusundan üç kısa ses çıktı; bu, demirdoğumluları gemilerine geri gönderecek sinyaldi. Aşağıdan bağrışmalar, mızrak ve kılıç tıkırtıları, at kişnemeleri geldi. Çok az at ve çok az binici. Asha merdivene yöneldi, avluya indiğinde Bakir Qarl’ın onu beklediğini gördü. Qarl, Asha’nın kızıl kısrağını, savaş miğferini ve fırlatma baltalarını hazırlamıştı. Demiradamlar Galbart Glover’ın ahırından atlar çıkarıyordu.</p>

    <p><em>“Koçbaşı!”</em> diye bağırdı duvarların üstünden bir ses. <em>“Bir koçbaşı getirmişler!”</em></p>

    <p>“Hangi kapı?” diye sordu Asha atına binerken.</p>

    <p>“Kuzey!”</p>

    <p>Derinorman’ın yosunlu ahşap duvarlarının ardından borazan sesleri duyuldu.</p>

    <p><em>Borazan? Borazanlı kurtlar?</em> Bu yanlıştı ama Asha’nın bunu düşünecek vakti yoktu. Kuzey kapısı koçbaşının darbeleriyle titrerken, “Güney kapısını açın,” diye emir verdi Asha. Omzundaki kayıştan, kısa saplı bir fırlatma baltası çekti. “Baykuş vakti geçti kardeşlerim. Şimdi mızrak, kılıç ve balta zamanıdır. Eve gidiyoruz.”</p>

    <p>Yüzlerce boğazdan, <em>“Ev!”</em> ve, <em>“Asha!”</em> nidaları yükseldi. Tris Botley, demir kırı bir aygırın sırtında Asha’nın yanına geldi. Diğer adamlar kalkanlarını ve mızraklarını kaldırarak avluda toplandılar. Binici olmayan Bakir Qarl, Nemrutdil ile Lorren Uzunbalta’nın arasındaki yerini aldı. Hagen gözcü kulesinin basamaklarından aşağı inerken, bir kurdun oku onu karnından yakaladı. Hagen baş üstü yere çakıldı. Hagen’ın kızı feryat ederek babasına koştu. “Onu getirin,” dedi Asha. Yas tutulacak zaman değildi bu. Cüce Rolfe’un kendi atının üstüne çektiği kızın kızıl saçları rüzgârla uçuşuyordu. Asha koçbaşının darbeleriyle inleyen kuzey kapısını duyuyordu. <em>Kurtların arasından geçmek zorunda kalabiliriz,</em> diye düşündü. Güney kapısı ardına kadar açıldı, yol temizdi. <em>Ama ne kadar zaman için</em>?</p>

    <p>“Dışarı!” Asha atını mahmuzladı.</p>

    <p>Islak arazinin diğer ucundaki ağaçlara, kış buğdaylarının ölü filizlerinin ay ışığı altında çürüdüğü yere vardıklarında, adamlar ve atlar aynı şekilde koşuyordu. Asha, yaya adamların hareket halinde olması ve kimsenin geride bırakılmaması için, süvarileri artçı kuvvet olarak kafilenin en arkasında tutuyordu. Uzun asker çamlar ve eğri büğrü yaşlı meşeler demirdoğumluların çevresini sardı. Derinorman çok isabetli bir şekilde isimlendirilmişti. Ağaçlar büyük ve karanlıktı, her nasılsa tehditkârdı. Birbirlerine dolanmış ana dallar rüzgârın her nefes alışında çatırdıyordu. Daha yukarıdaki ince dallar ayın yüzünü tırmalıyordu. <em>Şuradan ne kadar çabuk çıkarsak o kadar mutlu olacağım,</em> diye düşündü Asha. <em>Ağaçlar hepimizden nefret ediyor, nefretleri ahşap kalplerinin derinliklerinden geliyor.</em></p>

    <p>Dörtnala güneybatıya doğru koştular, sonunda Derinorman’ın ahşap kuleleri görünmez oldu ve borazan sesleri orman tarafından boğuldu. <em>Kurtlar kalelerini geri aldılar,</em> diye düşündü Asha, <em>belki de gitmemize izin vermekle yetinirler.</em></p>

    <p>Tris Botley, Asha’nın yanına geldi. Dallardan oluşan bir kubbenin arasından göz kırpan ayı göstererek, “Yanlış yöne gidiyoruz,” dedi. “Gemilere varmak için kuzeye dönmemiz gerek.”</p>

    <p>“Önce batı,” diye üsteledi Asha. “Güneş doğana kadar batı. Sonra kuzey.” Gruptaki en iyi süvariler olan Cüce Rolfe’a ve Roggon Paslısakal’a döndü. “Önden gidin ve yolumuzun temiz olup olmadığına bakın. Sahile vardığımızda bir sürprizle karşılaşmak istemiyorum. Eğer kurtlara rastlarsanız, geri dönüp bana haber verin.”</p>

    <p>Kocaman, kızıl sakalının arkasından, “Eğer mecbur kalırsak,” dedi Roggon.</p>

    <p>Keşif süvarileri gözden kaybolduktan sonra demirdoğumlular yürüyüşe devam ettiler ama ağır ilerliyorlardı. Ağaçlar, ayı ve yıldızları saklıyordu. Zemin kara ve tehlikeliydi. Henüz yarım mil katetmemişken, Quenton’ın kısrağı bir çukura girdi ve ön bacaklarından birini kırdı. Quenton kısrağın çığlıklarını susturmak için hayvanın boğazını kesmek zorunda kaldı. “Meşaleler yapmalıyız,” diye ısrar etti Tris.</p>

    <p>“Ateş, kuzeyli adamları üstümüze çeker.” Asha, kaleyi terk etmekle hata yapıp yapmadığını düşünerek sessizce küfretti. <em>Hayır, kalıp savaşsaydık şimdiye kadar hepimiz ölmüş olabilirdik.</em> Ama karanlığın içinde tökezleyerek ilerlemek de iyi değildi. <em>Yapabilseler, şu ağaçlar bizi öldürür.</em> Asha miğferini çıkardı ve terle ıslanmış saçlarını geriye itti. “Güneş birkaç saat içinde doğmuş olacak. Şafağa kadar burada duracağız.”</p>

    <p>Durmak kolaydı; huzur bulmak zor. Kimse uyumadı. Kürek darbelerinin arasında şekerleme yapmakla tanınan kürekçi Düşükgöz Dale bile uyumadı. Bazı adamlar, Galbart Glover’ın elma şarabıyla dolu bir matarayı elden ele geçirerek içki içti. Yanında yiyecek getirenler, getirmeyenlerle yiyeceklerini paylaştı. Asha’nın kuzeni Quenton, ormanda meşaleler olup olmadığını anlamak için ağaçların tepesine üç adam gönderdi. Cromm baltasını biledi; Bakir Qarl da kılıcını. Atlar, kahverengi ölü otları ve kökleri yedi. Hagen’ın kızıl saçlı kızı, Tris’i elinden yakalayarak ağaçların arasına götürmek istedi. Tris kızı reddedince, kız onun yerine Altıparmaklı Harl’la gitti.</p>

    <p><em>Keşke ben de aynı şeyi yapabilseydim.</em> Kendini son bir kez Qarl’ın kollarında kaybetmek güzel olurdu. Asha’nın içinde kötü bir his vardı. <em>Kara Rüzgâr</em>’ın güvertesini bir kez daha ayaklarının altında hissedebilecek miydi? Hissetse bile, gemi onu nereye götürecekti? <em>Diz çökmeye, bacaklarımı açmaya ve Erik Demiryapan’ın dokunuşlarına katlanmaya tahammül etmeyeceksem; adalar bana kapalı. Ve Batıdiyar’daki hiçbir liman, deniz canavarının kızını hoş karşılamaz.</em> Asha, Tris’in istediği gibi tacir olabilir ya da Basamaktaşı’na gidip oradaki korsanlara katılabilirdi. <em>Ya da...</em></p>

    <p>“Size prensten bir parça gönderiyorum,” diye mırıldandı.</p>

    <p>Qarl sırıttı. “Ben senden bir parçayı tercih ederim,” diye fısıldadı. “Tatlı bir parça...”</p>

    <p>Çalıların üstünden bir şey uçtu ve yumuşak bir güm sesi çıkararak Asha’yla Qarl’ın arasına düştü, yerde zıpladı. Yuvarlak, siyah ve ıslaktı, yerde yuvarlanırken boynuna dolanan uzun saçları vardı. Bir meşe ağacının köklerinin arasında durdu. “Cüce Ralf eskisi kadar uzun boylu değil,” dedi Nemrutdil. O sırada bütün adamlar ayaklanmıştı; kalkanlarına, mızraklarına ve baltalarına uzanıyorlardı. <em>Onlar da meşale yakmadı,</em> diye düşünecek kadar vakit buldu Asha, <em>ve bu ormanı bizden çok daha iyi tanıyorlar.</em> Sonra demirdoğumluların etrafını saran ağaçlar bir volkan gibi püskürdü ve kuzeyli adamlar uluyarak dışarı aktı. <em>Kurtlar,</em> diye düşündü Asha, <em>kahrolası kurtlar gibi uluyorlar. Kuzeyin savaş çığlığı.</em> Demirdoğumlular kurtlara bağırdı ve dövüş başladı.</p>

    <p>Hiçbir ozan bu mücadele hakkında şarkı yapmayacaktı. Hiçbir üstat, Okuyucu’nun kıymetli kitaplarından biri için bir satır izahat yazmayacaktı. Dalgalanan sancaklar yoktu, öten savaş boruları yoktu, adamlarını etrafında toplayıp çınlayan sesiyle son sözlerini söyleyen büyük bir lord yoktu. Şafak öncesi karanlıkta çarpıştılar. Gölgeye karşı gölge. Köklere ve taşlara takılıp tökezlediler, ayaklarının altında çamur ve çürümüş yapraklar vardı. Demirdoğumluların üstünde örgü zırhlar ve tuz lekeli deriler vardı; kuzeyli adamların üstünde kürkler, postlar ve çam ağacı dalları. Ay ve yıldızlar aşağıdaki mücadeleyi izledi, çıplak dallardan oluşan düğümlerin arasından ayın ve yıldızların solgun ışıkları süzüldü.</p>

    <p>Ona saldıran ilk adam, gözlerinin arasına fırlatma baltası saplanmış bir halde Asha’nın ayaklarının dibinde can verdi. Asha, kalkanını koluna takacak kadar zaman kazandı. <em>“Bana gel!”</em> diye bağırdı, ama kendi adamlarına mı yoksa düşmanlarına mı seslendiğinden kendisi bile emin değildi. Önünde baltalı bir düşman belirdi. Kuzeyli adam sözsüz bir öfkeyle ulurken iki eliyle birden baltasını savuruyordu. Asha adamın darbesini engellemek için kalkanını kaldırdı, sonra kamasını düşmanının karnına saplamak için öne atıldı. Adam düşerken uluması ton değiştirdi. Asha döndü, arkasında bir başka kurt buldu ve baltasını adamın miğferinin altındaki alna indirdi. Düşmanın darbesi Asha’yı göğsünün altından yakaladı ama örgü zırh darbeyi kesti. Asha kamasını adamın boğazına sapladı ve onu kendi kanında boğulmaya bıraktı. Bir el, Asha’nın saçlarını tuttu fakat kafasını çevirmeye yetecek kadar sıkı kavrayamadı. Asha, çizmesinin topuğunu adamın ayak kemerine vurdu. Adam acıyla çığlık atarken Asha onun elinden kurtuldu, arkasına döndüğünde, yerde can çekişen adamın elinde bir avuç dolusu saç vardı. Qarl adamın tepesinde dikiliyordu, kılıcından kan damlıyordu ve gözlerinde ay ışığı parlıyordu.</p>

    <p>Nemrutdil, kuzeyli adamları öldürürken onları sayıyordu, “Dört,” diye bağırdı birini daha devirirken, bir an sonra da, “Beş.” Katliam ve kan yüzünden çıldırmış olan atlar bağırıyor, çifte atıyor ve dehşet içinde gözlerini deviriyorlardı... Tris Botley’nin iri demir kırı aygırı hariç hepsi. Tris tekrar eyerine çıkmıştı, o kılıcını sağa sola savururken iri aygır şahlanıp dönüyordu. <em>Gece bitmeden Tris’e birkaç öpücük borçlanabilirim,</em> diye düşündü Asha.</p>

    <p>“Yedi,” diye bağırdı Nemrutdil. Ama Lorren Uzunbalta, tek bacağı bedeninin altında bükülmüş halde Nemrutdil’in hemen yanında yatıyordu ve gölgeler bağırıp hışırdayarak gelmeye devam ediyordu. Üstünde etraftaki ağaçlardan daha çok yaprak olan bir adamı öldürürken, <em>çalılarla dövüşüyoruz,</em> diye düşündü Asha. Bu düşünce onu güldürdü. Kahkahası birkaç kurt daha çekti, Asha onları da öldürdü, kendi sayımını başlatması gerekip gerekmediğini düşündü. <em>Ben evli bir kadınım, bu da benim sütten kesilmemiş bebeğim.</em> Kamasını, kürkün, yünün ve kaynatılmış derinin içinden geçirerek bir kuzeyli adamın göğsüne soktu. Kuzeylinin yüzü onun yüzüne o kadar yakındı ki Asha adamın nefesindeki ekşi ufuneti koklayabiliyordu. Kamanın ucu kaburgalardan birinin üstünden kaydığında, Asha demirin kemiğe sürtünüşünü hissetti. Adam titreyerek can verdi. Asha kuzeyliyi bıraktığında o kadar yorgundu ki az kalsın adamın üstüne devrilecekti.</p>

    <p>Sonra, gölgelerin içinde sürünüp anneleri için ağlayan adamların hırıltılarını ve küfürlerini dinleyerek Qarl’la sırt sırta durdu. Çalılardan biri, Asha’nın karnından girip Qarl’ın sırtından çıkacak ve ikisini birbirine mıhlayıp öldürecek kadar uzun bir mızrakla saldırıya geçti. <em>Yalnız ölmekten iyidir,</em> diye düşündü Asha ama Quenton mızrakçıyı Asha’ya ulaşamadan öldürdü. Bir an sonra, başka bir çalı, kafasının tepesine bir balta indirerek Quenton’ı öldürdü.</p>

    <p>Asha’nın arkasındaki Nemrutdil, <em>“Dokuz,”</em> diye bağırdı. “Hepiniz kahrolun.” Hagen’ın kızı, arkasında iki kurtla birlikte çırılçıplak bir halde ağaçların arasından çıktı. Asha, bir fırlatma baltasını saplandığı yerden kurtardı ve kızın arkasındaki kurtlardan birini devirmek için fırlattı. Adam yere düştüğünde, Hagen’ın kızı dizlerinin üstüne çöktü, ölü adamın kılıcını kaptı, ikinci adamı öldürdü ve sonra tekrar ayağa kalktı, kan ve çamura bulanmış bir halde, darmadağın kızıl saçlarıyla dövüşe katıldı.</p>

    <p>Asha, mücadelenin metcezrinde bir yerde Qarl’ı kaybetti, Tris’i kaybetti, herkesi kaybetti. Kaması ve bütün fırlatma baltaları da kayıptı. Elinde balta yerine bir kılıç vardı; geniş ve kalın bir bıçağı olan, neredeyse kasap satırına benzeyen bir kısakılıç. Asha bunu nereden aldığını hayatta söyleyemezdi. Kolu ağrıyordu, ağzında kan tadı vardı, bacakları titriyordu, ağaçların arasından solgun şafak ışığı demetleri süzülüyordu. <em>O kadar oldu mu? Ne kadar zamandır dövüşüyoruz?</em></p>

    <p>Asha’nın son düşmanı, baltalı bir kuzey adamıydı, iri ve sakallıydı, yamalı ve küflü bir örgü zırh giymişti ki bunun tek anlamı adamın bir kumandan ya da müdafi olduğuydu. Kuzeyli düşman, bir kadınla dövüşmekten memnun değildi. Asha’ya her darbe indirişinde, <em>“Sürtük!”</em> diye bağırdı. Adamın tükürüğü Asha’nın yanaklarını ıslattı. <em>“Sürtük! Sürtük!”</em></p>

    <p>Asha da ona bağırmak istedi ama boğazı o kadar kuruydu ki hırıltıdan başka ses çıkaramadı. Kalkanında adamın baltası titriyordu, balta her aşağı inişinde ahşabı çatırdatıyor ve her yukarı kalkışında uzun kıymıklar koparıyordu. Birazdan Asha’nın kolunda bir tutam çıradan başka bir şey kalmayacaktı. Asha geri çekildi ve parçalanıp harabeye dönmüş kalkandan kurtuldu, sonra biraz daha geri çekildi ve hızla üstüne inen baltadan kurtulmak için sağa ve sola, sola ve sağa dans etti.</p>

    <p>Sonra sırtı bir ağaca çarptı, Asha artık dans edemiyordu. Kurt, Asha’nın kafasını ikiye bölmek için baltasını kaldırdı. Asha sağa kaçmaya çalıştı ama ayağı yerdeki köklere dolandı. Asha kapana kısılmıştı, bedenini döndürdü, dengesini kaybetti. Balta, çeliğe çarpan çeliğin attığı çığlıkla Asha’nın kafasına indi. Dünya kırmızıya devrildi, sonra siyaha, sonra yine kırmızıya. Asha’nın bacağında yıldırım misali bir ağrı çatırdadı. Kuzeyli adam Asha’nın işini bitirecek darbeyi indirmek için baltasını kaldırırken, “Seni kahrolası sürtük,” dedi.</p>

    <p>Bir borazan öttü.</p>

    <p><em>Bu yanlış,</em> diye düşündü Asha. <em>Boğulmuş Tanrı’nın ıslak salonlarında borazanlar yok. Denizin altındaki merlingler, tanrılarını, deniz kabuklarının içine üfleyerek selamlar.</em></p>

    <p>Asha, rüyasında, alevli kırmızı kalpler gördü. Altın bir ormanın içinde, boynuzlarından alevler akan siyah bir erkek geyik de vardı.</p>
  </div>
</body>
</html>
