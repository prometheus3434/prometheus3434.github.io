<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Jon Kar, kelimeler bulanıklaşıp birbirlerine karışana kadar mektubu okudu. <em>Bunu imzalayamam. Bunu imzalamayacağım.</em></p>

    <p>Parşömeni neredeyse o anda ve oracıkta yakacaktı. Bunu yapmak yerine bir yudum bira içti, dün gece tek başına yediği akşam yemeğinden kalan yarım kupa biranın tortularını. <em>İmzalamak zorundayım. Beni lord kumandan olarak seçtiler. Sur benim, Nöbet de öyle. Gece Nöbetçileri taraf tutmaz.</em></p>

    <p>Efkârlı Edd, Şebboy’un dışarıda beklediğini haber vermek için kapıyı açtığında Jon rahatladı, Üstat Aemon’ın mektubunu kenara koydu. “Onu göreceğim.” Bundan dehşet duyuyordu. “Bana Sam’i bul. Şebboy’dan sonra onunla konuşmak istiyorum.”</p>

    <p>“Aşağıda, kitaplarla birliktedir. Eski rahibim, kitapların konuşan ölü adamlar olduğunu söylerdi. Bence ölü adamlar sessiz durmalı. Kimse ölü bir adamın gevezeliklerini duymak istemez.” Efkârlı Edd, solucanlar ve örümcekler hakkında homurdanarak dışarı çıktı.</p>

    <p>Şebboy, içeri girer girmez dizlerinin üstüne çöktü. Jon, masanın etrafını dolaştı ve kızı yukarı çekerek ayağa kaldırdı. “Benim için diz çökmene gerek yok. Bu sadece krallar için.” Şebboy, bir eş ve bir anne olmasına rağmen Jon’un gözünde hâlâ yarı çocuktu, Sam’in eski pelerinlerine sarınan zayıf, küçücük bir şeydi. Şebboy’un giydiği pelerin öyle büyüktü ki, katlarının altına birçok kız saklanabilirdi. “Bebekler iyi mi?” diye sordu Jon.</p>

    <p>Yabanıl kız, başlığının altından ürkekçe gülümsedi. “Evet lordum. İkisine de yetecek kadar sütüm olmayacağından korkmuştum ama onlar emdikçe daha çok sütüm geldi. Güçlü bebekler.”</p>

    <p>“Sana söylemesi zor bir konu var.” Jon az kalsın, <em>isteyeceğim bir şey var,</em> diyecekti ama son anda kendini tuttu.</p>

    <p>“Mance mi? Val, Mance’in canını bağışlaması için krala yalvardı. Mance’in yaşaması karşılığında, bir diz çökenle evleneceğini ve adamın boğazını asla kesmeyeceğini söyledi. Şu Kemik Lordu’nun canı bağışlanacak. Craster eskiden, Kemik Lordu kaleye yaklaşacak olursa adamı öldüreceğini söylerdi. Mance o adamın yaptığı şeylerin yarısını bile yapmadı.”</p>

    <p><em>Mance’in bütün yaptığı, bir vakitler koruyacağına dair ant içtiği diyarın üstüne bir ordu yürütmekti.</em> “Mance bizim sözlerimizi söyledi Şebboy. Sonra pelerininden vazgeçti, Dalla’yla evlendi ve kendini Sur’un Ötesindeki Kral ilan etti. Onun hayatı artık kralın ellerinde. Hakkında konuşmamız gereken kişi o değil. Onun oğlu. Dalla’nın çocuğu.”</p>

    <p>“Bebek mi?” Şebboy’un sesi titriyordu. “O asla bir yemin bozmadı lordum. Bütün yaptığı uyumak, ağlamak ve süt emmek. Kimseye zarar vermedi. Onu yakmalarına müsaade etmeyin. Onu kurtarın, lütfen.”</p>

    <p>“Bunu sadece sen yapabilirsin Şebboy,” dedi Jon.</p>

    <p>Başka bir kadın; Jon’a bağırır, lanetler okur, yedi cehenneme gitmesini söylerdi. Başka bir kadın; öfkeyle Jon’a saldırır, onu tokatlar, tekmeler, tırnaklarıyla onun gözlerini tınmalardı. Başka bir kadın, isyanını Jon’un yüzüne çarpardı.</p>

    <p>Şebboy başını sağa sola salladı. “Hayır. Lütfen, hayır.”</p>

    <p>Kuzgun, kelimeyi tekrarladı. <em>“Hayır,”</em> diye bağırdı.</p>

    <p>“Teklifimi reddedersen çocuğu yakarlar. Yarın ya da bir sonraki gün değil ama yakında... Melisandre ne zaman bir ejderhayı uyandırmaya, rüzgâr çıkarmaya ya da kral kanı gerektiren bir büyü yapmaya ihtiyaç duyarsa. Mance o zamana kadar kül ve kemikten ibaret olacak, Melisandre ateş için Mance’in oğlunu isteyecek ve Stannis onu reddetmeyecek. Eğer çocuğu uzaklara götürmezsen, Melisandre onu yakacak.”</p>

    <p>“Gideceğim,” dedi Şebboy. “Çocuğu götüreceğim, ikisini de götüreceğim, Dalla’nın oğlunu ve <em>benimkini.</em>” Kızın yanaklarından yaşlar süzülüyordu. Mum ışığı gözyaşlarını pırıldatmasa, Jon kızın ağladığını asla anlamayabilirdi. Craster’ın karıları, kızlarına, gözyaşlarını yastıklara akıtmayı öğretmiş olmalılardı. Belki de kızlar dışarıda, Craster’ın yumruklarından iyice uzakta ağlıyorlardı.</p>

    <p>Jon, kılıç elinin parmaklarını kapadı. “İki çocuğu birden alırsan, kraliçenin adamları peşine düşer ve seni sürükleyerek geri getirirler. Çocuk yine yanar... onunla birlikte sen de yanarsın.” <em>Eğer onu teselli edersem, gözyaşlarının beni etkileyeceğini düşünür. Geri adım atmayacağımı anlamak zorunda.</em> “Tek çocuk götüreceksin ve o çocuk Dalla’nın oğlu olacak.”</p>

    <p>“Bir anne, oğlunu terk edemez, ederse sonsuza kadar lanetlenir. Bir <em>oğul</em> terk edilemez. Onu <em>kurtardık.</em> Sam ve ben. Lütfen. Lütfen lordum. Onu soğuktan kurtardık.”</p>

    <p>“İnsanlar, donarak ölmenin neredeyse huzurlu olduğunu söylerler. Ama ateş... şu mumu görüyor musun Şebboy?”</p>

    <p>Şebboy aleve baktı. “Evet.”</p>

    <p>“Ona dokun. Elini alevin üzerine koy.”</p>

    <p>Kızın kahverengi iri gözleri daha da irileşti. Kız hareket etmedi.</p>

    <p>“Yap.” <em>Çocuğu öldür.</em> “Şimdi.”</p>

    <p>Şebboy, titreyerek uzattığı elini, mum alevinin epey üzerinde tuttu.</p>

    <p>“Aşağı. Alevin seni öpmesine izin ver.”</p>

    <p>Şebboy elini aşağı indirdi. Bir santim. Bir santim daha. Alev tenini yaladığında, kız elini hızla geri çekti ve hıçkırmaya başladı.</p>

    <p>“Ateş, ölmek için zalim bir yoldur. Dalla bu çocuğa hayat vermek için öldü ama sen onu büyüttün, bağrına bastın. Kendi çocuğunu buzdan kurtardın. Şimdi de Dalla’nın çocuğunu ateşten kurtar.”</p>

    <p>“O zaman benim bebeğimi yakarlar. Kırmızı kadın. Eğer Dalla’nın bebeğini alamazsa benimkini yakar.”</p>

    <p>“Senin oğlunda kral kanı yok. Melisandre senin oğlunu ateşe vererek bir şey kazanamaz. Stannis özgür insanların onun için savaşmasını istiyor, iyi bir sebep olmadan bir masumu öldürmez. Oğlun güvende olacak. Onun için bir sütanne bulacağım. Oğlun burada, Kara Kale’de, benim korumam altında büyüyecek. Avlanmayı ve at sürmeyi öğrenecek. Kılıçla, baltayla ve yayla dövüşmeyi öğrenecek. Okuma yazma öğrenmesini bile sağlayacağım.” <em>Sam bundan hoşlanır.</em> “Ve yeterince büyüdüğünde, kim olduğuyla ilgili gerçeği bilecek. Eğer isterse, seni arayıp bulmakta özgür olacak.”</p>

    <p>“Onu bir kargaya dönüştüreceksiniz.” Şebboy, solgun elinin tersiyle gözyaşlarını sildi. “Yapamam. Yapamam.”</p>

    <p><em>Çocuğu öldür,</em> diye düşündü Jon. “Yapacaksın. Aksi takdirde, Dalla’nın oğlunun yandığı gün sen de öleceksin.”</p>

    <p><em>“Öl,”</em> diye bağırdı Yaşlı Ayı’nın kuzgunu. <em>“Öl, öl, öl,”</em></p>

    <p>Şebboy, kamburlaşmış ve küçülmüş bir halde oturdu. Mum alevine bakıyordu, gözlerinde yaşlar ışıldıyordu. “Gidebilirsin,” dedi Jon sonunda. “Bu meseleden kimseye bahsetme ama ilk ışıklardan bir saat önce yola çıkacak şekilde hazırlık yap. Adamlarım gelip seni alacak.” Şebboy ayağa kalktı. Solgun ve suskun bir halde odadan çıktı, bir kez olsun arkasına bakmadı. Jon, silahhaneyi hızla geçen kızın ayak seslerini duydu. Şebboy neredeyse koşuyordu.</p>

    <p>Jon, odanın kapısını kapatmaya gittiğinde, örsün altına uzanmış olan Hayalet’i gördü. Beyaz ulu kurt bir öküz kemiğini çiğniyordu, Jon’un yaklaştığını fark edince bakışlarını yukarı kaldırdı. “Geri dönmenin zamanı gelmiş de geçmişti bile,” dedi Jon, Üstat Aemon’ın mektubunu bir kez daha okumak için sandalyesine döndü.</p>

    <p>Birkaç dakika sonra, bir kitap yığınıyla birlikte Samwell Tarly geldi. Sam içeri girer girmez, Mormont’un kuzgunu mısır talebiyle delikanlıya uçtu. Sam, kuzgunun isteğini yerine getirmek için elinden gelenin en iyisini yaptı, kapının yanındaki çuvalın içinden biraz mısır alarak kuzguna verdi. Kuzgun, Sam’in avucunu delmek için elinden gelenin en iyisini yaptı. Sam uludu, kuş havalandı, mısırlar etrafa saçıldı. “Şu sefil kuş, derini yırttı mı?” diye sordu Jon.</p>

    <p>Sam eldivenini dikkatlice çıkardı. “Yırttı. <em>Kanıyorum.</em>”</p>

    <p>“Nöbet için hepimiz kan döktük. Daha kalın eldivenler tak.” Jon, ayağını kullanarak Sam’e doğru bir sandalye itti. “Otur ve şuna bir bak.” Parşömeni Sam’e uzattı.</p>

    <p>“Bu ne?”</p>

    <p>“Kâğıttan bir kalkan.”</p>

    <p>Sam mektubu ağır ağır okudu. “Kral Tommen’a bir mektup?”</p>

    <p>“Kışyarı’nda, Tommen ahşap bir kılıçla kardeşim Bran’a karşı dövüşmüştü,” dedi Jon. “Dolgulu tuniği o kadar kalındı ki, çocuk doldurulmuş ördek gibi görünüyordu. Bran onu yere devirmişti.” Pencereye gidip panjurları açtı. “Gel gör ki Bran öldü ve pembe suratlı tıknaz Tommen, altın renkli buklelerinin üstüne yuvalanmış bir taçla Demir Taht’ta oturuyor.”</p>

    <p>Sam, Jon’un söylediklerine tuhaf bir bakışla karşılık verdi ve bir an için, bir şey söylemek istiyormuş gibi göründü. Bunu yapmak yerine yutkundu ve parşömene geri döndü. “Mektubu imzalamamışsın.”</p>

    <p>Jon başını salladı. “Yaşlı Ayı, Demir Taht’tan yüzlerce kez yardım dilendi. Ona Janos Slynt’i gönderdiler. Hiçbir mektup Lannisterlar’ın bizi daha çok sevmesini sağlayamaz. Hele ki Stannis’e yardım ettiğimizi duyarlarsa.”</p>

    <p>“Sadece Sur’un müdafaasına yardım ediyoruz. Stannis’in isyanına değil. Mektupta <em>yazan</em> şey bu.”</p>

    <p>“Aradaki fark Lord Tywin’in gözünden kaçabilir.” Jon mektubu geri aldı. “Bize neden şimdi yardım etsin? Daha önce hiç etmedi.”</p>

    <p>“Pekâlâ, Lord Tywin, Kral Tommen oyuncaklarıyla oynarken Stannis’in diyarı savunmak üzere Sur’a geldiğinin söylenmesini istemez. Bu, Lannister Hanedanı’na tahkir getirir.”</p>

    <p>“Ben Lannister Hanedanı’na ölüm ve yıkım götürmek istiyorum, tahkir değil.” Jon mektupları okudu. <em>“Gece Nöbetçileri, diyarın savaşlarında yer almaz,”</em> diye okudu. <em>“Bizim yeminimiz diyara verilmiştir ve diyar şu anda büyük bir vahamet içindedir. Stannis Baratheon, Sur’un ötesindeki düşmanlarımıza karşı verdiğimiz mücadelede bize yardım ediyor, bununla birlikte bizler onun adamları değiliz...”</em></p>

    <p>Sam, oturduğu yerde kıpırdandı. “Evet, <em>değiliz.</em> Öyle miyiz?”</p>

    <p>“Stannis’e yiyecek, barınak ve Gece Kalesi’ni bahşettim. İlaveten, özgür insanlardan bazılarını Lütuf’a yerleştirme izni verdim. Hepsi bu.”</p>

    <p>“Lord Tywin bunun çok fazla olduğunu söyleyecek.”</p>

    <p>“Stannis yetersiz olduğunu söylüyor. Bir krala ne kadar çok verirsen o daha fazlasını ister. Her iki yanında da dipsiz uçurumlar olan buz bir köprüde yürüyoruz. Bir kralı memnun etmek yeterince zor. İki kralı memnun etmek neredeyse imkânsız.”</p>

    <p>“Evet ama... eğer Lannisterlar galip gelirse ve Lord Tywin, Stannis’e yardım ederek krala ihanet ettiğimize karar verirse, bu Gece Nöbetçileri’nin sonu olabilir. Tywin’in arkasında Yüksek Bahçe’nin bütün kuvveti var. Üstelik Lord Tywin, Karasu’da Lord Stannis’i yenilgiye uğrattı.”</p>

    <p>“Karasu bir tek mücadeleydi. Robb bütün mücadelelerini kazandı ve buna rağmen başını kaybetti. Stannis kuzeyi ayaklandırabilirse...”</p>

    <p>Sam bir an tereddüt etti ve, “Lannisterlar’ın kendi kuzeyli adamları var. Lord Bolton ve onun piçi,” dedi.</p>

    <p>“Stannis de Karstarklar’a sahip. Eğer Beyaz Liman’ı kazanabilirse...”</p>

    <p>“Eğer,” diye vurguladı Sam. “Eğer kazanamazsa... kâğıttan bir kalkan bile hiç olmayan bir kalkandan iyidir lordum.”</p>

    <p>“Sanırım öyle.” <em>Hem Sam, hem Aemon.</em> Jon, nedense, Sam Tarly’nin meseleye daha farklı bakacağını ummuştu. <em>Bunlar sadece mürekkep ve parşömen.</em> Kaderine teslim olmuş bir halde tüy kalemi aldı ve mektubu imzaladı. “Mühür mumunu getir.” <em>Fikrimi değiştirmeden önce.</em> Sam, Jon’un emrine itaat etmek için hareketlendi. Jon, Lord Kumandan mührünü parşömene bastı ve mektubu Sam’e uzattı. “Giderken bunu Üstat Aemon’a götür ve ona, Kral Toprakları’na bir kuş göndermesini söyle.”</p>

    <p>“Söyleyeceğim.” Sam’in sesi rahatlamış gibi çıkıyordu. “Lordum, sormamda sakınca yoksa... Şebboy’u buradan ayrılırken gördüm. Ağlamak üzereydi.”</p>

    <p>“Val onu yine Mance adına yalvarması için göndermiş,” diye yalan söyledi Jon. Bir süre için Mance’ten, Stannis’ten, Asshaili Melisandre’den bahsettiler, ta ki, kuzgun son mısırını yiyene ve, <em>“Kan!”</em> diye bağırana dek.</p>

    <p>“Şebboy’u gönderiyorum,” dedi Jon. “Onu ve oğlunu. Oğlanın süt kardeşi için yeni bir sütanne bulmamız gerek.”</p>

    <p>“Bulana kadar keçi sütü işe yarar. Bebekler için inek sütünden daha iyidir.” Göğüsler hakkında konuşmak Sam’i açıkça rahatsız ediyordu, Sam birdenbire tarihten ve yüzlerce yıl önce yaşayıp ölmüş çocuk kumandanlardan bahsetmeye başladı. Jon, arkadaşının sözünü kesti. “Bana işe yarar bir şeyler anlat. Düşmanımızla ilgili bir şeyler anlat.”</p>

    <p>“Ötekiler.” Sam dudaklarını yaladı. “Vakayinamelerde onlardan bahsediliyor ama düşündüğüm kadar fazla değil. Bulduğum ve göz attığım vakayinamelerden bahsediyorum. Bulamadıklarım var, biliyorum. Eski kitaplardan bazıları parçalanıyor. Çevirmeye çalıştığım sayfalar ufalanıyor. Ve en eski kitaplar... ya ufalanıp yok olmuşlar ya da henüz bakmadığım bir yere saklanmışlar... belki de o kitaplar yok ve asla olmadılar. Elimizdeki en eski tarihler, Andallar’ın Batıdiyar’a gelişinden sonra yazılmış. İlk İnsanlar, sadece kayalara kazınmış hiyeroglifler bırakmış. Dolayısıyla; Kahramanlar Çağı, Alacakaranlık Çağı ve Uzun Gece hakkında bildiğimizi düşündüğümüz her şey, bazı rahiplerin o vakitlerden binlerce yıl sonra tuttuğu kayıtlardan geliyor. Hisar’da bütün bunları sorgulayan aliüstatlar var. Bu eski tarih kitapları, yüzlerce yıl hüküm sürmüş krallarla ve henüz şövalyeler <em>bile yokken</em> binlerce yıl at sürmüş şövalyelerle dolu. Hikâyeleri biliyorsun; Mimar Brandon, Symon Yıldızgöz, Gece Kralı... senin, Gece Nöbetçileri’nin dokuz yüz doksan sekizinci Lord Kumandan’ı olduğunu söylüyoruz ama bulduğum en eski liste altı yüz yetmiş dört kumandan gösteriyor. Listenin hangi vakitte yazıldığına bakarsak...”</p>

    <p>Jon, “Uzun zaman önce yazılmış,” diyerek Sam’in sözünü kesti. “Ya Ötekiler?”</p>

    <p>“Ejderhacamından bahsedildiğini gördüm. Kahramanlar Çağı’nda, ormanın çocukları Gece Nöbetçileri’ne her yıl obsidiyen hançerler verirmiş. Ötekiler hava soğuduğunda geliyor, hikâyelerin çoğu bu hususta hemfikir. Yahut Ötekiler geldiğinde hava soğuyor. Bazen kar fırtınaları sırasında ortaya çıkıyorlar ve gökyüzü açıldığında eriyerek yok oluyorlar. Işıktan ve güneşten saklanıyorlar ve geceleri görünüyorlar yahut onlar göründüğünde gece çöküyor. Bazı hikâyeler, onların hayvan cesetleri sürdüğünü söylüyor. Ayılar, ulu kurtlar, mamutlar, atlar; hayvan ölü olduğu sürece ne sürdüklerinin önemi yok. Minik Paul’u öldüren Öteki, ölü bir at sürüyordu, yani hikâyelerin bu kısmının gerçek olduğu ortada. Bazı kayıtlar devasa buz örümceklerden de bahsediyor. Onların ne olduğunu bilmiyorum. Ötekiler’e karşı dövüşülen bir mücadelede ölenler yakılmalı; aksi takdirde ölüler, Ötekiler’in köleleri olarak yeniden canlanıyor.”</p>

    <p>“Bütün bunları biliyoruz. Soru şu; onlarla nasıl savaşacağız?”</p>

    <p>“Hikâyelere inanacak olursak, Ötekiler’in zırhı sıradan bıçaklara karşı dayanıklı,” dedi Sam, “ve kendi kılıçları, her çeşit çeliği parçalayacak kadar soğuk. Bununla birlikte, ateşten korkuyorlar ve obsidiyene karşı savunmasızlar.” Tekinsiz Orman’da yüzleştiği Öteki’yi hatırladı. Sam onu Jon’un yaptığı ejderhacamı hançerle bıçakladığında, Öteki eriyip yok olmuştu. “Ötekiler’i ejderhaçeliği ile katleden son kahramandan bahseden bir Uzun Gece kaydı buldum. İddiaya göre Ötekiler, ejderhaçeliğinin karşısında duramıyor.”</p>

    <p>“Ejderhaçeliği?” Bu, Jon için yeni bir isimdi. “Valyria çeliği mi?”</p>

    <p>“Benim de ilk düşüncem buydu.”</p>

    <p>“Yani Yedi Krallık’ın lordlarını, Valyria kılıçlarını bize vermeye ikna edersem hepsi kurtulacak mı? Bu zor olmaz.” <em>Kalelerinden ve sikkelerinden vazgeçmelerini istememden daha zor olmaz.</em> Jon acı bir kahkaha attı. “Ötekiler’in kim olduğunu öğrendin mi? Nereden geldiklerini, ne istediklerini?”</p>

    <p>“Henüz değil lordum ama yanlış kitapları okuyor olabilirim. Henüz bakmadığım yüzlerce kitap var. Bana daha fazla vakit ver ve bulunacak ne varsa bulayım.”</p>

    <p>“Daha fazla vakit yok. Eşyalarını toplaman gerek Sam. Şebboy’la gidiyorsun.”</p>

    <p>“Gitmek?” Sam, ağzı açık bir halde Jon’a baktı, sanki kelimenin manasını bilmiyordu. “Gitmek? Gidiyor muyum? Doğugözcüsü’ne mi lordum? Ya da... ben nereye...”</p>

    <p>“Eski Şehir’e.”</p>

    <p><em>“Eski Şehir?”</em> diye tekrarladı Sam, sesi tiz bir cırlamaydı.</p>

    <p>“Aemon da gidiyor.”</p>

    <p>“Aemon? Üstat Aemon? Ama... üstat yüz iki yaşında lordum, gidemez... onu ve beni mi gönderiyorsun? Kuzgunlarla kim ilgilenecek? Hastalanır ya da yaralanırlarsa kim...”</p>

    <p>“Clydas. Yıllardır Aemon’ın yanında.”</p>

    <p>“Clydas sadece bir kâhya, üstelik gözleri kötüleşiyor. Bir üstada ihtiyacın var. Üstat Aemon çok narin. Bir deniz yolculuğu... Üstat yaşlı bir adam ve...”</p>

    <p>“Hayatı tehlikede olacak. Bunun farkındayım Sam. Fakat buradaki tehlike daha büyük. Stannis, Aemon’ın kim olduğunu biliyor. Şayet kırmızı kadın, büyüleri için kral kanı isterse...”</p>

    <p>“Ah.” Sam’in tombul yanakları soldu.</p>

    <p>“Dareon, Doğugözcüsü’nde sana katılacak. Onun şarkıları sayesinde güneyde birkaç adam kazanacağımızı umuyorum. <em>Karakuş</em> sizi Braavos’a götürecek. Oradan Eski Şehir’e geçişinizi kendiniz ayarlayacaksınız. Eğer hâlâ Şebboy’un bebeğinin senin piçin olduğunu iddia etmek niyetindeysen, kızı ve bebeği Boynuz Tepe’ye gönder. Değilsen, Aemon kızı hizmetçi olarak Hisar’a yerleştirecek.”</p>

    <p>“Benim pi-piçim. Evet... annem ve kız kardeşlerim, Şebboy’a ve bebeğe yardım ederler. Dareon, Şebboy’u benim yerime Eski Şehir’e götürebilir. Emrettiğin gibi her öğleden sonra Ulmer’la ok talimi yapıyorum... tamam, mahzende olduğum zamanlar dışında... ama sen Ötekiler hakkında araştırma yapmamı söyledin. Uzunyay omuzlarımı ağrıtıyor ve parmaklarımın su toplamasına sebep oluyor.” Jon’a patlayan su kesesini gösterdi. “Yine de yapıyorum. Artık hedefleri daha sık vuruyorum ama yine de, bugüne kadar yay büken okçuların en kötüsüyüm. Ulmer’ın hikâyelerini seviyorum. Biri o hikâyeleri yazmalı ve kitap haline getirmeli.”</p>

    <p>“Sen yaz. Hisar’da parşömen ve mürekkep var, uzunyaylar da var. Senden talimlere devam etmeni bekliyorum. Sam, Gece Nöbetçileri’nde ok fırlatabilen yüzlerce adam var fakat okuma yazma bilen sadece bir avuç adam var. Senin, benim yeni üstadım olman gerek.”</p>

    <p>“Lordum, benim işim burada, kitaplar...”</p>

    <p>“...sen bize geri döndüğünde hâlâ burada olacak.”</p>

    <p>Sam, elini boğazına koydu. “Lordum, Hisar... orada insana ceset kestiriyorlar. Bir zincir takamam.”</p>

    <p>“Takabilirsin. Takacaksın. Üstat Aemon yaşlı ve kör. Gücü tükeniyor. O öldüğünde yerini kim alacak? Gölge Kule’deki Üstat Mullin bir âlim olduğundan çok bir savaşçı. Doğugözcüsü’nün Üstat Harmune’u ayık olduğundan çok sarhoş.”</p>

    <p>“Eğer Hisar’dan daha çok üstat istersen...”</p>

    <p>“İsteyeceğim. Herkese ihtiyacımız olacak. Lakin Aemon Targaryen’ın yerini doldurmak kolay değil.” <em>Bu iş umduğum gibi gitmiyor.</em> Jon, Şebboy’un zor olacağını biliyordu ama Sam’in, Eski Şehir’in sıcaklığını Sur’un tehlikelerine tercih edeceğini varsaymıştı. “Bunun seni mutlu edeceğinden emindim,” dedi şaşkın bir ifadeyle. “Hisar’da o kadar çok kitap var ki kimse hepsini birden okumayı umamaz. Orada iyi olacaksın Sam, olacağını biliyorum.”</p>

    <p>“Hayır. Kitapları okuyabilirim ama... bir ü-üstat, bir şifacı olmak zorundadır ve kan beni bayıltıyor.” Sam, Jon’un görmesi için titrek elini kaldırdı. “Ben Korkak Sam’im, Katil Sam değil.”</p>

    <p>“Korkak mı? Neden korkuyorsun? Yaşlı adamların azarlamalarından mı? Sam, sen Yumruk’u kuşatan yaratıkları gördün; bir dalga halinde gelen kara elli ve parlak mavi gözlü yaşayan ölüleri. Sen bir Öteki öldürdün.”</p>

    <p>“E-e-e-ejderhacamı öldürdü, ben değil.”</p>

    <p>“Sessiz ol,” diye çıkıştı Jon. Şebboy’dan sonra, şişman çocuğun korkuları için sabrı kalmamıştı. “Beni Lord Kumandan yapmak için yalan söyledin ve komplo kurdun. Bana itaat edeceksin. Hisar’a gidecek ve bir zincir döveceksin. Eğer ceset kesmen gerekiyorsa öyle olsun. En azından, Eski Şehir’deki cesetler buna itiraz etmeyecek.”</p>

    <p>“Lordum, ba-ba-ba-babam, Lord Randyll... o... bir üstadın hayatı <em>kölelikle</em> geçer. Tarly Hanedanı’nın hiçbir oğlu hiçbir zaman zincir takmamıştır. Boynuz Tepe’nin erkekleri önemsiz lordların önünde eğilmez ve onlara yaltaklanmaz. Jon, <em>babama</em> itaatsizlik edemem.”</p>

    <p><em>Çocuğu öldür,</em> diye düşündü Jon. <em>İçindeki çocuğu. Ve onun içindeki çocuğu. İkisini birden öldür seni kahrolası piç.</em> “Senin baban yok. Sadece kardeşlerin var. Sadece biz varız. Hayatın Gece Nöbetçileri’ne ait. Şimdi git ve iç çamaşırlarını bir torbaya doldur, Eski Şehir’e götürmek istediğin bütün eşyalarınla birlikte. Bugünden itibaren kendine korkak <em>demeyeceksin.</em> Geçen yıl içinde, pek çok adamın bütün hayatı boyunca yüzleşmediği şeylerle yüzleştin. Hisar’la da yüzleşebilirsin ama onunla Gece Nöbetçileri’nin Yeminli Kardeşi olarak yüzleşeceksin. Sana cesur olmanı emredemem ama korkularını saklamanı <em>emredebilirim.</em> Sen yeminin sözlerini söyledin Sam. Hatırlıyor musun?”</p>

    <p>“Ben... ben deneyeceğim.”</p>

    <p>“Denemeyeceksin. İtaat edeceksin.”</p>

    <p>“İtaat.” Mormont’un kuzgunu büyük siyah kanatlarını çırptı.</p>

    <p>Sam teslim olmuş gibi görünüyordu. “Lordum nasıl emrederse. Üstat Aemon biliyor mu?”</p>

    <p>“Bu, benim olduğu kadar onun da fikriydi.” Jon, Sam için kapıyı açtı. “Veda yok. Bundan ne kadar az insanın haberi olursa o kadar iyi. Şafaktan bir saat önce, hayvan mezarlığında.”</p>

    <p>Sam, Jon’dan, Şebboy’un kaçtığı gibi kaçtı.</p>

    <p>Jon yorgundu. <em>Uykuya ihtiyacım var.</em> Gecenin yarısını haritaları inceleyerek, mektuplar yazarak ve Üstat Aemon’la planlar yaparak ayakta geçirmişti. Dar yatağına uzandıktan sonra bile rahatlayamamıştı. Bugün nelerle yüzleşeceğini biliyordu ve kendini Üstat Aemon’ın son sözlerini düşünüp huzursuzca kıpırdanırken bulmuştu. “Lorduma son bir tavsiyede bulunmama izin ver,” demişti yaşlı adam, “kardeşimle son görüşmemizde ona da aynı tavsiyede bulunmuştum. Büyük Konsey tarafından Demir Taht’a oturtulduğunda, kardeşim otuz üç yaşındaydı. Kendi çocukları olan yetişkin bir adamdı ama bazı açılardan hâlâ çocuktu. Yumurta’da hepimizin sevdiği bir tatlılık, bir masumiyet vardı. Sur’a gelmek üzere gemiye bindiğim gün, <em>içindeki çocuğu öldür,</em> dedim ona. <em>Hükmetmek için bir erkek gerek. Bir Aegon değil, bir Yumurta değil. Çocuğu öldür ve erkeğin doğmasına izin ver.</em>” Yaşlı adam, Jon’un yüzüne dokunmuştu. “Sen şu an Yumurta’nın yarı yaşındasın. Ve korkarım ki senin yükün daha zalim bir yük. Hâkimiyetinden çok az keyif alacaksın. Lakin sende, yapılması gereken şeyleri yapmaya yetecek kadar kuvvet olduğunu düşünüyorum. Çocuğu öldür Jon Kar. Kış neredeyse üstümüzde. Çocuğu öldür ve erkeğin doğmasına izin ver.”</p>

    <p>Jon pelerinini giydi ve dışarı çıktı. Her gün Kara Kale’yi dolaşıyor, nöbetteki adamları ziyaret ediyor ve raporları ilk ağızdan duyuyordu, ok hedeflerindeki Ulmer’ı ve öğrencilerini izliyordu, hem kralın hem de kraliçenin adamlarıyla konuşuyordu, ormana göz atmak için Sur’un buzlu tepesinde yürüyordu. Hayalet onu takip ediyordu, Jon’un yanında beyaz bir gölgeydi.</p>

    <p>Jon yukarı çıktığında, Sur’un sorumluluğu Kedge Akgöz’deydi. Kedge, kırk küsur isim günü görmüştü, bunlardan otuzu Sur’daydı. Adamın sol gözü kördü, sağ gözü zalimdi. Vahşi doğada, bir balta ve bir atla tek başınayken, Nöbet’teki herkesten daha iyi bir korucuydu ama diğer adamlarla hiçbir zaman iyi geçinememişti. “Sessiz bir gün,” dedi Jon’a. “Yanlış yol şövalyeleri dışında rapor edilecek bir şey yok.”</p>

    <p>“Yanlış yol şövalyeleri mi?”</p>

    <p>Kedge sırıttı. “Bir çift şövalye. Bir saat önce atlarla geçtiler, Kral Yolu’nu güneye doğru takip ediyorlardı. Dywen onları gördüğünde, güneyli aptalların yanlış yoldan gittiğini söyledi.”</p>

    <p>“Anlıyorum,” dedi Jon.</p>

    <p>Dywen’in kendisinden daha fazla bilgi aldı. Yaşlı ormancıyı barakada, bir kâse arpa çorbasını mideye indirirken yakaladı. “Evet lordum, onları gördüm,” dedi adam. “Horpe ve Massey. Stannis tarafından gönderildiklerini iddia ettiler ama nereye, niçin gittiklerini ve ne zaman döneceklerini söylemediler.”</p>

    <p>Sör Richard Horpe ve Sör Justin Massey’nin her ikisi de kraliçenin adamlarıydı ve kralın konseylerinde yüksek yerleri vardı. <em>Stannis’in aklından geçen bir keşif gezisiyse, bir çift sıradan hürsüvari işe yarardı,</em> diye düşündü Jon, <em>ama şövalyeler, ulaklık ve elçilik yapmak için daha uygunlar.</em> Cotter Turna, Doğugözcüsü’nden, Soğan Lordu’nun ve Salladhor Saan’ın, Lord Manderly’yle görüşmek üzere Beyaz Liman’a doğru yelken açtıklarına dair haber yollamıştı. Stannis’in başka elçiler yollaması akla uygundu. Majesteleri sabırlı bir adam değildi.</p>

    <p>Yanlış yol şövalyelerinin geri dönüp dönmeyeceği bir diğer soruydu. Şövalye olabilirlerdi ama kuzeyi tanımıyorlardı. <em>Kral Yolu boyunca gözler var ve hepsi dostane değiller. Bırak da Stannis’in sırları olsun. Tanrılar biliyor ki benim de sırlarım var.</em></p>

    <p>Hayalet o gece yatağın ayak tarafında uyudu ve Jon ilk kez rüyasında kurt olduğunu görmedi. Buna rağmen bölük pörçük uyudu, bir kâbusun içine düşmeden önce saatlerce dönüp durdu. Kâbusta Şebboy vardı, ağlıyordu, bebeklerini rahat bırakması için Jon’a yalvarıyordu. Ama Jon, bebekleri Şebboy’un kollarından çekip aldı ve kafalarını kesti, sonra kafaları değiştirdi ve Şebboy’a onları yerlerine geri dikmesini söyledi.</p>

    <p>Uyandığında, yatak odasının karanlığında belli belirsiz seçilen Edd Tolett’i onun üzerine eğilmiş halde buldu. “Lordum?” dedi Edd. “Vakit geldi. Kurt vakti. Uyandırılmak için emir vermiştiniz.”</p>

    <p>“Bana sıcak bir şeyler getir.” Jon battaniyeyi üstünden attı.</p>

    <p>O giyinene kadar Edd geri döndü. Jon’un eline, üstünden buharlar tüten bir kupa tutuşturdu. Jon, baharatlı sıcak şarap bekliyordu, kupanın içinde çorba olduğunu görünce şaşırdı. Pırasa ve havuç kokan duru bir çorbaydı ama içinde ne pırasa ne de havuç vardı. <em>Kurt rüyalarımda kokular daha keskin,</em> diye düşündü Jon, <em>yiyeceklerin tadı da daha yoğun. Hayalet benden daha canlı.</em> Boş kupayı tav ocağının üstüne bıraktı.</p>

    <p>Jon’un kapısında bu sabah Fıçı vardı. “Bedwick ve Janos Slynt’le konuşmak istiyorum,” dedi Jon, adama. “İkisini de ilk ışıkta buraya getir.”</p>

    <p>Dışarıda, dünya hâlâ siyah ve soğuktu. <em>Soğuk ama tehlikeli şekilde soğuk değil. Henüz değil. Güneş çıktığında hava daha ılık olacak. Eğer tanrılar merhametliyse, Sur ağlayabilir.</em> Jon ve Fıçı hayvan mezarlığına vardığında, kafile çoktan toplanmıştı. Jon, eşlikçilerin komutasını Kara Jack Bulwer’a vermişti. Jack’in emrinde bir düzine atlı korucu ve iki araba vardı. Arabalardan biri sandıklarla, kasalarla, çuvallarla ve yolculuk için gerekli erzakla doluydu. Diğeri, rüzgârı dışarıda tutmak için, kaynatılmış deriden yapılmış sert bir çatıya sahipti. Üstat Aemon o arabanın arkasında oturuyordu, onu küçük bir çocuk gibi gösteren bir ayı postuna sarınmıştı. Sam ve Şebboy arabanın yanında duruyorlardı. Şebboy’un gözleri şiş ve kırmızıydı ama sımsıkı kundaklanmış bebek, kızın kollarındaydı. Jon, çocuğun Dalla’nın mı yoksa Şebboy’un mu olduğunu kesin olarak bilemezdi. İki çocuğu sadece birkaç kez yan yana görmüştü. Şebboy’un oğlu daha büyüktü, Dalla’nınki daha sıhhatliydi ama çocukların yaşları ve boyutları birbirine yakındı, yani çocukları iyi tanımayan biri, onları kolayca karıştırabilirdi.</p>

    <p>“Lord Kar,” diye seslendi Üstat Aemon, “odana senin için bir kitap bıraktım. <em>Yeşim İcmali.</em> Doğuya giderek Yeşim Denizi’nin bütün topraklarını ziyaret etmiş Volantisli bir maceraperest olan Colloquo Votar tarafından yazılmış. Kitapta ilgini çekeceğini düşündüğüm bir paragraf var. Clydas’a senin için işaretlemesini söyledim.”</p>

    <p>“Mutlaka okuyacağım.”</p>

    <p>Üstat Aemon burnunu sildi. “Bilgi silahtır Jon. Mücadeleye gitmeden önce kendini adamakıllı silahlandır.”</p>

    <p>“Yapacağım.” Jon, yüzünde ıslak ve soğuk bir şey hissetti. Gözlerini yukarı kaldırdığında, kar yağdığını gördü. <em>Kötü bir alamet.</em> Kara Jack Bulwer’a döndü. “Mümkün olduğunca hızlı gidin fakat aptalca riskler almayın. Yanınızda yaşlı bir adam ve bir bebek var. Onları sıcak ve tok tutun.”</p>

    <p>“Siz de aynı şeyi yapın lordum,” dedi Şebboy. Arabaya binmek için acele ediyormuş gibi görünmüyordu. “Siz de diğerleri için aynı şeyi yapın. Dediğiniz gibi başka bir sütanne bulun. Bulacağınıza dair söz verdiniz. Bebek... Dalla’nın oğlu... küçük prens... ona iyi bir kadın bulun ki bebek büyüdüğünde iri ve güçlü olsun.”</p>

    <p>“Sana söz veriyorum.”</p>

    <p>“Ona isim vermeyin. İki yaşını geçene kadar bunu yapmayın. Bebeklere henüz sütten kesilmemişken isim vermek kötü şans getirir. Kargalarınız bunu bilmiyor olabilir ama doğrudur.”</p>

    <p>“Nasıl emredersen leydim.”</p>

    <p>“Bana öyle demeyin. Ben bir anneyim, leydi değilim. Ben Craster’ın karısı, Craster’ın kızı ve bir <em>anneyim.</em>” Şebboy, bebeği Efkârlı Edd’e verip arabaya bindi ve pöstekilere sarındı. Bebeği Edd’den geri alıp emzirmeye başladı. Sam, yüzü kızarmış bir halde gözlerini bu görüntüden kaçırdı ve atına bindi. <em>“Haydi yapalım şunu,”</em> dedi Kara Jack Bulwer, kamçısını şaklattı. Arabalar ilerlemeye başladı.</p>

    <p>Sam biraz oyalandı. “Pekâlâ,” dedi, “elveda.”</p>

    <p>“Sana da Sam,” dedi Efkârlı Edd. “Gemin batmayacak. Gemiler, sadece içlerinde ben olduğumda batar.”</p>

    <p>Jon geçmişi hatırlıyordu. “Şebboy’u ilk gördüğümde, sırtını Craster Kalesi’nin duvarına yapıştırmıştı. O şişkin karınlı, siyah saçlı, sıska kız, Hayalet’in korkusuyla köşeye sinmişti. Hayalet onun tavşanlarının arasına dalmıştı. Ben de Şebboy’un, kurdun onu parçalayacağından ve bebeği yiyeceğinden korktuğunu düşünmüştüm... ama kızın korktuğu şey kurt değildi, değil mi?”</p>

    <p>“Şebboy sandığından daha cesur,” dedi Sam.</p>

    <p>“Sen de öylesin Sam. Yolculuğun hızlı ve güvenli olsun. Şebboy’a, Aemon’a ve bebeğe iyi bak.” Jon’un dudaklarında tuhaf ve hüzünlü bir gülümseme belirdi. “Başlığını da yukarı çek. Saçlarında karlar eriyor.”</p>

    <p>Küçük kafile uzaklarda gözden kaybolduğunda, doğu seması siyahtan griye devrilmişti ve kar yoğun bir şekilde yağıyordu. “Dev, Lord Kumandan’ın teşrifini bekliyor,” diye hatırlattı Efkârlı Edd. “Janos Slynt de öyle.”</p>

    <p>“Evet.” Jon, tepelerinde buzdan bir uçurum misali yükselen Sur’a baktı. <em>Uçtan uca yüz fersah ve yüksekliği iki yüz on beş metre.</em> Sur’un gücü, yüksekliğiydi; uzunluğu, Sur’un zayıflığıydı. Jon, bir zamanlar babasının söylediği bir şeyi hatırladı. <em>Bir duvar, onu savunan adam kadar güçlüdür ancak.</em> Gece Nöbetçileri’nin adamları yeterince cesurlardı ama karşılarında duran görev için sayıca azlardı.</p>

    <p>Dev, silahhanede bekliyordu. Adamın gerçek adı Bedwyck’ti. Bir elliden biraz daha uzun olan boyuyla, Gece Nöbetçileri’ndeki en ufak tefek adamdı. Jon, sözü hiç dolandırmadan konuya girdi. “Sur boyunca daha fazla göze ihtiyacımız var. Ayrıca devriyelerimizin soğuktan korunmak için girebilecekleri, sıcak yemek ve dinlenmiş binekler bulabilecekleri yol kalelerine. Buzizi’ne bir garnizon yerleştiriyorum ve komutasını sana veriyorum.”</p>

    <p>Dev, küçük parmağıyla kulağının içindeki pisliği temizledi. “Komuta? Ben? Lordum biliyor ki, ben sadece, kaçak avlandığı için Sur’a gönderilmiş basit bir çiftçi çocuğuyum.”</p>

    <p>“On iki yıldır korucusun. İlk İnsanlar’ın Yumruğu’ndan ve Craster Kalesi’nden sağ çıktın, sonra geri dönüp bize olanları anlattın. Genç korucular sana hayranlık duyuyor.”</p>

    <p>Minik adam güldü. “Sadece cüceler bana hayranlık duyar. Ben okuyamıyorum lordum. İyi bir günde ancak adımı yazabilirim.”</p>

    <p>“Eski Şehir’den üstatlar istedim. Acil durumlar için iki kuzgunun olacak. Acil olmayan hallerde süvariler gönderirsin. Daha çok üstadımız ve daha çok kuzgunumuz olana dek, Sur’un tepesi boyunca bir sıra işaret kulesi kurmak niyetindeyim.”</p>

    <p>“Peki kaç zavallı aptalı komuta edeceğim?”</p>

    <p>“Nöbet’ten yirmi adam,” dedi Jon. “Stannis’ten de bunun yarısı kadar adam alacağım.” <em>Yaşlı, acemi ya da yaralı.</em> “Kralın en iyi adamları olmayacaklar ve siyahları giymeyecekler, lakin itaat edecekler. Onlardan mümkün olduğunca faydalan. Seninle birlikte göndereceğim kardeşlerden dördü, Sur’a Lord Slynt’le birlikte gelen Kral Topraklılar. O gruba dikkat et ve diğerleriyle birlikte tırmanıcılara karşı tetikte ol.”</p>

    <p>“Oluruz lordum, ama yeterince tırmanıcı Sur’un tepesine çıkmayı başarırsa, otuz adam onları geri itmeye yetmez.”</p>

    <p><em>Üç yüz adam bile yetmeyebilir.</em> Jon, bu tereddüdü kendine sakladı. Tırmanıcıların, tırmanışı gerçekleştirirken savunmasız olduğu gerçekti. Yukarıdan üstlerine taşlar, mızraklar, kızgın zift dolu variller yağdırılabilirdi ve tırmanıcıların yapabileceği tek şey umutsuzca buza tutunmak olurdu. Bazen Sur, onları bizzat silkelerdi, bir köpeğin sinekleri silkelemesi gibi. Val’in sevgilisi Jarl’ın altında kırılan ve onu ölüme gönderen buz tabakasını gördüğünde, Jon buna kendi gözleriyle şahit olmuştu.</p>

    <p>Bununla birlikte, tırmanıcılar fark edilmeden Sur’un tepesine ulaşırlarsa her şey değişirdi. Belli bir süre içinde kendileri için basamaklar oyabilirler, siperler inşa edebilirler, onların peşinden bin kişinin daha yukarı çıkabilmesi için aşağı ipler ve merdivenler sarkıtabilirlerdi. Jon’un büyük büyük babasının zamanında, kendisini Sur’un Ötesindeki Kral ilan eden Raymun Kızılsakal böyle yapmıştı. O vakitlerde lord kumandan, Jack Musgood’du. Kızılsakal’ın kuzeyden gelişinden evvel, lord kumandana Neşeli Jack deniyordu, daha sonra adam ilelebet Mahmur Jack olarak anılmıştı. Raymun’un ordusu, Uzun Göl’ün kıyısında kanlı bir sonla karşılaşmıştı; Kışyarı’nın Lord William’ı, Sarhoş Dev ve Harmon Umber’ın arasında sıkışmışlardı. Kızılsakal, Lord William’ın erkek kardeşi Acımasız Artos tarafından katledilmişti. Nöbet, yabanıllarla dövüşmek için geç kalmış, fakat onları gömmek için zamanında gelmişti; Artos Stark, ölü ağabeyinin başsız cesedinin yanında yas tutarken Nöbet’e öfkeyle bu görevi vermişti.</p>

    <p>Jon, Mahmur Jon Kar olarak anılmak istemiyordu. “Otuz adam olması, hiç adam olmamasından iyidir,” dedi Dev’e.</p>

    <p>“Doğru,” dedi minik adam. “Sadece Buzizi mi olacak? Yoksa lordum diğer kaleleri de açacak mı?”</p>

    <p>“Zaman içinde hepsini adamlandırmayı düşünüyorum,” dedi Jon, “ama şu an için sadece Buzizi ve Bozkalkan olacak.”</p>

    <p>“Lordum, Bozkalkan’ı kimin komuta edeceğine karar verdi mi peki?”</p>

    <p>“Janos Slynt,” dedi Jon. <em>Tanrılar bizi korusun.</em> “Kimse, yeteneği olmayan bir adamı altın pelerinlilerin kumandanı yapmaz. Slynt bir kasabın oğlu olarak doğdu. Manly Stokeworth öldüğünde, Slynt, Demir Kapı’nın kumandanıydı. Jon Arryn onu terfi ettirdi ve Kral Toprakları’nın savunmasını onun ellerine bıraktı. Lord Janos göründüğü kadar aptal olamaz.” <em>Ayrıca onun, Alliser Thorne’dan iyice uzakta olmasını istiyorum.</em></p>

    <p>“Doğru olabilir,” dedi Dev, “ama ben yine de onu, Üçparmak Hobb’un pancar doğramasına yardım etmesi için mutfağa gönderirdim.”</p>

    <p><em>Ben gönderseydim, bir daha asla pancar yemeye cesaret edemezdim.</em></p>

    <p>Lord Janos emredildiği gibi ortaya çıkmadan önce sabahın yarısı geçti. Jon, Uzunpençe’yi temizliyordu. Kimi adamlar, bu görevi bir kâhyaya ya da yavere verirdi ama Lord Eddard, oğullarına, kendi silahlarıyla bizzat ilgilenmeleri gerektiğini öğretmişti. Fıçı ve Efkârlı Edd, Slynt’le birlikte geldiklerinde, Jon onlara teşekkür etti ve Lord Janos’a oturmasını söyledi.</p>

    <p>Adam, nezaketsiz bir şekilde de olsa kendisine söyleneni yaptı ve lord kumandanın ellerindeki çıplak çeliği görmezden gelerek kollarını göğsünde birleştirdi. Jon, yağlı bezi piç kılıcının aşağısına doğru kaydırdı. Çeliğin üstünde oynaşan sabah ışıklarını izledi. Bu bıçağın deriyi, yağı ve kası kolayca geçip, Slynt’in çirkin kafasını bedeninden ayıracağını düşündü. Bir adam siyahları kuşandığında, adamın bütün suçları ve bütün mensubiyetleri silinirdi ama buna rağmen, Janos Slynt’i bir kardeş olarak düşünmek Jon için zordu. <em>Aramızda kan var. Bu adam babamın katline yardım etti ve beni de öldürtmek için elinden gelen her şeyi yaptı.</em></p>

    <p>“Lord Janos.” Jon, kılıcını kınına soktu. “Size Bozkalkan’ın komutasını veriyorum.”</p>

    <p>Bu sözler Slynt’i şaşırttı. “Bozkalkan... Bozkalkan, yabanıl arkadaşlarınla birlikte Sur’a tırmandığın yerdi...”</p>

    <p>“Öyleydi,” dedi Jon. “Kabul etmem gerekir ki kale acınacak durumda. Onu mümkün olan en iyi şekilde onaracaksınız. İşe ormanı geri iterek başlayın. Hâlâ ayakta duran yapıları tamir etmek için, çökmüş olanlardan taş çalın.” <em>Bu iş zor ve acımasız olacak,</em> diye ekleyebilirdi. <em>Taş üstünde uyuyacaksınız, şikâyet edemeyecek ve komplo kuramayacak kadar yorgun olacaksınız. Çok geçmeden, sıcağın nasıl bir şey olduğunu unutacaksınız ama erkekliğin nasıl bir şey olduğunu hatırlayabilirsiniz.</em> “Otuz adamınız olacak. On adam buradan, on adam Gölge Kule’den ve on adam da Kral Stannis tarafından bize geçici olarak verilenlerden.”</p>

    <p>Slynt’in yüzü, kuru erik rengine döndü. Etli gıdısı titremeye başladı. “Ne yaptığını anlamadığımı mı sanıyorsun? Janos Slynt kolayca kandırılacak bir adam değildir. Sen henüz kundağına pisliyorken ben Kral Toprakları’nın güvenliğinden sorumluydum. Harabeni kendine sakla piç.”</p>

    <p><em>Size bir şans veriyorum lordum. Bu, sizin babama verdiğiniz her şeyden daha fazla.</em> “Beni yanlış anladınız lordum,” dedi Jon. “Bu bir teklif değil, bir emir. Buradan Bozkalkan’a yirmi fersah yol var. Silahlarınızı ve zırhınızı toplayın, vedalarınızı edin ve yarın sabah ilk ışıkla birlikte yola koyulmak için hazırlanın.”</p>

    <p>“Hayır.” Lord Janos hışımla ayağa kalktı, sandalyesi yere devrildi. “Donarak ölmek için uzaklara uysalca gitmeyeceğim. Hiçbir vatan hainin piçi Janos Slynt’e emir veremez! Dostlardan yoksun değilim, seni uyarıyorum. Hem burada, hem de Kral Toprakları’nda dostlarım var. Ben Harrenhal Lordu’ydum! Harabeni, senin için oy kullanan kör aptallardan birine ver. Ben o harabeyi almayacağım. Beni duyuyor musun çocuk? <em>Almayacağım!</em>”</p>

    <p>“Alacaksınız.”</p>

    <p>Slynt, Jon’un son sözüne karşılık vermeye tenezzül etmedi ama odadan çıkarken yerdeki sandalyeyi tekmeleyerek kenara itti.</p>

    <p><em>Beni hâlâ bir çocuk olarak görüyor,</em> diye düşündü Jon, <em>yeşil bir oğlan olarak.</em> Umabileceği tek şey, bir gecelik uykunun, Lord Janos’un aklını başına getireceğiydi.</p>

    <p>Ertesi sabah, bunun beyhude bir umut olduğu anlaşıldı.</p>

    <p>Jon, Slynt’i, ortak salonda kahvaltı eder halde buldu. Adamın yanında Sör Alliser Thorne ve bazı arkadaşları vardı. Jon, yanında Demir Emmett ve Efkârlı Edd, arkasında Mully, Beygir, Kırmızı Jack Crabb, Rusty Çiçek ve Öküz’le birlikte basamaklardan aşağı indiğinde, Slynt ve arkadaşları bir şeye gülüyorlardı. Üçparmak Hobb, kazanının içinden yulaf lapası dağıtıyordu. Kralın adamları, kraliçenin adamları ve kara kardeşler ayrı ayrı masalarda oturuyorlardı, bazıları yulaf lapası kâselerinin üzerine eğilmişti, diğerleri midelerini ekmek ve jambonla dolduruyordu. Jon, bir masada Pyp ve Grenn’i gördü, bir diğerinde de Bowen Marsh’ı. Hava, duman ve yağ kokuyordu. Bıçak ve kaşıkların şıngırtısı kubbeli tavanda yankılanıyordu.</p>

    <p>Bütün sesler aynı anda sustu. “Lord Janos,” dedi Jon, “size son bir şans vereceğim. O kaşığı masaya bırakın ve ahıra gidin. Atınız eyerlendi ve dizginlendi. Bozkalkan’a kadar uzun ve zorlu bir yol var.”</p>

    <p>“O halde yola koyulsan iyi olur çocuk.” Slynt güldü, göğsüne yulaf lapası damlattı. “Bozkalkan senin gibiler için harika bir yer bence. İmanlı iyi insanların epey uzağında. Senin üstünde canavarın işareti var, piç.”</p>

    <p>“Emrime itaat etmiyorsunuz demek?”</p>

    <p>“Emrini alıp o piç kıçına sokabilirsin,” dedi Slynt, gıdısı titredi.</p>

    <p>Alliser Thorne belli belirsiz gülümsedi, siyah gözleri Jon’un üstüne sabitlenmişti. Başka bir masada, Dev Katili Godry gülmeye başladı.</p>

    <p>“Nasıl isterseniz.” Jon, Demir Emmett’e bir baş işareti yaptı. “Lütfen Lord Janos’u Sur’a götür...”</p>

    <p><em>...ve onu bir buz hücresine kapat,</em> diyebilirdi. Daracık buzun içinde bir ya da on gün geçirmek, Slynt’in titremesini, ateşler içinde yanmasını ve serbest kalmak için yalvarmasını sağlardı, Jon bundan emindi. <em>Ve dışarı çıktığı an, o ve Thorne yeni komplolar kurmaya başlarlar.</em></p>

    <p><em>...ve onu atına bağla,</em> diyebilirdi. Eğer Slynt, Bozkalkan’a oranın kumandanı olarak gitmek istemiyorsa, aşçısı olarak gidebilirdi. O zaman, firar etmesi an meselesi olurdu. <em>Ve beraberinde kaç adam götürür?</em></p>

    <p>“...ve onu as,” diye bitirdi Jon.</p>

    <p>Janos Slynt’in yüzü süt gibi beyazladı. Elindeki kaşık, parmaklarının arasından kaydı. Edd ve Emmett salonun karşı tarafına yürüdüler, ayak sesleri taş zeminde çınladı. Bowen Marsh’ın ağzı açılıp kapandı, dışarı tek kelime çıkmadı. Sör Alliser Thorne, kılıcına uzandı. <em>Durma,</em> diye düşündü Jon. Uzunpençe sırtında asılıydı. <em>Çeliğini göster. Bana aynı şeyi yapmam için bir sebep ver.</em></p>

    <p>Salondaki adamların yarısı ayaktaydı. Kral Stannis’e ya da Melisandre’ye ya da ikisine birden sadık olan güneyli şövalyeler, silahlı askerler ve Gece Nöbetçileri’nin Yeminli Kardeşleri. Bazıları, Jon’u lord kumandan olarak seçmişlerdi. Diğerleri Bowen Marsh’a, Sör Denys Mallister’a ve Cotter Turna’ya oy vermişlerdi... bazıları da Janos Slynt’e. <em>Hatırladığım kadarıyla yüzlercesi.</em> Jon, o anda o adamlardan kaçının mahzende olduğunu merak etti. Bir an için, dünya bir kılıcın ucunda terazilendi.</p>

    <p>Alliser Thorne, elini kılıcından uzaklaştırdı ve Edd Tolett’in geçmesi için kenara çekildi.</p>

    <p>Efkârlı Edd, Slynt’in bir kolunu tuttu, Demir Emmett de diğerini. İkisi birlikte, adamı oturduğu sıradan kaldırdılar. “Hayır,” diye itiraz etti Lord Janos, dudakları etrafa yulaf lapası saçtı. “Hayır, beni bırakın. O sadece bir çocuk, bir <em>piç.</em> Babası vatan hainiydi. Onun üzerinde canavarın işareti var, kurt var... <em>Beni bırakın!</em> Janos Slynt’e el uzattığınız güne pişman olacaksınız. Sizi uyarıyorum, Kral Toprakları’nda dostlarım var...” Janos, Edd ve Emmett tarafından yarı yürütülür yarı sürüklenir halde basamaklara götürülürken hâlâ itiraz ediyordu.</p>

    <p>Jon onların arkasından dışarı çıktı. Jon’un ardından mahzen boşaldı. Kafeste, Slynt bir an için adamların elinden kurtuldu ve mücadele etmeye çalıştı ama Demir Emmett adamı boğazından yakalayıp onu demir çubuklara yapıştırdı, Janos sonunda çabalamaktan vazgeçti. O zamana kadar bütün Kara Kale, olup biteni izlemek için dışarı çıkmıştı. Val bile penceredeydi, altın saç örgüsü tek omzunun üstündeydi. Stannis, Kral Kulesi’nin basamaklarında duruyordu, şövalyeleri tarafından çevrelenmişti.</p>

    <p>Lord Janos’un, “Eğer bu çocuk beni korkutabileceğini sanıyorsa, yanılıyor,” dediğini duydular. “Beni asmaya cesaret edemez. Janos Slynt’in dostları var, önemli dostları, göreceksiniz...” Rüzgâr, adamın sözlerinin geri kalanını alıp götürdü.</p>

    <p><em>Bu yanlış,</em> diye düşündü Jon. “Durun.”</p>

    <p>Emmett döndü, kaşları çatılmıştı. “Lordum?”</p>

    <p>“Onu asmayacağım,” dedi Jon. “Onu buraya getirin.”</p>

    <p>Bowen Marsh’ın, “Ah, Yedi bizi korusun!” diye bağırdığını duydu.</p>

    <p>Lord Janos’un gülümsemesinde, bayat yağın bütün tatlılığı vardı, ta ki Jon, “Bana bir kütük bulun,” deyip Uzunpençe’yi kınından çıkarana kadar.</p>

    <p>Uygun bir kütük bulunduğunda, Lord Janos vinç kafesinin içine kaçtı ama Demir Emmett kafese girip adamı dışarı sürükledi. Emmett tarafından yarı itilip yarı çekilerek avlunun karşısına götürülürken, “Hayır!” diye feryat etti Slynt. “Beni bırakın... bunu yapamazsınız... Tywin Lannister bunu duyduğunda hepiniz pişman...”</p>

    <p>Emmett, Janos’un ayaklarını yerden kesti. Efkârlı Edd, Janos’un sırtına bir tekme indirerek dizlerinin üstünde kalmasını sağlarken, Emmett kütüğü adamın başının altına yerleştirdi. “Eğer kıpırdamadan durursanız bu iş daha kolay olur,” dedi Jon, Janos’a. “Darbeden kurtulmak için kenara çekilmeye kalkarsanız, yine de ölürsünüz ama ölümünüz daha çirkin olur. Boynunuzu uzatın lordum.” Jon, piç kılıcının kabzasını iki eliyle birden kavrayıp silahı yukarı kaldırdığında, bıçağın üstünde solgun sabah ışığı gezindi. Jon, son bir küfür bekleyerek, “Eğer son bir sözünüz varsa, söylemenin tam zamanıdır,” dedi.</p>

    <p>Janos Slynt, Jon’a bakmak için kafasını çevirdi. “Lütfen lordum. Merhamet. Ben... ben gideceğim... ben...”</p>

    <p><em>Hayır,</em> diye düşündü Jon. <em>O kapıyı kapattın.</em> Uzunpençe aşağı indi. Janos Slynt’in başı çamurlu zeminde yuvarlanırken, “Çizmelerini ben alabilir miyim?” diye sordu Öküz Owen. “Çizmeleri yeni sayılır. İçleri kürk kaplı.”</p>

    <p>Jon, arkasına dönüp Stannis’e baktı. İki adamın gözleri bir an için buluştu. Sonra kral, başını onaylar gibi salladı ve kulesine geri döndü.</p>
  </div>
</body>
</html>
