<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Şifacı hoş sözler mırıldanarak çadıra girdi ama havadaki kötü koku ve Yezzan zo Qaggaz’a bir bakışı bu duruma bir son verdi. “Beyaz kısrak,” dedi adam, Şekerleme’ye.</p>

    <p><em>Ne büyük sürpriz,</em> diye düşündü Tyrion. <em>Kim tahmin edebilirdi ki? Bir burnu ve benim gibi yarım bir burnu olan adamlar dışında?</em> Yezzan ateşler içinde yanıyordu. Kendi dışkısından oluşan bir gölün içinde kıvranıyordu. Yezzan’ın boku kanlı bir çamura dönüşmüştü... ve adamın sarı poposunu silmek Yollo ile Penny’ye düşmüştü. Efendi, onların yardımıyla bile kendi ağırlığını kaldıramıyordu; yatağın diğer ucuna yuvarlanmak bütün kuvvetini alıyordu.</p>

    <p>“Benim sanatım burada faydalı olmaz,” dedi şifacı. “Soylu Yezzan’ın hayatı tanrıların elinde. Mümkünse onu serin tutun. Bazıları bunun iyi geldiğini söyler. Ona su getirin.” Beyaz kısraktan etkilenen insanlar sürekli susuzluk çekiyordu, sıçmaların arasında litrelerce su içiyordu. “İçebildiği kadar çok, temiz su.”</p>

    <p>“Nehir suyu değil,” dedi Şekerleme.</p>

    <p>“Hiçbir surette.” Şifacı, bu sözlerin ardından kaçarcasına gitti.</p>

    <p><em>Bizim de kaçmamız gerek,</em> diye düşündü Tyrion. O altın tasmalı bir köleydi, attığı her adımda neşeyle çınlayan küçük çanları vardı. <em>Yezzan’ın özel hazinelerinden biri. Bir ölüm fermanından ayırt edilemez bir onur.</em> Yezzan zo Qaggaz, ciğerparelerini yanında tutmaktan hoşlanıyordu, bu yüzden hasta adama eşlik etmek Yollo’ya, Penny’ye ve diğer hazinelere düşmüştü.</p>

    <p><em>Zavallı yaşlı Yezzan.</em> Yağtulumu lordu kötü bir efendi değildi. Şekerleme bu konuda haklıydı. Tyrion, gece ziyafetlerinde hizmet verirken, Meereen’le yapılan barışa saygı gösteren Yunkaili lordların başında Yezzan’ın geldiğini öğrenmişti. Diğer lordların çoğu sadece zaman geçiriyor ve Volantis ordularının şehre varmasını bekliyordu. Birkaç lord, Volantisliler zafere ve ganimetin en iyi bölümüne sahip olmasın diye şehre derhal saldırmak istiyordu. Yezzan bunların hiçbirine destek vermiyordu. Meereen’in rehinelerini, paralı asker Kanlı Sakal’ın önerdiği gibi mancınıkla geri göndermeye de razı olmuyordu.</p>

    <p>Ama iki gün içinde çok şey değişebilirdi. İki gün önce, Bakıcı sağ ve salimdi. İki gün önce, Yezzan beyaz kısrağın nal seslerini duymamıştı. İki gün önce, Eski Volantis’in donanmaları iki gün daha uzaktaydı. Ve şimdi...</p>

    <p>Penny, lütfen-bana-öyle-olmadığını-söyle sesiyle, “Yezzan ölecek mi?” diye sordu.</p>

    <p>“Hepimiz öleceğiz.”</p>

    <p>“Kanlı ishal yüzünden demek istedim.”</p>

    <p>Şekerleme umutsuz gözlerle cücelere baktı. “Yezzan <em>ölmemeli.</em>” Hermafrodit, devasa efendisinin alnını okşadı, adamın terle ıslanmış saçlarını geri itti. Yezzan inledi. Adamın bacaklarından aşağı kahverengi bir su deresi daha aktı. Efendinin yatağı kirlenmişti, kokuyordu, ama adamı hareket ettirmenin yolu yoktu.</p>

    <p>“Bazı efendiler, ölürken kölelerini azat ederler,” dedi Penny.</p>

    <p>Şekerleme kıkırdadı. Ürkütücü bir sesti. “Sadece gözdelerini. Onları bu dünyanın kederlerinden azat ederler. Sevgili efendilerine mezarda eşlik, sonraki hayatta hizmet etsinler diye.”</p>

    <p><em>Şekerleme biliyor olmalı. Kesilecek ilk boğaz onunki.</em></p>

    <p>Keçi çocuk konuştu. “Gümüş kraliçe...”</p>

    <p>“...öldü,” diye ısrar etti Şekerleme. “Onu unut! Ejderha onu nehrin karşısına götürdü. Kraliçe, Dothrak denizinde boğuldu.”</p>

    <p>“İnsan <em>çimlerde</em> boğulmaz,” dedi keçi çocuk.</p>

    <p>“Özgür olsaydık,” dedi Penny, “kraliçeyi bulabilirdik. “Ya da onu aramaya giderdik en azından.”</p>

    <p><em>Sen köpeğinin, ben domuzumun sırtında, Dothrak denizinde bir ejderhayı kovalıyoruz.</em> Tyrion gülmemek için yara izini kaşıdı. “Şu malum ejderha, kızarmış domuza düşkün olduğunu halihazırda gösterdi. Kızarmış cüce iki kat lezzetlidir.”</p>

    <p>“Benimki sadece bir dilekti,” dedi Penny. “Uzaklara gidebiliriz. Savaş bitti ve yine gemiler var.”</p>

    <p><em>Bitti mi?</em> Tyrion bundan şüpheliydi. Parşömenler imzalanmıştı ama savaşlar parşömen üstünde yapılmazdı.</p>

    <p>“Qarth’a gidebiliriz,” diye devam etti Penny. “Ağabeyim, oradaki caddelerin yeşim taşıyla kaplı olduğunu söylerdi. Şehir duvarları dünyanın harikalarından biri. Qarth’ta gösteri yaptığımızda, üstümüze gümüş ve altın yağmurları yağacak, göreceksin.”</p>

    <p>“Koydaki gemilerin bazıları Qarthlı,” diye hatırlattı Tyrion. “Lomas Longstrider, Qarth’ın duvarlarını görmüş. Onun yazdığı kitap benim için yeterli. Gelmek istediğim kadar doğuya geldim.”</p>

    <p>Şekerleme, Yezzan’ın ateşli yüzünü nemli bir bezle sildi. “Yezzan yaşamalı. Yoksa hepimiz onunla birlikte ölürüz. Beyaz kısrak bütün sürücüleri alıp götürmez. Efendi iyileşecek.”</p>

    <p>Bu su katılmamış bir yalandı. Yezzan’ın bir gün daha yaşaması mucize olurdu. Tyrion’a kalırsa, yağtulumu lordu, Sothoryos’ta kaptığı iğrenç hastalık yüzünden zaten ölüyordu. Kanlı ishal sadece adamın ölümünü hızlandıracaktı. <em>Aslında bir merhamet.</em> Ama cücenin istediği türden bir merhamet değildi. “Şifacı, efendinin temiz suya ihtiyacı olduğunu söyledi. Biz bununla ilgileniriz.”</p>

    <p>“Çok naziksin.” Şekerleme uyuşmuş gibi konuşuyordu. Bu sadece boğazının kesilmesinden korktuğu için değildi; Yezzan’ın hazineleri arasında, sadece Şekerleme bu devasa efendiden gerçekten hoşlanıyormuş gibi görünüyordu.</p>

    <p>“Penny benimle gel.” Tyrion çadırın kapısını açtı ve Penny’yi Meereen sabahının sıcağına çıkardı. Hava nemli, sıcak ve bunaltıcıydı ama Yezzan’ın sarayımsı çadırını dolduran ter, dışkı ve hastalık kokusundan sonra yine de rahatlatıcıydı.</p>

    <p>“Su, efendiye yardım edecek,” dedi Penny. “Şifacı böyle söyledi, doğru olmalı. Temiz tatlı su.”</p>

    <p>“Temiz tatlı su, Bakıcı’ya yardım etmedi.” <em>Zavallı yaşlı Bakıcı.</em> Yezzan’ın askerleri, geçen gece alacakaranlıkta, Bakıcı’yı bir ceset arabasına atmıştı. Her saat başı insanlar ölüyorken kimse yeni bir ölü adama dikkatle bakmazdı, bilhassa Bakıcı kadar nefret edilen bir adama. Kramplar başladığında, Yezzan’ın diğer hazineleri nezaretçinin yanına gitmeyi reddetmişti. Adamı sıcak tutmak ve ona içecek götürmek Tyrion’a kalmıştı. <em>Sulu şarap, limonata ve içinde mantar dilimleri olan köpek kuyruğu çorbası. İç Bakıcı. Kıçından fışkıran bok suyunun yerine yenisinin koyulması gerek.</em> “Hayır.” Bakıcı’nın söylediği son söz buydu. Adamın duyduğu son sözler ise, “Bir Lannister borcunu mutlaka öder,” oldu.</p>

    <p>Tyrion bu gerçeği Penny’den saklamıştı ama kız, efendinin başına neler geleceğini anlamalıydı. “Eğer Yezzan gün doğumunu görecek kadar yaşarsa çok şaşırırım.”</p>

    <p>Penny, Tyrion’ın koluna yapıştı. “Bize ne olacak?”</p>

    <p>“Yezzan’ın vârisleri var. Yeğenleri.” Yeğenlerin dördü, adamın köle askerlerini komuta etmek üzere Yezzan’la birlikte Yunkai’den gelmişti. Biri ölmüştü, bir taarruz sırasında Targaryen paralı askerleri tarafından katledilmişti. Diğer üç yeğen, büyük ihtimalle Yezzan’ın kölelerini bölüşeceklerdi. Yeğenlerin sakatlara, ucubelere ve grotesklere düşkün olup olmadığı o kadar kesin değildi. “İçlerinden biri bizi miras alabilir. Yahut mezat yerine geri döneriz.”</p>

    <p>“Hayır.” Penny’nin gözleri büyüdü. “Bu olmasın. Lütfen.”</p>

    <p>“Bu ihtimalden ben de hoşlanmıyorum.”</p>

    <p>Birkaç metre ileride, Yezzan’ın altı askeri tozun içinde çömelmişti. Kemik fırlatıyor ve bir şarap matarasını elden ele geçiyorlardı. İçlerinden biri Yara lakaplı çavuştu. Kötü huylu zalim bir adamdı, taş kadar pürüzsüz bir kafası ve öküz gibi kolları vardı. <em>Ve bir öküz kadar zeki,</em> diye hatırladı Tyrion.</p>

    <p>Askerlere doğru yürüdü. “Yara,” diye seslendi, “soylu Yezzan’ın temiz tatlı suya ihtiyacı var. Yanına iki adam al ve taşıyabildiğin kadar su getir. Ve çabuk ol.”</p>

    <p>Askerler oyunu bıraktı. Yara ayağa kalktı, yüzü asıktı. “Ne dedin cüce? Sen kim olduğunu sanıyorsun?”</p>

    <p>“Kim olduğumu biliyorsun. Yollo. Lordumuzun hazinelerinden biri. Şimdi sana dediğimi yap.”</p>

    <p>Askerler güldü. “Su getir Yara,” dedi biri alay eder gibi, “ve çabuk ol. Yezzan’ın maymunu sana bir emir verdi.”</p>

    <p>“Askerlere ne yapacaklarını <em>söyleyemezsin,</em>” dedi Yara.</p>

    <p>“Askerler?” Tyrion kafası karışmış gibi yaptı. “Ben sadece köleler görüyorum. Boynunda bir boyunluk var. Tıpkı benim boynumda olduğu gibi.”</p>

    <p>Yara’nın eliyle indirdiği vahşi darbe, Tyrion’ı yere serdi ve dudağını patlattı. “Yezzan’ın boyunluğu. Senin değil.”</p>

    <p>Tyrion, patlak dudağındaki kanı elinin tersiyle sildi. Ayağa kalkmaya çalıştığında dengesini kaybetti ve tekrar dizlerinin üstüne düştü, dengesini geri kazanmak için Penny’nin yardımına ihtiyaç duydu. “Şekerleme, efendinin su içmesi gerektiğini söyledi,” dedi en iyi sızlanışıyla.</p>

    <p>“Şekerleme gitsin ve kendi kendini düzsün. Bunun için yaratılmış. Biz o ucubeden de emir almayız.”</p>

    <p><em>Hayır,</em> diye düşündü Tyrion. Köleler arasında bile lordlar ve köylüler vardı. Hermafrodit uzun zamandır efendinin evcil hayvanıydı, şımartılıyor ve kayırılıyordu, Yezzan’ın diğer köleleri bu sebeple ondan nefret ediyordu.</p>

    <p>Askerler, emirlerini efendilerinden ve gözetmenlerinden almaya alışıktı. Fakat Bakıcı ölmüştü ve Yezzan yeni bir gözetmen seçemeyecek kadar hastaydı. Üç yeğene gelince; o cesur özgür adamlar, beyaz kısrağın nal seslerini duydukları anda, başka bir yerde acil işleri olduğunu hatırlamışlardı.</p>

    <p>“S-su,” dedi Tyrion yalvararak. “Nehir suyu olmaz, şifacı söyledi. Temiz, tatlı su.”</p>

    <p>Yara homurdandı. “<em>Siz</em> gidin. Ve çabuk olun.”</p>

    <p>“Biz mi?” Tyrion’la Penny umutsuzca bakıştı. “Su çok ağır. Biz sizin kadar kuvvetli değiliz. Bir... bir öküz arabası alabilir miyiz?”</p>

    <p>“Bacaklarınızı alın.”</p>

    <p>“Onlarca kez gidip gelmemiz gerekir.”</p>

    <p>“Yüzlerce kez gidip gelin. Umurumda değil.”</p>

    <p>“Sadece ikimiz... efendinin ihtiyacı olan suyu taşıyamayız.”</p>

    <p>“Ayınızı da alın,” diye önerdi Yara. “Sadece su taşımaya yarıyor.”</p>

    <p>Tyrion geri adım attı. “Dediğin gibi olsun sahip.”</p>

    <p>Yara sırıttı. <em>Sahip. Ah, bundan hoşlandı.</em> “Morgo, anahtarları getir. Kovaları doldur ve hemen geri dön cüce. Kaçmaya çalışan kölelere ne olduğunu biliyorsun.”</p>

    <p>“Kovaları getir,” dedi Tyrion, Penny’ye. Sör Jorah Mormont’u kafesten çıkarmak için Morgo’yla gitti.</p>

    <p>Şövalye, tutsaklığa iyi uyum sağlayamamıştı. Ayıyı oynamak ve güzel bakireyi alıp götürmek için çağrıldığında suratını asmış ve işbirliği yapmamıştı, cansız adımlar atmış ve gösteriye katılmaya tenezzül etmemişti. Ama kaçmaya da çalışmamıştı. Gardiyanlarına şiddet göstermemişti, genelde adamların emirlerini duymazdan gelmiş ya da onlara mırıltılı küfürlerle cevap vermişti. Bakıcı bunların hiçbirinden memnun olmamıştı, Mormont’u demir bir kafese kapatıp onu her akşam dövdürerek memnuniyetsizliğini göstermişti. Mormont, darbeleri sessizce kabul etmişti. Şövalye dövülürken duyulan yegâne sesler, onu döven kölelerin küfürleri ve Sör Jorah’ın bereli etine indirilen sopaların donuk gümbürtüleriydi.</p>

    <p>İri şövalyenin dövülüşünü ilk kez gördüğünde, <em>bu adam bir kabuk,</em> diye düşünmüştü Tyrion. <em>Dilimi tutmalı ve Zahrina’nın onu almasına izin vermeliydim. O bundan daha iyi bir kader olurdu.</em></p>

    <p>Mormont, gözlerini kısıp eğilerek dar kafesten çıktı, iki gözü de morarmıştı, sırtı kuru kan yüzünden kabuk kabuk olmuştu. Yüzü öyle çürük ve şişti ki insan yüzü gibi görünmüyordu. Şövalye, bir peştamal haricinde çıplaktı; kirli, sarı bir bez parçası. “Cücelerin su taşımasına yardım edeceksin,” dedi Morgo.</p>

    <p>Sör Jorah’ın tek cevabı, aksi bir bakıştı. <em>Bazı adamlar, özgür olarak ölmeyi köle olarak yaşamaya tercih ediyor sanırım.</em> Şükürler olsun ki Tyrion’ın böyle bir derdi yoktu, fakat Mormont, Morgo’yu öldürürse, diğer köleler Tyrion’ın bu özelliğini fark edemeyebilirdi. Şövalyenin cesurca ve aptalca bir şey yapmasına fırsat vermeden, “Gel,” dedi Tyrion. Yürüdü ve Mormont’un onu takip edeceğini umdu.</p>

    <p>Tanrılar bir kez olsun merhametliydi. Mormont takip etti.</p>

    <p>Penny için iki, Tyrion için iki ve Sör Jorah için dört kova. En yakın kuyu Kocakarı’nın güneybatısındaydı. Tyrion, Penny ve Mormont o yöne doğru gittiler. Attıkları her adımda, boyunluklarındaki çanlar neşeyle çınladı. Kimse onları umursamadı. Onlar sadece, efendileri için su taşıyan kölelerdi. Boyunluklar bazı avantajlar sağlıyordu; özellikle, üstüne Yezzan zo Qaggaz’ın isminin kazındığı boyunluklar. Bir köle, efendisi kadar önemliydi; Yezzan, sarı renkli devasa bir sümüklü böcek olmasına ve sidik kokmasına rağmen Sarı Şehir’deki en zengin adamdı ve savaşa altı yüz köle asker getirmişti. Tyrion ve arkadaşlarının boynundaki boyunluklar, onlara kamp içinde istedikleri yere gitme özgürlüğü veriyordu.</p>

    <p><em>Yezzan ölene kadar.</em></p>

    <p>Şıngırtılı Lordlar’ın köleleri en yakın arazide talim yapıyordu. Köleler, kumda yanaşık düzende yürüyüp uzun mızraklarıyla sıralar oluştururken, onları birbirlerine bağlayan zincirlerin şıngırtıları sert ve metalik bir müzik yaratıyordu. Başka yerlerde, gruplar halindeki köleler, mancınıkların ve akreplerin altında taştan rampalar yükseltiyordu, siyah ejderhanın geri dönmesi durumunda kampı daha iyi savunabilmek için onları gökyüzüne doğru çeviriyorlardı. Ağır makineleri rampalara iterken terleyip küfreden köleleri görmek, cüceyi gülümsetti. Arbaletler de vardı. İki adamdan biri, bir arbalet ve oklarla dolu bir sadak taşıyordu.</p>

    <p>Eğer herhangi biri Tyrion’a sormayı akıl etseydi, Tyrion ona zahmet etmemesini söylerdi. Demir oklardan biri tesadüfen bir göze denk gelmediği takdirde, kraliçenin evcil hayvanı böyle oyuncaklarla yere indirilemezdi. E<em>jderhaları öldürmek o kadar kolay değil. Onu bunlardan biriyle gıdıklamak, onu daha beter kızdırmaktan başka bir işe yaramaz.</em></p>

    <p>Bir ejderhanın en hassas yeri gözleriydi. Gözler ve gözlerin arkasındaki beyin. Bazı hikâyelerin anlattığı gibi belden aşağısı değil. O bölgedeki pullar, ejderhanın sırtındaki ve böğürlerindeki pullar kadar sertti. Boğazın altı da değil. Bu çılgınlıktı. Bu sözde ejderha katilleri, ateşi bir mızrak darbesiyle söndürmeyi de deneyebilirdi. Rahip Barth, <em>Gayritabii Tarih</em>’te, “Ölüm, ejderhanın ağzından gelir,” diye yazmıştı, “ama o yöne doğru gitmez.”</p>

    <p>Daha ileride, Yeni Ghis’ten gelen iki lejyon kalkan duvarın önüne dizilmişti. At kılıyla süslenmiş yarım miğferler takan çavuşlar, anlaşılmaz aksanlarıyla emirler bağırıyorlardı. Çıplak gözle bakıldığında, Ghiscarlılar, Yunkaili köle askerlerden daha zorlu görünüyordu ama Tyrion’ın şüpheleri vardı. Lejyonerler, Lekesizlerle aynı tarzda silahlanmış ve örgütlenmiş olabilirdi... ama Ghiscarlılar üç yıl boyunca askerlik hizmeti veren özgür vatandaşlarken, hadımların askerlikten başka hayatı yoktu.</p>

    <p>Kuyunun başında çeyrek millik bir sıra oluşmuştu.</p>

    <p>Meereen’in bir günlük yürüyüş sınırları içinde sadece bir avuç kuyu vardı, bu yüzden bekleyiş her zaman uzundu. Yunkai ordularının çoğu, içme suyunu Skahazadhan’dan alıyordu. Tyrion bunun çok kötü bir fikir olduğunu şifacının uyarısından önce de biliyordu. Daha zeki olanlar, tuvalet çukurlarının yukarısında kalmaya dikkat ediyordu ama hâlâ şehrin aşağısındalardı.</p>

    <p>Kuşatma dikkate alındığında, şehrin bir günlük yürüyüş sınırları içinde temiz su kuyuları bulunması Daenerys Targaryen’ın hâlâ masum biri olduğunu kanıtlıyordu. <em>Kraliçe her kuyuyu zehirleyebilirdi. Sonra bütün Yunkaililer nehir suyu içmek zorunda kalırdı. Kuşatmanın ne kadar uzun süreceğini o zaman görürdük.</em> Lord babasının yapacağı şey bu olurdu, Tyrion şüphe etmiyordu.</p>

    <p>Tyrion ve arkadaşları ne zaman bir başka yere doğru yürüse, boyunluklarındaki çanlar keyifle çınlıyordu. <em>O kadar neşeli bir ses ki, birinin gözünü bir kaşıkla dışarı çıkarmak istememe sebep oluyor.</em> Griff, Ördek ve Yarıüstat Haldon, genç prensleriyle birlikte Batıdiyar’a varmış olmalılardı. <em>Ben de onlarla birlikte olmalıydım... ama hayır, bir fahişe düzmek zorundaydım. Akraba katili olmak yeterli değildi, mahvoluşumu mühürlemek için bir bacak arasına ve şaraba ihtiyacım vardı. Ve şimdi burada, dünyanın yanlış uçundayım, gelişimi altın çanlarla duyuran bir köle boyunluğu takıyorum. Doğru şekilde dans edersem “Castamere Yağmurları”nı çalabilirim.</em></p>

    <p>Son haberleri ve dedikoduları duymak için kuyu başından daha iyi bir yer yoktu. Tyrion ve Penny sıra boyunca ağır ağır ilerlerken, paslı demir boyunluk takan yaşlı bir köle, “Ben ne gördüğümü biliyorum,” dedi. “Ejderhanın bacakları ve kolları kopardığını, insanları ikiye böldüğünü, onları yakıp kül ettiğini gördüm. İnsanlar koşmaya başladılar, çukurdan çıkmaya çalıştılar. Oraya bir gösteri izlemeye gitmiştim ve Ghis’in tanrıları şahittir ki bir gösteri izledim. Mor sıralardaydım, bu yüzden ejderhanın beni rahatsız etmeyeceğini düşündüm.”</p>

    <p>“Kraliçe, ejderhanın sırtına çıktı ve uçtu,” dedi uzun boylu esmer bir kadın.</p>

    <p>“Denemiş,” dedi yaşlı adam, “ama tutunamamış. Arbaletler ejderhayı yaralamış. Duyduğuma göre kraliçe de pembe göğüslerinin arasından vurulmuş. Yere düşmüş, bir arabanın tekerlerinin altında ezilmiş. Kraliçenin öldüğünü gören bir adamı tanıyan bir kız tanıyorum.”</p>

    <p>Bu grubun içinde sessiz kalmak daha akıllıcaydı ama Tyrion kendini tutamadı. “Bir ceset bulunmadı,” dedi</p>

    <p>Yaşlı adam kaşlarını çattı. “Sen bu konuda ne bilirsin ki?”</p>

    <p>“Onlar oradaydı,” dedi esmer kadın. “Bunlar kraliçe için mızrak dövüşü yapan cüceler.”</p>

    <p>Yaşlı adam, Tyrion’la Penny’yi ilk kez görüyormuş gibi gözlerini kısarak aşağı baktı. “Siz domuz süren cücelersiniz.”</p>

    <p><em>Şöhretimiz bizden önde yürüyor.</em> Tyrion alaycı bir reverans yaptı ve domuzlardan birinin köpek olduğunu söylemekten kaçındı. “Sürdüğüm domuz aslında kız kardeşim. İkimiz de aynı burna sahibiz. Kardeşim bir büyücü tarafından lanetlendi. Ama ona büyük ve ıslak bir öpücük verirseniz güzel bir kadına dönüşür. Kötü olan şu ki, kardeşimi bir kez tanıdığınızda, yine domuza dönüşsün diye onu tekrar öpmek istersiniz.”</p>

    <p>Bir kahkaha fırtınası koptu. Yaşlı adam bile gülüyordu. “Öyleyse onu gördün,” dedi arkada duran kızıl saçlı bir delikanlı. “Kraliçeyi gördün. Söyledikleri kadar güzel mi?”</p>

    <p><em>Bir tokara sarınmış, gümüşi saçlı, ince belli bir kız gördüm,</em> diyebilirdi Tyrion. <em>Yüzü peçeliydi ve ben uzaktaydım. Bir domuzun sırtındaydım.</em> Daenerys Targaryen, sahip locasında, Ghiscarlı kralının yanında oturuyordu ama Tyrion’ın gözleri kraliçenin arkasında duran altın zırhlı şövalyeye kenetlenmişti. Adamın yüz hatları görünmüyordu ama cüce, Barristan Selmy’yi nerede görse tanırdı. <em>Illyrio en azından bu konuda haklıydı,</em> diye düşündüğünü hatırladı. <em>Ama Selmy beni tanıyacak mı? Ve tanırsa ne yapacak?</em></p>

    <p>Tyrion kendini orada ve o anda tanıtacaktı ama bir şey onu durdurmuştu; ihtiyat, korkaklık, içgüdü, adı her neyse. Cesur Barristan’ın onu düşmanlıktan başka bir şeyle karşılayacağını hayal edememişti. Selmy, Jaime’nin Kral Muhafızları’ndaki varlığını asla onaylamamıştı. Yaşlı şövalye, isyandan önce, Jaime’nin çok genç ve deneyimsiz olduğunu düşünmüştü; isyandan sonra, Kral Katili’nin beyaz yerine siyah pelerin giymesi gerektiğini söylemişti. Ve Tyrion’ın suçları daha kötüydü. Jaime çılgın bir adamı öldürmüştü. Tyrion öz babasının kasıklarına bir ok saplamıştı, Sör Barristan’ın yıllardır tanıdığı ve hizmet ettiği bir adamın kasıklarına. Tyrion her şeye rağmen şansını deneyebilirdi ama Penny o sırada onun kalkanına bir darbe indirmişti ve an, bir daha geri dönmemek üzere geçip gitmişti.</p>

    <p>Penny, sıradaki diğer kölelere, “Kraliçe gösterimizi izledi,” diyordu, “ama onu sadece o zaman gördük.”</p>

    <p>“Ejderhayı görmeliydiniz,” dedi yaşlı adam.</p>

    <p><em>Keşke görseydik.</em> Tanrılar Tyrion’a bu kadarını bile lütfetmemişti. Daenerys Targaryen kanatlanırken, Bakıcı, cücelerin ayak bileklerine demir halkalar bağlıyordu. Adam, cüceleri mezbahaya bıraktıktan sonra oradan ayrılsaydı ya da ejderha gökyüzünden yere indiğinde diğer köle tacirleriyle birlikte kaçsaydı, iki cüce özgür bir şekilde yürüyüp gidebilirdi. <em>Ya da küçük çanlarımızı çınlatarak koşardık.</em></p>

    <p>Tyrion omuzlarını silkerek, “Bir ejderha mı vardı?” dedi. “Benim tek bildiğim, kimse ölü bir kraliçe bulamadı.”</p>

    <p>Yaşlı adam ikna olmadı. “Ah, yüzlerce ceset buldular. Cesetleri çukura atıp yaktılar ama cesetlerin yarısı zaten kızarmıştı. Belki de yanmış, ezilmiş, kanla kaplanmış kraliçeyi tanıyamadılar. Belki de siz köleleri sessiz tutmak için başka türlü konuştular.”</p>

    <p>“<em>Biz</em> köleler?” dedi esmer kadın. “Sen de boyunluk takıyorsun.”</p>

    <p>“<em>Ghazdor’un</em> boyunluğu,” diye böbürlendi yaşlı adam. “Onu doğduğumdan beri tanıyorum. Neredeyse kardeşi gibiyim. Sizin gibi köleler, yani Astapor’un ve Yunkai’nin süprüntüleri... siz özgür olmak için sızlanıyorsunuz ama ben boyunluğumu ejderha kraliçesine vermem, bunun için aletimi yalasa bile vermem. Benim efendim adil bir adam, bu daha iyi.”</p>

    <p>Tyrion adama itiraz etmedi. Esaretle ilgili en tehlikeli şey, esarete alışmanın çok kolay oluşuydu. Tyrion’a göre kölelerin hayatı, Casterly Kayası’nda hizmet veren adamların hayatlarından farklı değildi. Bazı efendilerin ve gözetmenlerin zalim olduğu doğruydu ama aynı şey bazı Batıdiyarlı lordlar ve kâhyalar için de geçerliydi. Yunkaili efendilerin çoğu, kölelerine yeterince nazik davranıyordu; işlerini yaptıkları ve sorun çıkarmadıkları sürece... ve paslı bir boyunluk takan bu adamın, Lord Titrekyanak isimli efendisine karşı hissettiği hararetli sadakat, hiç de alışılmadık değildi.</p>

    <p>“Büyük Yürekli Ghazdor mu?” dedi Tyrion tatlı bir sesle. “Efendimiz Yezzan sürekli onun zekâsından bahseder.” Yezzan’ın asıl söyledikleri, <em>benim popomun sol yanağında, Ghazdor’un ve bütün kardeşlerinin toplamında olduğundan daha fazla zekâ var,</em> idi ama Tyrion gerçek kelimeleri kullanmamanın daha iyi olacağını düşündü.</p>

    <p>Tyrion’la Penny kuyuya ulaştığında öğle vakti gelip geçmişti. Tek bacaklı cılız bir köle kuyudan su çekiyordu, gözlerini şüpheyle kısarak cücelere baktı. “Yezzan’ın suyunu her zaman Bakıcı çeker, dört adam ve bir katır arabasıyla.” Kovayı bir kez daha kuyuya bıraktı. Yumuşak bir <em>şop</em> sesi duyuldu. Tek bacaklı adam su dolmasını bekledi, sonra kovayı yukarı çekmeye başladı. Kolları güneşten yanmıştı, soyuluyordu, inceydi ama tamamen kastan oluşuyordu.</p>

    <p>“Katır öldü,” dedi Tyrion. “Bakıcı da öyle. Zavallı adam. Yezzan ise beyaz kısrağa bindi. Efendimizin altı askeri ishal oldu. İki kova su alabilir miyim?”</p>

    <p>“Nasıl istersen.” Gereksiz sohbet böylece bitti. <em>Duyduğun nal sesleri mi?</em> Tyrion’ın askerler hakkında söylediği yalan, tek bacaklı adamın daha hızlı hareket etmesini sağladı.</p>

    <p>Tyrion ve arkadaşları dönüş yoluna koyuldu. Cücelerin her biri temiz suyla dolu iki kova taşıyordu. Sör Jorah’ın iki elinde de ikişer kova vardı. Gün sıcaktı, hava ıslak yün gibi kesifti ve kovalar her adımda ağırlaşıyordu. <em>Kısa bacaklar üstünde uzun bir yürüyüş.</em> Tyrion adım attıkça kovalardan su sıçrıyor ve cücenin bacaklarını ıslatıyordu. Tyrion’ın çanları bir yürüyüş marşı çalıyordu. <em>İşin buraya varacağını bilseydim baba, yaşamana izin verebilirdim.</em> Yarım mil doğuda, bir çadırın ateşe verildiği yerden siyah dumanlar yükseliyordu. <em>Dün gecenin ölülerini yakıyorlar</em>. Kafasını sağa eğerek, “Bu taraftan,” dedi Tyrion.</p>

    <p>Penny, kafası karışmış bir halde Tyrion’a baktı. “O yoldan gelmedik.”</p>

    <p>“O dumanı solumak istemeyiz. O duman kötü niyetlerle dolu.” Bu bir yalan değildi. <em>Tamamıyla değil.</em></p>

    <p>Penny kısa zaman sonra nefes nefese kaldı, kovaların ağırlığıyla mücadele ediyordu. “Dinlenmem gerek.”</p>

    <p>“Nasıl istersen.” Tyrion, mola vermekten memnun bir şekilde kovalarını yere bıraktı. Zonklayan bacaklarını ovmak için bir kayanın üstüne oturdu.</p>

    <p>“İstersen ben ovabilirim,” dedi Penny. “Düğümlerin nerede olduğunu biliyorum.”</p>

    <p>Tyrion zaman içinde Penny’yi sevmişti ama kızın dokunuşlarından hâlâ rahatsız oluyordu. Sör Jorah’a döndü. “Birkaç dayak sonra benden daha çirkin olacaksın Mormont. Söyle bana, içinde bir parça dövüş gücü kaldı mı?”</p>

    <p>İri şövalye, morarmış iki gözünü kaldırdı ve bir böceğe bakar gibi Tyrion’a baktı. “Boynunu kıracak kadar İblis.”</p>

    <p>“Güzel.” Tyrion kovalarını yerden aldı. “Öyleyse bu taraftan.”</p>

    <p>Penny alnını kırıştırdı. “Hayır. Soldan gitmeliyiz.” Eliyle işaret etti. “Şu görünen mancınık. Kocakarı.”</p>

    <p>“Şu da Fettan Abla.” Tyrion başıyla diğer yönü gösterdi. “Güven bana. Benim gösterdiğim yol daha kısa.” Yürümeye başladı, çanları çınladı. Penny onu takip edecekti, Tyrion biliyordu.</p>

    <p>Bazen kızı ve kızın küçük hayallerini kıskanıyordu. Penny ona Sansa Stark’ı hatırlatıyordu; evlendiği ve kaybettiği çocuk gelini. Penny, yaşadığı onca dehşet verici şeye rağmen bir şekilde inançlı kalmıştı. <em>Daha akıllı olmalı. O Sansa’dan büyük. Üstelik bir cüce. Bunu unutmuş gibi davranıyor, ucube koleksiyonundaki bir köle değilmiş de asil doğumlu güzel bir kızmış gibi davranıyor.</em> Çoğu gecelerde, Tyrion, Penny’nin dua ettiğini duyuyordu. <em>Kelime ziyanı. Eğer bizi dinleyen tanrılar varsa, onlar, eğlenmek için bize işkence eden zalim tanrılar. Esaretle, kanla ve acıyla dolu böyle bir dünyayı başka kim yaratırdı? Başka kim bize bu suretleri verirdi?</em> Tyrion bazen Penny’yi tokatlamak istiyordu, onu sarsmak, ona bağırmak, onu rüyalarından uyandıracak herhangi bir şey yapmak istiyordu. <em>Kimse bizi kurtarmayacak,</em> demek istiyordu. <em>Henüz en kötüsünü görmedik.</em> Ama her nedense bu sözleri söyleyemiyordu. Kızın çirkin yüzüne sağlam bir tokat indirip gözlerindeki perdeyi kaldırmak yerine, kendini onun omzunu okşarken ya da ona sarılırken buluyordu. <em>Her dokunuş bir yalan. Ona öyle fazla miktarda sahte sikke verdim ki, kendini zengin zannediyor.</em></p>

    <p>Tyrion, Penny’den, Doznak’ın Çukuru’nun gerçeğini bile saklamıştı.</p>

    <p><em>Aslanlar. Aslanları üzerimize salacaklardı.</em> Bu çok ironik olurdu. Belki de Tyrion, paramparça olmadan önce küçük ve acı bir kahkaha atacak kadar zaman bulurdu.</p>

    <p>Onlar için nasıl bir son hazırlandığını kimse Tyrion’a söylememişti ama Daznak’ın Çukuru’nun kiremitlerinin altında bilmeceyi çözmek zor olmamıştı. Sıraların altında gizli bir dünya vardı; çukur dövüşçülerinden ve onlarla ilgilenen adamlardan, onları besleyen aşçılardan, silahlandıran demircilerden, onları kanatan, tıraş eden ve yaralarını sargılayan berber hekimlerden, onlara dövüşlerden önce ve sonra hizmet eden fahişelerden, yenilenleri zincirler ve kancalar kullanarak kumdan çeken ceset taşıyıcılarından ibaret karanlık bir âlem.</p>

    <p>Tyrion’a ilk ipucunu Bakıcı’nın yüzü vermişti. Penny ve Tyrion, yaptıkları gösterinin ardından, dövüşçülerin müsabakalardan önce ve sonra bir araya toplandığı mahzene dönmüşlerdi. Mahzendeki bazı dövüşçüler silahlarını keskinleştiriyorlardı. Diğerleri tuhaf tanrılara dua ediyor ya da ölmek üzere dışarı çıkmadan önce haşhaş sütüyle sinirlerini uyuşturuyorlardı. Dövüşen ve kazanan adamlar bir köşede zar atıyordu, sadece ölümle yüzleşen ve hayatta kalan adamların gülebileceği şekilde gülüyorlardı.</p>

    <p>Bakıcı, Çıtırtı’yı yürüten Penny’yi gördüğünde, kaybettiği bir iddiadan dolayı borçlu olduğu bir çukur çalışanına gümüş sikkeler veriyordu. Bakıcı’nın gözlerindeki şaşkınlık bir kalp atışı zaman içinde kaybolmuştu ama Tyrion o şaşkınlığın ne anlama geldiğini kavramıştı. <em>Bakıcı geri dönmemizi beklemiyordu. Kimse geri dönmemizi beklemiyordu. Orada ölmemiz gerekiyordu.</em> Tyrion, bir hayvan terbiyecisinin çukur efendisine yüksek sesle sızlandığını duyduğunda, bilmecenin son parçası da yerini bulmuştu. “Aslanlar aç. İki gündür bir şey yemediler. Bana onları beslemem söylendi ama besleyemedim. Kraliçe etin bedelini ödemeli.”</p>

    <p>“Kraliçe meclisi topladığında, bunu onunla konuşursun,” demişti çukur efendisi.</p>

    <p>Penny hiç şüphelenmemişti. Onun çukurla ilgili tek sıkıntısı, daha fazla insanın gülmemiş olmasıydı. Tyrion neredeyse, <em>aslanlar üstümüze salınsaydı insanlar altlarını ıslatana kadar gülerdi,</em> diyecekti. Bunu söylemek yerine kızın kolunu sıkmıştı.</p>

    <p>Penny aniden durdu. “Yanlış yoldan gidiyoruz.”</p>

    <p>“Hayır.” Tyrion kovaları yere bıraktı. Parmaklarında sapların bıraktığı derin oluklar vardı. “Gitmek istediğimiz çadırlar şunlar. Şuradakiler.”</p>

    <p>“İkinci Oğullar?” Sör Jorah’ın yüzünde tuhaf bir gülümseme belirdi. “Orada yardım bulacağını sanıyorsan, Esmer Ben Plumm’ı tanımıyorsun demektir.”</p>

    <p>“Ah, tanıyorum. Plumm ve ben beş el <em>cyvasse</em> oynadık. Esmer Ben açıkgöz, inatçı, zeki... ama ihtiyatlı. Rakibinin riskler almasına izin verirken kendisi arkasına yaslanıyor ve karar vermeden önce durup düşünüyor. Mücadeleye, mücadelenin aldığı şekle göre mukabele ediyor.”</p>

    <p>“Mücadele? Ne mücadelesi?” Penny, Tyrion’dan uzaklaştı. “<em>Geri</em> dönmemiz gerek. Efendimizin temiz suya ihtiyacı var. Geç kalırsak kamçılanırız. Ayrıca Sevimli Domuz ve Çıtırtı da orada.”</p>

    <p>“Şekerleme onlarla ilgilenir,” diye yalan söyledi Tyrion. Daha büyük ihtimalle, Yara ve arkadaşları, çok yakında kızarmış domuz eti ve köpek yahnisi yiyor olacaktı ama Penny’nin bunu duymasına gerek yoktu. “Bakıcı öldü ve Yezzan ölmek üzere. Herhangi biri yokluğumuzu fark edene kadar hava kararır. Bir daha asla böyle bir fırsat bulamayız.”</p>

    <p>“<em>Hayır.</em> Kaçmaya çalışırken yakaladıkları kölelere ne yaptıklarını biliyorsun. <em>Biliyorsun.</em> Lütfen. Kamptan ayrılmamıza asla izin vermezler.”</p>

    <p>“Kamptan ayrılmadık.” Tyrion kovaları aldı. Arkasına hiç bakmadan hızlıca yürümeye başladı. Mormont onu takip etti. Birkaç dakika sonra, aceleyle onların peşinden koşan Penny’nin ayak sesleri duyuldu. Kumlu bir bayırdan indiler ve eski püskü çadırlardan oluşan bir çemberin kenarına vardılar.</p>

    <p>At sıralarına yaklaştıklarında ilk muhafızı gördüler; kırmızı sakalından Tyroshlu olduğu anlaşılan uzun boylu bir mızrakçı. “Kimler gelmiş? O kovalarda ne var?”</p>

    <p>“Su,” dedi Tyrion, “eğer memnun olacaksınız.”</p>

    <p>“Bira beni daha çok memnun ederdi.” Tyrion’ın sırtına bir mızrak ucu dokundu; arkadan bir muhafız daha gelmişti. “Yolunu mu kaybettin cüce?” Tyrion, adamın sesinde Kral Toprakları’nı duydu. <em>Bit Çukuru’ndan bir pislik.</em></p>

    <p>“Birliğinize katılmak için buradayız.”</p>

    <p>Kovalardan biri Penny’nin parmaklarından kayıp yere devrildi. Penny kovayı düzeltene kadar suyun yarısı döküldü.</p>

    <p>“Bu birlikte yeterince soytarı var. Niye üç tane daha isteyelim?” Tyroshlu, mızrağının ucuyla Tyrion’ın boyunluğuna vurdu, küçük altın çanları çınlattı. “Benim gördüğüm, kaçak bir köle. Üç kaçak köle. Bunlar kimin boyunlukları?”</p>

    <p>“Sarı Balina’nın.” Bu cevabı, konuşmaları duyup gelen üçüncü bir adam vermişti; cılız, kirli sakallı, ekşi yaprak çiğnemekten dişleri lekelenmiş bir asker. <em>Bir çavuş.</em> Tyrion bunu, diğer iki muhafızın adama gösterdiği saygıdan anlamıştı. Adamın sağ elinin olması gereken yerde bir kanca vardı. <em>Bronn’un vasat bir gölgesi ya da ben Kutsal Baelor’um.</em> “Bunlar Ben’in satın almaya çalıştığı cüceler,” dedi çavuş, “ama iri olan... en iyisi onu da getirin. Üçünü de getirin.”</p>

    <p>Tyroshlu, mızrağıyla yolu gösterdi. Tyrion hareket etti. Diğer paralı asker –yanaklarında ayva tüyleri ve başında saman rengi saçları olan delikanlı– Penny’yi kolunun altından tutup havaya kaldırdı. “Ah, benimkinin memeleri varmış,” dedi gülerek. Emin olmak için elini kızın tuniğinin altına soktu.</p>

    <p>“Getir şunu,” diye parladı çavuş.</p>

    <p>Delikanlı, Penny’yi omzuna attı. Tyrion, güdük bacaklarının izin verdiği kadar hızlı bir şekilde önden yürüdü. Nereye gittiklerini biliyordu: Ateş çukurunun diğer ucundaki büyük çadıra. Çadırın bez duvarları, yılların güneşi ve yağmuruyla çatlayıp solmuştu. Birkaç paralı asker, önlerinden geçip giden cüceleri izlemek için döndü, bir kamp takipçisi kıkırdadı ama kimse müdahale etmek için hareketlenmedi.</p>

    <p>Çadırın içinde kamp sandalyeleri, ahşap bir masa, mızrakların ve baltalı kargıların durduğu bir raf, çarpıcı renklere boyanmış eski halılar ve üç subay vardı. Subaylardan biri ince ve latifti; keçi sakalı, eşkıya bıçağı ve pembe bir takımı vardı. Diğeri tombuldu, kelleşmeye başlamıştı; bir elinde kalem ve parmaklarında mürekkep lekeleri vardı.</p>

    <p>Üçüncü subay, Tyrion’ın aradığı adamdı. Tyrion reverans yaptı. “Kumandan.”</p>

    <p>“Onları gizlice kampa girerken yakaladık.” Genç muhafız, Penny’yi halının üstüne attı.</p>

    <p>“Kaçaklar,” dedi Tyroshlu. “Kovalı kaçaklar.”</p>

    <p>“Kova?” diye sordu Esmer Ben Plumm. Kimse açıklamaya cesaret edemeyince, “Nöbetlerinize dönün çocuklar,” dedi. “Ve bundan kimseye bahsetmeyin.” Muhafızlar gittiğinde Tyrion’a gülümsedi. “<em>Cyvasse</em> oynamak için mi geldin Yollo?”</p>

    <p>“Eğer istersen. Seni yenmek beni eğlendiriyor. İki kere dönek olduğunu duydum Plumm. Tam bana göre bir adam.”</p>

    <p>Esmer Ben’in dudaklarındaki gülümseme, adamın gözlerine hiç ulaşmadı. Plumm, konuşan bir yılanı inceliyormuş gibi Tyrion’ı inceledi. “Neden buradasın?”</p>

    <p>“Rüyalarını gerçek yapmak için. Mezatta bizi satın almaya çalıştın. Sonra bizi <em>cyvasse</em>’de kazanmaya çalıştın. Bir burnum varken bile, böyle bir tutku uyandıracak kadar yakışıklı değildim... benim gerçek değerimi bilenler için durum başka. Pekâlâ, işte buradayım, beni alabilirsin. Şimdi iyi bir arkadaş ol, demircini çağır ve bizi şu boyunluklardan kurtar. İşerken çınlamaktan bıktım.”</p>

    <p>“Soylu efendinle sorun yaşamak istemem.”</p>

    <p>“Yezzan’ın üç kayıp köleden daha acil dertleri var. Beyaz kısrağa bindi. Ayrıca, bizi niye burada arasınlar? Havayı koklayarak buraya gelen herkesin cesaretini kırmaya yetecek kadar kılıcın var. Büyük bir kazanç için küçük bir risk.”</p>

    <p>Pembe takım giyen züppe tısladı. “Kampımıza hastalık getirdiler. Çadırlarımızın içine kadar hastalık getirdiler.” Ben Plumm’a döndü. “Şu cücenin kafasını keseyim mi Kumandan? Geri kalanını bir tuvalet çukuruna atarız.” Kılıcını çekti; mücevherli kabzası olan bir eşkıya bıçağı.</p>

    <p>“Kafamla uğraşırken çok dikkatli ol,” dedi Tyrion. “Üstüne kanım sıçrasın istemezsin. Kan, hastalığı taşır. Ayrıca bütün kıyafetlerimizi kaynatmanız ya da yakmanız gerekiyor.”</p>

    <p>“Kıyafetlerini sen onların içindeyken yakmayı düşünüyorum Yollo.”</p>

    <p>“Benim adım Yollo değil. Ama sen bunu biliyorsun. Beni ilk gördüğün andan beri biliyorsun.”</p>

    <p>“Olabilir.”</p>

    <p>“Ben de seni tanıyorum lordum,” dedi Tyrion. “Evdeki Plummlar’dan daha az mor ve daha çok kahverengisin ama adın yalan değilse batılı bir adamsın, doğumla değilse kanla. Plumm Hanedanı, Casterly Kayası’na yeminlidir. Aslında bu hanedanın tarihini biraz bilirim. Soyunuz, Dar Deniz’in karşısındaki bir taş işçisinden türedi. Bahse girerim ki Viserys Plumm’ın küçük oğullarından biriydi. Kraliçenin ejderhaları sana düşkündü, değil mi?”</p>

    <p>Paralı asker eğleniyormuş gibi görünüyordu. “Bunu sana kim söyledi?”</p>

    <p>“Kimse. Ejderhalar hakkında duyduğun hikâyelerin çoğu saçmalıktır. Konuşan ejderhalar, altın ve değerli taş biriktiren ejderhalar, dört bacağı ve fil kadar büyük göbeği olan ejderhalar, sfenkslere bilmeceler soran ejderhalar... hepsi saçmalık. Ama eski kitaplarda gerçekler de var. Kraliçenin ejderhalarının seni sevdiğini bilmekle kalmıyorum, seni neden sevdiklerini de biliyorum.”</p>

    <p>“Annem, babamda bir damla ejderha kanı olduğunu söylerdi.”</p>

    <p>“İki damla. Bu ya da yüz seksen santimlik bir alet. Hikâyeyi biliyor musun? Şimdi, sen zeki bir Plumm’sın ve kafamın bir lordluk unvanı ettiğini biliyorsun... ama Batıdiyar’da. Batıdiyar dünyanın öbür ucunda. Sen oraya vardığında, kafamdan geriye sadece kemikler ve kurtçuklar kalacak. Tatlı ablam, kafanın bana ait olduğunu kabul etmeyecek ve seni vadedilen ödülden mahrum bırakacak. Kraliçelerin nasıl olduğunu bilirsin. Hepsi de kaypak sürtüklerdir ve Cersei onların en beteridir.”</p>

    <p>Esmer Ben sakalını kaşıdı. “Öyleyse seni canlı canlı teslim ederim. Ya da kafanı bir kavanoza tıkıp turşusunu kurarım.”</p>

    <p>“Ya da beni birliğe alırsın. Bu en akıllıca hareket olur.” Tyrion sırıttı. “Ben ikinci oğul olarak doğdum. Bu birlik benim kaderim.”</p>

    <p>Pembeli adam kaşlarını çatarak, “İkinci Oğullar’da soytarılara yer yok,” dedi. “Bizim dövüşçülere ihtiyacımız var.”</p>

    <p>“Size bir dövüşçü getirdim,” dedi Tyrion. Mormont’u parmağıyla dürttü.</p>

    <p>“Bu yaratık mı?” Eşkıya güldü. “Çirkin bir hayvan. Ama İkinci Oğul olmak için sadece yara izleri yetmez.”</p>

    <p>Tyrion farklı renklerdeki gözlerini devirdi. “Lord Plumm, bu iki arkadaşın isimleri nedir? Pembe olan çok can sıkıcı.”</p>

    <p>Eşkıya dudağını kıvırdı. Elinde kalem olan adam Tyrion’ın küstahlığına güldü. Ama arkadaşların isimlerini veren, Jorah Mormont’tu. “Hokka, birliğin veznedarıdır. Şu züppe kendine Zeki Kasporio der ama Kancık Kasporio daha uygun bir isim olur. Beş para etmez bir adamdır.”</p>

    <p>Mormont’un yüzü tanınmaz halde olabilirdi ama sesi değişmemişti. Kasporio, Jorah’a şaşkınlık dolu bir bakış attı. Plumm’ın gözlerinin kenarındaki çizgiler neşeyle kırıştı. “Jorah <em>Mormont?</em> Bu sen misin? Gerçi gittiğin günkü kadar gururlu görünmüyorsun. Sana hâlâ <em>sör</em> mü demeliyiz?”</p>

    <p>Sör Jorah’ın şiş dudakları grotesk bir sırıtışla büküldü. “Bana bir kılıç verirsen, beni istediğin isimle çağırabilirsin Ben.”</p>

    <p>Kasporio geriledi. “Sen... kraliçe seni kovdu...”</p>

    <p>“Geri döndüm. Bana aptal diyebilirsin.”</p>

    <p><em>Âşık bir aptal.</em> Tyrion boğazını temizledi. “Eski günleri bilahare yâd edersiniz... ben, omuzlarımın üstünde duran başımın niye daha faydalı olacağını açıkladıktan sonra. Dostlarıma karşı çok cömert olduğumu anlayacaksın Lord Plumm. Benden şüphe edersen Bronn’a sor, Dolf oğlu Shagga’ya sor, Timett oğlu Timett’e sor.”</p>

    <p>“Peki onlar kim?” diye sordu Hokka isimli adam.</p>

    <p>“Kılıcını bana adayan ve bu hizmet sayesinde ziyadesiyle zenginleşen iyi adamlar.” Tyrion omuzlarını silkti. “Ah, tamam, ‘iyi’ kısmıyla ilgili yalan söyledim. Onlar kana susamış piçler, tıpkı sizin gibi.”</p>

    <p>“Belki,” dedi Esmer Ben. “Belki de sen bazı isimler uydurdun. <em>Shagga</em> mı dedin? Bu bir kadın ismi mi?”</p>

    <p>“Göğüsleri yeterince büyük. Emin olmak için, onu bir dahaki görüşümde pantolonunun içine bakarım. Şuradaki bir <em>cyvasse</em> seti mi? Masayı kur ve şu oyunu oynayalım. Ama ilk önce bir kadeh şarap içeceğim sanırım. Boğazım eski bir kemik kadar kuru ve bana öyle geliyor ki anlatmam gereken çok şey var.”</p>
  </div>
</body>
</html>
