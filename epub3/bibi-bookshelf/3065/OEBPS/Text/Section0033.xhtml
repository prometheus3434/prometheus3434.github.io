<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Sör Alliser emri duyduğunda, adamın ağzı gülümsemeyi andırır bir şekilde büküldü ama gözleri çakmaktaşı kadar soğuk ve sert kaldı. “Piç oğlan beni ölüme gönderiyor demek.”</p>

    <p><em>“Öl,”</em> diye bağırdı Mormont’un kuzgunu. <em>“Öl, öl, öl.”</em></p>

    <p><em>Yardımcı olmuyorsun.</em> Jon kuşu kovaladı. “Piç oğlan sizi keşif gezisine gönderiyor. Düşmanlarımızı bulmanız ve gerekirse onları öldürmeniz için. Kılıçta mahirsiniz. Burada ve Doğugözcüsü’nde silah ustasıydınız.”</p>

    <p>Thorne, uzunkılıcının kabzasına dokundu. “Evet. Hayatımın üçte birini hödüklere, koyun kafalılara ve hilekârlara kılıç oyununun kurallarını öğretmeye çalışarak geçirdim. Bu durum ormanda pek işime yaramaz.”</p>

    <p>“Dywen ve bir başka tecrübeli korucu sizinle birlikte olacak.”</p>

    <p>Dywen kıkırdayarak, “Size bilmeniz gerekenleri öğreteceğiz sör,” dedi Thorne’a. “Size soylu poponuzu yapraklarla silmeyi öğreteceğiz, münasip bir korucu gibi.”</p>

    <p>Kedge Akgöz, Dywen’in söylediklerine güldü. Kara Jack Bulwer tükürdü. Sör Alliser sadece, “Emri reddetmemi bekliyorsun.” dedi. “Böylece, tıpkı Slynt’e yaptığın gibi başımı kesebileceksin. Sana bu zevki tattırmayacağım piç. Ama bir yabanıl bıçağı tarafından öldürülmem için dua et. Ötekiler’in öldürdüğü adamlar ölü kalmazlar... ve unutmazlar. Geri döneceğim Lord Kar.”</p>

    <p>“Umarım dönersiniz.” Jon, Sör Alliser’ı arkadaşlarından biri olarak kabul edemezdi ama adamla hâlâ bir kardeşti. <em>Kimse, kardeşlerinden hoşlanman gerektiğini söyleyemez.</em></p>

    <p>Geri dönmeme ihtimalinin yüksek olduğu bilinirken, vahşi ormanın içine adam göndermek kolay bir şey değildi. <em>Her biri tecrübeli adamlar,</em> dedi Jon kendine... ama Jon’un amcası Benjen ve onun korucuları da tecrübeli adamlardı ve Tekinsiz Orman tarafından, arkalarında hiç iz bırakmadan yutulmuşlardı. İki korucu, Sur’a yaratık olarak geri dönmüştü. Jon Kar kim bilir kaçıncı kez Benjen Stark’a ne olduğunu merak etti. <em>Belki de korucular onlara dair bir işarete rastlar,</em> dedi kendine, ama gerçekte buna inanmıyordu.</p>

    <p>Bir kafileye Dywen liderlik edecekti; Kara Jack Bulwer ve Kedge Akgöz de diğer ikisine. Onlar görev için heveslilerdi en azından. Tahta dişlerini emerek, “Tekrar ata binmek iyi hissettiriyor,” dedi Dywen kapıda. “Kusura bakmayın lordum, ama sürekli oturmaktan popomuzda kıymıklar çıktı.” Kara Kale’deki hiçbir adam, ormanı, ağaçları, dereleri, yenilebilir bitkileri, avın ve avcıların usullerini Dywen kadar iyi bilmiyordu. <em>Thorne, hak ettiğinden daha iyi ellerde.</em></p>

    <p>Jon, korucuların gidişini Sur’un tepesinden izledi; üç grup vardı, her birinde üç adam, her adamda birer çift kuzgun. Adamlar, küçük atların sırtlarında karınca kadar görünüyordu ve Jon onları birbirlerinden ayırt edemiyordu. Fakat onları tanıyordu. Her isim kalbine kazınmıştı. <em>Sekiz iyi adam,</em> diye düşündü, <em>ve bir... pekâlâ, göreceğiz.</em></p>

    <p>Son korucu da ağaçların arasında kaybolduğunda, Jon, Efkârlı Edd’le birlikte vinç kafesine bindi. Kafes ağır ağır aşağı inerken, birkaç dağınık kar tanesi rüzgârda dans ederek yere düşüyordu. Bir tanesi, parmaklıkların hemen gerisinde süzülerek kafesi takip etti, sonra rüzgâra yakalandı ve tekrar yukarı savruldu. Jon isteseydi, elini parmaklıkların arasında uzatıp kar tanesini yakalayabilirdi.</p>

    <p>“Dün gece korkunç bir rüya gördüm,” diye itiraf etti Efkârlı Edd. “Sen benim kâhyamdın, yemeklerimi getiriyor ve dağınıklığımı topluyordun. Ben lord kumandandım, bir an bile huzur bulamıyordum.”</p>

    <p>Jon gülümsemedi. “Senin kâbusun, benim hayatım.”</p>

    <p>Cotter Turna’nın kadırgaları, kuzeyin ağaçlıklı kıyılarında ve Sur’un doğusunda sayıları her geçen gün artan özgür insanlar olduğunu rapor etmişti. Kamplar, inşa aşamasında olan sallar ve hatta birilerinin tamir etmeye başladığı kırık bir göke gövdesi görülmüştü. Yabanıllar göze çarptıkları anda ağaçların arasında kayboluyorlardı ama Turna’nın gemileri geçip gittiğinde tekrar ortaya çıktıklarına şüphe yoktu. Sör Denys Mallister, Gorge Boğazı’nın kuzeyinde hâlâ gece ateşleri görüyordu. İki kumandan da daha fazla adam istiyordu.</p>

    <p><em>Peki daha fazla adamı nereden bulacağım?</em> Jon, her iki kumandana, Köstebek Kasabası’nın yabanıllarından onar kişi göndermişti: Yeşil oğlanlar, yaşlı adamlar, yaralılar ve sakatlar. Fakat adamların hepsi şu ya da bu işi yapabilecek durumdaydı. Memnuniyetten çok uzak olan Turna ve Mallister cevap olarak şikâyet mektupları göndermişlerdi. “Adam istediğimde, aklımda Gece Nöbetçileri’nin adamları vardı. Sadakatlerinden şüphe etmek için asla sebep bulamayacağım eğitimli ve disiplinli adamlar,” yazmıştı Sör Denys. Cotter Turna daha sertti. Üstat Harmune, Cotter Turna’nın ağzından, “Bu adamları, diğer yabanılları uyarmak için Sur’dan aşağı sallandırabilirim ama başka bir işe yarayacaklarını sanmıyorum,” yazmıştı. “Bunlar gibilerine lazımlığımı temizletmek için bile güvenmem. <em>Üstelik on adam yeterli değil.</em>”</p>

    <p>Uzun zincirin ucunda sallanan vinç kafesi çatırdayıp gıcırdayarak aşağı doğru hareket etti ve Sur’un dibinden otuz santim yukarıda sarsılarak durdu. Efkârlı Edd kafesin kapısını açıp yere atladı. Yağan son kardan kalan buz tabakası, Edd’in çizmelerinin altında kırıldı. Jon, Edd’i takip etti.</p>

    <p>Silahhanenin dışındaki avluda, Demir Emmett hâlâ acemi delikanlıları çalıştırıyordu. Çeliğe çarpan çeliğin şarkısı Jon’un içinde bir açlık uyandırdı. Jon, Kışyarı’nda, Sör Rodrik Cassel’ın gözetimi altında Robb’la birlikte kılıç oyunu oynadığı daha sıcak ve daha basit çocukluk günlerini hatırladı. Sör Rodrik de ölmüştü; Kışyarı’nı geri almaya çalışırken Dönek Theon ve demiradamlar tarafından katledilmişti. Stark Hanedanı’nın muazzam hisarı Kışyarı, şimdi kararmış bir harabeydi. <em>Bütün hatıralarım zehirlendi.</em></p>

    <p>Demir Emmett, Jon’u gördüğünde elini kaldırdı ve dövüş durdu. “Lord Kumandan. Size nasıl hizmet edebilirim?”</p>

    <p>“En iyi üç adamınla.”</p>

    <p>Emmett sırıttı. “Arron. Emrick. Jace.”</p>

    <p>Beygir ve Zıpzıp Robin, lord kumandan için dolgulu tunik, örgü zırhlı yelek, baldır zırhı, boyunluk ve miğfer getirdiler. Lordun sol kolu için demir kasnaklı bir kalkan ve sağ eli için köreltilmiş bir uzunkılıç. Kılıç, şafak ışığında gümüşi gri parlıyordu, hemen hemen yeniydi. <em>Donal’ın dökümhanesinden çıkan son kılıçlardan biri. Donal’ın bıçağı keskinleştirecek kadar uzun yaşamaması ne acı.</em> Kılıç, Uzunpençe’den daha kısaydı ama sıradan çelikten yapıldığı için daha ağırdı. Jon’un darbeleri normalden daha yavaş olacaktı. “İşe yarar,” dedi Jon. Rakiplerine döndü. “Gelin.”</p>

    <p>“Önce hangimizi istersiniz?” diye sordu Arron.</p>

    <p>“Hepinizi. Aynı anda.”</p>

    <p>“Bire karşı üç mü?” Jace inanamamıştı. “Bu adil olmaz.” Conwy’nin son topladığı adamlardan biriydi, Güzel Ada’dan bir ayakkabı tamircisinin oğluydu. Belki de şaşkınlığı bundandı.</p>

    <p>“Doğru. Buraya gel.”</p>

    <p>Arron geldiğinde, Jon’un kılıcı çocuğun başının yan tarafına indi, çocuğun ayakları yerden kesildi. Göz açıp kapayıncaya kadar delikanlının göğsünde bir çizme, boğazındaysa bir kılıç ucu vardı. “Savaş asla adil değildir,” dedi Jon. “Şimdi ikiye karşı bir. Ve sen öldün.”</p>

    <p>Kumların çıtırtısını duyduğunda ikizlerin geldiğini anladı. <em>Bu ikisi korucu olabilir.</em> Döndü, kalkanının kenarıyla Arron’ın darbesini engelledi ve kendi kılıcıyla Emrick’in kılıcını karşıladı. “Bunlar mızrak değil,” diye bağırdı. “Yaklaşın.” İkizlere bu işin nasıl yapıldığını göstermek için atağa geçti. Önce Emrick. Silahını çocuğun başına ve omuzlarına savurdu, sağ ve sol ve tekrar sağ. Emrick kalkanını yukarı kaldırdı ve acemice bir karşı atak denedi. Jon, kendi kalkanını Emrick’in kalkanına vurdu, çocuğun alt bacağına bir darbe indirerek onu yere devirdi... ama yeterince çabuk değildi çünkü Arron, Jon’un tepesindeydi; Jon’un kalçasının arkasına, onu tek dizinin üstüne düşüren bir darbe indirmişti. <em>Bu morluk bırakacak.</em> Jon bir sonraki darbeyi kalkanıyla yakaladı, sonra ayağa kalktı ve Arron’ı avlunun diğer ucuna sürdü. Kılıçlar bir, iki, üç kez öpüşürken, <em>bu çocuk hızlı,</em> diye düşündü lord kumandan, <em>ama kuvvetlenmesi gerek.</em> Arron’ın gözlerindeki rahatlamayı gördüğünde, arkasında Emrick’in olduğunu anladı. Döndü ve Emrick’in omuzlarının arkasına, delikanlıyı kardeşinin üstüne yıkan bir darbe indirdi. O sırada Jace ayağa kalktı, Jon çocuğu tekrar yere devirdi. “Ölü adamların ayağa kalkmasından nefret ediyorum. Yaratıklarla karşılaştığın gün sen de aynı şekilde hissedeceksin.” Geri çekildi, kılıcını indirdi.</p>

    <p>“Büyük karga küçük kargaları gagalayabilir,” dedi arkadan gelen bir ses, “ama bir erkekle dövüşmeye cesaret edebilir mi?”</p>

    <p>Çıngıraklı bir duvara yaslanmıştı. Adamın çökük yanakları, sert kirli sakallarla kaplıydı ve küçük sarı gözlerinin önünde ince kahverengi saçlar uçuşuyordu.</p>

    <p>“Kendine iltifat ediyorsun,” dedi Jon.</p>

    <p>“Evet ama seni dümdüz ederim.”</p>

    <p>“Stannis yanlış adamı yaktı.”</p>

    <p>“Hayır.” Yabanıl, bir ağız dolusu kahverengi ve kırık dişin arasından Jon’a sırıttı. “Bütün dünyanın görmesi için, yakmak zorunda olduğu adamı yaktı. Herkes yapmak zorunda olduğu şeyi yapar Kar. Krallar bile.”</p>

    <p>“Emmett, onun için bir zırh bul. Çeliğin içinde olmasını istiyorum, eski kemiklerin içinde değil.”</p>

    <p>Zırh ve kalkan kuşandığında, Kemik Lordu biraz daha dik duruyormuş gibi göründü. Daha uzun da görünüyordu. Omuzları Jon’un düşündüğünden daha kalın ve daha güçlü gibiydi. <em>Güçlü olan zırh, adam değil,</em> dedi Jon kendine. <em>Baştan ayağa Donal Noye’un çeliğine büründüğünde Sam bile zorlu görünebilir.</em> Yabanıl, Beygir’in uzattığı kalkanı almadı. Kalkan yerine çift elle kullanılan bir kılıç istedi. Kılıcı havada savururken, “İşte bu tatlı bir ses,” dedi. “Yaklaş Kar. Tüylerini uçurmaya niyetliyim.”</p>

    <p>Jon hızla adama doğru atıldı.</p>

    <p>Çıngıraklı geri çekildi ve Jon’un atağını çift elli bir darbeyle karşıladı. Jon kalkanını kaldırmamış olsaydı, Çıngıraklı’nın kılıcı Jon’un göğüs zırhını çökertip kaburgalarının yarısını kırabilirdi. Darbenin kuvveti lord kumandanın bir an için yalpalamasına sebep oldu ve koluna keskin bir şok dalgası gönderdi. <em>Tahmin ettiğimden daha sert vuruyor.</em> Adamın çabukluğu bir başka nahoş sürprizdi. Darbeye darbeyle karşılık vererek birbirlerinin etrafında döndüler. Kemik Lordu elinden gelenin en iyisini yapıyordu. Çift elli büyükkılıç, Jon’un uzunkılıcından daha hantal olmalıydı ama yabanıl, silahı kör edici bir hızla savuruyordu.</p>

    <p>Demir Emmett’in acemileri başlangıçta lord kumandanları için tezahürat yapıyorlardı fakat Çıngıraklı’nın pervasız ataklarının hızı karşısında sessizliğe gömüldüler. Bir darbeyi daha durdururken, <em>bunu uzun zaman sürdüremez,</em> diye düşündü Jon. Çarpmanın etkisiyle inledi. Büyükkılıç, köreltilmiş olmasına rağmen, çam ağacından yapılmış kalkanı çatlatmış ve demir kasnağı bükmüştü. <em>Birazdan yorulacak.</em> Jon, yabanılın yüzüne saldırdı ve Çıngıraklı kafasını geri çekti. Jon, yabanılın baldırına vurmaya çalıştı ama Çıngıraklı zıpladı ve ustaca kurtuldu. Büyükkılıç Jon’un omzuna indi; omuz zırhını çınlatıp zırhın altındaki kolu uyuşturacak kadar sert bir darbeydi. Jon geriledi. Kemik Lordu neşeyle gülerek Jon’un peşinden gitti. <em>Kalkanı yok,</em> diye hatırlattı Jon kendine, <em>ve şu devasa kılıç, ataklara cevap vermek için fazlasıyla hantal. Onun her darbesine karşılık iki darbe indirmem gerekir.</em></p>

    <p>Fakat her nasılsa indiremiyordu ve indirebildiği darbeler etkisiz kalıyordu. Yabanıl sürekli geri çekiliyor ya da sağa sola doğru hareket ediyordu, bu yüzden Jon’un uzunkılıcı adamın omzunu ya da kolunu sıyınp geçiyordu. Çok geçmeden, Jon kendini daha sık geri çekilirken, rakibinin ezici darbelerinden kurtulmaya çalışırken ve bu denemelerin yarısını başarısızlıkla tamamlarken buldu. Kalkanı kıymıklara ayrılmıştı. Jon kalkanını kolundan çıkarıp attı. Alnından süzülen ter damlaları, miğferinin altındaki gözlerini yakıyordu. <em>Çok güçlü ve çok hızlı,</em> diye düşündü Jon. <em>O büyükkılıç sayesinde benden daha ağır ve menzili benimkinden daha geniş.</em> Jon, Uzunpençe’yi kullanıyor olsaydı daha farklı bir dövüş gerçekleşirdi ama...</p>

    <p>Çıngıraklı yeni bir darbe indirmek için kılıcını kaldırıp gerildiğinde Jon bir fırsat yakaladı. Kendini ileri doğru fırlatarak rakibinin bedenine çarptı. İki adam birlikte yere düştüler, bacakları birbirine dolandı. Çelik, çeliğe vurdu. Sert zeminde yuvarlanırken iki adam da kılıçlarını kaybettiler. Yabanıl, Jon’un bacaklarının arasına dizini geçirdi. Jon, çelik eldivenli eliyle bir yumruk savurdu. Çıngıraklı bir şekilde üste çıktı, ellerinde Jon’un kafası vardı, kafayı yere vurdu, miğferin göz penceresini açtı. “Eğer bir hançerim olsaydı, şimdiye kadar tek gözünü kaybetmiştin,” diye hırladı. Beygir ve Emmett, yabanılı lord kumandanın göğsünden zorla kaldırdılar. “Beni <em>bırakın,</em> sizi kahrolası kargalar,” diye kükredi Kemik Lordu.</p>

    <p>Jon güçlükle tek dizinin üstünde doğruldu. Kafası çınlıyordu ve ağzı kan doluydu. Kanı tükürdü. “İyi dövüştü,” dedi.</p>

    <p>“Kendine iltifat ediyorsun karga. Tek damla ter dökmedim.”</p>

    <p>“Bir dahaki sefer dökeceksin,” dedi Jon. Efkârlı Edd, lord kumandanın ayağa kalkmasına ve miğferini çıkarmasına yardım etti. Miğferin üstünde, Jon onu takmadan evvel var olmayan sayısız çentik vardı. “Adamı bırakın,” dedi Jon, miğferi Zıpzıp Robin’e attı.</p>

    <p>“Lordum,” dedi Demir Emmett, “sizi ölümle tehdit etti, hepimiz duyduk. Eğer bir hançeri olsaydı...”</p>

    <p>“Bir hançeri var. Kemerinde.” Sör Rodrik bir defasında, <em>sizden daha hızlı ve daha güçlü bir adam her zaman vardır,</em> demişti Jon ve Robb’a. <em>O, muharebe meydanında karşılaşmadan önce talim avlusunda karşılaşmak isteyeceğiniz adamdır.</em></p>

    <p>“Lord Kar?” dedi yumuşak bir ses.</p>

    <p>Jon döndü, elinde bir parşömenle kırık kemer altında duran Clydas’ı gördü. “Stannis’ten mi?” Jon uzun zamandır kraldan haber almayı umuyordu. Gece Nöbetçileri taraf tutmazdı, bunu biliyordu, hangi kralın zafere ulaştığı onu ilgilendirmemeliydi ama her nasılsa ilgilendiriyordu. “Derinorman mı?”</p>

    <p>“Hayır lordum.” Clydas parşömeni uzattı. Mektup sıkıca dürülmüş ve bir parça sert, pembe mumla mühürlenmişti. <em>Sadece Dehşet Kalesi pembe mühür mumu kullanır.</em> Jon, zırh eldivenini çıkardı, mektubu aldı, mührü kırdı. İmzayı gördüğünde. Çıngıraklı’dan yediği dayağı unuttu.</p>

    <p>Sivri uçlu ve büyük harflerle, <em>Ramsay Bolton, Hornwood Lordu,</em> diyordu imza. Jon başparmağının ucuyla dokunduğunda kahverengi mürekkep pul pul dağıldı. Bolton’ın imzasının altına Lord Dustin’in, Leydi Cerwyn’in ve dört Ryswell’in kendi işaretleri ve mühürleri eklenmişti. Daha kaba bir el, Umber Hanedanı’nın devini çizmişti. “Mektupta neler yazdığını öğrenebilir miyiz lordum?” diye sordu Demir Emmett.</p>

    <p>Jon, yazılanları Emmett’e söylememek için bir sebep göremedi. “Moat Cailin alınmış. Demiradamların yüzülmüş cesetleri Kral Yolu’ndaki direklere çivilenmiş. Roose Bolton bütün dürüst lordları Höyükler’e çağırıyor. Demir Taht’a olan sadakatlerini beyan etmek ve oğlunun evliliğini kutlamak...” Jon’un kalbi bir an için durdu. <em>Hayır, bu mümkün değil. O, babamla birlikte Kral Toprakları’nda öldü.</em></p>

    <p>“Lord Kar?” Clydas, sönük pembe gözleriyle dikkatlice Jon’a baktı. “Siz... iyi misiniz? Kötü görünüyorsunuz.”</p>

    <p>“Arya Stark’la evlenecek. Küçük kız kardeşimle.” Jon o anda Arya’yı görür gibi oldu; kirli yüzü ve dağınık saçlarıyla uzun yüzlü, ince bacaklı, yumru dizli, sivri dirsekli Arya. Onun yüzünü yıkayacaklar ve saçlarını tarayacaklardı, Jon bundan emindi ama Arya’yı ne bir gelinliğin içinde ne de Ramsay Bolton’ın yatağında hayal edebiliyordu. <em>Ne kadar korkarsa korksun bunu belli etmeyecek. Eğer adam ona dokunmayı denerse, Arya onunla dövülecek.</em></p>

    <p>“Kız kardeşiniz,” dedi Demir Emmett, “kaç yaşında?”</p>

    <p><em>Şimdi on bir yaşında olmalı,</em> diye düşündü Jon. <em>Hâlâ çocuk.</em> “Benim kız kardeşim yok. Sadece erkek kardeşlerim var. Sadece siz varsınız.” Leydi Catelyn bu sözleri işitmekten büyük mutluluk duyardı, Jon bunu biliyordu. Bilmek, bu sözleri söylemeyi kolaylaştırmıyordu. Jon’un parmakları parşömenin etrafında kapandı. <em>Keşke Ramsay Bolton’ın boğazını sıkmak da bu kadar kolay olsaydı.</em></p>

    <p>Clydas boğazını temizledi. “Bir cevap verecek misiniz?”</p>

    <p>Jon başını iki yana salladı ve avludan uzaklaştı.</p>

    <p>Gece çöktüğünde. Çıngıraklı’nın Jon’a verdiği ezikler morardı. “Kaybolmadan önce sararacaklar,” dedi Jon, Mormont’un kuzgununa. “Kemik Lordu kadar soluk benizli görüneceğim.”</p>

    <p><em>“Kemik,”</em> diye onayladı kuş. <em>“Kemik, kemik.”</em></p>

    <p>Jon, dışarıdan gelen belli belirsiz mırıltıları duyabiliyordu ama sesler, kelimeleri ayırt edemeyeceği kadar zayıftı. <em>Bin fersah uzaktaymış gibi duyuluyor.</em> Dışarıdakiler, gece ateşinin etrafındaki Leydi Melisandre ve takipçileriydi. Kırmızı kadın her akşam karanlık çökerken takipçilerinin akşam duasına liderlik ediyor, kırmızı tanrıya onları karanlıktan koruması için yalvarıyordu. Çünkü gece karanlık ve dehşet dolu. Kırmızı kadının sürüsü, Stannis’in ve kraliçenin adamlarının çoğunun gidişiyle epey azalmıştı; Köstebek Kasabası’nın yabanıllarından elli kişi, kralın geride bıraktığı bir avuç muhafız ve kırmızı tanrıyı benimsemiş olan bir düzine kadar kara kardeş.</p>

    <p>Jon, kendini altmış yaşındaki bir adam kadar tutuk hissetti. <em>Karanlık rüyalar,</em> diye düşündü, <em>ve suçluluk duygusu.</em> Düşünceleri Arya’ya gidip durdu. <em>Ona yardım etmemin bir yolu yok. Yeminimin sözlerini söylediğimde bütün nesebimden vazgeçtim. Eğer adamlarımdan biri bana kız kardeşinin tehlikede olduğunu söyleseydi, ona, bu konunun onu ilgilendirmediğini söylerdim.</em> Bir adam sözleri söylediğinde, kanı artık siyah olurdu. <em>Bir piçin kalbi kadar siyah.</em> Jon bir zamanlar, Mikken’a Arya için bir eşkıya kılıcı yaptırmıştı, kızın eline sığacak kadar küçük bir kılıçtı. <em>İğne.</em> Arya’nın hâlâ o kılıca sahip olup olmadığını merak etti. <em>Düşmanına sivri ucu sapla,</em> derdi kardeşine, ama kardeşi Piç’i delmeye kalkışırsa, bu onun hayatına mal olabilirdi.</p>

    <p><em>“Kar,”</em> diye mırıldandı Mormont’un kuzgunu. <em>“Kar, kar.”</em></p>

    <p>Birdenbire, Jon buna bir an daha katlanamayacağını hissetti.</p>

    <p>Odanın kapısının dışında, iliğe ulaşmak için bir öküz kemiğini çiğneyen Hayalet’i buldu. “Ne zaman geri döndün?” Ulu kurt ayağa kalktı, kemiği terk ederek Jon’un arkasında yürümeye başladı.</p>

    <p>Mully ve Fıçı, mızraklarına dayanmış halde kapıların iç tarafında duruyorlardı. Mully, karmakarışık turuncu sakallarının arasından, “Dışarıda zalim bir soğuk var lordum,” diye uyardı Jon’u. “Orada uzun mu kalacaksınız?”</p>

    <p>“Hayır. Sadece hava almaya ihtiyacım var.” Jon geceye çıktı. Gökyüzü yıldızlarla doluydu ve Sur boyunca sert bir rüzgâr esiyordu. Ay bile soğuk görünüyordu; bütün yüzü diken dikendi. Sonra, ilk bora Jon’u yakaladı, yün ve deri katlarını geçerek Jon’un dişlerini çatırdattı. Jon avlunun karşısına, boranın dişlerinin içine doğru yürüdü. Pelerini omuzlarında gürültüyle çırpındı. Hayalet, Jon’un arkasından geliyordu. <em>Nereye gidiyorum? Ne yapıyorum?</em> Kara Kale sessiz ve durgundu, salonları ve kuleleri karanlıktı. <em>Makamım,</em> diye düşündü Jon Kar. <em>Benim salonum, benim evim, benim hâkimiyetim. Bir harabe.</em></p>

    <p>Ulu kurt, Sur’un gölgesinde Jon’un parmaklarına sürtündü. Bir an için, gece binlerce kokuyla hayat buldu ve Jon Kar eski bir kar tabakasının kırıldığını duydu. Arkasında biri vardı, Jon aniden fark etti. Bir yaz günü kadar sıcak biri.</p>

    <p>Arkasına döndüğünde Ygritte’i gördü.</p>

    <p>Kız, Lord Kumandan Kulesi’nin kararmış taşlarının altında duruyordu, karanlıkla ve hatıralarla örtünmüştü. Ateşle öpülmüş kızıl saçlarında ay ışığı vardı. Jon’un yüreği ağzına geldi. “Ygritte,” dedi Jon.</p>

    <p>“Lord Kar.” Ses, Melisandre’ye aitti.</p>

    <p>Jon şaşkınlıkla irkildi. “Leydi Melisandre.” Geri çekildi. “Sizi biriyle karıştırdım.” <em>Geceleri bütün elbiseler gridir.</em> Ama kadının elbisesi aniden kırmızıya döndü. Jon, bu kadını nasıl Ygritte sandığını anlamıyordu. Melisandre daha uzundu, daha zayıftı, daha yaşlıydı ama ay ışığı kadının yüzünden yılları söküp almıştı. Kırmızı kadının burun deliklerinden sis yükseliyordu ve solgun elleri geceye karşı çıplaktı. “Parmaklarınız donacak,” dedi Jon.</p>

    <p>“Eğer R’hllor’un isteği buysa. Gecenin güçleri, kalbi tanrının kutsal ateşiyle yıkanmışlara dokunamaz.”</p>

    <p>“Kalbiniz beni ilgilendirmiyor. Sadece elleriniz.”</p>

    <p>“Önemli olan yegâne şey kalptir. Umutsuzluğa kapılma Lord Kar. Umutsuzluk, adı anılmaması gereken düşmanın silahıdır. Kız kardeşini kaybetmedin.”</p>

    <p>“Benim kız kardeşim yok.” Kelimeler bıçaktı. <em>Kalbimle ilgili ne biliyorsun rahibe? Kardeşimle ilgili ne biliyorsun?</em></p>

    <p>Melisandre eğleniyormuş gibi görünüyordu. “Sahip olmadığın şu küçük kız kardeşin ismi ne?”</p>

    <p>“Arya.” Jon’un sesi pürüzlüydü. “Aslında üvey kardeşim...”</p>

    <p>“...çünkü sen piç olarak doğdun. Bunu unutmadım. Kardeşini ateşlerimde gördüm, onun için ayarladıkları evlilikten kaçıyordu. Buraya, sana geliyordu. Ölmek üzere olan bir atın sırtında oturan, grilere bürünmüş bir kız. Bunu gün gibi açık gördüm. Henüz olmadı ama olacak.” Melisandre, Hayalet’e baktı. “Kurduna... dokunabilir miyim?”</p>

    <p>Bu fikir Jon’u huzursuz etti. “Dokunmasanız daha iyi olur.”</p>

    <p>“Bana zarar vermeyecek. Adı Hayalet, değil mi?”</p>

    <p>“Evet ama...”</p>

    <p><em>“Hayalet.”</em> Melisandre, kelimeyi bir şarkıya dönüştürmüştü.</p>

    <p>Ulu kurt, kadına doğru yürüdü. İhtiyatlı bir şekilde havayı koklayarak kadının etrafında döndü. Kadın elini uzattığında, ulu kurt eli de kokladı, sonra burnunu kadının parmaklarına sürttü. Jon beyaz bir nefes salıverdi. “Her zaman bu kadar...”</p>

    <p>“...sıcak değil midir? Isı ısıyı çeker Jon Kar.” Kadının gözleri, karanlıkta parlayan iki kırmızı yıldızdı. Boğazındaki yakut, diğer iki gözden daha parlak ışıldayan üçüncü bir gözdü. Jon, Hayalet’in gözlerinin, doğru ışıkta aynı şekilde kırmızı yandığını görmüştü. <em>“Hayalet,”</em> diye seslendi. “Bana gel.”</p>

    <p>Ulu kurt, Jon’a bir yabancıymış gibi baktı.</p>

    <p>Jon inanmazlıkla kaşlarını çattı. “Bu... tuhaf.”</p>

    <p>“Böyle mi düşünüyorsun?” Melisandre dizlerinin üstüne çöktü ve Hayalet’in kulağının arkasını kaşıdı. “Sur tuhaf bir yer ama eğer kullanmayı bilirsen burada güç var. Senin içinde ve bu hayvanın içinde güç var. O güce karşı koyuyorsun ama hata ediyorsun. O gücü kabul et. Onu kullan.”</p>

    <p><em>Ben kurt değilim,</em> diye düşündü Jon. “Peki bunu nasıl yapacağım?”</p>

    <p>“Sana gösterebilirim.” Melisandre, ince kolunu Hayalet’in üstüne koydu ve ulu kurt kadının yüzünü yaladı. “Bilge Işık Tanrısı bizi dişi ve erkek olarak yarattı, daha büyük bir bütünün iki parçası. Birleşmemizde bir güç var. Hayat yaratma gücü. Işık yaratma gücü. Gölge yaratma gücü.”</p>

    <p>“Gölge.” Bu kelime, Jon söylediğinde daha karanlık duyuldu.</p>

    <p>“Yeryüzünde yürüyen her insan dünyaya bir gölge düşürür. Bazıları zayıf ve güçsüzdür, diğerleri uzun ve karanlık. Arkana bakmalısın Lord Kar. Ay seni öptü ve buzun üstüne altı metrelik gölgeni dağladı.”</p>

    <p>Jon omzunun üstünden arkasına baktı. Gölge, tıpkı kadının söylediği gibi oradaydı, ay ışığıyla Sur’un üstüne dağlanmıştı. <em>Ölmek üzere olan bir atın sırtında oturan, grilere bürünmüş bir kız,</em> diye düşündü Jon. <em>Buraya, sana geliyor.</em> Kırmızı rahibeye döndü. Kadının sıcaklığını hissedebiliyordu. <em>Onun gücü var.</em> Düşünce davetsizce geldi, Jon’u demir dişlerle yakaladı, ama Jon bu kadına borçlu olmak istemiyordu, kardeşi için bile. “Dalla bir zamanlar bana bir şey söylemişti. Val’in ablası, Mance Rayder’ın karısı. Büyünün kabzasız bir kılıç olduğunu söylemişti. Onu güvenli bir şekilde tutmanın yolu yoktur.”</p>

    <p>“Akıllı bir kadınmış.” Melisandre ayağa kalktı, kırmızı elbisesi rüzgârla uçuşuyordu. “Lakin kabzasız bir kılıç hâlâ kılıçtır ve bir kılıç, etrafın düşmanlarla çevriliyken sahip olman gereken şeydir. Şimdi beni dinle Jon Kar. Dokuz karga, senin düşmanlarını bulmak için beyaz ormana uçtu. Üçü ölü. Henüz ölmediler. Ölüm onları bekliyor. Onlar ölümle buluşmak için at sürüyor. Onları karanlıktaki gözlerin olmaları için gönderdin lakin döndüklerinde gözsüz olacaklar. Ateşlerimde onların ölü ve solgun yüzlerini gördüm. Kan ağlayan boş göz çukurları gördüm.” Kırmızı saçlarını geri attı, gözleri kıpkırmızı parladı. “Bana inanmıyorsun. İnanacaksın. Bu inancın bedeli üç can olacak. Bilgelik için ödenen küçük bir bedel, denebilir... ama senin ödemek zorunda olduğun bir bedel değil. Ölülerinin kör ve tahrip edilmiş yüzlerine baktığında bunu hatırla ve o gün geldiğinde elimi tut.” Kadının solgun teninden sisler yükseldi ve bir an parmaklarında büyülü ateşler dans ediyormuş gibi göründü. “Elimi tut,” dedi kadın tekrar, “ve kız kardeşini kurtarmama izin ver.”</p>
  </div>
</body>
</html>
