<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Leş</h1>

    <p>Leş önce, eve gitmek için koşan kızların havlamalarını duydu. Yassı kaldırım taşlarında çınlayan toynak sesleri onu ayağa kaldırdı. Leş’in zincirleri şıngırdadı. Ayak bileklerinin arasındaki zincir otuz santimden daha uzun değildi, Leş’in adımlarını kısaltıyor ve sürünmeye dönüştürüyordu. Bu haldeyken hızlı hareket etmek zordu ama Leş elinden gelenin en iyisini yaptı, zıplayıp şıngırdayarak saman dolu şilteden kalktı. Ramsay Bolton geri dönmüştü ve Leş’in ona hizmet etmek üzere el altında olmasını isterdi.</p>

    <p>Dışarıda, soğuk sonbahar semasının altında, avcılar kapılardan içeri dökülüyordu. Kemik Ben, etrafında uluyan ve havlayan kızlarla birlikte kafileye liderlik ediyordu. Onun arkasından Deriyüzen, Ekşi Alyn ve uzun, yağlı kamçısıyla Benim-İçin-Dans-Et Damon geliyordu. Leydi Dustin’in hediyesi olan gri sıpaları süren Walderlar daha gerideydi. Lord Ramsay, kendisi kadar asabi Kan isimli kırmızı aygırın sırtındaydı. Gülüyordu. Leş bunun çok iyi ya da çok kötü olabileceğini biliyordu.</p>

    <p>Leş hangisi olduğunu çözemeden köpekler onun yanına geldi, kokusunu almışlardı, onu seviyorlardı; Leş sık sık onlarla birlikte uyuyordu ve Kemik Ben bazen, Leş’in köpeklerle aynı yemeği paylaşmasına izin veriyordu. Köpekler yassı döşeme taşlarının üstünde koşarak Leş’in etrafını sardılar, havladılar, onun kirli yüzünü yalamak için zıpladılar, bacaklarını kemirdiler. Helicent, Leş’in sol elini dişlerinin arasına alıp öyle şiddetli bir şekilde ısırdı ki Leş iki parmağını daha kaybetmekten korktu. Kızıl Jeyne, Leş’in göğsüne atıldı ve adamın ayaklarını yerden kesti. Jeyne zinde ve kaslıydı; Leş ise zayıf, gri derili, hassas kemikli, beyaz saçlı bir perişandı.</p>

    <p>Leş, Kızıl Jeyne’i üstünden itip dizlerinin üstünde doğrulduğunda, süvariler atlarından inmeye başlamışlardı. Kaleden bir düzine atlı ayrılmıştı ve bir düzine atlı geri dönmüştü. Bu, araştırmanın başarısızlıkla sonuçlandığı anlamına geliyordu. Bu kötüydü. Ramsay başarısızlığın tadından hoşlanmazdı. <em>Birilerini incitmek isteyecek.</em></p>

    <p>Lord son zamanlarda kendisini dizginlemek zorunda kalıyordu; zira Höyükler, Bolton Hanedanı’nın ihtiyaç duyduğu adamlarla doluydu ve Ramsay, Dustinler’in, Ryswelller’in ve kendisi gibi küçük lordların etrafında dikkatli olması gerektiğini biliyordu. Onların yanındayken sürekli nezaket gösteriyor ve gülümsüyordu, kapalı kapıların ardında dönüştüğü adam başka bir şeydi.</p>

    <p>Ramsay Bolton, Hornwood’un lorduna ve Dehşet Kalesi’nin vârisine yakışır bir şekilde giyinip kuşanmıştı. Giydiği pelerin kurt derilerinden yapılmış ve sonbahar soğuğuna karşı bir kurt kafasının sararmış dişleriyle lordun sağ omzuna tutturulmuştu. Ramsay’nin bir kalçasında, bir satır kadar kalın ve ağır, orak biçimli bir kılıç vardı. Diğer kalçasından uzun bir hançer ve sivri uçlu, kıvrımlı, ustura kadar keskin bir deri yüzme bıçağı sarkıyordu. Üç silahın kabzası da sarı kemikten yapılmıştı. Kan’ın yüksek eyerinden aşağı, “Leş,” diye seslendi lord, “berbat kokuyorsun. Kokunu avlunun karşı tarafından alabiliyorum.”</p>

    <p>“Biliyorum lordum,” demek zorundaydı Leş. “Özür dilerim.”</p>

    <p>“Sana bir hediye getirdim.” Ramsay döndü, arkasına uzandı, eyerinden bir şey çıkartıp fırlattı. “Yakala!”</p>

    <p>Leş, zincirlerin, prangaların ve eksik parmaklarının arasında, adını öğrenmeden önce olduğundan daha sakardı. Kafa, Leş’in sakat ellerine çarptı, parmak köklerinden sekti ve kurtçuklar yağdırarak ayaklarının dibine düştü, kurumuş kanla kabuk tutmuştu ve tanınmayacak haldeydi.</p>

    <p>“Sana onu yakalamanı söylemiştim,” dedi Ramsay. “Onu yerden al.”</p>

    <p>Leş, kafayı kulağından tutarak kaldırmayı denedi. Beceremedi. Et yeşildi ve çürüyordu. Kulak, Leş’in parmaklarının arasında koptu. Küçük Walder güldü. Bir an sonra bütün adamlar gülüyordu. “Ah, onu rahat bırak,” dedi Ramsay. “Kan’la ilgilen. Piçi fena zorladım.”</p>

    <p>“Tamam lordum. İlgileneceğim.” Leş, kesik kafayı köpeklere bırakarak ata doğru koştu.</p>

    <p>“Bugün domuz pisliği gibi kokuyorsun Leş,” dedi Ramsay.</p>

    <p>“Bu Leş için bir gelişme sayılır,” dedi Benim-İçin-Dans-Et Damon.</p>

    <p>Küçük Walder eyerinden aşağı atladı. “Benim atımla da ilgilenebilirsin Leş. Küçük kuzenimin atıyla da.”</p>

    <p>“Ben kendi atımla ilgilenebilirim,” dedi Büyük Walder. Küçük Walder, Lord Ramsay’nin gözdesiydi ve gittikçe ona benziyordu ama küçük Frey farklı bir hamurdan yoğrulmuştu, kuzenin oyunlarında ve zalimliklerinde nadiren rol alıyordu.</p>

    <p>Leş, yaverleri önemsemedi, Kan’ı ahırlara doğru yürüttü. Aygır onu tekmelemeye çalışınca Leş kenara kaçtı. Avcılar salona gitti; kesik kafa için dalaşan köpeklere küfreden Kemik Ben hariç hepsi.</p>

    <p>Büyük Walder kendi atını yürüterek Leş’in peşinden ahıra girdi. Leş, Kan’ın gemini çıkarırken çocuğa kaçamak bir bakış attı. Diğer seyisler duymasın diye sessizce, “O kimdi?” diye sordu.</p>

    <p>“Kimse.” Büyük Walder gri atının eyerini çıkardı. “Yolda karşılaştığımız yaşlı bir adam, hepsi bu. Yaşlı bir keçiyi ve dört yavruyu güdüyordu.”</p>

    <p>“Lordumuz onu keçileri için mi öldürdü?”</p>

    <p>“Lordumuz onu, kendisine Lord Kar dediği için öldürdü. Ama keçiler de iyiydi. Anneyi sağdık ve yavruları kızarttık.”</p>

    <p><em>Lord Kar.</em> Leş başıyla onayladı, Kan’ın eyer kayışlarıyla uğraşıyordu, zincirleri şıngırdıyordu. <em>Hangi isimle olursa olsun, Ramsay öfkeliyken etrafında olunacak bir adam değil. Ya da öfkeli değilken.</em> “Kuzenlerinizi buldunuz mu lordum?”</p>

    <p>“Hayır. Bulacağımızı hiç düşünmemiştim zaten. Onlar öldü. Lord Wyman onları öldürttü. Lordun yerinde olsaydım yapacağım şey bu olurdu.”</p>

    <p>Leş hiçbir şey söylemedi. Bazı şeylerin söylenmesi güvenli değildi. Bazı şeyler, lord salondayken ahırda bile söylenmemeliydi. Bir tek hata, Leş’e bir ayak parmağına mal olabilirdi, hatta bir el parmağına. <em>Ama dilime değil. Lord dilimi asla almaz. Beni acıdan esirgemesi için yalvardığımı duymaktan hoşlanıyor. Bana bunu söyletmekten hohlanıyor.</em></p>

    <p>Süvariler on altı gündür avdaydı, ara sıra rastladıkları keçi yavruları dışında sadece ekmekleri ve tuzlu etleri vardı. Lord Ramsay o gece, Höyükler’e dönüşünü kutlamak için bir ziyafet düzenlenmesini emretti. Ziyafetin ev sahibi, yaşlı, tek kollu, Harwood Stout isimli önemsiz bir lorddu ve Ramsay’yi reddetmemesi gerektiğini biliyordu, halbuki adamın kilerleri şimdiye kadar hemen hemen boşalmış olmalıydı. Leş, Stout’un hizmetkârlarının, kışlık erzaklarının Piç ve adamları tarafından nasıl tüketildiğiyle ilgili homurdandıklarını duymuştu. “Lord Eddard’ın küçük kızıyla yatağa gireceği söyleniyor,” diye sızlanmıştı Stout’un aşçısı; Leş’in onu dinlediğini bilmiyordu, “ama kar başladığında, düzülen bizler olacağız, bu dediğimi unutmayın.”</p>

    <p>Fakat Lord Ramsay bir ziyafet buyurmuştu ve bir ziyafet düzenlenmek zorundaydı. Stout’un salonuna masalar kuruldu, bir öküz kesildi. O gece güneş batarken, avdan boş ellerle dönen avcılar, kızarmış et ve kaburga, arpa ekmeği, havuç ve bezelye püresi yediler, yedikleriyle birlikte şaşılacak miktarda bira içtiler.</p>

    <p>Lord Ramsay’nin kupasını dolu tutmak Küçük Walder’a düştü. Büyük Walder, yüksek masadaki diğer adamların kupalarını doldurdu. Leş, kokusuyla ziyafettekilerin iştahını kaçırmasın diye kapının yanına zincirlendi. O yemeğini, yani Lord Ramsay’nin ona göndermeyi uygun bulduğu artıkları daha sonra yiyecekti. Fakat köpekler salonda gezinmenin keyfini çıkardılar, Maude ile Boz Jeyne, Will Short’un attığı etli kemik parçası için Lord Stout’un tazılarından biriyle kavga ettiğinde gecenin en iyi eğlencesini yarattılar. Leş, bütün salonda, üç köpeğin dövüşünü izlemeyen tek adamdı. Onun gözleri Ramsay Bolton’ın üzerindeydi.</p>

    <p>Dövüş, ev sahibinin köpeğinin ölümüyle sonlandı. Stout’un yaşlı tazısının hiç şansı yoktu. Hayvan ikiye karşı tekti, Ramsay’nin kancıkları ise genç, güçlü ve vahşiydi. Köpeklere, Ramsay’nin hâlâ bir piçken ve ilk Leş’le dolaşırken avladığı, tecavüz ettiği, öldürdüğü köylü kızların adı verilmişti; bunu Leş’e söyleyen, köpekleri sahiplerinden çok seven Kemik Ben’di. “Sadece lordu iyi eğlendirenler,” demişti adam. “Ağlayanlar, yalvaranlar ve koşmayanlar kancık olarak geri dönemezler.” Dehşet Kalesi’nin barınağından çıkacak bir sonraki sürünün içinde bir Kyra olacaktı. Leş bundan emindi. “Lord onları kurt öldürmeleri için de eğitir,” diye itiraf etmişti Kemik Ben. Leş hiçbir şey söylememişti. Kızların hangi kurtları öldürmesi gerektiğini biliyordu ama kızların onun kesik ayak parmağı için kavga edişini seyretmek istemiyordu.</p>

    <p>Salonun kapıları bir rüzgâr dalgasıyla ardına kadar açıldığında ve gri zırhlı, demir miğferli bir düzine adam; Stout’un deri yelekli, altın kızıl pelerinli, hamur suratlı genç muhafızlarını iterek salona girdiğinde, iki hizmetkâr ölü köpeğin bedenini dışarı taşıyordu ve yaşlı bir kadın, kanla ıslanmış hasırlarla uğraşmak için bir paspas ve tırmık getirmişti. Ziyafettekilerin üstüne ani bir sessizlik çöktü... kemirdiği kemiği bir kenara fırlatan, kol yeniyle ağzını silen ve yağlı, ıslak dudaklı bir gülümsemeyle gülümseyip, “Baba,” diyen Lord Ramsay dışında herkes sustu.</p>

    <p>Dehşet Kalesi Lordu ifadesiz gözlerle ziyafet artıklarına, ölü köpeğe, duvar halılarına ve zincire vurulu Leş’e baktı. Mırıltı kadar yumuşak bir sesle, “Dışarı,” dedi ziyafettekilere. “Şimdi. Hepiniz.”</p>

    <p>Lord Ramsay’nin adamları, kupalarını ve tabaklarını terk ederek masalardan kalktılar. Kemik Ben kızlara bağırdı, kızlar Ben’i takip ettiler, bazılarının dişlerinin arasında hâlâ kemikler vardı. Harwood Stout sert bir reverans yaptı ve tek kelime etmeden kendi salonundan ayrıldı. “Leş’i çöz ve yanında götür,” diye kükredi Ramsay, Ekşi Alyn’e. Ama Ramsay’nin babası solgun elini sallayıp, “Hayır, onu bırak,” dedi.</p>

    <p>Lord Roose’un kendi muhafızları bile salondan çıkıp kapıları arkalarından kapadılar. Yankılar sustuğunda. Leş kendini salonda iki Bolton’la baş başa buldu; baba ve oğul.</p>

    <p>“Kayıp Freyler’imizi bulmamışsın.” Cümle, Roose Bolton’ın söyleyiş şekliyle, bir sorudan öte bir ifadeydi.</p>

    <p>“Lord Lamprey’nin onlardan ayrıldığını iddia ettiği yere gittik ama kızlar iz bulamadılar.”</p>

    <p>“Köylere ve hisarlara onları sordun.”</p>

    <p>“Kelime israfı. Köylüler, gördükleri şeylere karşı gayet kör olabiliyorlar.” Ramsay omuzlarını silkti. “Ne fark eder? Dünya birkaç Frey’i özlemez. Eğer ihtiyaç duyacak olursak, İkizler’de onlardan çok var.”</p>

    <p>Lord Roose, ekmeğin burnundan küçük bir parça koparıp yedi. “Hosteen ve Aenys huzursuz.”</p>

    <p>“İstiyorlarsa, bırak da gidip arasınlar.”</p>

    <p>“Lord Wyman kendini suçluyor. Söylediğine göre, bilhassa Rhaegar’dan hoşlanmaya başlamış.”</p>

    <p>Lord Ramsay öfkeleniyordu. Leş bunu adamın ağzında, kalın dudaklarının bükülüşünde, boynundaki damarların kabarışında görebiliyordu. “O aptallar Manderly ile kalmalıydı.”</p>

    <p>Roose Bolton omuzlarını silkti. “Lord Wyman’ın sürüsü salyangoz hızıyla ilerliyor... üstelik lordun sağlığı ve göbeği, onun günde birkaç saatten fazla yolculuk etmesine müsaade etmiyor, lord yemek yemek için sık sık mola veriyor. Freyler, Höyükler’e dönmek ve akrabalarıyla tekrar bir araya gelmek için sabırsızlanıyorlardı. Önden gittikleri için onları suçlayabilir misin?”</p>

    <p>“Eğer önden gitmelerinin sebebi buysa. Manderly’ye inanıyor musun?”</p>

    <p>Ramsay’nin babasının solgun gözleri pırıldadı. “Sende böyle bir intiba mı bıraktım? Yine de, lord epey üzgün ve huzursuz.”</p>

    <p>“Yemek yiyemeyecek kadar üzgün ve huzursuz değil. Lord Domuz, Beyaz Liman’daki yiyeceklerin yarısını beraberinde getirmiş olmalı.”</p>

    <p>“Yiyeceklerle dolu kırk at arabası. Şarap ve bira fıçıları, taze bofa balığıyla dolu variller, bir keçi sürüsü, yüz domuz, midye ve istiridye kasaları, devasa bir morina balığı... Lord Wyman yemek yemeyi seviyor. Fark etmiş olmalısın.”</p>

    <p>“Benim fark ettiğim şey, lordun hiç rehine getirmemiş olması.”</p>

    <p>“Bu şüpheli bir durum.” Lord Roose boş bir kupa buldu, kupayı masa örtüsüyle sildi ve bir sürahiden doldurdu. “Görünüşe göre ziyafetler düzenleyen tek kişi Manderly değil.”</p>

    <p>“Geri dönüşümü kutlamak için ziyafet düzenleyen sen olmalıydın,” diye şikâyet etti Ramsay. “Ve ziyafet, Höyük Kalesi’nde gerçekleşmeliydi, bu lazımlık kalesinde değil.”</p>

    <p>“Höyük Kalesi ve kalenin mutfakları benim emrimde değil. Ben orada sadece konuğum. Kale ile kasaba Leydi Dustin’e ait ve leydi sana tahammül edemiyor.”</p>

    <p>Ramsay’nin yüzü karardı. “Eğer onun göğüslerini kesip kızlarıma yedirirsem, leydi o vakit bana tahammül eder mi? Eğer kendime bir çift çizme yapmak için onun derisi yüzersem, leydi bana tahammül eder mi?”</p>

    <p>“Sanmıyorum. Ve o çizmeler pahalıya gelir. Höyükler’e, Dustin Hanedanı’na ve Ryswelller’e mal olurlar.” Roose Bolton oğlunun karşısına oturdu. “Barbrey Dustin ikinci karımın kız kardeşi. Rodrik Ryswell’in kızı. Roger’ın, Rodrick’in ve adaşım Roose’un kardeşi. Diğer Ryswelller’in kuzeni. Barbrey merhum oğluma çok düşkündü ve oğlumun ölümünde senin de rolün olduğundan şüpheleniyor. Leydi Barbrey nasıl kin tutulacağını bilen bir kadındır. Buna şükret. Höyükler, Bolton’a sadık çünkü Leydi Barbrey kocasının ölümünden hâlâ Ned Stark’ı sorumlu tutuyor.”</p>

    <p><em>“Sadık?”</em> Ramsay öfkeyle doldu. “Leydinin tek yaptığı üstüme tükürmek. Onun kıymetli ahşap kasabasını ateşe vereceğim bir gün gelecek. O gün, bırak da leydi yangının üstüne tükürsün. Tükürükleri ateşi söndürebiliyor mu görelim.”</p>

    <p>Roose yüzünü ekşitti, adamın içtiği biranın tadı birdenbire bozulmuştu sanki. “Bazen, gerçekten benim tohumum olup olmadığını merak ediyorum. Atalarım birçok şeydi lakin asla aptal olmadılar. Hayır, şimdi sessiz ol, yeterince duydum. Şu an için kuvvetli görünüyoruz, evet. Lannisterlar’ın ve Freyler’in içinde güçlü dostlarımız var, üstelik kuzeyin büyük bölümünün kinden gelen desteğine sahibiz... ama Ned Stark’ın oğullarından biri ortaya çıktığında neler olacak sence?”</p>

    <p><em>Ned Stark’ın bütün oğulları öldü,</em> diye düşündü Leş. <em>Robb, İkizler’de katledildi. Bran ve Rickon... onların kafasını zifte batırdık...</em> Leş’in kendi kafası zonkluyordu. Leş, o ismini öğrenmeden önce vuku bulmuş hiçbir şeyi düşünmek istemiyordu. Hatırlaması çok yaralayıcı olan şeyler vardı, en az Ramsay’nin bıçağı kadar acı veren düşünceler...</p>

    <p>“Stark’ın küçük kurt yavruları öldü,” dedi Ramsay, kadehini tekrar birayla doldurdu, “ve ölü kalacaklar. Bırak da çirkin yüzlerini göstersinler, kızlarım onların kurtlarını parçalara ayırır. Oğlanlar ne kadar çabuk gelirlerse, onları o kadar çabuk bir şekilde tekrar öldürürüm.”</p>

    <p>Büyük Bolton iç geçirdi. “<em>Tekrar?</em> Hatalı konuştuğundan eminim. Sen Lord Eddard’ın oğullarını, o çok sevdiğimiz iki tatlı çocuğu asla öldürmedin. Bu Dönek Theon’ın marifetiydi, unuttun mu? Eğer gerçek bilinseydi, kindar dostlarımızın kaçını elimizde tutabilirdik sence? Sadece, bir çift çizmeye dönüştürmek istediğin Leydi Barbrey’yi. Kralın emriyle bir Bolton’sın artık. Bir Bolton gibi davranmaya çalış. Hakkında hikâyeler anlatılıyor Ramsay. Hikâyeleri her yerde duyuyorum, insanlar senden korkuyor.”</p>

    <p>“İyi.”</p>

    <p>“Yanılıyorsun. Bu iyi değil. Benim hakkımda asla hikâyeler anlatılmadı. Aksi halde burada oturuyor olabilir miydim sence? Eğlencelerin sana ait, seni bu yüzden azarlayacak değilim ama daha ihtiyatlı olmalısın. Huzurlu bir toprak, sessiz bir halk. Benim düsturum her daim bu oldu. Bu senin de düsturun olsun.”</p>

    <p>“Leydi Dustin’i ve domuz gibi şişman karını bu sebeple mi bıraktın? Buraya gelmek ve bana sessiz olmamı söylemek için mi?”</p>

    <p>“Hayır. Duyman gereken havadisler var. Lord Stannis sonunda Sur’dan ayrıldı.”</p>

    <p>Bu haber Ramsay’yi ayağa kaldırdı, adamın geniş ve ıslak dudaklarında bir gülümse pırıldadı. “Dehşet Kalesi’ne mi yürüyor?”</p>

    <p>“Maalesef ki hayır. Arnolf bunu anlamıyor. Yemi tuzağa yerleştirmek için elinden gelen her şeyi yaptığına dair yemin ediyor.”</p>

    <p>“Ben bundan şüphe ederim. Bir Karstark’ın üstünü kazırsan, altında bir Stark bulursun.”</p>

    <p>“Genç Kurt kazıdan sonra Lord Karstark’ı infaz etti, gerçi bu hikâye eskisinden daha az gerçek olabilir. Öyle de olsa, Lord Stannis, Derinorman Kalesi’ni demiradamlardan aldı ve Glover Hanedanı’na iade etti. İşin daha beteri, dağ kabileleri Stannis’e katıldı. Wull, Norrey, Liddle ve diğerleri. Stannis’in kuvveti büyüyor.”</p>

    <p>“Bizim kuvvetimiz daha büyük.”</p>

    <p>“Şimdi öyle.”</p>

    <p>“Şimdi, Stannis’i ezme zamanıdır. Derinorman’a yürümeme müsaade et.”</p>

    <p>“Düğününden sonra.”</p>

    <p>Ramsay kupasını masaya vurdu, biradan geriye kalanlar masa örtüsüne saçıldı. “Beklemekten bıktım. Bir kızımız var, bir ağacımız var, şahitlik edecek yeterince lordumuz var. Kızla yarın evleneceğim, bacaklarının arasına bir erkek evlat ekeceğim ve kızın bekâret kanı kurumadan önce yola düşeceğim.”</p>

    <p><em>Kız, senin yola düşmen için dua edecek,</em> diye düşündü Leş, <em>onun yatağına bir daha asla girmemen için dua edecek.</em></p>

    <p>“Kızın içine bir erkek evlat ekeceksin,” dedi Roose Bolton, “ama burada değil. Kızla, Kışyarı’nda evlenmen gerektiğine karar verdim.”</p>

    <p>Lord Ramsay bu fikirden hoşlanmamış gibiydi. “Kışyarı’nı yerle bir ettim, yoksa unuttun mu?”</p>

    <p>“Hayır, ama görünüşe göre sen unutmuşsun... Kışyarı’nı <em>demiradamlar</em> yerle bir ettiler ve kale halkını doğradılar. Dönek Theon.”</p>

    <p>Ramsay, Leş’e kuşkulu bir bakış attı. “Evet. Theon yaptı. Ama yine de... o harabede bir düğün yapmak?”</p>

    <p>“Kışyarı, harabeye dönmüş bile olsa Leydi Arya’nın evi. Kızla evlenmen, onunla yatağa girmen ve hak talebinde bulunman için daha iyi bir yer var mı? Fakat bu, meselenin yarısı. Stannis’in üzerine yürümek için aptal olmamız lazım. Bırak da Stannis bizim üzerimize yürüsün. O, Höyükler’e gelmeyecek kadar ihtiyatlı bir adam... ama Kışyarı’na gelmek <em>zorunda.</em> Stannis’in kabile adamları, kıymetli Ned’in kızını senin gibilerin eline terk etmezler. Stannis ya yürüyecek ya da kabile adamlarını kaybedecek... ve tedbirli bir kumandan olduğu için bütün dostlarını ve müttefiklerini yardıma çağıracak. Arnolf Karstark’ı çağıracak.”</p>

    <p>Ramsay çatlak dudaklarını yaladı. “Ve onu ele geçireceğiz.”</p>

    <p>“Eğer tanrılar isterse.” Roose ayağa kalktı. “Kışyarı’nda evleneceksin. Lordları, üç gün içinde yola çıkacağımıza dair bilgilendireceğim ve onları bize katılmaya davet edeceğim.”</p>

    <p>“Sen Kuzey Muhafızı’sın. Onlara emir ver.”</p>

    <p>“Bir davet de aynı etkiyi yapar. Güç, nezaketle tatlandırıldığında çok lezzetli olur. Eğer bir gün hükmetmeyi umut ediyorsan, bunu öğrenmen gerek.” Dehşet Kalesi Lordu, Leş’e baktı. “Ah, evcil hayvanının zincirlerini çöz. Onu götürüyorum.”</p>

    <p>“Götürmek mi? Nereye? O bana ait. Onu alamazsın.”</p>

    <p>Roose eğleniyormuş gibi görünüyordu. “Sahip olduğun her şeyi sana ben verdim. Bunu unutmazsan iyi edersin piç. Leş’e gelince... eğer onu kurtarılamayacak kadar mahvetmediysen, bize hâlâ faydası dokunabilir. Beni annenin ırzına geçtiğim güne pişman etmeden önce anahtarları al ve Leş’in zincirlerini çıkar.”</p>

    <p>Leş, Ramsay’nin dudaklarının çarpıldığını gördü, piçin dudaklarının arasında tükürükler pırıldıyordu. Leş, Ramsay’nin, elinde bir hançerle masanın üstüne zıplayacağından korktu fakat Ramsay kıpkırmızı kesildi, solgun gözlerini babasının daha solgun gözlerinden çekti ve anahtarları bulmaya gitti. Leş’in ayak bileklerindeki prangaları çıkarmak için dizlerinin üstüne çöktüğünde öne eğildi ve, “Ona hiçbir şey söyleme ve söylediği her kelimeyi hatırla,” diye fısıldadı. “Şu Dustin kancığı sana ne söylerse söylesin seni geri alacağım. Sen kimsin?”</p>

    <p>“Ben Leş’im lordum. Benim adım Leş, kalleşle kafiyeli.”</p>

    <p>“Öyle. Babam seni geri getirdiğinde bir parmağını daha alacağım. Hangi parmak olacağına sen karar vereceksin.”</p>

    <p>Leş’in yanaklarına davetsiz gözyaşları akmaya başladı. <em>“Neden?”</em> diye ağladı Leş, sesi çatallıydı. “Babanızın beni sizden almasını ben istemedim. Ne isterseniz yaparım, hizmet ederim, itaat ederim, ben... lütfen, hayır...”</p>

    <p>Ramsay, Leş’in yüzünü tokatladı. “Onu al,” dedi babasına. “O bir erkek bile değil. Kokusu midemi bulandırıyor.”</p>

    <p>Lord ve Leş dışarı çıktıklarında, Höyükler’in ahşap duvarlarının üzerinde ay yükseliyordu. Leş, kasabanın ötesindeki inişli yokuşlu ovaların üstünde esen rüzgârın sesini duyabiliyordu. Höyük Kalesi ile Harwood Stout’un doğu kapılarındaki mütevazı iç kalesi arasında bir milden az mesafe vardı. Lord Bolton, Leş’e bir at önerdi. “At sürebilir misin?”</p>

    <p>“Ben... lordum... Sanırım sürebilirim.”</p>

    <p>“Walton, Leş’in ata binmesine yardım et.”</p>

    <p>Leş, prangalardan kurtulmuş olmasına rağmen yaşlı bir adam gibi hareket ediyordu. Derisi kemiklerinden gevşekçe sarkıyordu. Ekşi Alyn ve Kemik Ben, Leş’in seğirdiğini söylediler. Ve kokusu... Onun için getirdikleri kısrak bile, Leş onun sırtına binmeyi denediğinde geri çekildi.</p>

    <p>Bununla birlikte nazik bir attı ve Höyük Kalesi’ne giden yolu biliyordu. Kafile kapıdan dışarı çıkarken, Lord Bolton, Leş’in yanına gitti. Muhafızlar geride, ihtiyatlı bir mesafede kaldılar. Höyükler’in geniş ve düz caddelerinde yan yana at sürerlerken, “Sana nasıl hitap etmemi istersin?” diye sordu lord.</p>

    <p><em>Leş. Benim adım Leş, gebeşle kafiyeli.</em> “Leş,” dedi adam, “eğer lordum memnun olacaksa.”</p>

    <p><em>“Lordum.”</em> Bolton’ın dudakları, adamın dişlerinin dörtte birini gösterecek kadar aralandı. Bu bir gülümseme olabilirdi.</p>

    <p>Leş anlamadı. “Lordum? Ben dedim ki...”</p>

    <p>“...aksansız bir şekilde, <em>lordum,</em> dedin. Dilin, söylediğin her kelimeyle doğumuna ihanet ediyor. Eğer münasip bir köylü gibi konuşmak istiyorsan, lordum kelimesini ağzında çamur varmış gibi söylemelisin. Ya da kelimenin son hecesinde bir u harfi olduğunu fark edemeyecek kadar aptalmışsın gibi.”</p>

    <p>“Eğer... <em>lord’m</em> memnun olacaksa.”</p>

    <p>“Bu daha iyi. Kokun epey dehşet verici.”</p>

    <p>“Evet lord’m. Özür dilerim lord’m.”</p>

    <p>“Neden? Kokun oğlumun marifeti, senin değil. Bunun gayet farkındayım.” Bir ahırın ve tabelasına buğday demeti boyanmış bir hanın önünden geçtiler. Leş, hanın pencerelerinden dışarı dökülen müzik sesini duydu. “İlk Leş’i tanıyordum. Kokuyordu ama kokmasının sebebi yıkanma ihtiyacı değildi. Doğruyu söylemek gerekirse, hayatımda ondan daha temiz bir yaratık görmedim. Günde üç kez yıkanırdı ve saçlarına kızlar gibi çiçekler takardı. Bir keresinde, ikinci karım hâlâ hayattayken, Leş karımın odasından parfüm çalarken yakalandı. Onu bu yüzden kırbaçlattım, on iki darbe. Adamın kanı bile kötü kokuyordu. Ertesi yıl yine denedi. Bu kez parfümü içti, neredeyse ölüyordu. Bir şey değişmedi. Koku onun yaradılışından geliyordu. Sıradan insanlar bunun bir lanet olduğunu söylüyordu. Tanrılar onun kokmasını sağlamıştı, böylece insanlar, onun ruhunun çürüdüğünü anlayacaklardı. Eski üstadım kokunun bir hastalık işareti olduğu konusunda ısrarlıydı ama Leş, genç bir boğa kadar kuvvetliydi. Kimse onun yanında durmaya katlanamazdı, bu yüzden Leş, domuzlarla birlikte uyurdu... ta ki, Ramsay’nin annesinin kapılarda belirdiği ve gittikçe vahşileşip asileşen piçim için bir hizmetkâr talep ettiği güne kadar. Ona Leş’i verdim. Bunun eğlenceli bir durum olması gerekiyordu ama Leş ve Ramsay etle tırnak gibi oldular. Gerçi merak ediyorum... Leş’i çürüten Ramsay miydi yoksa Leş mi Ramsay’yi çürüttü?” Lord, iki beyaz ay kadar solgun ve tuhaf gözleriyle yeni Leş’e baktı. “Zincirlerini çıkarırken sana ne fısıldadı?”</p>

    <p>“O... o dedi ki...” <em>Size hiçbir şey anlatmamamı söyledi.</em> Kelimeler Leş’in boğazında takıldı. Leş öksürüp boğulmaya başladı.</p>

    <p>“Derin nefesler al. Sana ne söylediğini biliyorum. Beni gizlice gözetleyecek ve onun sırlarını saklayacaksın.” Bolton güldü. “Sırları varmış gibi. Ekşi Alyn, Luton, Deriyüzen ve diğerleri. Ramsay onların nereden geldiğini sanıyor? Onların <em>kendi</em> adamları olduğuna gerçekten inanabilir mi?”</p>

    <p>“Kendi adamları,” diye tekrarladı Leş, kendisinden bazı yorumlar yapması beklendiği açıktı ama ne söyleyeceğini bilmiyordu.</p>

    <p>“Piçim ona nasıl sahip olduğumu anlattı mı hiç?”</p>

    <p>Leş en azından <em>bunu</em> biliyordu. “Evet <em>lord’m.</em> Bir at gezisi sırasında onun annesine rastlamışsınız ve kadının güzelliğine vurulmuşsunuz.”</p>

    <p>“Vurulmak?” Bolton güldü. “Ramsay bu kelimeyi mi kullandı? O çocukta şarkıcı ruhu var... ama bu şarkıya inandıysan ilk Leş’ten daha kalın kafalısın demektir. Hikâyenin at gezisi kısmı bile yanlış. Ağlayan Su boyunca bir tilkiyi kovalarken bir değirmene rast geldim ve akıntıda çamaşır yıkayan genç bir kadın gördüm. Yaşlı değirmenci, kendisinin yarı yaşından küçük genç bir kızla evlenmişti. Kız uzun boylu, söğüt gibi bir yaratıktı, çok <em>sağlıklı</em> görünüyordu. Uzun bacakları ve olgun eriklere benzeyen küçük, diri göğüsleri vardı. Alışıldık bir surette güzeldi. Kıza baktığım anda onu istedim. Böylesi kızlar bana layıktı. Üstatlar, Kral Jaehaerys’in, cadaloz kraliçesinin açlığını gidermek amacıyla, lordun ilk gece hakkı geleneğini bozduğunu söylerler ama eski tanrıların hükmettiği yerde eski teamüller geçerlidir. Bunu inkâr ederler ama Umberlar da ilk gece teamülünü korurlar. Bazı dağ kabileleri de öyle. Ve Skagos’ta... pekâlâ, Skagos’ta yapılan şeyleri sadece yürek ağaçları görür.</p>

    <p>“Değirmencinin evliliği benim iznim ya da bilgim olmadan gerçekleşmişti. Adam benim hakkımı yemişti. Bu yüzden onu astırdım ve adamın cesedinin sallandığı ağacın altında hakkım olanı aldım. Doğruyu söylemek gerekirse, fahişe ip ziyan ettiğime değmedi. Tilki kaçtı, Dehşet Kalesi’ne dönerken en sevdiğim süvari atım sakatlandı. Yani neticede, o gün tatsız bir gündü.</p>

    <p>“Bir yıl sonra, aynı fahişe, avazı çıktığı kadar bağıran kırmızı suratlı bir canavarla birlikte Dehşet Kalesi’ne gelmeye cüret etti ve çocuğun benden olduğunu söyledi... Anneyi kırbaçlatmalı ve çocuğu bir kuyuya attırmalıydım... ama bebekte <em>gerçekten</em> benim gözlerim vardı. Fahişenin ölü kocasının erkek kardeşi o gözleri görmüş, kızı dövmüş ve değirmenden kovmuştu. Bu duruma sinirlendim, değirmeni kıza verdim ve ölü değirmencinin kardeşinin dilini kestirttim; adamın, Lord Rickard’ı rahatsız edecek hikâyelerle Kışyarı’na gitmeyeceğinden emin olmak istiyordum. Kadına her yıl domuz yavruları, tavuklar ve sikke torbaları gönderdim; çocuğa babasının kim olduğunu asla söylememesi karşılığında. Huzurlu bir toprak, sessiz bir halk. Benim düsturum her daim bu oldu.”</p>

    <p>“Güzel bir düstur lord’m.”</p>

    <p>“Lakin kadın bana itaatsizlik etti. Ramsay’nin ne olduğunu görüyorsun. Onu kadın bu hale getirdi. O ve Leş, Ramsay’nin kulağına haklarını fısıldayıp durdular. Ramsay bir gün kuzeye hükmedebileceğini düşünüyor mu gerçekten?”</p>

    <p>“O sizin için dövüşüyor,” deyiverdi Leş. “O güçlü bir adam.”</p>

    <p>“Boğalar güçlüdür. Ayılar. Piçimi dövüşürken gördüm. Suçlanacak tek kişi o değil. Onun hocası ilk Leş’ti ve Leş silah eğitimi almamıştı. Ramsay çok gaddar, bundan emin olabilirsin ama kılıcını et kesen bir kasap gibi savuruyor.”</p>

    <p>“O kimseden korkmuyor lord’m.”</p>

    <p>“Korkmalı. Bu tehlike ve hile dolu dünyada insanı sağ tutan şey korkudur. Kargalar burada, Höyükler’de bile başımızın üstünde dönüp duruyorlar, etimizi yiyecekleri günü bekliyorlar. Cerwynler’e ve Tallhartlar’a güvenilmez, şişman dostum Lord Wyman ihanet planları kuruyor... ve Fahişefelaketi... Umberlar aptal gibi görünebilirler ama belli bir kurnazlıktan yoksun değiller. Ramsay hepsinden korkmalı, benim korktuğum gibi. Bir dahaki görüşünde, bunu ona söyle.”</p>

    <p>“Ona... korkmasını mı söyleyeyim?” Bu düşünce Leş’in kendini hasta hissetmesine sebep oldu. “Lord’m, eğer bunu yaparsam... Ramsay beni...”</p>

    <p>“Biliyorum.” Lord Bolton iç geçirdi. “Onun kanı kötü. Sülüklenmesi gerek. Sülükler kötü kanı emerler, bütün öfkeyi ve acıyı emerler. Bunca öfkeyle dolu bir adam, düşünemez. Ama Ramsay... korkarım ki onun bozuk kanı sülükleri bile zehirler.”</p>

    <p>“O sizin tek oğlunuz.”</p>

    <p>“Şu an için. Bir zamanlar bir oğlum daha vardı. Domeric. Sessiz fakat başarılı bir çocuktu. Dört yıl boyunca Leydi Dustin’in yaver çömezi olarak hizmet verdi. Vadi’de Lord Redfort’un yaveri olarak üç yıl geçirdi. Arp çalardı, tarih okurdu ve rüzgâr gibi at sürerdi. Atlar... Domeric atlar için yaratılmıştı, bunu Leydi Dustin’den de duyabilirsin. Lord Rickard’ın kızı bile Domeric’i geçemezdi ki o kızın kendisi yarı at sayılır. Redfort, Domeric’in mızrak müsabakası meydanlarında büyük gelecek vadettiğini söylemişti. Büyük bir mızrak dövüşçüsü, önce büyük bir binici olmalıdır.”</p>

    <p>“Evet lord’m. Domeric. Ben... ben onun adını duymuştum...”</p>

    <p>“Ramsay onu öldürdü. Üstat Uthor bir bağırsak hastalığı diyor ama ben zehir diyorum. Domeric, Vadi’de Redfort’un oğullarıyla dostluk etmekten keyif aldı. Yanında bir ağabey olsun istedi, bu yüzden piçimi bulmak için Ağlayan Su’ya gitti. Gitmesini yasaklamıştım ama Domeric yetişkin bir erkekti ve babasından daha akıllı olduğunu düşünüyordu. Şimdi oğlumun kemikleri, henüz beşikteyken ölen kardeşlerinin kemikleriyle birlikte Dehşet Kalesi’nin altında yatıyor ve ben Ramsay’yle baş başayım. Söyle bana lordum, eğer akraba katilleri lanetleniyorsa, bir oğlu diğer oğlu tarafından öldürülmüş bir babanın ne yapması gerekir?”</p>

    <p>Soru, Leş’i korkuttu. Deriyüzen bir keresinde, Piç’in, meşru doğumlu kardeşini öldürdüğünü söylemişti ama Leş buna inanmaya cesaret edememişti. <em>Deriyüzen yanılıyor olabilir. Kardeşler bazen ölür, bu onların öldürüldüğü anlamına gelmez. Benim ağabeylerim de öldü ama onları ben öldürmedim.</em> “Lordumun ona oğullar verecek yeni bir karısı var.”</p>

    <p>“Ve piçim bundan çok hoşlanacak, değil mi? Leydi Walda doğurgan bir Frey. Küçük şişman karımdan tuhaf bir şekilde hoşlanmaya başladım. Ondan önceki iki karım yatakta hiç ses çıkarmazlardı ama Leydi Walda inliyor ve titriyor. Bunu oldukça cazip buluyorum. Eğer turtaları içine soktuğu şekilde dışarı oğullar çıkarırsa, Dehşet Kalesi yakın zamanda Boltonlar’la dolup taşar. Hiç şüphe yok ki Ramsay hepsini öldürür. En iyisi bu olur. Yeni oğullarımın erkeklik çağına geldiklerini görecek kadar uzun yaşamayacağım ve çocuk lordlar bütün hanedanlar için felaket demektir. Oğullarının öldüğünü görmek Walda’yı çok üzecek gerçi.”</p>

    <p>Leş’in boğazı kuruydu. Leş, cadde boyunca dizilmiş karaağaçların çıplak dallarını tıkırdatan rüzgârı duyabiliyordu. “Lordum, ben...”</p>

    <p>“<em>Lord’m,</em> unuttun mu?”</p>

    <p>“Lord’m. Sormamda bir sakınca yoksa... beni neden istediniz? Ben kimsenin işine yaramam. Ben bir erkek bile değilim, ben kusurluyum... ve kokum...”</p>

    <p>“Bir banyo ve temiz kıyafetler daha güzel kokmanı sağlar.”</p>

    <p>“Banyo mu?” Leş, bağırsaklarının düğümlendiğini hissetti. “Ben... ben banyo yapmamayı tercih ederim lord’m. Benim... yaralarım var. Ve... bu kıyafetleri bana Lord Ramsay verdi. Onları... onun emri olmadan asla çıkarmamamı söyledi.”</p>

    <p>“Paçavralar giyiyorsun,” dedi Lord Bolton epey sabırlı bir tavırla. “Yırtık, lekeli, kan ve sidik kokulu pis şeyler. Üstelik ince şeyler. Üşüyor olmalısın. Sana yumuşak ve sıcak kuzu yünleri giydireceğiz. Belki bir de kürk astarlı pelerin. Bunu ister misin?”</p>

    <p><em>“Hayır,”</em> dedi Leş tiz bir sesle. “Hayır, ben sadece bu giysileri istiyorum. Leş’in giysilerini. Benim adım Leş, kalleşle kafiyeli.” Kalbi davul gibi çarpıyordu ve sesi korkutucu bir ciyaklamaya dönüşmüştü. “Banyo yapmak istemiyorum. Lütfen lord’m, giysilerimi benden almayın.”</p>

    <p>“En azından giysilerini yıkamamıza izin verir misin?”</p>

    <p>“Hayır. Hayır lord’m. <em>Lütfen.</em>” Leş, tuniğini iki eliyle birden göğsüne yapıştırdı ve eyerin üstünde kamburlaştı. Roose Bolton’ın muhafızlara emir vereceğinden ve adamların onu oracıkta, caddenin ortasında soyacağından korktu.</p>

    <p>“Nasıl istersen.” Bolton’ın solgun gözleri ay ışığında boş görünüyordu, sanki o gözlerin ardında hiç kimse yoktu. “Sana zarar vermek niyetinde değilim. Sana çok şey borçluyum.”</p>

    <p>“Borçlu musunuz?” Leş’in bir yanı, <em>bu bir tuzak,</em> diye çığlık atıyordu. <em>Lord seninle oyun oynuyor. Oğul tam olarak babanın gölgesi.</em> Lord Ramsay her zaman Leş’in umutlarıyla oynuyordu. “Bana... bana ne borçlusunuz lord’m?”</p>

    <p>“Kuzeyi. Kışyarı’nı aldığın gece Starklar’ın işini bitirdin ve onları ölüme mahkûm ettin.” Lord, kibirli bir tavırla elini salladı. “Bütün bunlar, ganimet için yapılan ağız dalaşı sadece.”</p>

    <p>Kısa yolculuk, Höyük Kalesi’nin ahşap duvarlarında nihayetlendi. Kalenin kare şekilli kulelerinde sancaklar dalgalanıyordu: Dehşet Kalesi’nin derisi yüzülmüş adamı, Cerwyn’in savaş baltası, Tallhart’ın çam ağaçları, Manderly’nin balıkadamı, yaşlı Lord Locke’ın çapraz anahtarları, Umber’ın devi, Flint’in taş eli ve Hornwood’un geyiği. Stout için şeritli kızıl ve altın rengi, Slate için çift çizgili beyaz çerçevenin içine alınmış gri zemin. Biri gri, biri siyah, biri altın ve biri kahverengi dört at kafası, Dereler’in dört Ryswell’ini haber veriyordu. Süregelen şaka, Ryswelller’in arma renklerinde bile anlaşamadığıydı. Ryswell sancaklarının üzerinde, binlerce fersah uzakta Demir Taht’ta oturan çocuğun erkek geyiği ve aslanı uçuyordu.</p>

    <p>Kafile kapı kulübesinden geçip çimli avluya girerken, Leş, eski değirmeni çalıştıran pervane kanatlarının sesini dinledi. Ahırdan çıkan seyisler, binicilerin atlarını almak için avluya gelmişti. “Bu taraftan lütfen.” Lord Bolton, Leş’i iç kaleye doğru yürüttü. İç kalenin tepesinde merhum Lord Dustin’in ve adamın dul karısının sancakları vardı. Lordun sancağında, çapraz şekilde duran uzunbaltaların üzerine yerleştirilmiş dikenli bir taç görünüyordu. Leydinin sancağı, Rodrik Ryswell’in altın at başı armasını sergileyen dört eşit parçaya bölünmüştü.</p>

    <p>Salona çıkan geniş ahşap basamakları tırmanırken, Leş’in bacakları titremeye başladı. Leş, bacaklarının titremesini engellemek için durmak zorunda kaldı, başını kaldırıp Büyük Höyük’ün çimli bayırlarına baktı. Kimileri, Büyük Höyük’ün, İlk İnsanlar’ı Batıdiyar’a getiren İlk Kral’ın mezarı olduğunu söylerdi. Diğerleri, höyüğün büyüklüğünden yola çıkarak, orada bir Dev Kralı’nın gömülü olması gerektiğini iddia ederdi. O yükseltinin bir höyük değil, sadece bir tepe olduğunu söyleyenler de vardı ama eğer öyleyse, bu çok yalnız bir tepeydi, zira Höyükler’in büyük bir bölümü dümdüz ve rüzgârlıydı.</p>

    <p>Salonda, şöminenin yanında bir kadın duruyordu, ölmek üzere olan ateşin közlerinin üzerinde ince ellerini ısıtıyordu. Baştan ayağa siyahlara bürünmüştü, altın ya da değerli taşlar takmamıştı ama soylu biri olduğu çok açıktı. Ağzının kenarlarında ve gözlerinin çevresinde kırışıklar olmasına rağmen, kadın hâlâ dimdik ve güzel görünüyordu. Kahverengi gri saçlarını başının arkasında dul düğümü şeklinde toplamıştı.</p>

    <p>“Bu kim?” diye sordu kadın. “Delikanlı nerede? Piçin ondan vazgeçmek istemedi mi? Bu yaşlı adam onun... ah, tanrılar, bu koku da ne böyle? Bu yaratık altını mı pisletti?”</p>

    <p>“Bu adam Ramsay’yle birlikteydi. Leydi Barbrey, size Demir Adaları’nın meşru lordunu, Greyjoy Hanedanı’ndan Theon’ı takdim etmeme izin verin.”</p>

    <p><em>Hayır,</em> diye düşündü Leş. <em>Hayır, o ismi söyleme, Ramsay seni duyacak, duyacak, duyacak ve canımı yakacak.</em></p>

    <p>Kadının dudakları büzüldü. “Beklediğim gibi biri değil.”</p>

    <p>“Elimizdeki tek şey, o.”</p>

    <p>“Piçin ona ne yapmış?”</p>

    <p>“Sanırım biraz derisini yüzmüş. Birkaç küçük bölümünün derisini. Çok önemli bir şey değil.”</p>

    <p>“Bu adam deli mi?”</p>

    <p>“Olabilir. Fark eder mi?”</p>

    <p>Leş daha fazlasını dinleyemedi. “Lütfen lord’m, leyd’m. Bir yanlışlık var.” Dizlerinin üstüne düştü, kış fırtınasına yakalanmış bir yaprak gibi titriyordu, harap olmuş yanaklarından gözyaşları akıyordu. “Ben o değilim. Ben o dönek değilim. O Kışyarı’nda öldü. Benim adım Leş.” <em>Adını</em> hatırlamak zorundaydı. “Beleşle kafiyeli.”</p>
  </div>
</body>
</html>
