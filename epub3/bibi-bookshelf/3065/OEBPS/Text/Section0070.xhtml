<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Cersei</h1>

    <p>Kraliçe, tutsaklığının son gecesinde uyuyamadı. Gözlerini ne zaman kapatsa, kafası yarına dair kötü önsezilerle ve imgelerle doldu. <em>Muhafızlarım olacak,</em> dedi kendi kendine. <em>Muhafızlar insanları benden uzak tutacak. Kimsenin bana dokunmasına izin verilmeyecek.</em> Yüce Serçe bu konuda söz vermişti.</p>

    <p>Yine de, kraliçe korkuyordu. Myrcella’nın Dorne’a gitmek için denize açıldığı gün, yani ekmek isyanının çıktığı gün, kraliyet alayının geçeceği bütün yollara altın pelerinliler yerleştirilmişti ama ayaktakımı altın pelerinlilerin oluşturduğu duvarı geçmiş, eski Yüce Rahip’i parçalara ayırmış ve Lollys Stokeworth’e defalarca tecavüz etmişti. Eğer Lollys gibi solgun, yumuşak ve aptal bir yaratık hayvanları tahrik edebiliyorsa, bir kraliçe ne kadar şehvet uyandırabilirdi?</p>

    <p>Cersei hücresini adımladı, küçük bir kızken Casterly Kayası’nın bağırsaklarında gördüğü kafese kapatılmış aslanlar kadar huzursuzdu. Cersei ve Jaime, aslanların kafeslerine girmek konusunda birbirlerine meydan okurlardı. Cersei bir keresinde, elini iki demir parmaklığın arasından içeri uzatacak ve sarımsı kahverengi hayvanlardan birine dokunacak kadar cesaret bulmuştu. Cersei her zaman kardeşinden daha cesurdu. Aslan dönmüş ve altın rengi kocaman gözleriyle Cersei’ye bakmıştı, sonra onun parmaklarını yalamıştı. Hayvanın dili eğe kadar sertti ama Cersei elini geri çekmemişti, sonra Jaime, Cersei’yi omuzlarından tutup kafesten uzaklaştırmıştı.</p>

    <p>“Senin sıran,” demişti Cersei ikizine. “Hayvanın yelesini çek, sana meydan okuyorum.” <em>Jaime bunu yapamadı. Kılıç bende olmalıydı, onda değil.</em></p>

    <p>Omuzlarına ince bir battaniye örten Cersei, çıplak ayaklarıyla, titreyerek hücreyi adımladı. Yarın için endişeliydi. Akşama her şey bitecekti. <em>Küçük bir yürüyüşün ardından evime döneceğim, yine Tommen’ın yanında olacağım, Maegor Hisarı’ndaki odamda olacağım.</em> Sör Kevan, Cersei’nin tek kurtuluşunun bu yürüyüş olduğunu söylemişti. Ama öyle miydi? Cersei amcasına güvenemiyordu. Yüce Rahip’e güvenemediği gibi. <em>Hâlâ reddedebilirim. Hâlâ masum olduğum konusunda ısrar edip her şeyi bir yargılamayla tehlikeye atabilirim.</em></p>

    <p>Ama Cersei, İnanç tarafından yargılanmaya cesaret edemiyordu. Margaery Tyrell buna cesaret etmişti. Yargılama küçük gülün işine yarayabilirdi ama yeni Yüce Rahip’in etrafındaki rahiplerin, rahibelerin ve serçelerin arasında Cersei’nin dostları yoktu. Cersei’nin tek umudu dövüşle yargılamaydı ama bunun için bir müdafisi olmalıydı.</p>

    <p><em>Jaime elini kaybetmeseydi...</em></p>

    <p>Ama bu yol hiçbir yere çıkmıyordu. Jaime’nin kılıç eli gitmişti, Jaime de öyle. Jaime, Brienne denen kadınla birlikte nehir topraklarında bir yerde kaybolmuştu. Kraliçe yeni bir müdafi bulmak zorundaydı, yoksa bugünkü çetin sınav, kraliçenin sancılarının en önemsizi olurdu. Düşmanları onu ihanetle suçluyordu. Cersei, ne pahasına olursa olsun Tommen’a ulaşmak zorundaydı. <em>O beni sever. Öz annesini reddetmez. Joff inatçı ve öngörülemezdi ama Tommen iyi bir çocuk. O küçük ve uslu bir kral. Ona ne söylenirse yapar.</em> Eğer burada kalırsa Cersei’nin sonu gelirdi ve Kızıl Kale’ye dönmenin tek yolu yürümekti. Yüce Rahip son derece sertti ve Sör Kevan adama karşı parmağını kıpırdatmayı bile reddetmişti.</p>

    <p>Günün ilk ışıkları pencereye vurduğunda, “Bugün bana hiçbir zarar gelmeyecek,” dedi Cersei. “Sadece gururum yaralanacak.” Sözleri kulağında boş çınladı. <em>Jaime hâlâ gelebilir.</em> Cersei, altın zırhı güneşle parlayan Jaime’nin, sabah sislerinin arasından çıkıp geldiğini hayal etti. <em>Jaime, eğer beni birazcık sevdiysen...</em></p>

    <p>Gardiyanlar Cersei’yi almaya geldi. Rahibe Scolera; Rahibe Unella’ya ve Rahibe Moelle’ye liderlik ediyordu. Kadınların yanında dört çırak ve iki sessiz rahibe vardı. Gri elbiseler giyen sessiz rahibelerin görüntüsü Cersei’nin içini korkuyla doldurdu. <em>Neden buradalar? Ölecek miyim?</em> Sessiz rahibeler ölülerle ilgilenirdi. “Yüce Rahip, bana hiçbir zarar gelmeyeceğine dair söz verdi.”</p>

    <p>“Gelmeyecek.” Rahibe Unella çırakları çağırdı. Çıraklar bir kalıp soda sabunu, bir çanak su, bir makas ve bir ustura getirdi. Çeliğin görüntüsü Cersei’yi ürpertti. <em>Beni tıraş edecekler. Biraz daha aşağılama, lapamın içine bir kuru üzüm tanesi daha. Ben Cersei Lannister’ım, Kaya’nın aslanıyım, Yedi Krallık’ın meşru kraliçesiyim, Tywin Lannister’ın öz kızıyım. Ve saçlar yeniden büyür.</em> “Bitirin şu işi,” dedi Cersei.</p>

    <p>Diğerinden daha yaşlı olan sessiz rahibe makası aldı. Tecrübeli bir berberdi, buna şüphe yoktu; mensubu olduğu nizam, katledilmiş soyluların cesetlerini akrabalarına geri göndermeden önce temizlerdi ve saçları kesmekle sakalları düzeltmek temizlik işinin parçalarıydı. Kadın ilk önce kraliçenin saçlarını kesti. Makas açılıp kapanırken, Cersei bir heykel kadar kıpırtısız bir şekilde oturdu. Altın rengi saç demetleri yere döküldü. Cersei hücredeyken, saçlarıyla gerektiği gibi ilgilenmesine izin verilmemişti ama güneşin dokunuşuyla o kirli ve karmakarışık saçlar bile ışıldıyordu. <em>Tacım,</em> diye düşündü kraliçe. <em>Diğer tacımı benden çaldılar ve şimdi bunu da alıyorlar.</em> Bukleler Cersei’nin ayaklarının dibinde bir yığın oluşturduğunda, çıraklardan biri kraliçenin kafasını sabunladı ve sessiz rahibe usturayla kısa saçları kazıdı.</p>

    <p>Cersei, bu işin saçlarının kazınmasıyla son bulacağını ummuştu ama hayır. “Elbisenizi çıkarın Majesteleri,” diye emretti Rahibe Unella.</p>

    <p>“Burada mı?” diye sordu kraliçe. “Neden?”</p>

    <p>“Kırpılmanız gerekiyor.”</p>

    <p><em>Kırpılmak,</em> diye düşündü Cersei, <em>bir koyun gibi.</em> Elbisesini çıkarıp yere attı. “Ne istiyorsanız yapın.”</p>

    <p>Sonra yine sabun, ılık su ve ustura geldi. Kraliçenin koltuk altlarındaki kıllar gitti, sonra bacaklarındakiler, sonra da bacaklarının arasındaki çıkıntıyı örten altın tüyler. Sessiz rahibe usturayla birlikte kraliçenin bacaklarının arasına girdiğinde, Cersei, şu anda kadının diz çöktüğü yerde Jaime’nin olduğu vakitleri hatırladı, uyluklarındaki öpücükleri ve ıslaklığı. Jaime’nin öpücükleri her zaman sıcaktı. Ustura buz kadar soğuktu.</p>

    <p>Tıraş işi bittiğinde, Cersei bir kadının olabileceği kadar çıplak ve savunmasızdı. <em>Arkasına saklanacağım bir tek tüy bile kalmadı.</em> Cersei’nin dudaklarından küçük, umutsuz ve acı bir kahkaha koptu.</p>

    <p>“Majesteleri bu işi eğlenceli mi buluyor?” dedi Rahibe Scolera.</p>

    <p>“Hayır rahibe,” dedi Cersei. <em>Ama bir gün, dilini sıcak bir kerpetenle koparacağım ve bu çok eğlenceli olacak.</em></p>

    <p>Çıraklardan biri Cersei için bir elbise getirdi. Beyaz rahibe elbisesi, Cersei’yi kule merdivenlerinden inerken ve septten çıkarken örtecek, ibadet edenleri çıplak etin görüntüsünden esirgeyecekti. <em>Yedi hepimizi korusun, nasıl da ikiyüzlüler.</em> “Sandalet giymeme izin verilecek mi?” diye sordu Cersei. “Sokaklar çok kirli.”</p>

    <p>“Günahlarınız kadar kirli değil,” dedi Rahibe Moelle. “Yüce Rahip, kendinizi, tanrıların yarattığı şekilde sergilemenizi emretti. Annenizin rahminden çıkarken ayaklarınızda sandaletler var mıydı?”</p>

    <p>“Hayır rahibe,” demek zorunda kaldı kraliçe.</p>

    <p>“Öyleyse cevabınızı aldınız.”</p>

    <p>Bir çan çınlamaya başladı. Kraliçenin uzun süren tutsaklığı sona ermişti. Cersei elbiseye sıkı sıkı sarındı, yumuşak kumaşın sıcaklığı için müteşekkirdi. “Gidelim,” dedi. Oğlu şehrin karşı tarafında onu bekliyordu. Cersei ne kadar erken yola düşerse, oğluna o kadar çabuk kavuşurdu.</p>

    <p>Cersei Lannister aşağı inerken, taş basamaklar ayaklarının altını sıyırdı. Cersei, Baelor Septi’ne, bir arabanın içinde, bir kraliçe olarak gelmişti. Buradan çıplak ayaklarla ve kel bir kafayla ayrılıyordu. <em>Ama ayrılıyorum. Önemli olan bu.</em></p>

    <p>Kule çanları şarkı söylüyordu; şehri, kraliçenin utancına şahitlik etmeye çağırıyordu. Yüce Baelor Septi, şafak ayini için gelen inançlılarla doluydu. Septin kubbesinde dua sesleri yankılanıyordu. Fakat kraliçenin alayı göründüğünde septe bir sessizlik çöktü. Cersei koridor boyunca yürüyüp bir zamanlar lord babasının cesedinin yattığı yerden geçerken, binlerce göz onu izliyordu. Kraliçe yürümeye devam etti, ne sağa baktı ne de sola. Çıplak ayakları mermer zemini dövdü. Cersei üzerindeki gözleri hissedebiliyordu. Sanki Yedi de mihrapların arkasından onu izliyordu.</p>

    <p>Savaşçı’nın Oğulları, Fener Salonu’nda Cersei’nin gelişini bekliyordu. Omuzlarında gökkuşağı pelerinleri vardı, miğferlerini süsleyen kristaller fener ışığında pırıldıyordu. Ayna gibi parlayana kadar cilalanmış gümüş zırhlar giymişlerdi ama Cersei o zırhların altında kıldan dokunmuş mintanlar olduğunu biliyordu. Oğullar’ın uçurtma şekilli kalkanlarının hepsi aynı armayı taşıyordu: Karanlıkta ışıldayan kristal bir kılıç, sıradan insanların Kılıçlar olarak andığı nizamın kadim alameti.</p>

    <p>Oğullar’ın kumandanı, Cersei’nin önünde diz çöktü. “Belki de Majesteleri beni hatırlar. Ben, Sör Sadık Theodan’ım. Yüce Rahip size refakat etmemi buyurdu. Ben ve kardeşlerim, sizi güvenli bir şekilde şehrin karşısına götüreceğiz.”</p>

    <p>Cersei’nin bakışları, Theodan’ın arkasında duran adamların yüzlerine kaydı. İşte oradaydı: Lancel, Cersei’nin kuzeni, Sör Kevan’ın oğlu, bir zamanlar Cersei’yi sevdiğini iddia eden ama sonra tanrıları daha çok sevdiğine karar veren hain. <em>Benim kanım ve benim ihanetçim.</em> Cersei, Lancel’ı unutmayacaktı. “Ayağa kalkabilirsiniz Sör Theodan. Hazırım.”</p>

    <p>Şövalye ayağa kalktı, elini kaldırdı. İki adam muazzam kapılara doğru gitti ve onları ardına kadar açtı. Cersei kapılardan geçip açık havaya çıktı; güneş ışığını görünce, deliğinden çıkan bir fare gibi gözlerini kırpıştırdı.</p>

    <p>Dışarıda sert bir rüzgâr esiyordu, Cersei’nin elbisesinin eteği bacaklarına çarpmaya başladı. Sabah havası. Kral Toprakları’nın tanıdık kokularıyla ağırdı. Cersei ekşi şarap, taze ekmek, bayat balık, dışkı, duman, ter ve at sidiği kokuları aldı. Hiçbir çiçek bu kadar güzel kokamazdı. Elbisesinin içinde kamburlaşan Cersei, mermer basamakların tepesinde duraksadı, Savaşçı’nın Oğulları kraliçenin etrafını sardı.</p>

    <p>Cersei aniden, tam olarak bu noktada daha önce de durduğunu hatırladı; Lord Eddard Stark’ın başının kesildiği gün. <em>Bunun olmaması gerekiyordu. Joff, lordun canını bağışlamalı ve adamı Sur’a göndermeliydi.</em> Stark’ın büyük oğlu Robb, Kışyarı Lordu olacaktı ama Sansa bir rehine olarak sarayda kalacaktı. Varys’le Serçeparmak şartlar üzerinde çalışmıştı ve Ned Stark, küçük kızının boş kafasını kurtarmak için gururunu yutmuştu. <em>Sansa için iyi bir evlilik ayarlayabilirdim. Bir Lannister evliliği. Joff olmazdı elbette ama Lancel ya da onun küçük kardeşlerinden biri uygun düşebilirdi.</em> Petyr Baelish, Sansa’yla kendisinin evlenmesini önermişti ama bu imkânsızdı; Baelish fazlasıyla alt tabaka doğumluydu. <em>Eğer Joffrey ona söyleneni yapmış olsaydı, Kışyarı asla savaşa girmeyecekti ve Robert’ın kardeşleriyle babam ilgilenecekti.</em></p>

    <p>Ama Joff, Stark’ın kafasının kesilmesini emretmişti ve Lord Slynt ile Sör Payne bu emri hızlıca yerine getirmişti. <em>Tam olarak buradaydı,</em> diye hatırladı kraliçe. Janos Slynt, Ned Stark’ın kafasını saçlarından tutarak havaya kaldırmıştı, Stark’ın hayat kanı merdivenlerden aşağı akmıştı, o andan sonra geri dönüş olmamıştı.</p>

    <p>Hatıralar çok uzak görünüyordu. Joffrey ölmüştü, Stark’ın bütün oğulları da öyle. Cersei’nin babası bile can vermişti. Ve şimdi Cersei yine Yüce Sept’in basamaklarında duruyordu ama bu sefer, ayaktakımının izlediği kişi Ned Stark değil, oydu.</p>

    <p>Aşağıdaki geniş mermer meydan, Stark’ın öldüğü günkü kadar kalabalıktı. Kraliçe, baktığı her yerde gözler gördü. Kalabalık, eşit sayıda kadın ve erkekten oluşuyordu. Bazı insanların omuzlarında çocuklar vardı. Dilenciler ve hırsızlar, tavernacılar ve tacirler, sepiciler ve seyisler, oyuncular ve yoksul fahişeler, bütün pislikler kraliçenin küçük düşürülmesini görmeye gelmişti. Pisliklerin arasına Fukara Dostlar karışmıştı. O kirli ve tıraşsız yaratıklar, mızraklar ve baltalarla silahlanmış, çentikli göğüs kalkanları takmış, paslı örgü zırhlar ve çatlak deriler kuşanmış, üstüne İnanç’ın yedi köşeli yıldızı işlenmiş beyaz yün cübbeler giymişlerdi. Yüce Serçe’nin hırpani ordusu.</p>

    <p>Cersei’nin bir yanı, hâlâ Jaime’nin gelmesini ve onu bu aşağılamadan kurtarmasını istiyordu ama Jaime ortada görünmüyordu. Sör Kevan da yoktu. Cersei şaşırmadı. Sör Kevan son ziyaretinde açık konuşmuştu; Cersei’nin utancının, Casterly Kayası’nın şerefini lekelemesine izin verilemezdi. Bugün hiçbir aslan Cersei’yle birlikte yürümeyecekti. Bu çile sadece ve sadece Cersei’ye aitti.</p>

    <p>Rahibe Unella, Cersei’nin sağında durdu; Rahibe Moelle solunda, Rahibe Scolera da arkasında. Kraliçe kaçacak ya da ayak direyecek olursa, bu üç acuze onu tapınağa geri sokacak ve bu defa hücresinden asla çıkmamasını sağlayacaktı.</p>

    <p>Cersei başını kaldırdı. Meydanın ilerisinde; aç gözlerden, açık ağızlardan ve kirli yüzlerden oluşan bu denizin ötesinde, şehrin karşı tarafında Aegon Tepesi yükseliyordu. Kızıl Kale’nin kuleleri ve siperleri, doğan güneşin ışığıyla pembeye boyanmıştı. <em>Çok uzak değil.</em> Cersei kalenin kapılarına vardığında çilelerinin en kötüsü son bulacaktı. Cersei oğluna kavuşacaktı. Müdafisine kavuşacaktı. Amcası ona söz vermişti. <em>Tommen beni bekliyor. Benim küçük kralım. Bunu yapabilirim. Yapmak zorundayım.</em></p>

    <p>Rahibe Unella öne çıktı. “Huzurunuza bir günahkâr geliyor,” diye duyurdu. “O, Lannister Hanedanı’ndan Cersei, dul kraliçe. Majesteleri Kral Tommen’ın anası. Majesteleri Kral Robert’ın dulu. Istırap verici yalanlar söyledi ve zina yaptı.”</p>

    <p>Rahibe Unella, Cersei’nin sağına geçti. “Bu günahkâr, günahlarını itiraf etti ve bağışlanmak için yalvardı. Yüce Rahip, bu kadının, kibrinden arınmak ve kendini tanrının yarattığı şekilde şehrin iyi insanlarına sergilemek suretiyle nedamet göstermesini buyurdu.”</p>

    <p>Rahibe Scolera bitirdi. “Günahkâr şimdi, mütevazı bir kalple, bütün sırlardan ve gizlerden arınmış bir şekilde, çırılçıplak bir halde, nedamet yürüyüşünü yapmak üzere tanrıların ve insanların huzuruna çıkıyor.”</p>

    <p>Büyükbabası öldüğünde, Cersei bir yaşındaydı. Cersei’nin babasının lord olduktan sonra yaptığı ilk şey, kendi babasının metresini Casterly Kayası’ndan kovmak olmuştu. Kadın, hem Lord Tytos’un müsrifçe verdiği kıyafetlerden, hem de kendi kendine aldığı mücevherlerden yoksun bırakılmış ve bütün batı onun ne olduğunu görebilsin diye Lannis Limanı’nın caddelerinde çırılçıplak dolaştırılmıştı.</p>

    <p>Cersei o zamanlar, bu temaşayı bizzat göremeyecek kadar küçüktü ama büyürken hikâyeleri duymuştu. Olaya şahitlik eden çamaşırcı kadınlar ve muhafızlar, kadının nasıl ağlayıp yalvardığını, soyunması emredildiğinde kıyafetlerine nasıl yapıştığını, çıplak ayaklarıyla caddelerde yürürken göğüslerini ve cinsel organını örtmek için nasıl umutsuzca çabaladığını anlatmışlardı. “Kibirli ve gururlu bir kadındı,” demişti muhafızlardan biri. “Öyle mağrurdu ki pisliğin içinden geldiğini unutmuş gibiydi. Ama kıyafetlerini çıkardığında, diğer fahişelerden biri oluverdi.”</p>

    <p>Eğer Sör Kevan ve Yüce Serçe, Cersei’ye de aynı şeyin olacağını düşünüyorlarsa çok yanılıyorlardı. Cersei’nin damarlarında Lord Tywin’in kanı vardı. <em>Ben bir dişi aslanım. Onlar için kuyruk sallamayacağım.</em></p>

    <p>Kraliçe, elbisesini çıkardı.</p>

    <p>Sakin ve acelesiz tek hareketle çırılçıplak kaldı. Sanki kendi dairesinde banyo yapmak için soyunuyordu ve hizmetçilerden başka kimse ona bakmıyordu. Tenine soğuk değdiğinde, kraliçe şiddetle titredi. Kendini, büyük babasının fahişesinin yaptığı gibi elleriyle gizlemeye çalışmamak için bütün gücünü kullandı. Elleri yumruğa dönüştü, tırnakları avucuna battı. Herkes ona bakıyordu, bütün aç gözler. Ama ne görüyorlardı? <em>Ben güzelim,</em> diye hatırlattı Cersei kendine. Jaime bunu ona kaç kez söylemişti? Robert bile, kocalık haklarını almak için sarhoş bir halde Cersei’nin yatağına geldiğinde, bu kadar iltifatı ona çok görmemişti.</p>

    <p><em>Ama insanlar Ned Stark’a da aynı şekilde bakıyordu.</em></p>

    <p>Hareket etmek zorundaydı. Çıplak, kırpılmış ve yalın ayak Cersei, mermer basamakları ağır ağır inmeye başladı. Başını dik tuttu, bir kraliçenin yapması gereken şey buydu. Muhafızlar Cersei’nin önünde yayıldı. Fukara Dostlar insanları kenara itip kraliçe için yol açarken. Kılıçlar onun iki yanına geçti. Rahibe Unella, Rahibe Scolera ve Rahibe Moelle kraliçeyi takip etti. Rahibelerin arkasında beyaz kıyafetli çırak kızlar vardı.</p>

    <p><em>“Fahişe!”</em> diye bağırdı biri. Bir kadın sesiydi. Diğer kadınlar söz konusu olduğunda en zalim olanlar, yine kadınlardı.</p>

    <p>Cersei onu duymazdan geldi. <em>Daha fazlası ve daha beterleri olacak. Bu yaratıkların hayattaki en büyük eğlencesi, kendilerinden üstün olanlarla alay etmek.</em> Cersei onları susturamazdı, bu yüzden onları duymuyormuş gibi yapmak zorundaydı. Onlara bakmayacaktı. Gözlerini şehrin karşı tarafındaki Yüksek Aegon Tepesi’ne dikecekti, Kızıl Kale’nin güneşle ışıldayan kulelerine. Cersei kurtuluşu orada bulacaktı, eğer Sör Kevan sözünü tutarsa.</p>

    <p><em>Bunu o istedi. O ve Yüce Serçe. Küçük gül de istedi, hiç şüphem yok. Günah işledim ve günahlarımın bedelini ödemeliyim. Utancımı şehrin bütün dilencilerinin önünde sergilemeliyim. Gururumu kırabileceklerini düşünüyorlar, bunun benim sonum olacağını sanıyorlar ama yanılıyorlar.</em></p>

    <p>Rahibe Unella ve Rahibe Moelle, Cersei’yle aynı tempoda yürüyordu. Rahibe Scolera bir çan çalarak arkadan geliyordu. <em>“Ayıplayın,”</em> diye sesleniyordu yaşlı acuze, <em>“günahkârı ayıplayın, ayıplayın, ayıplayın.”</em> Sağ taraftan bir fırıncı çırağı bağırıyordu, çocuğun sesi rahibenin sesine karışıyordu, “Etli börekler, üç metelik, sıcak etli börekler.” Mermer zemin soğuk ve kaygandı, Cersei düşme korkusuyla dikkatli adımlar atıyordu. Yol, Cersei’yi, Kutsanmış Baelor’un heykelinin önünden geçirdi. Kaidesinin üstünde, yüzündeki himmet ifadesiyle dimdik ve sakin duran heykele bakan biri, Baelor’un nasıl büyük bir soytarı olduğunu asla tahmin edemezdi. Targaryen sülalesinden hem iyi hem de kötü krallar çıkmıştı ama o kralların hiçbiri Baelor kadar aziz olmamıştı. İnsanları ve tanrıları eşit derecede seven bu nazik ve mütedeyyin rahip kral, kendi kız kardeşlerini hücreye hapsetmişti. Baelor’un heykelinin, Cersei’nin çıplak göğüslerinin görüntüsü karşısında ufalanmaması mucizeydi. Tyrion eskiden, Kral Baelor’un kendi aletinden korktuğunu söylerdi. Baelor bir keresinde, Kral Toprakları’ndaki bütün fahişeleri sürgüne göndermişti. Tarih kitapları, kadınlar şehir kapılarından dışarı çıkarılırken Baelor’un onlar için dua ettiğini ama onlara hiç bakmadığını yazardı.</p>

    <p>“Kahpe,” diye bağırdı bir ses. Bir başka kadın. Kalabalığın içinden bir şey uçtu. Çürük bir sebze. Cersei’nin başının üstünden geçip Fukara Dostlar’dan birinin ayaklarının dibine düştü. <em>Korkmuyorum. Ben bir dişi aslanım.</em> Cersei yürümeye devam etti. “Sıcak börekler,” diye bağırıyordu fırıncının çırağı. “Sıcak böreklerim var.” Rahibe Scolera çanını çalıyordu, <em>“Ayıplayın,”</em> diyordu, <em>“günahkârı ayıplayın, ayıplayın ayıplayın.”</em> Fukara Dostlar, Cersei’nin önünde yürüdüler, insanları kalkanlarıyla kenara iterek dar bir yol açtılar. Cersei onları takip etti, başı dikti, gözleri uzaktaydı. Her adım, Kızıl Kale’yi biraz daha yakınlaştırıyordu. Her adım, Cersei’yi oğluna ve kurtuluşa yaklaştırıyordu.</p>

    <p>Meydanı geçmek yüz yıl sürmüş gibi geldi ama sonunda, Cersei’nin ayaklarının altındaki mermer kaldırım taşına dönüştü. Etrafta dükkânlar, ahırlar ve evler belirdi. Visenya Tepesi’nden aşağı iniş başladı.</p>

    <p>İlerleyiş burada daha yavaştı. Cadde dik ve dardı, çok kalabalıktı. Fukara Dostlar yolu tıkayanları itti, onları kenara çekmeye çalıştı ama gidecek bir yer yoktu ve kalabalığın arka tarafındaki insanlar da öne doğru baskı yapıyordu. Cersei başını yukarıda tutmaya çalıştı, ıslak ve kaygan bir şeye bastı, az kalsın düşüyordu ama Rahibe Unella onu kolundan yakaladı. “Bastığınız yere dikkat etmelisiniz Majesteleri.”</p>

    <p>Cersei fahişenin elinden kurtuldu. Uysal bir sesle, “Evet rahibe,” dedi ama kadının yüzüne tükürecek kadar öfkeliydi. Yürümeye devam etti, üstüne sadece ürperti ve gurur giymişti. Kızıl Kale’yi aradı. Kale şimdi görünmüyordu, caddenin iki tarafındaki yüksek binalarla gizlenmişti. Çanını çınlatarak, <em>“Ayıplayın, ayıplayın,”</em> dedi Rahibe Scolera. Cersei daha hızlı yürümeye çalıştı ama önünde yürüyen Yıldızlar’ın sırtına çarpıp adımlarını tekrar ağırlaştırdı. Yolun ilerisinde, el arabalı bir adam, şişe geçirilmiş et parçaları satıyordu. Fukara Dostlar adamı yoldan çekerken yürüyüş durdu. Et, Cersei’nin gözüne fare gibi göründü ama yol yürüyüşe devam etmesine yetecek kadar açıldığında et kokusu havayı doldurmuştu ve etraftaki adamların yarısı şişe geçirilmiş parçaları çiğniyordu. “Biraz ister misiniz Majesteleri?” diye seslendi bir adam. Domuz gözlü, kocaman göbekli, iri bir adamdı, Robert’ı hatırlatan siyah, dağınık sakalları vardı. Cersei tiksintiyle baktığında, adam elindeki şişi ona fırlattı. Şiş, Cersei’nin bacağına çarpıp yere düştü. Tam pişmemiş et, kraliçenin uyluğunda yağlı ve kanlı bir iz bıraktı.</p>

    <p>Buradaki bağrışmalar, meydandakilerden daha gürültülü gibiydi. Belki de bunun sebebi, ayaktakımının kraliçeye çok daha yakın olmasıydı. En sık duyulan sözler “fahişe” ve “günahkâr”dı ama “kahpe” ve “hain” diyenler de vardı. Cersei ara sıra, Stannis ya da Margaery için tezahürat yapan insanlar da duyuyordu. Kaldırım taşları pisti, yol o kadar dardı ki kraliçe su birikintilerinin etrafından bile dolaşamıyordu. <em>Kimse ıslak ayaklar yüzünden ölmemiştir,</em> dedi kendine. Birikintilerin sadece yağmur suyu olduğuna inanmak istiyordu ama at sidiği de bir o kadar muhtemeldi.</p>

    <p>Pencerelerden ve balkonlardan pislik yağıyordu: Çürük sebzeler, bira kovaları, yere çarptığında kırılıp kükürt kokusu çıkaran yumurtalar. Sonra biri, hem Fukara Dostlar’ın hem de Savaşçı’nın Oğulları’nın üzerinden ölü bir kedi fırlattı. Hayvanın leşi, patlayacak kadar sert bir şekilde kaldırım taşlarına çarptı, Cersei’nin bacaklarına bağırsaklar ve kurtçuklar saçıldı.</p>

    <p>Cersei yürümeye devam etti. <em>Ben körüm ve sağırım, bunlar da solucanlar,</em> dedi kendine. <em>“Ayıplayın, ayıplayın,”</em> diye şarkı söyledi rahibeler. “Kestane, kızarmış sıcak kestane,” diye bağırdı bir seyyar satıcı. Balkonlardan birinde oturan bir ayyaş, kadehini alaycı bir tavırla kaldırarak, “Sürtük Kraliçe,” diye seslendi. “Kraliyet memelerine selamlar olsun!” <em>Kelimeler rüzgârdır,</em> diye düşündü Cersei. <em>Kelimeler bana zarar veremez.</em></p>

    <p>Visenya Tepesi’nin yarısını inmişken, kraliçe ilk kez düştü; dışkı olabilecek bir şeyin üstüne basıp kaydı. Rahibe Unella tarafından ayağa kaldırıldığında dizi kanıyordu. Kalabalıktan bir kahkaha dalgası yükseldi. Bir adam bağırdı ve kraliçenin dizini öpüp iyileştirmeyi önerdi. Cersei, tepedeki Yüce Baelor Septi’nin yedi kristal kulesini hâlâ görebiliyordu. <em>Gerçekten bu kadar az yol mu katettim?</em> Daha kötüsü, Cersei, Kızıl Kale’yi gözden kaybetmişti. “Nerede... nerede?..”</p>

    <p>“Majesteleri.” Refakatçilerin kumandanı Cersei’nin yanına geldi. Cersei adamın ismini unutmuştu. “Devam etmelisiniz. Kalabalık azgınlaşmaya başladı.”</p>

    <p><em>Evet,</em> diye düşündü Cersei. <em>Azgınlaştı.</em> “Korkmuyorum.”</p>

    <p>“Korkmalısınız.” Kumandan, Cersei’yi kolundan tutup çekti. Cersei sendeleyerek tepeden aşağı indi –aşağı, hep aşağı– her adımda irkildi, kumandanın onu desteklemesine izin verdi. <em>Yanımda Jaime olmalıydı.</em> Jaime kılıcını çeker ve kalabalığın arasında bir yol açardı. Cersei’ye bakmaya cesaret eden her adamın gözlerini oyup dışarı çıkarırdı.</p>

    <p>Kaldırım taşları çatlak ve eğri büğrüydü, kaygandı, sertti. Cersei’nin topuğu keskin bir şeye denk geldi, bir taşa ya da kırık bir çanağa. Cersei acıyla çığlık attı. “Sandalet istemiştim,” diye bağırdı Rahibe Unella’ya. “Bana bir çift sandalet verebilirdiniz. Bu kadarını yapabilirdiniz.” Şövalye tekrar kraliçenin kolunu tuttu, sıradan bir hizmetçinin kolunu tutar gibi. <em>Kim olduğumu unuttu mu?</em> Cersei, Batıdiyar’ın kraliçesiydi. Bu şövalye, kaba ellerini kraliçeye değdirme hakkına sahip değildi.</p>

    <p>Tepenin zeminine doğru, eğim azaldı ve cadde genişlemeye başladı. Cersei, Aegon Tepesi’nin zirvesindeki Kızıl Kale’yi tekrar görebiliyordu. Sör Theodan’ın kıskacından kurtuldu. “Beni sürüklemenize gerek yok sör.” Aksayarak yürümeye devam etti, taşların üzerinde kanlı ayak izleri bıraktı.</p>

    <p>Çamurun ve pisliğin içinde yürüdü, kanıyordu, ürpermişti, topallıyordu. Her yerden sesler geliyordu. “Benim karımın memeleri bunlardan daha güzel,” diye bağırdı bir adam. Arabası Fukara Dostlar tarafından yoldan çekilen bir sürücü küfretti. <em>“Ayıplayın, ayıplayın, günahkârı ayıplayın,”</em> diye şakıdı rahibeler. Bir genelev penceresindeki fahişe, eteğini yukarı kaldırarak, “Şuna bakın,” diye seslendi aşağıdaki adamlara, “benim içime, onun içine girenin yarısı kadar kamış girmedi.” Çanlar çınlıyordu, çınlıyordu, çınlıyordu. “Bu kraliçe olamaz,” diye bağırdı bir çocuk, “bu kadın annem kadar sarkık.” <em>Bu benim kefaretim,</em> dedi Cersei kendine. <em>Korkunç günahlar işledim ve bu benim kefaretim. Yakında bitecek, her şey geride kalacak, sonra unutacağım.</em></p>

    <p>Kraliçe, tanıdık yüzler görmeye başladı. Gür favorileri olan kel bir adam, Cersei’nin babasının kaş çatışıyla, bir pencereden aşağı baktı. Adam Lord Tywin’e o kadar çok benziyordu ki Cersei tökezledi. Bir fıskiyenin altında genç bir kız oturuyordu, ıslanmıştı, Melara Hetherspoon’un suçlayan gözleriyle Cersei’yi süzdü. Cersei, Ned Stark’ı gördü, lordun yanında kızıl saçlı Sansa ve kızın gri kurdu vardı. Kalabalığın içinde dolaşan her çocuk Tyrion’a dönüştü, Joffrey ölürken gülen Tyrion gibi Cersei’ye gülüyorlardı. Joff da oradaydı, Cersei’nin oğlu, onun ilk evladı, onun altın bukleli tatlı gülüşlü parlak çocuğu, Joff’un güzel dudakları vardı, o...</p>

    <p>Kraliçe ikinci kez düştü.</p>

    <p>Ayağa kaldırıldığında yaprak gibi titriyordu. “Lütfen,” dedi. “Anne merhamet et. İtiraf ettim.”</p>

    <p>“Ettiniz,” dedi Rahibe Moelle. “Bu sizin kefaretiniz.”</p>

    <p>“Az kaldı,” dedi Rahibe Unella. “Gördünüz mü?” Eliyle işaret etti. “Tepeye tırmanacağız. Hepsi bu.”</p>

    <p><em>Tepeye tırmanacağız.</em> Bu doğruydu. Yüksek Aegon Tepesi’nin ayağına gelmişlerdi, kale yukarıdaydı.</p>

    <p>“Fahişe,” diye bağırdı biri. “Kardeşini beceren sürtük,” diye ekledi bir başkası. “Zelil.”</p>

    <p>“Bunu emmek ister misin Majesteleri?” Kasap önlüğü takan bir adam, cinsel organını pantolonundan çıkarıp sırıttı. Önemli değildi. Cersei neredeyse evine gelmişti.</p>

    <p>Tırmanmaya başladı.</p>

    <p>Kahkahalar ve bağrışmalar burada daha kabaydı. Yürüyüş, Cersei’yi Bit Çukuru’ndan geçirmemişti, Çukur’un sakinleri de gösteriyi izlemek için Aegon Tepesi’nin alçak yamaçlarında toplanmıştı. Fukara Dostlar’ın, kalkanların ve mızrakların arkasından Cersei’ye bakan yüzleri çarpık, canavarsı ve korkunç görünüyordu. Her yerde domuzlar ve çıplak çocuklar vardı. Dilenciler ve yankesiciler kalabalığın arasında böcekler gibi dolaşıyordu. Cersei; sivri dişli adamlar, kafaları kadar büyük cedreleri olan acuzeler, boynuna yılan sarılmış bir fahişe, yanakları ve alnı iltihaplı yaralarla dolu bir adam gördü. Cersei topallayarak önlerinden geçerken, insanlar güldüler, bağırdılar ve dudaklarını yaladılar. Bazıları ağza alınmaz tekliflerde bulundu, diğerleri hakaret etti. <em>Kelimeler rüzgârdır,</em> diye düşündü Cersei, <em>kelimeler beni incitemez. Ben güzelim. Batıdiyar’daki en güzel kadınım. Jaime öyle olduğumu söyledi. Jaime bana asla yalan söylemez. Hatta Robert, Robert beni hiç sevmedi ama güzel olduğumu gördü, beni istedi.</em></p>

    <p>Fakat Cersei kendini güzel hissetmiyordu. Yaşlı, kullanılmış, kirli ve çirkin hissediyordu. Karnında, doğurduğu çocuklardan kalan çatlaklar vardı ve göğüsleri eskiden olduğu kadar sert değildi, onları yukarıda tutacak bir giysi yokken sarkık görünüyorlardı. <em>Bunu yapmamalıydım. Ben onların kraliçesiydim ama şimdi gördüler, gördüler, gördüler.</em> Cersei, giyinmiş ve tacını takmışken bir kraliçeydi. Çıplakken, kanıyorken ve topallıyorken sadece bir kadındı, kalabalıktaki adamların karılarından çok farklı olmayan bir kadın, onların genç ve güzel kızlarından çok annelerine benzeyen bir kadın. <em>Ben ne yaptım?</em></p>

    <p>Cersei’nin gözlerinde bir şey vardı, batıyordu, onun görüşünü bulandırıyordu. Cersei ağlayamazdı, ağlamayacaktı, solucanlar onun gözyaşlarını görmemeliydi. Sert bir rüzgâr, Cersei’nin şiddetle titremesine sebep oldu.</p>

    <p>Ve birdenbire acuze oradaydı, sarkık göğüsleriyle ve yeşilimsi buruşuk teniyle kalabalığın içinde duruyordu, diğer insanlarla birlikte gülüyordu, çapaklı sarı gözleri kötülükle pırıldıyordu. <em>“Kraliçe olacaksın,”</em> diye tısladı kadın, <em>“sonra daha genç ve daha güzel bir kraliçe gelecek, seni devirecek ve değer verdiğin her şeyi elinden alacak.”</em></p>

    <p>Artık gözyaşlarını durdurmanın bir yolu yoktu. Gözyaşları kraliçenin yanağını asit gibi yaktı. Cersei tiz bir çığlık koyuverdi, tek koluyla göğüslerini sakladı, diğer elini bacaklarının arasına götürdü ve koşmaya başladı. Fukara Dostlar’ı iterek kendine yol açtı, tepeyi tırmanırken kamburlaştı, yolun yarısını katetmişken tökezleyip düştü, on metre sonra tekrar düştü, artık emekliyordu, ellerinin ve ayaklarının üstünde bir köpek gibi yukarı tırmanıyordu. Kral Toprakları’nın insanları ona yol veriyor, gülüyor, eğleniyor, alkış tutuyordu.</p>

    <p>Sonra birdenbire, insanlar bölündü ve kalabalık yok oldu, Cersei’nin önünde kale kapıları ve kırmızı pelerinli mızrakçılar belirdi. Cersei, amcasının emirler bağıran tanıdık sesini duydu, beyaz zırhlar ve karlı pelerinler içinde ona doğru yürüyen Sör Boros Blount’u ve Sör Meryn Grant’ı gördü. “Oğlum,” diye bağırdı. “Oğlum nerede? Tommen nerede?”</p>

    <p>“Burada değil. Hiçbir oğul, annesinin utancına şahit olmak zorunda kalmamalı.” Sör Kevan’ın sesi acımasızdı. “Şunu örtün.”</p>

    <p>Sonra Jacelyn, Cersei’nin üzerine eğildi, onun çıplaklığını yumuşak yeşil bir battaniyeyle örttü. İki kadının üstüne bir gölge düştü, güneşi gizledi. Kraliçe, bedeninin altına kayan soğuk çeliği hissetti. Zırh kuşanmış iki kol, onu bir bebekmişçesine havaya kaldırdı. Adam, kraliçeyi devasa adımlarla kapı kulübesine doğru taşırken, <em>bir dev,</em> diye düşündü Cersei. Sur’un ötesindeki tanrısız vahşilikte hâlâ devler olduğunu duymuştu. <em>Bu yalnızca bir masal. Rüya mı görüyorum?</em></p>

    <p>Hayır. Cersei’nin kurtarıcısı gerçekti. Boyu iki buçuk metreydi, belki de daha uzundu, saban atlarına layık bir göğsü ve bir öküzü utandırmayacak kolları vardı. Beyaz mineli göğüs kalkanı çelikti, bir bakirenin umutları kadar parlaktı, kalkanın altında yaldızlı bir örgü zırh vardı. Bir büyük miğfer, adamın yüzünü gizliyordu. Miğferin tepesinden, İnanç’ın gökkuşağı renklerini taşıyan yedi ipek şerit akıyordu. Adamın pelerininin omuzlarına bir çift yedi köşeli yıldız tutturulmuştu, yıldızlar altındı.</p>

    <p><em>Beyaz bir pelerin.</em></p>

    <p>Sör Kevan sözünü tutmuştu. Tommen, Cersei’nin kıymetli küçük oğlu, annesinin müdafisini Kral Muhafızı ilan etmişti.</p>

    <p>Cersei, Qyburn’ün nereden geldiğini hiç görmedi ama adam bir anda kraliçeyle müdafinin yanında belirdi. Müdafinin uzun adımlarına yetişmek için çabalıyordu. “Majesteleri,” dedi, “geri döndüğünüzü görmek çok güzel. Kral Muhafızları’nın en yeni mensubunu takdim etmeme izin verir misiniz? Bu, Sör Robert Strong.”</p>

    <p>Kapılardan geçerken, “Sör Robert,” diye fısıldadı Cersei.</p>

    <p>“Eğer Majesteleri memnun olacaksa, Sör Robert kutsal sessizlik andı içti,” dedi Qyburn. “Majesteleri Kral’ın bütün düşmanları ölene ve diyar kötülüklerden temizlenene kadar konuşamayacağına dair yemin etti.”</p>

    <p><em>Evet,</em> diye düşündü Cersei Lannister. <em>Ah, evet.</em></p>
  </div>
</body>
</html>
