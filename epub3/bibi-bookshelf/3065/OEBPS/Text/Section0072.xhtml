<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kraldeviren</h1>

    <p>Bir beyaz ve bir siyah gölge; iki komplocu, Büyük Piramit’in ikinci katındaki silahhanede, mızrak sıralarının, ok demetlerinin ve unutulmuş mücadelelerden kalan yadigârların asılı olduğu duvarların arasında bir araya geldiler.</p>

    <p>“Bu gece,” dedi Skahaz mo Kandaq. Adamın yamalı pelerininin başlığının altından, bir yarasanın tunç yüzü bakıyordu. “Bütün adamlarım yerlerinde olacaklar. Parola; <em>Groleo.</em>”</p>

    <p>“Groleo.” <em>Bu çok uygun sanırım.</em> “Evet. Ona yapılan şey... mecliste miydin?”</p>

    <p>“Kırk muhafızdan biriydim. Kanlı Sakal’ı ve diğerlerini katletmek için, tahtta oturan o boş odunun emir vermesini bekliyorduk. Yunkaililer, Daenerys’e, kendi verdiği rehinenin kafasını getirmeye cesaret edebilirler miydi sence?”</p>

    <p><em>Hayır,</em> diye düşündü Selmy. “Hizdahr perişan görünüyordu.”</p>

    <p>“Düzmece. Hizdahr’ın kendi akrabası hiç zarar görmemiş bir halde iade edildi. Gördün. Yunkaililer bir fars oyunu sahneledi ve Hizdahr baş oyuncuydu. Mesele kesinlikle Yurkhaz zo Yunzak değildi. Diğer köle tacirleri, o yaşlı soytarıyı bizzat ezmekten memnuniyet duyardı. Bu oyun, Hizdahr ejderhaları öldürmek için bir bahaneye sahip olsun diye düzenlendi.”</p>

    <p>Sör Barristan düşündü. “Cesaret eder mi?”</p>

    <p>“Kraliçeyi öldürmeye cesaret etti. Neden kraliçenin evcil hayvanlarını öldürmeye etmesin? Eğer harekete geçmezsek, Hizdahr bir süre tereddüt edecek. Bu sayede hem gönülsüzlüğünü kanıtlayacak hem de Bilge Ustalar’a, onu Fırtına Kargaları’ndan ve kansüvarilerinden kurtarmaları için fırsat vermiş olacak. <em>Sonra</em> harekete geçecek. Ulu Ustalar, Volantis donanması şehre varmadan önce ejderhaların ölmesini istiyor.”</p>

    <p><em>Evet, istiyorlar.</em> Her şey yerine oturuyordu. “Bu olmayacak.” Selmy’nin kraliçesi, Ejderhaların Anası’ydı; çocuklarının zarar görmesine izin vermezdi. “Kurt vaktinde. Gecenin en karanlık yerinde. Bütün dünya uyurken.” Selmy bu sözleri ilk kez Gölgeli Vadi’de, Tywin Lannister’dan duymuştu. <em>Bana Aerys’i dışarı çıkarmam için bir gün verdi. Ertesi gün şafak vakti kralla birlikte geri dönmezsem, şehri çelikle ve ateşle alacağını söyledi. Kurt vaktinde içeri girdim ve kurt vaktinde kralla birlikte dışarı çıktım.</em> “Gri Solucan ve Lekesizler, ilk ışıkta kapıları kapatıp sürgüleyecekler.”</p>

    <p>“İlk ışıkta saldırmak en iyisi,” dedi Skahaz. “Kapılardan hızla çık, kuşatma hatlarını geç, yataklarından tökezleyerek kalkan Yunkailileri ez.”</p>

    <p>“Hayır.” İki adam bu konuyu daha önce de tartışmıştı. “Majesteleri Kraliçe tarafından imzalanıp mühürlenmiş bir barış antlaşması var. Antlaşmayı ilk bozan taraf biz olmayacağız. Hizdahr’ı devirdikten sonra, şehri onun yerine yönetecek bir konsey kuracağız ve Yunkaililerden rehinelerimizi geri vermelerini ve ordularını geri çekmelerini talep edeceğiz. Reddedecek olurlarsa, işte o zaman, sadece o zaman, onları barışın bozulduğuna dair bilgilendireceğiz ve onlarla savaşacağız. Seninki onursuz bir yol.”</p>

    <p>“Seninki aptalca bir yol,” dedi Kelkafa. “Vakit uygun. Azatlı kölelerimiz hazır. Aç.”</p>

    <p>Selmy bunun doğru olduğunu biliyordu. Hem Özgür Kardeşler’in Symon Çizgilisırt’ı, hem de Sadık Kalkanlar’ın Mollono Yos Dob’u mücadele için hevesliydi. Kendilerini kanıtlamak ve yaptıkları bütün hataları bir Yunkai kan banyosunda temizlemek istiyorlardı. Selmy’nin endişelerini paylaşan tek adam, Ana’nın Adamları’ndan Marselen’di. “Bu konuyu konuştuk. Benim yolumdan gitmek konusunda anlaştık.”</p>

    <p>“Anlaştık,” diye homurdandı Kelkafa, “ama bu Groleo’dan önceydi. Kafadan önce. Köle tacirlerinin hiç onuru yok.”</p>

    <p>“Bizim var,” dedi Sör Barristan.</p>

    <p>Kelkafa, Ghiscar dilinde bir şeyler mırıldandıktan sonra, “Nasıl istersen,” dedi. “Lakin bana öyle geliyor ki, daha bu oyun bitmeden, senin şu yaşlı adam onurundan pişmanlık duyacağız. Hizdahr’ın muhafızlarından ne haber?”</p>

    <p>“Majesteleri Kral, uyurken yanında iki muhafız tutuyor. Biri yatak odasının kapısında. Diğeri içeride, odaya bitişik bir nişte. Bu geceki muhafızlar, Khrazz ve Çelikderi.”</p>

    <p>“Khrazz,” diye homurdandı Kelkafa. “Bundan hoşlanmadım.”</p>

    <p>“Kan dökülmesi gerekmez,” dedi Sör Barristan. “Hizdahr’la konuşacağım. Eğer onu öldürmek niyetinde olmadığımızı anlarsa, muhafızlarına teslim olmalarını emredebilir.”</p>

    <p>“Ya anlamazsa? Hizdahr elimizden kaçmamalı.”</p>

    <p>“Kaçmayacak.” Selmy, Khrazz’dan ya da Çelikderi’den korkmuyordu. Onlar sadece çukur dövüşçüleriydi. Hizdahr’ın eski dövüşçü kölelerden oluşan dehşet verici koleksiyonundan, en iyi ihtimalle niteliksiz muhafızlar çıkardı. Dövüşçüler hıza, güce, gaddarlığa ve az da olsa silah kullanma kabiliyetine sahipti ama kan oyunları, bir kralı korumak için yetersiz bir eğitimdi. Çukurlarda, düşmanın gelişi borularla ve davullarla duyurulurdu. Mücadele bittikten sonra, kazananlar yaralarını sardırır ve ağrılarını dindirmek için haşhaş sütü içerlerdi; tehlikenin geçtiğini ve bir sonraki dövüşe kadar içki içmekte, yemek yemekte, kadınlarla yatmakta özgür olduklarını bilirlerdi. Ama mücadele, bir Kral Muhafızları şövalyesi için asla bitmezdi. Tehlike, günün ya da gecenin herhangi bir vaktinde, her yerden ve hiçbir yerden gelirdi. Düşmanın gelişi duyurulmazdı: kullar, hizmetkârlar, dostlar, kardeşler, hatta eşler; herhangi biri pelerinin altına bir bıçak saklamış ve kalbinde cinayet gizlemiş olabilirdi. Bir Kral Muhafızları şövalyesi, bir saatlik dövüşe karşılık, on bin saatini izleyerek, bekleyerek, gölgelerin içinde sessizce durarak geçirirdi. Kral Hizdahr’ın çukur dövüşçüleri, daha şimdiden yeni görevlerinden sıkılmış ve huzursuz olmaya başlamışlardı. Ve sıkkın adamlar ihtiyatsızlaşırdı, tepkileri yavaşlardı.</p>

    <p>“Khrazz’la ben ilgileneceğim,” dedi Sör Barristan. “Sadece, Tunç Canavarlar’la da ilgilenmek zorunda kalmamamı sağla.”</p>

    <p>“Endişelenme. Marghaz’ı bir yaramazlık yapmasına fırsat vermeden zincire vuracağız. Sana söyledim. Tunç Canavarlar benim.”</p>

    <p>“Yunkaililer arasında adamların olduğunu söylemiştin?”</p>

    <p>“Yılanlar ve muhbirler. Reznak’ın daha çok adamı var.”</p>

    <p><em>Reznak’a güvenilmez. Çok tatlı kokuyor ve insanda çok pis bir his bırakıyor.</em> “Biri rehinelerimizi kurtarmalı. İnsanlarımızı geri almazsak, Yunkaililer onları bize karşı kullanır.”</p>

    <p>Skahaz, maskesindeki burun deliklerinden homurdandı. “Kurtarmaktan bahsetmek kolay. Kurtarmak daha zor. Bırak da köle tacirleri bizi tehdit etsin.”</p>

    <p>“Ya tehdit etmekten fazlasını yaparlarsa?”</p>

    <p>“Rehinelerimizi çok mu özlersin yaşlı adam? Bir hadım, bir vahşi ve bir paralı asker.”</p>

    <p><em>Kahraman, Jhogo ve Daario.</em> “Jhogo, kraliçenin kansüvarisi, onun kanının kanı, Kızıl Topraklar’ı birlikte geçtiler. Kahraman, Gri Solucan’ın ikinci kumandanı. Ve Daario...” <em>Dany, Daario’yu seviyor.</em> Selmy bunu kızın gözlerinde görmüştü, sesinde duymuştu. “...Daario kibirli ve ihtiyatsız ama Majesteleri Kraliçe için çok kıymetli. Fırtına Kargaları meseleyi kendi başlarına halletmeye karar vermeden önce Daario’yu kurtarmamız gerek. Bu yapılabilir. Bir zamanlar, kraliçenin babasını güvenli bir şekilde Gölgeli Vadi’den çıkarmıştım. Kral, asi bir lord tarafından tutsak alınmıştı ama...</p>

    <p>“...Yunkaililerin arasından hiç fark edilmeden geçmeyi umut edemezsin. Yüzünü herkes tanıyor.”</p>

    <p><em>Yüzümü senin gibi saklayabilirim,</em> diye düşündü Selmy ama Kelkafa’nın haklı olduğunu biliyordu. Böyle kahramanlıklar için çok yaşlıydı. “Öyleyse başka bir yol bulmamız gerek. Başka bir kurtarıcı. Yunkaililerin tanıdığı biri, varlığı kampın içinde dikkat çekmeyecek biri...”</p>

    <p>“Daario sana Sör Büyükbaba diyor,” diye hatırlattı Skahaz. “Bana ne dediğini söylemeyeceğim. Eğer rehineler sen ve ben olsaydık, Daario bizim için derisini tehlikeye atar mıydı?”</p>

    <p><em>Atmazdı,</em> diye düşündü Selmy, ama, “Atardı,” dedi.</p>

    <p>“Eğer yanıyor olsaydık, Daario üstümüze işeyebilirdi. Ondan başka yardım bekleme. Bırak da Fırtına Kargaları yeni bir kumandan seçsin, haddini bilen birini. Eğer kraliçe geri dönmezse, dünyadan bir paralı asker eksilir. Kim onun yasını tutar?”</p>

    <p>“Peki kraliçe geri döndüğünde?”</p>

    <p>“Ağlar, saçlarını yolar ve Yunkaililere küfreder. Bize değil. Bizim elimizde kan yok. Sen onu teselli edersin. Şu çok sevdiği eski zaman hikâyelerini anlatırsın. Zavallı Daario, kraliçenin cesur kumandanı... kraliçe onu asla unutmayacak, hayır... ama adamın ölmesi hepimiz için daha iyi, evet? Daenerys için de daha iyi.”</p>

    <p><em>Daenerys ve Batıdiyar için daha iyi.</em> Daenerys Targaryen kumandanı seviyordu ama o sevgiyi besleyen Dany’nin içindeki kızdı, kraliçe değil. <em>Prens Rhaegar, Leydi Lyanna’sını sevdi ve bu sevgi uğruna öldü. Daemon Karaateş ilk Daenerys’i sevdi ve ona kavuşamayınca isyan çıkardı. Acıçelik ile Kankuzgunu, Shiera Denizyıldızı’nı sevdiler ve Yedi Krallık kanadı. Prens Ejderhakanat, Eski Taç’ın Jenny’sini öyle çok sevdi ki tacını bir kenara bıraktı ve Batıdiyar gelinin başlık parasını cesetlerle ödedi.</em> Beşinci Aegon’ın üç oğlu da aşk evlilikleri yapmıştı. Ve bu alışılmadık hükümdar, kendi kraliçesini seçerken kalbinin peşinden gittiği için, oğullarının da aynı şeyi yapmasına izin vermiş ve sağlam dostlar kazanabilecekken amansız düşmanlar edinmişti. Sonra ihanetler ve çalkantılar birbirini takip etmişti, tıpkı gecenin gündüzü takip ettiği gibi. Her şey büyücülük, ateş ve keder içinde Yaz Kalesi’nde bitmişti.</p>

    <p><em>Dany’nin Daario’ya olan aşkı zehir. Çekirgelerden daha yavaş bir zehir ama onun kadar ölümcül.</em> “Hâlâ Jhogo var,” dedi Sör Barristan. “O ve Kahraman. İkisi de Majesteleri Kraliçe için kıymetli.”</p>

    <p>“Bizim de rehinelerimiz var,” diye hatırlattı Skahaz Kelkafa. “Eğer köle tacirleri bizim rehinelerimizden birini öldürürse, biz de onların rehinelerinden birini öldürürüz.”</p>

    <p>Sör Barristan adamın ne demek istediğini bir an için anlamadı. Sonra hatırladı. “Kraliçenin kadeh taşıyıcıları?”</p>

    <p><em>“Rehineler,”</em> diye üsteledi Skahaz mo Kandaq. “Grazdar ve Qezza. İkisi de Yeşil Fazilet’in kanından geliyor. Mezzara bir Merreq. Kezmya bir Pahl. Azzak bir Ghazeen. Bhakaz bir Loraq, Hizdahr’ın akrabası. Hepsi piramitlerin kızları ve oğulları. Zhak, Quazzar, Uhlez, Hazkar, Dhazak. Hepsi Ulu Ustalar’ın çocukları.”</p>

    <p>“Masum kızlar ve güzel yüzlü oğlanlar.” Sör Barristan, kraliçeye hizmet ettikleri süre boyunca bütün çocukları tanımıştı; şöhret hayalleri kuran Grazhar, utangaç Mezzara, tembel Miklaz, güzel Kezmya, iri gözleriyle ve melek sesiyle Qezza, dansçı Dhazzar ve diğerleri. “Çocuklar.”</p>

    <p>“Harpiya’nın çocukları. Kanın bedelini ancak kan öder.”</p>

    <p>“Groleo’nun kafasını getiren Yunkaili adam da böyle söylemişti.”</p>

    <p>“Yanılmıyordu.”</p>

    <p>“Buna izin vermem.”</p>

    <p>“Eğer onlara dokunmayacaksan, rehineler ne işe yarar?”</p>

    <p>“Belki Daario, Kahraman ve Jhogo karşılığında üç çocuk önerebiliriz,” dedi Sör Barristan. “Majesteleri Kraliçe...”</p>

    <p>“...burada değil. Ne yapılacağına karar vermek sana ve bana düşüyor. Haklı olduğumu biliyorsun.”</p>

    <p>“Prens Rhaegar’ın iki çocuğu vardı,” dedi Sör Barristan. “Rhaenys küçük bir kızdı. Aegon henüz bebekti. Tywin Lannister, Kral Toprakları’nı aldığında, lordun adamları iki çocuğu da öldürdü. Lord Tywin, çocukları kırmızı pelerinlere sarıp yeni krala hediye etti.” <em>Robert çocukları gördüğünde ne dedi? Gülümsedi mi?</em> Barristan Selmy, Üç Dişli Mızrak’ta ağır yaralanmıştı, bu yüzden Lord Tywin’in hediyesinin görüntüsünden esirgenmişti ama hep merak etmişti. <em>Eğer Robert’ı, Rhaegar’ın çocuklarının cesetlerine gülerken görseydim, hiçbir ordu onu öldürmeme engel olamazdı.</em> “Çocukların öldürülmesine müsaade etmeyeceğim. Ya bunu kabul edersin ya da bu işe hiç bulaşmam.”</p>

    <p>Skahaz güldü. “Sen inatçı, yaşlı bir adamsın. Şu senin güzel yüzlü oğlanlar, büyüyecekler ve Harpiya’nın Oğulları olacaklar. Onları ya şimdi öldür ya da sonra.”</p>

    <p>“İnsanları işledikleri suçlar için öldürürsün, bir gün işleyebilecekleri suçlar için değil.”</p>

    <p>Kelkafa duvardan bir balta aldı, silahı inceledi, homurdandı. “Öyle olsun. Hizdahr ya da rehinelerimiz zarar göremeyecek. Bu seni mutlu etti mi Sör Büyükbaba?”</p>

    <p><em>Bu işle ilgili hiçbir şey beni mutlu edemez.</em> “İşe yarar. Kurt vakti. Hatırla.”</p>

    <p>“Unutacak değilim sör.” Tunç yarasanın ağzı hareket etmedi ama Sör Barristan o maskenin ardındaki sırıtışı hissedebiliyordu. “Kandaq uzun zamandır bu geceyi bekliyor.”</p>

    <p><em>Ben de bundan korkuyorum.</em> Eğer Kral Hizdahr masumsa, Barristan’la Kelkafa’nın bugün yapacağı şey, vatan hainliği olacaktı. Ama Hizdahr nasıl masum olabilirdi? Selmy, Dany’nin zehirli çekirgeleri yemesi için ısrar eden ve ejderhaların katledilmesi için adamlarına bağıran Hizdahr’ı duymuştu. <em>Eğer harekete geçmezsek, Hizdahr ejderhaları öldürecek ve şehrin kapılarını kraliçenin düşmanlarına açacak. Bunu yapmak zorundayız.</em> Bununla birlikte, yaşlı şövalye ne kadar evirip çevirse de bu işte hiç onur bulamıyordu.</p>

    <p>Uzun günün geri kalanı, bir sümüklüböcek kadar hızlı geçti.</p>

    <p>Kral Hizdahr başka bir yerde, Yunkaililerin taleplerine verilecek en iyi karşılığın ne olacağına karar vermek için, Reznak mo Reznak, Marghaz zo Loraq, Galazza Galare ve diğer Meereenli danışmanlarıyla toplantı yapıyordu... fakat Barristan Selmy, artık bu çeşit toplantıların bir parçası değildi. Koruyacak bir kralı da yoktu. Selmy, bütün nöbetçilerin yerlerinde olduğundan emin olmak için piramidi tepeden tırnağa kontrol etti. Bu iş sabahın büyük bölümünü aldı. Selmy öğleden sonrayı öğrencileriyle birlikte geçirdi, daha büyük delikanlılara daha sert bir sınav sunmak için kılıç ve kalkan bile kuşandı.</p>

    <p>Daenerys Targaryen şehri ele geçirip onları zincirlerinden kurtardığında, bu delikanlıların bazıları dövüş çukurları için eğitiliyordu, yani Sör Barristan’ın öğrencileri olmadan önce de kılıçla, mızrakla ve savaş baltasıyla tanışıklıkları vardı. Birkaçı hazır olabilirdi. <em>En başta Tumco Lho, Şahmeran Adaları’ndan gelen çocuk.</em> Tumco, üstat mürekkebi kadar siyahtı ama hızlı ve güçlüydü, Barristan’ın Jaime Lannister’dan bu yana gördüğü en fıtri kılıç adamıydı. <em>Larraq da öyle. Kamçı.</em> Sör Barristan, Kamçı isimli delikanlının dövüş tarzını onaylamıyordu ama çocuğun yetenekleriyle ilgili en ufak şüphesi yoktu. Larraq’ın kılıç, mızrak ve gürz gibi şövalye silahlarında ustalaşması için yıllar gerekliydi ama delikanlı kamçıda ve zıpkında ölümcüldü. Yaşlı şövalye, delikanlıya, kamçının zırhlı bir düşmana karşı işe yaramayacağını söylemişti... sonra Larraq’ı kamçı kullanırken görmüştü; delikanlı, kamçısını düşmanın bacaklarına doluyor ve onu yere deviriyordu. <em>Henüz bir şövalye değil ama amansız bir dövüşçü.</em></p>

    <p>Larraq ve Tumco, yaşlı şövalyenin en iyi öğrencileriydi. Diğer çocukların Kırmızı Kuzu dediği Lhazarlı delikanlı teknikten çok vahşiliğe sahipti ama gelecek vadediyordu. Babalarının borcu karşılığında köleleştirilen üç Ghiscarlı kardeşte de umut olabilirdi.</p>

    <p><em>Yirmi yedi öğrenci içinde, umut vadeden altı delikanlı.</em> Selmy daha fazla olmasını isterdi ama bu iyi bir başlangıçtı. Diğer öğrenciler henüz çok küçüktü; kılıçlardan ve kalkanlardan çok dokuma tezgâhlarına, sabanlara ve lazımlıklara alışıklardı, fakat çok çalışıyor ve çabuk öğreniyorlardı. Selmy, çocukları birkaç yıl yaver olarak çalıştırırsa, kraliçesine vermek üzere altı şövalyeye daha sahip olabilirdi. Hiçbir zaman hazır olamayacak çocuklara gelince; pekâlâ, herkes şövalye olmak için yaratılmamıştı. <em>Diyarın mumculara, hancılara ve zırh ustalarına da ihtiyacı var.</em> Bu, Batıdiyar’da olduğu kadar Meereen’de de doğruydu.</p>

    <p>Sör Barristan, talim yapan Tumco ve Larraq’ı izlerken, onları orada ve o anda şövalye ilan etmeyi düşündü. Kırmızı Kuzu’yu bile hemen şövalye yapabilirdi. Bir şövalye yaratmak için bir şövalye gerekliydi ve bu gece bir şeyler ters giderse Barristan şafak vakti ölmüş ya da bir zindana tıkılmış olabilirdi. O zaman bu delikanlıları kim şövalye ilan ederdi? Öte yandan, genç bir şövalyenin saygınlığı, ona şövalyelik veren adamın onurundan gelirdi. Bu delikanlıların bir vatan haini tarafından şövalye ilan edildiğinin bilinmesi, onlara hiçbir fayda sağlamayacağı gibi, Barristan’ın yanındaki hücreye tıkılmalarına da sebep olabilirdi. <em>Bundan daha iyisini hak ediyorlar,</em> diye karar verdi Sör Barristan. <em>Yaver olarak uzun bir yaşam sürmeleri, lekeli bir şövalye olarak kısa bir yaşam sürmelerinden iyidir.</em></p>

    <p>İkindi vakti eriyip akşama karışırken, Sör Barristan, öğrencilerine, silahlarıyla kalkanlarını bırakıp etrafında toplanmalarını emretti. Onlara şövalyeliğin ne demek olduğunu anlattı. “Bir adamı gerçek şövalye yapan şey, kılıç değil, mertliktir,” dedi. “Onursuz bir şövalye, sıradan bir katilden farksızdır. Onurluca ölmek, onursuzca yaşamaktan iyidir.” Çocukların ona tuhaf bir şekilde baktığını düşündü ama bir gün anlayacaklardı.</p>

    <p>Sör Barristan daha sonra piramidin zirvesinde, Missandei’yi parşömen ve kitap yığınlarının arasında buldu. “Bu gece burada kal çocuk,” dedi. “Ne olursa olsun, ne görürsen gör, ne duyarsan duy, sakın kraliçenin dairesinden ayrılma.”</p>

    <p>“Anladım,” dedi kız. “Sormamda sakınca yoksa...”</p>

    <p>“En iyisi sorma.” Sör Barristan tek başına terasa çıktı. Şehre yukarıdan bakarken, <em>ben bunun için yaratılmamışım,</em> diye düşündü. Piramitler teker teker uyanıyordu. Fenerler ve meşaleler titreyerek canlanırken, sokaklarda gölgeler toplanıyordu. <em>Komplolar, desiseler, fısıltılar, yalanlar, sırlar içinde sırlar... ve her nasılsa, ben bütün bunların bir parçası oldum.</em></p>

    <p>Selmy şimdiye kadar bu çeşit şeylere alışmış olmalıydı belki de. Kızıl Kale’nin de sırları vardı. <em>Rhaegar’ın bile.</em> Ejderha Kayası Prensi, Selmy’ye, asla Arthur Dayne’e güvendiği gibi güvenmemişti. Harrenhal bunun kanıtıydı. <em>Yalancı bahar yılı.</em></p>

    <p>Bu hâlâ acı bir hatıraydı. Yaşlı Lord Whent, kardeşi Sör Oswell Whent’i ziyaret edip geri döndükten kısa bir süre sonra, bir turnuva düzenleyeceğini duyurmuştu. Kral Aerys, Varys’in fısıltıları sayesinde, kendi oğlunun onu tahttan indirmek için komplo kurduğuna ve Whent’in turnuvasının, Rhaegar’ın büyük lordlarla tanışması için bir bahane olduğuna inanmıştı. Gölgeli Vadi’den beri Kızıl Kale’den hiç çıkmamış olan Aerys, birdenbire, Prens Rhaegar’la birlikte Harrenhal’a gideceğini duyurmuştu ve o noktadan sonra her şey altüst olmuştu.</p>

    <p><em>Eğer daha iyi bir şövalye olsaydım... son müsabakada, diğer adamları atsız bıraktığım gibi prensi de atsız bıraksaydım, aşk ve güzellik kraliçesini seçen adam ben olacaktım.</em></p>

    <p>Rhaegar, Kışyarı’ndan Lyanna Stark’ı seçmişti. Barristan Selmy olsa başka birini tercih ederdi. Mevcut kraliçeyi değil. Dornelu Elia’yı da değil. Elia seçilse pek çok savaş ve keder engellenebilirdi ama Selmy’nin tercihi yine de o olmazdı. Selmy, Elia’nın eşlikçilerinden biri olan ve kısa bir süredir sarayda bulunan o genç kızı seçerdi... Dorne prensesi Elia, Ashara Dayne’e kıyasla bir mutfak hizmetçisiydi.</p>

    <p>Aradan onca yıl geçmişti ama Sör Barristan, Ashara’nın gülümsemesini hâlâ hatırlıyordu. Omuzlarına dökülen koyu renk uzun saçları ve insanı büyüleyen menekşe rengi gözleri olan Ashara’yı görmek için yapması gereken tek şey, gözlerini kapatmaktı. <em>Daenerys’in gözleri de aynı.</em> Kraliçe ona baktığında, Selmy kendini Ashara’nın kızına bakıyormuş gibi hissediyordu...</p>

    <p>Ama Ashara’nın kızı ölü doğmuştu ve Selmy’nin güzel leydisi kısa bir zaman sonra kendini bir kuleden aşağı atmıştı; kaybettiği çocuk için duyduğu kederle çıldırmıştı, belki de onu Harrenhal’da lekeleyen adamın kederine de dayanamamıştı. Sör Barristan’ın onu sevdiğini bilmeden ölmüştü. <em>Nasıl bilebilirdi?</em> Barristan, bir Kral Muhafızları şövalyesiydi, evlenmemeye yeminliydi. Hislerini Ashara’ya söylemesinin bir faydası yoktu. <em>Sessizliğimin de faydası olmadı. Eğer Rhaegar’ı atsız bırakıp Ashara’yı aşk ve güzellik kraliçesi ilan edebilseydim, Ashara, Stark yerine bana bakar mıydı?</em></p>

    <p>Selmy bunu asla bilmeyecekti ama ona en çok musallat olan başarısızlık buydu. Gökyüzü bulutluydu. Hava sıcak, bunaltıcı ve kasvetliydi ama Selmy’nin omurgasında bir sızı vardı. <em>Yağmur,</em> diye düşündü yaşlı şövalye. <em>Fırtına geliyor. Bu gece değilse yarın.</em> Sör Barristan, fırtınayı görecek kadar yaşayıp yaşamayacağını merak etti. <em>Eğer Hizdahr’ın kendi Örümcek’i varsa, ölü sayılırım.</em> İş oraya varırsa, Selmy yaşadığı gibi ölecekti; elinde uzunkılıcıyla.</p>

    <p>Batıda, Köle Körfezi’nde dolaşan yelkenlerin ardında günün son ışıkları kaybolurken, Sör Barristan tekrar piramide girdi, iki hizmetkâr çağırdı ve onlara banyo suyu ısıtmalarını söyledi; öğrencileriyle geçirdiği ikindi vaktinin ardından kendini kirli ve terli hissediyordu.</p>

    <p>Hizmetkârların getirdiği su sadece ılıktı. Selmy, su iyice soğuyana kadar küvette kaldı ve teni kızarana kadar keselendi. Daha önce hiç olmadığı kadar temiz bir şekilde küvetten çıktı, kurulandı ve beyazlarını giydi. Çoraplar, iç çamaşırları, ipek tunik, dolgulu yelek; hepsi yeni yıkanmış ve beyazlatılmıştı. Selmy onların üstüne, kraliçenin hediyesi olan zırhını kuşandı. Örgü zırhı altın yaldızlıydı, ince bir işçilikle yapılmıştı, halkaları deri kadar yumuşaktı. Göğüs kalkanı mineliydi, buz kadar sert ve yeni yağmış kar kadar parlaktı. Selmy, altın tokalı deri kemerinin bir yanına hançerini, diğer yanına uzunkılıcını astı. Son olarak beyaz pelerinini taktı. Pelerini omuzlarına iğneledi.</p>

    <p>Miğferini asılı olduğu kancada bıraktı. Miğferin ince göz penceresi görüşünü engelliyordu ve Selmy’nin olacak şeyleri görebilmesi gerekiyordu. Piramidin koridorları geceleri karanlık oluyordu, düşmanlar her taraftan saldırabilirdi. Ayrıca, miğferin ejderha kanadı şeklindeki süsleri çok güzel görünüyordu ama bir kılıcın ya da baltanın hedefi olmaları çok kolaydı. Selmy, bu parçayı, bir sonraki turnuva için saklayacaktı, eğer Yedi ona bir turnuva daha bahşedecek olursa.</p>

    <p>Yaşlı şövalye, silahlı ve zırhlı bir şekilde, kraliçenin odasına bitişik hücresinde bekledi. Karanlıkta, gözlerinin önünden, hizmet ettiği ve yarı yolda bıraktığı bütün kralların yüzleri geçti. Kral Muhafızları’nda omuz omuza hizmet verdiği kardeşlerinin yüzleri de geçti. Selmy, o kardeşlerden kaçının onun yapmak üzere olduğu şeyi yapacağını merak etti. <em>Bazıları hiç kuskusuz yapardı. Ama hepsi değil. Bazıları, Kelkafa’yı bir vatan haini olarak öldürmekten bir an bile imtina etmezdi.</em> Piramidin dışında yağmur yağmaya başladı. Sör Barristan yağmurun sesini dinleyerek karanlıkta oturdu. <em>Kulağa gözyaşı sesi gibi geliyor,</em> diye düşündü. <em>Ağlayan ölü kralların sesi gibi geliyor.</em></p>

    <p>Sonra gitme vakti geldi.</p>

    <p>Meereen’in Büyük Piramit’i, Ghis’in Büyük Piramit’inin bir yankısı olarak inşa edilmişti. Meereenli piramit, kırmızı mermer koridorları şimdi yarasalarla ve örümceklerle dolu olan kadim atası gibi otuz üç katlıydı; bu sayı, her nedense, Ghis tanrıları için kutsaldı. Sör Barristan tek başına basamakları inmeye başladı, beyaz pelerini arkasında dalgalandı. Yaşlı şövalye, damarlı mermerden yapılmış geniş merdiven yerine, kiremit duvarların içine gizlenmiş daha dar, daha dik ve daha düz basamaklardan oluşan hizmetkâr merdivenini kullandı.</p>

    <p>On iki kat aşağıda Kelkafa’yı buldu. Adamın kaba yüz hatları, sabah taktığı yarasa maskesiyle gizlenmişti. Kelkafa’nın yanında altı Tunç Canavar vardı, adamların her biri, birbirinin eşi olan böcek maskeleri takmıştı.</p>

    <p><em>Çekirgeler,</em> diye fark etti Selmy. “Groleo,” dedi.</p>

    <p>“Groleo,” diye karşılık verdi çekirgelerden biri.</p>

    <p>“İhtiyaç duyacak olursan, daha çok çekirgem var,” dedi Skahaz.</p>

    <p>“Altı yeterli. Kapılardaki adamlardan ne haber?”</p>

    <p>“Benim adamlarım. Sorun yaşamayacaksın.”</p>

    <p>Sör Barristan, Kelkafa’yı kolundan yakaladı. “Mecbur kalmadıkça kan dökme. Yarın bir konsey toplayacağız. Şehre, ne yaptığımızı ve bunu neden yaptığımızı anlatacağız.”</p>

    <p>“Nasıl istersen. İyi şanslar yaşlı adam.”</p>

    <p>Yaşlı adam ve Kelkafa kendi yollarına gittiler. Tunç Canavarlar, inişine kaldığı yerden devam eden Sör Barristan’ın peşine düştüler.</p>

    <p>Kralın dairesi, on altıncı ve on yedinci katlarda piramidin kalbine gömülmüştü. Selmy bu katlara ulaştığında, piramidin içine giren kapıların zincirlenmiş olduğunu gördü, iki Tunç Canavar nöbetteydi. Nöbetçilerin yamalı pelerinlerinin başlıklarının altında, bir fare ve bir boğa vardı.</p>

    <p>“Groleo,” dedi Sör Barristan.</p>

    <p>“Groleo,” diye karşılık verdi boğa. “Sağdaki üçüncü oda.” Fare, zinciri çözdü. Sör Barristan ve beraberindekiler, kırmızı siyah kiremitlerden inşa edilmiş, meşale ışığıyla aydınlatılmış dar bir hizmetkâr koridoruna girdiler. İki odanın önünden geçip sağdaki üçüncü odaya doğru giderlerken ayak sesleri zeminde yankılandı.</p>

    <p>Kralın odasının oymalı ahşap kapılarının dışında, genç bir çukur dövüşçüsü olan Çelikderi vardı. Delikanlının yanaklarına ve alnına, gri ve yeşil renkli karmaşık desenli dövmeler yapılmıştı. İnanışa göre, Valyria’ya ait kadim bir büyücü işareti olan bu çizimler, delikanlının derisini ve etini çelik kadar sert yapmıştı. Delikanlının göğsü ve kolları da bu çeşit dövmelerle kaplıydı ama bunların bir kılıcı ya da baltayı gerçekten durdurup durduramayacağı muammaydı.</p>

    <p>Çelikderi, dövmeler olmadan da sağlam görünüyordu; Sör Barristan’dan on beş santim uzun, ince, kaslı bir delikanlıydı. Yolu kapatmak için mızrağını indirerek, “Kim geliyor?” diye seslendi. Çekirgelerle birlikte gelen Sör Barristan’ı gördüğünde mızrağını tekrar düzeltti. “Yaşlı Sör.”</p>

    <p>“Kralımızla görüşmem gerek.”</p>

    <p>“Vakit geç.”</p>

    <p>“Vakit geç lakin mesele acil.”</p>

    <p>“Sorayım.” Çelikderi, uzun mızrağının dibini kralın odasının kapısına vurdu. Kapıdaki gözetleme deliği açıldı. Bir çocuk gözü göründü. Bir çocuk sesi kapının ardından seslendi. Çelikderi cevap verdi. Sör Barristan, ağır bir sürgünün geri çekildiğini duydu. Kapı ardına kadar açıldı.</p>

    <p>“Sadece siz,” dedi Çelikderi. “Canavarlar burada kalacak.”</p>

    <p>“Nasıl istersen.” Sör Barristan çekirgelere bir baş işareti yaptı, çekirgelerden biri şövalyeye aynı işaretle cevap verdi. Selmy, tek başına içeri girdi.</p>

    <p>Karanlık, penceresiz, iki buçuk metre kalınlığında duvarlarla çevrili daire, geniş ve konforluydu. Siyah meşeden yapılmış muazzam sütunlar, yüksek tavanı destekliyordu. Zemin, Qarth’tan getirilen ipek halılarla kaplıydı. Duvarlarda paha biçilmez goblenler vardı; renkleri solmuş tarihi duvar halıları, Ghis’in Eski İmparatorluk’unun ihtişamını resmediyordu. En büyük duvar halısının üstündeki resim, yenilmiş Valyria ordusundan geriye kalanları, boyunduruğa geçirilip zincire vurulurken tasvir ediyordu. Kralın yatak odasına giden kemerli geçidin iki yanında, sandal ağacından yontulmuş iki âşık vardı. Cilalanmış ahşap heykellerin tahrik edici olması gerektiği şüphesizdi ama Sör Barristan onların nahoş olduğunu düşündü. <em>Bu yerden ne kadar çabuk ayrılırsak, o kadar iyi.</em></p>

    <p>Odadaki tek ışık demir bir malazdan geliyordu. Kraliçenin kadeh taşıyıcılarından ikisi maltızın yanında duruyordu; Draqaz ve Qezza. “Miklaz kralı uyandırmaya gitti,” dedi Qezza. “Size şarap getirelim mi sör?”</p>

    <p>“Hayır. Teşekkür ederim.”</p>

    <p>Draqaz, bir sandalyeyi göstererek, “Oturabilirsiniz,” dedi.</p>

    <p>“Ayakta durmayı tercih ederim,” diye karşılık verdi Sör Barristan. Yatak odasının kemerli geçidinden gelen sesleri duyabiliyordu. Seslerden biri krala aitti.</p>

    <p>Bu Soylu İsmi Taşıyan On Dördüncü Adam olan Kral Hizdahr zo Loraq esneyerek ve sabahlığının kuşağını bağlayarak ortaya çıktı. Sabahlık yeşil satenden dikilmişti, gümüş iplik işlemeleriyle ve incilerle süslenmişti. Sabahlığın içindeki kral çıplaktı. Bu iyiydi. Çıplak adamlar kendilerini savunmasız hisseder ve intihara giden kahramanlık eylemlerine daha az meyilli olurlardı.</p>

    <p>Sör Barristan’ın, puslu bir perdenin ardından kemerli geçidin başında gördüğü kadın da çıplaktı. İpek bir örtü, kadının göğüslerini ve kalçalarını kısmen örtmüştü.</p>

    <p>“Sör Barristan.” Hizdahr tekrar esnedi. “Vakit ne? Tatlı kraliçemden haber mi var?”</p>

    <p>“Yok Majesteleri.”</p>

    <p>Hizdahr iç geçirdi. “<em>Şahanemiz,</em> deyin lütfen. Gerçi gecenin bu vaktinde ‘Uykulumuz’ daha uygun olur.” Kral, kendine bir kadeh şarap doldurmak için içki dolabına gitti ama sürahinin dibinde sadece birkaç damla şarap kalmıştı. Adamın yüzünden bir hoşnutsuzluk ifadesi geçti. “Miklaz. Şarap. Hemen.”</p>

    <p>“Emredersiniz İlahımız.”</p>

    <p>“Draqaz’ı da yanına al. Bir sürahi Arbor altını ve bir sürahi tatlı kırmızı. Şu sizin sarı sidiğinizden istemem, teşekkürler. Ve sürahimi bir kez daha boş bulursam, şu pembe yanaklarınızı bükmek zorunda kalabilirim.” Çocuklar koşarak gitti. Kral tekrar Selmy’ye döndü. “Rüyamda Daenerys’i bulduğunu gördüm.”</p>

    <p>“Rüyalar yalan söyleyebilir Majesteleri.”</p>

    <p>“<em>Işığımız</em> demeniz yeterli. Sizi bu vakitte bana getiren nedir sör? Şehirde bir sorun mu var?”</p>

    <p>“Şehir sakin.”</p>

    <p>“Öyle mi?” Hizdahr, kafası karışmış gibi görünüyordu. “Neden geldiniz?”</p>

    <p>“Bir soru sormak için. Majesteleri, Harpiya siz misiniz?”</p>

    <p>Hizdahr’ın kadehi, adamın parmaklarının arasından kaydı, halıya çarpıp zıpladı, yerde yuvarlandı. “Gecenin köründe buraya gelip bana bunu mu soruyorsunuz? Delirdiniz mi?” Kral ancak o zaman Sör Barristan’ın zırh giydiğini fark etti. “Ne... neden... bu ne cesaret...”</p>

    <p>“Zehir sizin marifetiniz miydi Şahanemiz?”</p>

    <p>Kral Hizdahr bir adım geri gitti. “Çekirgeler mi? O... o Dornelu adamın işiydi. Sözde prens Quentyn’in işi. Eğer benden şüphe ediyorsanız Reznak’a sorun.”</p>

    <p>“Kanıtınız var mı? Reznak’ın kanıtı var mı?”</p>

    <p>“Hayır. Olsaydı Dorneluları tutuklatırdım. Belki de her halükârda bunu yapmalıyım. Marghaz onların itiraf etmesini sağlar, bundan eminim. Dorneluların hepsi zehirci. Reznak onların yılanlara taptığını söylüyor.”</p>

    <p>“Yılanları yiyorlar,” dedi Sör Barristan. “Orası sizin çukurunuzdu, sizin locanızdı, onlar sizin koltuklarınızdı. Tatlı şarap ve yumuşak minderler. İncirler, karpuzlar ve ballı çekirgeler. Hepsini siz temin ettiniz. Majesteleri Kraliçe’nin çekirgeleri tatması için ısrar ettiniz ama siz bir tane bile yemediniz.”</p>

    <p>“Ben... acı baharatlar bana yaramıyor. Daenerys benim karımdı. Benim kraliçemdi. Neden onu zehirlemek isteyeyim?”</p>

    <p><em>Karımdı, diyor. Daenerys’in öldüğüne inanıyor.</em> “Buna yalnızca siz cevap verebilirsiniz Şahanemiz. Belki de Daenerys’in yerine başka bir kadın koymak istediniz.” Sör Barristan, ürkek gözlerle yatak odasından bakan kızı işaret etti. “Belki de şunu.”</p>

    <p>Kral çıldırmış gibi etrafa baktı. “<em>O mu?</em> Onun hiçbir değeri yok. O bir yatak kölesi.” Ellerini havaya kaldırdı. “Yanlış konuştum. Köle değil. Özgür bir kadın. Zevk vermek için eğitilmiş. Bir kralın bile bazı ihtiyaçları vardır. O kız... o kız sizi hiç ilgilendirmez sör. Ben Daenerys’e asla zarar vermem. Asla.”</p>

    <p>“Kraliçenin çekirgeleri yemesi için ısrar ettiniz. Duydum.”</p>

    <p>“Tadını seveceğini düşündüm.” Hizdahr bir adım daha geri gitti. “Hem acı hem tatlı.”</p>

    <p>“Acı, tatlı ve zehirli. Çukurdaki adamlara Drogon’u öldürmelerini emrettiğinizi kendi kulaklarımla duydum. Onlara bağırdığınızı duydum.”</p>

    <p>Hizdahr dudaklarını yaladı. “O canavar, Barsena’yı yedi. Ejderhalar insanları avlar. Drogon öldürüyordu, yakıyordu...”</p>

    <p>“...kraliçeye zarar vermek isteyen adamları yakıyordu. Belki de Harpiya’nın Oğulları’nı. Sizin dostlarınızı.”</p>

    <p>“Onlar benim dostlarım değil.”</p>

    <p>“Böyle söylüyorsunuz ama onlara cinayetleri durdurmalarını söylediğinizde size itaat ettiler. Onlardan biri olmasaydınız bunu yaparlar mıydı?”</p>

    <p>Hizdahr başını sağa sola salladı. Bu sefer cevap vermedi.</p>

    <p>“Bana doğruyu söyleyin,” dedi Sör Barristan. “Kraliçeyi gerçekten sevdiniz mi? Bir parça bile olsa? Yoksa sadece taca mı şehvet duydunuz?”</p>

    <p>“Şehvet? Bana şehvetten bahsetmeye cesaret mi ediyorsunuz?” Kralın ağzı öfkeyle çarpıldı. “Taca şehvet duydum, evet... ama Daenerys’in o paralı askere duyduğu şehvetin yarısı kadar değil. Belki de Daenerys’i o çok kıymetli kumandanı zehirlemeye çalışmıştır, onu bir kenara attığı için. Çekirgeleri ben de yeseydim, paralı asker bir taşla iki vurmuş olurdu.”</p>

    <p>“Daario bir katil ama zehirci değil.” Sör Barristan krala yaklaştı. “Harpiya siz misiniz?” Bu sefer elini kılıcının kabzasına koydu. “Bana doğruyu söylerseniz, size hızlı ve temiz bir ölüm sözü veririm.”</p>

    <p>“Çok fazla varsayımda bulunuyorsunuz sör,” dedi Hizdahr. “Bu sorulardan ve sizden bıktım. Hizmetimden azledildiniz. Meereen’den derhal ayrılırsanız yaşamanıza müsaade ederim.”</p>

    <p>“Eğer Harpiya değilseniz, bana onun ismini verin.” Sör Barristan, kılıcını kınından çekti. Kılıcın keskin kenarı maltız ışığını yakaladı ve ince, turuncu bir çizgiye dönüştü.</p>

    <p>Hizdahr dağıldı. Yatak odasına doğru geri geri yürürken, “Khrazz!” diye çığlık attı. “Khrazz! <em>Khrazz!</em>”</p>

    <p>Sör Barristan, sol tarafta bir kapının açıldığını duydu, tam zamanında döndü ve bir duvar halısının arkasından çıkan Khrazz’ı gördü. Adam ağır hareket ediyordu, hâlâ uykuluydu ama silahı elindeydi: Uzun ve kıvrımlı bir Dothrak <em>arakh</em>’ı, at sırtındaki bir adamın derin ve doğrayıcı darbeler indirebilmesi için tasarlanmış bir cani kılıcı. <em>Mücadele alanındaki ya da dövüş çukurlarındaki yarı çıplak düşmanlara karşı öldürücü bir silah.</em> Ama dar alanlarda, <em>arahk</em>’ın uzunluğu bir dezavantajdı ve Selmy zırhlıydı.</p>

    <p>“Hizdahr için buradayım,” dedi şövalye. “Çeliğini bırak ve kenara çekil. Zarar görmeyeceksin.”</p>

    <p>Khrazz güldü. “Yaşlı adam. Kalbini yiyeceğim.” İki adam aynı boydaydı ama Khrazz, Selmy’den on kilo ağır ve kırk yıl gençti. Solgun bir teni, ölü gözleri ve alnından boynuna kadar inen kızıl saçları vardı.</p>

    <p>“Öyleyse gel,” dedi Cesur Barristan.</p>

    <p>Khrazz geldi.</p>

    <p>Selmy, bütün gündür ilk kez kendinden emindi. <em>Ben bunun için yaratıldım,</em> diye düşündü. <em>Dans, tatlı çelik şarkısı, elimde bir kılıç ve önümde düşman.</em></p>

    <p>Çukur dövüşçüsü hızlıydı, ateş gibi hızlıydı, Sör Barristan’ın o güne kadar dövüştüğü en hızlı adamdı. <em>Arakh,</em> o iri ellerde, ıslık çalan bir bulanıklığa dönüştü. Çelik bir fırtına, üç taraftan aynı anda yaşlı şövalyenin üstüne geliyor gibiydi. Darbelerin çoğu şövalyenin başını hedef almıştı. Khrazz aptal değildi. Miğfer takmayan Selmy’nin en savunmasız yeri boynundan yukarısıydı.</p>

    <p>Selmy darbeleri sakince engelledi, uzunkılıcıyla her darbeyi karşılayıp bertaraf etti. Kılıçlar tekrar ve tekrar çınladı. Sör Barristan geri çekildi. Göz ucuyla, tavuk yumurtası kadar beyaz ve büyük gözlerle dövüşü izleyen kadeh taşıyıcılarını gördü. Khrazz küfretti ve yüksek bir darbeyi alçak bir darbeye çevirdi, yaşlı şövalyenin kılıcını ilk kez geçti, ama adamın çelik baldır zırhını sıyırmaktan başka bir şey yapamadı. Selmy’nin cevaben indirdiği darbe, çukur dövüşçüsünün sol omzunu buldu, ince keten tuniği kesip ete gömüldü. Sarı tunik önce pembeye, sonra kırmızıya döndü.</p>

    <p>Selmy’nin etrafında dönerek, “Sadece korkaklar çeliğe bürünür,” dedi Khrazz. Dövüş çukurlarında kimse zırh giymezdi. İnsanlar oraya kan görmek için gelirdi: Ölüm, parçalanma, ıstırap çığlıkları ve kızıl kumların şarkısı.</p>

    <p>Sör Barristan, Khrazz’la birlikte döndü. “Bu korkak seni öldürmek üzere sör.” Khrazz bir şövalye değildi ama delikanlının cesareti ona bu kadar iltifat kazandırmıştı. Khrazz, zırhlı bir adamla nasıl dövüşüleceğini bilmiyordu. Sör Barristan bunu delikanlının gözlerinde görebiliyordu: Şüphe, akıl karışıklığı, korku filizleri. Çukur dövüşçüsü tekrar saldırdı, çeliğin katletmediği düşmanı ses katledebilirmiş gibi bu kez çığlık attı. <em>Arakh</em> aşağıdan saldırdı, sonra yukarıdan, sonra yine aşağıdan.</p>

    <p>Selmy, kafasını hedef alan darbeleri engelledi, diğerlerini zırhına bıraktı. Çukur dövüşçüsünün yanağını kulağından ağzına kadar kesti, sonra delikanlının göğsünde kırmızı bir yarık açtı. Khrazz’ın yaralarından kan boşaldı. Delikanlı çıldırmış gibiydi, boş eliyle maltızı yakalayıp ters çevirdi, közleri ve sıcak kömürleri Selmy’nin ayaklarına saçtı. Sör Barristan sıcak kömürlerin üzerinden atladı. Khrazz’ın darbesi yaşlı şövalyenin kolunu yakaladı ama <em>arakh</em> sadece sert mineyi kırabildi ve minenin altındaki çeliğe hiç ulaşamadı.</p>

    <p>“Çukurda olsaydık bu darbe kolunu koparmıştı yaşlı adam.”</p>

    <p>“Çukurda değiliz.”</p>

    <p><em>“Şu zırhı çıkar!”</em></p>

    <p>“Çeliğini bırakmak için geç değil. Teslim ol.”</p>

    <p>“Öl,” diye bağırdı Khrazz... ama <em>arakh</em>’ını kaldırdığında, silahın ucu duvar halılarından birine takıldı. Sör Barristan’ın beklediği fırsat buydu. Yaşlı şövalye, çukur dövüşçüsünün karnını yardı, takıldığı yerden kurtulan <em>arakh</em>’ı bertaraf etti ve Khrazz’ın bağırsakları yağlı yılan balıkları misali dışarı dökülürken kılıcını hızlıca delikanlının kalbine batırdı.</p>

    <p>Kan ve iç organlar, kralın ipek halılarını lekeledi. Selmy bir adım geri çekildi. Elindeki uzunkılıcın yarısı kıpkırmızıydı. Halılar, dağılan kömürlerin düştüğü noktalarda için için yanmaya başlamıştı. Barristan, zavallı Qezza’nın hıçkırıklarını duydu. “Korkma,” dedi yaşlı şövalye. “Sana zarar vermeyeceğim çocuk. Ben yalnızca kralı istiyorum.”</p>

    <p>Kılıcını bir perdeye sürüp temizleyerek yatak odasına girdi. Bu Soylu İsimle Anılan On Dördüncü Adam olan Hizdahr zo Loraq’ı, bir duvar halısının arkasına gizlenmiş ve ağlar halde buldu. “Canımı bağışla,” diye yalvardı kral. “Ölmek istemiyorum.”</p>

    <p>“Kimse ölmek istemez ama herkes mutlaka ölür.” Sör Barristan, kılıcını kınına sokup Hizdahr’ı ayağa kaldırdı. “Gelin. Sizi bir hücreye götüreceğim.” Tunç Canavarlar şimdiye kadar Çelikderi’yi etkisiz hale getirmiş olmalıydı. “Kraliçe geri dönene kadar tutuklu kalacaksınız. Eğer size karşı hiçbir şey ispatlanamazsa zarar görmeyeceksiniz. Size bir şövalye olarak söz veriyorum.” Kralı kolundan tuttu ve adamı yatak odasından çıkardı, başı tuhaf bir şekilde dönüyordu, neredeyse sarhoş gibiydi. <em>Ben bir Kral Muhafızı’ydım. Şimdi neyim?</em></p>

    <p>Miklaz ve Draqaz, kralın şarabıyla geri döndüler. Göğüslerine bastırdıkları sürahilerle birlikte açık kapının önünde durup, iyice genişlemiş gözleriyle Khrazz’ın cesedine baktılar. Qezza hâlâ ağlıyordu ama Jezhene onu teselli ediyormuş gibi görünüyordu, kıza sarılmıştı, onun saçlarını okşuyordu. Diğer kadeh taşıyıcıları onların arkasında duruyordu. “İlahımız,” dedi Miklaz, “soylu Reznak mo Reznak hemen gelmenizi istedi.”</p>

    <p>Çocuk, krala, Sör Barristan orada değilmiş, yerde bir ölü adam yatmıyormuş ve ölü adamın kanı ağır ağır halının üstüne akmıyormuş gibi hitap etmişti. <em>Skahaz, Reznak’ı, biz onun sadakatinden emin olana dek gözaltında tutmalıydı. Bir şeyler ters mi gitti?</em> “Nereye gidecek?” diye sordu Barristan, çocuğa. “Kethüda, Majesteleri Kral’ın nereye gitmesini istiyor?”</p>

    <p>“Dışarı.” Miklaz, Barristan’ı ilk kez görmüş gibiydi. “Terasa. Görmek için.”</p>

    <p>“Neyi görmek için?”</p>

    <p>“E-e-ejderhaları. Ejderhalar serbest bırakılmış sör.”</p>

    <p><em>Yedi bizi korusun,</em> diye düşündü yaşlı şövalye.</p>
  </div>
</body>
</html>
