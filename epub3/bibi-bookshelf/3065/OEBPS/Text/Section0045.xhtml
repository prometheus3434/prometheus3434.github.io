<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Domuz, Tyrion’ın sürdüğü bazı atlardan daha yumuşak mizaçlıydı, sabırlı ve dengeliydi, sırtına binen Tyrion’ı neredeyse hiç ses çıkarmadan kabul etti ve sürücüsü kalkanıyla mızrağına uzanırken hiç kımıldamadı. Bununla birlikte, Tyrion dizginleri eline alıp ayaklarını hayvanın karnına vurduğunda domuz hemen harekete geçti. Adı Sevimli’ydi, Sevimli Domuz’un kısaltılmışı. Sevimli, bir domuz yavrusu olduğu günlerden bu yana eyer ve gem takmak üzere eğitilmişti.</p>

    <p>Sevimli, güvertenin karşı tarafına doğru yürürken boyalı ahşap zırh tıkırdadı. Tyrion’ın koltuk altları ter yüzünden kaşınıyordu ve aşırı büyük miğferinin altındaki yara izinden ter damlaları süzülüyordu ama Tyrion bir tuhaf an boyunca kendini Jaime gibi hissetti, elinde mızrağıyla ve güneşin altında pırıldayan altın zırhıyla turnuva alanına çıkan Jaime gibi.</p>

    <p>Kahkahalar başladığında rüya dağıldı. Tyrion bir şövalye değildi; sıkı sıkı tuttuğu sopayla bir domuzun sırtına binen ve romla körkütük sarhoş olmuş denizcileri eğlendirmek umuduyla hoplayıp zıplayan bir cüceydi. Cehennemde bir yerde, babası öfkeden kuduruyor ve Joffrey kıkırdıyordu. Tyrion, onların bu fars oyununu izleyen ölü ve soğuk gözlerini hissedebiliyordu. O gözler, <em>Selaesori Qhoran</em>’ın mürettebatının gözleri kadar istekliydi.</p>

    <p>İşte şimdi Tyrion’ın düşmanı da geliyordu. Penny gri köpeğini sürüyordu. Hayvan güvertede zıpladıkça Penny’nin şeritli mızrağı sarhoşça sallanıyordu. Kızın zırhı ve kalkanı kırmızıya boyanmıştı ama boya solmuştu, pul pul dökülüyordu. Tyrion’ın zırhı maviydi. <em>Benim değil. Groat’un zırhı. Umarım asla benim olmaz.</em></p>

    <p>Denizciler bağırıp çağırarak tezahürat yaparken, Tyrion Sevimli’yi hızlandırmak için hayvanın butlarını tekmeledi. Denizcilerin onu cesaretlendirmek için mi yoksa onunla alay etmek için mi bağırdıklarını kesin olarak söyleyemezdi ama kabataslak bir fikre sahipti. <em>Bu maskaralığa nasıl ikna oldum ben?</em></p>

    <p>Cevabı biliyordu gerçi. Rüzgâr kesilmişti ve gemi on iki gündür Keder Girdabı’nda süzülüyordu. Mürettebatın ruh hali çirkindi ve adamların günlük rom kotası dolduğunda daha da çirkin hale geliyordu. Bir adamın yelkenleri tamir etmeye, çatlakları kalafatlamaya ve balık tutmaya adayabileceği uzun saatler vardı. Jorah Mormont, adamların, cüce şansının onları nasıl yarı yolda bıraktığıyla ilgili konuştuklarını duymuştu. Geminin aşçısı rüzgâr çıkması umuduyla ara sıra hâlâ Tyrion’ın başını ovuyor olsa da, mürettebatın kalanı Tyrion’a zehirli bakışlar atmayı alışkanlık haline getirmişti. Aşçı, şanslarını geri kazanmanın yolunun, cüce bir kızın göğüslerini sıkmak olabileceğini söylediğinden beri Penny’nin durumu Tyrion’ınkinden de zordu. Aşçı, Sevimli Domuz’a <em>Jambon</em> demeye de başlamıştı, Tyrion yaptığında kulağa çok daha komik gelen bir şakaydı bu.</p>

    <p>“Onları güldürmek zorundayız,” demişti Penny yalvararak. “Bizden hoşlanmalarını sağlamak zorundayız. Eğer onlara bir gösteri sunarsak, unutmalarına yardım edebiliriz. <em>Lütfen</em> lordum.” Ve Tyrion bir şekilde, her nedense, her nasılsa razı olmuştu. <em>Rom yüzünden olmalı.</em> Gemide tükenen ilk şey, kaptanın şarabıydı. Tyrion Lannister, romun şaraptan çok daha kolay sarhoş ettiğini öğrenmişti.</p>

    <p>Böylece kendini Groat’un boyalı ahşap zırhının içinde, Groat’un domuzunun sırtında bulmuştu. Groat’un kardeşi ona mızrak dövüşü gösterisinin inceliklerini öğretmişti. Tyrion’ın bir zamanlar yeğenini eğlendirmek için bir köpeği sürmeyi reddettiği ve bu yüzden neredeyse başını kaybettiği göz önüne alınırsa, bu durumda lezzetli bir ironi vardı. Bununla birlikte, Tyrion domuzun sırtındayken bu ironinin tadını çıkarmakta zorlanıyordu.</p>

    <p>Penny’nin mızrağının kör ucu tam zamanında aşağı inip Tyrion’ın omzunu sıyırdı. Tyrion’ın mızrağı Penny’nin kalkanının kenarına gürültüyle çarptı. Penny eyerinde kaldı. Tyrion kalamadı. Ama zaten kalmaması gerekiyordu.</p>

    <p><em>Bir domuzun sırtından düşmek kolay...</em> ama bu domuzun sırtından düşmek göründüğü kadar kolay değildi. Tyrion düşerken, Penny’nin verdiği dersi hatırlayarak bir top gibi kıvrıldı ama buna rağmen bir <em>güm</em> sesiyle güverteye çarptı, dilini öyle sert bir şekilde ısırdı ki kan tadı aldı. Kendini tekrar on iki yaşında hissetti, Casterly Kayası’nın büyük salonundaki yemek masasında taklalar atıyordu. O zamanlar cücenin çabasını övmek üzere, asık suratlı denizciler yerine Tyrion’ın amcası Gerion vardı. Denizcilerin kahkahaları, Joffrey’nin düğününde Groat ve Penny’nin maskaralıkları karşısında kopan kahkaha tufanlarına kıyasla az ve zorlamaydı. Bazı denizciler Tyrion’a öfkeyle tıslıyordu. Bir adam, kıç kasarasından, “Burunsuz, tıpkı benzediğin gibi bir domuz sürüyorsun,” diye bağırdı. “Kızın seni yenmesine izin verdiğine göre hayalarını kaybetmiş olmalısın.” <em>Üstüme bahis oynamış,</em> diye karar verdi Tyrion. Hakaretin ona çarpmasına izin verdi. Zamanında daha kötü hakaretler de duymuştu.</p>

    <p>Ahşap zırh, ayağa kalkmayı tuhaf bir işe dönüştürdü. Tyrion kendini bir kaplumbağa gibi sırtüstü debelenirken buldu. En azından bu, bazı denizcilerin gülmesini sağladı. <em>Bacağımı kırmamam talihsizlik oldu, kırsaydım uluyarak gülerlerdi. Babamın bağırsaklarına bir ok sapladığım tuvalet odasında olsalardı öyle şiddetli kahkahalar atarlardı ki babamla birlikte altlarına sıçarlardı. Ama şu kahrolası piçleri eğlendirmek için her şeyi yaparım.</em></p>

    <p>Jorah Mormont sonunda Tyrion’ın çırpınmalarına acıdı ve onu çekip ayağa kaldırdı. “Bir soytarı gibi göründün.”</p>

    <p><em>Amaç buydu.</em> “Bir domuz sürerken kahraman gibi görünmek zor.”</p>

    <p>“Domuzlardan uzak durmamın sebebi bu olmalı.”</p>

    <p>Tyrion miğferinin tokasını açtı, miğferi çıkardı, bir topak kanlı balgam tükürdü. “Dilimin yarısını koparmış gibiyim.”</p>

    <p>“Bir dahaki sefere daha sert ısır.” Sör Jorah omuzlarını silkti. “Doğruyu söylemem gerekirse, senden daha kötü mızrak dövüşçüleri gördüm.”</p>

    <p><em>Bu bir övgü müydü?</em> “Kahrolası domuzun sırtından düştüm ve dilimi ısırdım. Bundan daha kötü ne olabilir?”</p>

    <p>“Gözünün içine bir kıymık almak ve ölmek.”</p>

    <p>Penny, Çıtırtı isimli, gri, iri köpeğinin sırtından indi. “Önemli olan iyi bir mızrak dövüşü çıkarmak değil Hugor.” İnsanların duyabileceği yerlerde Tyrion’a Hugor demeye özen gösteriyordu. “Önemli olan insanları güldürmek ve sikke atmalarını sağlamak.”</p>

    <p><em>Kan ve çürükler için yetersiz bir ödeme,</em> diye düşündü Tyrion, ama bu düşünceyi kendine sakladı. “Bu konuda da başarısız olduk. Kimse bir metelik atmadı.” <em>Yarım metelik bile atmadı.</em></p>

    <p>“Daha iyi olduğumuzda atacaklar.” Penny miğferini çıkardı. Gözlerinin üstüne kahverengi saçlar döküldü. Geniş alnının altındaki gözleri de kahverengiydi, yanakları pürüzsüz ve pembeydi. Penny, deri bir torbanın içinden Sevimli Domuz için meşe palamutları çıkardı. Dişi domuz mutlu sesler çıkararak palamutları kızın elinden yedi. “Kraliçe Daenerys için gösteri yaptığımızda üstümüze gümüş yağmurları yağacak, göreceksin.”</p>

    <p>Bazı denizciler bağırarak ve ayaklarını güverteye vurarak yeni bir dövüş talep ediyordu. En gürültülü olan adam, her zamanki gibi geminin aşçısıydı. Gökedeki en düzgün <em>cyvasse</em> oyuncusu olmasına rağmen Tyrion adamdan nefret etmeye başlamıştı. “Bak, bizi sevdiler,” dedi Penny, yüzünde umut dolu küçük bir gülümseme vardı. “Tekrar dövüşelim mi Hugor?”</p>

    <p>Tyrion tam itiraz edecekti ki, yardımcı kaptanlardan biri bağırdı ve onu bu zahmetten kurtardı. Kuşluk vakti gelmişti ve kaptan teknelerin tekrar denize indirilmesini istiyordu. Gökenin muazzam yelkeni günlerdir olduğu gibi gevşek bir şekilde direkten sarkıyordu. Bu, kürek çekmek anlamına geliyordu. Bununla birlikte tekneler küçüktü; gökeyse büyük. Gökeyi çekmek sıcak, terli, zahmetli, kürekçilerin elinde su kesecikleri bırakan ve sonuç vermeyen bir işti. Mürettebat bu işten nefret ediyordu. Tyrion onları suçlayamazdı. “Dul bizi bir kadırgaya yerleştirmeliydi,” diye mırıldandı. “Biri beni şu kahrolası tahtaların içinden çıkarırsa müteşekkir olurum. Sanırım kasığıma bir kıymık battı.”</p>

    <p>Mormont, incelikten yoksun bir şekilde de olsa Tyrion’a yardım etti. Penny, köpekle domuzu güvertenin altına götürdü. Sör Jorah, ahşap göğüs kalkanıyla sırt kalkanını birleştiren kayışları çözerken, “Leydine, içeri girdiğinde kapısını kapatmasını ve sürgülemesini söylesen iyi olur,” dedi. “Kaburgalar, domuz butları ve jambonlar hakkında çok fazla konuşma duyuyorum.”</p>

    <p>“Domuz, Penny’nin geçim kaynağının yarısı.”</p>

    <p>“Ghiscarlı bir mürettebat köpek eti de yer.” Mormont göğüs kalkanıyla sırt kalkanını birbirinden ayırdı. “Ona bunu söyle.”</p>

    <p>“Nasıl istersen.” Tyrion’ın tuniği terle ıslanmış ve göğsüne yapışmıştı. Tyrion biraz rüzgâr için dua ederek tuniği çekiştirdi. Ahşap zırh, rahatsız olduğu kadar sıcak ve ağırdı. Yüzlerce kez boyanmıştı. Tyrion, Joffrey’nin düğününde, binicilerden birinin zırhında Robb Stark’ın ulu kurdunun olduğunu hatırladı, diğerinde Stannis Baratheon’ın arması ve renkleri vardı. “Kraliçe Daenerys için gösteri yapacaksak iki hayvana da ihtiyacımız olacak,” dedi. Eğer denizciler kafalarına Sevimli Domuz’u kesmeyi koydularsa, onları ne Tyrion durdurabilirdi ne de Penny... ama Sör Jorah’ın uzunkılıcı adamları duraksatabilirdi.</p>

    <p>“Kelleni bu şekilde kurtarmayı mı umuyorsun İblis?”</p>

    <p>“Eğer sakıncası yoksa, <em>Sör</em> İblis. Ve evet. Majesteleri Kraliçe benim gerçek değerimi anladığında beni bağrına basacak. Neticede ben küçük ve sevimli bir adamım. Üstelik akrabalarımla ilgili işe yarar şeyler biliyorum. Lakin o zaman gelene dek, kraliçeyi eğlendirmek zorundayım.”</p>

    <p>“İstediğin kadar hoplayıp zıpla, zıplamak suçlarını yok etmeyecek. Daenerys Targaryen şakalarla ve taklalarla kandırılacak aptal bir çocuk değil. Seninle adilce ilgilenecek.”</p>

    <p><em>Ah, umarım öyle yapmaz.</em> Tyrion, birbirinden farklı renklerdeki gözleriyle Mormont’u inceledi. “Peki şu kraliçe seni nasıl karşılayacak? Sıcak bir kucaklamayla, genç kızlara özgü bir kıkırdamayla, bir celladın baltasıyla?” Şövalyenin bariz huzursuzluğunu görünce sırıttı. “O genelevde kraliçenin işi sebebiyle bulunduğuna inanmamı mı bekliyorsun gerçekten? Dünyanın diğer ucundan kraliçeyi savunduğuna inanmamı mı bekliyorsun? Yoksa ejderha kraliçesi seni kovduğu için mi kaçıyordun? Ama kraliçe seni neden kovmuş olsun? Ah, bekle, onu <em>gammazlıyordun.</em>” Tyrion kıkırdadı. “Beni hediye ederek onun gönlünü tekrar kazanmak istiyorsun. Kötü planlanlanmış bir oyun, derim. Kimileri, sarhoş bir umutsuzluğun ameli bile diyebilir. Belki Jaime olsaydım... ama Jaime kraliçenin babasını öldürdü, ben sadece kendi babamı öldürdüm. Sence Daenerys beni idam edip seni bağışlayacak mı? Ama bunun tam tersi de olabilir. Belki de şu domuzu sen <em>sürmelisin</em> Sör Jorah. Florian gibi, demirden yapılmış bir soytarı kıyafeti giymelisin.”</p>

    <p>Şövalyenin darbesi Tyrion’ın başını döndürdü. Tyrion yere öyle sert bir şekilde çarptı ki kafası güvertede zıpladı. Tek dizinin üstünde doğrulurken ağzının kanla dolduğunu hissetti, kırık dişini tükürdü. <em>Her gün biraz daha yakışıklı oluyorum ama ağzımda bir delik açıldı sanırım.</em> “Cüce sizi gücendirecek bir şey mi söyledi sör?” diye sordu masumca, yarılan dudağından çıkan kan baloncuklarını elinin tersiyle sildi.</p>

    <p>“Ağzından bıktım cüce,” dedi Mormont. “Hâlâ birkaç dişin var. Dişlerini korumak istiyorsan yolculuğun geri kalanında benden uzak dur.”</p>

    <p>“Bu çok zor olur. Aynı kamarayı paylaşıyoruz.”</p>

    <p>“Uyumak için başka bir yer bulabilirsin. Aşağıda ambarda, yukarıda güvertede, hiç fark etmez. Sadece gözüme görünme.”</p>

    <p>Tyrion ayağa kalktı, bir ağız dolusu kanın içinden, “Nasıl istersen,” dedi ama iri şövalye çoktan gitmişti, adamın çizmeleri güverteyi dövüyordu.</p>

    <p>Aşağıda, mutfakta, Tyrion ağzını rom ve suyla temizleyip acıdan irkilirken Penny geldi. “Neler olduğunu duydum. Ah, yaralandın mı?”</p>

    <p>Tyrion omuz silkti. “Biraz kan ve kırık bir diş.” <em>Ama ben onu daha kötü yaraladım.</em> “Üstelik o bir şövalye. Üzülerek söylüyorum ki, korumaya ihtiyacımız olursa Sör Jorah’a güvenemeyiz.”</p>

    <p>“Ne yaptın? Ah, dudağın kanıyor.” Penny, kol yeninden çıkardığı mendili Tyrion’ın dudağına bastırdı. “Ne söyledin?”</p>

    <p>“Sör Bezoar’ın duymak istemediği birkaç gerçek.”</p>

    <p>“Onunla alay etmemelisin. <em>Hiçbir şey</em> bilmiyor musun? İri insanlarla o şekilde konuşamazsın. Sana <em>zarar verebilirler.</em> Sör Jorah seni denize atabilirdi. Seni boğulurken görmek denizcileri güldürürdü. İri insanların etrafında dikkatli olmalısın. Onların yanında neşeli ve şakacı ol, onları güldür. Babam eskiden böyle derdi. Baban sana iri insanlara nasıl davranacağını anlatmadı mı hiç?”</p>

    <p>“Babam onlara küçük insanlar derdi,” dedi Tyrion, “ayrıca benim babam neşeli olarak tanımlayabileceğin bir adam değildi.” Sulu romdan bir yudum daha aldı, ağzını çalkaladı, tükürdü. “Yine de, ne demek istediğini anlıyorum. Cüce olmakla ilgili öğreneceğim çok şey var. Belki de mızrak dövüşü ve domuz sürüşü arasında bana öğretirsin.”</p>

    <p>“Öğretirim lordum. Memnuniyetle. Fakat... şu gerçekler ne? Sör Jorah sana neden o kadar sert vurdu?”</p>

    <p>“Neden olacak, aşk yüzünden. Şu şarkıcıyı pişirdiğim sebepten,” dedi Tyrion. Shae’i hatırladı, boğazındaki zincir Tyrion tarafından gerilirken kızın gözlerinde beliren bakışı. <em>Altın ellerden oluşmuş bir zincir. Altından eller her daim soğuktu, kadının elleri her daim sıcak.</em> “Bakire misin Penny?”</p>

    <p>Penny kızardı. “Evet. Elbette. Kim benimle...”</p>

    <p>“Böyle kal. Aşk çılgınlık ve şehvet zehirli. Bekâretini koru. Daha mutlu olursun. Kendini Rhoyne’daki köhne bir genelevde, kayıp aşkına azıcık benzeyen bir fahişeyle birlikte bulma ihtimalin de azalır.” <em>Fahişelerin nereye gittiğini öğrenmek için dünyanın yarısını katetme ihtimalin de azalır.</em> “Sör Jorah ejderha kraliçesini kurtarmak ve kızın minnettarlığını kazanmakla ilgili hayaller kuruyor. Lakin ben, kralların minnettarlığı hakkında birkaç şey bilirim ve Valyria’da bir saray sahibi olmayı tercih ederim.” Tyrion birdenbire sustu. “Hissettin mi? Gemi hareket etti.”</p>

    <p>“Etti.” Penny’nin yüzü neşeyle aydınlandı. “Tekrar hareket ediyoruz. Rüzgâr...” Kapıya koştu. “Görmek istiyorum. Gel, yarışalım.” Çıkıp gitti.</p>

    <p>Penny, kısa bacaklarının izin verdiği kadar hızlı bir şekilde mutfaktan çıkıp ahşap basamakları tırmanırken, <em>o çok genç,</em> diye hatırlattı Tyrion kendine. <em>Çocuk sayılır.</em> Yine de, Penny’nin heyecanını görmek Tyrion’ı eğlendirdi. Tyrion kızı takip ederek yukarı çıktı.</p>

    <p>Yelken tekrar hayat bulmuştu, şişiyor, boşalıyor, sonra yine şişiyordu, yelken bezindeki kırmızı şeritler yılan gibi kıvrılıyordu. Kaptan yardımcıları Eski Dil’de emirler bağırırken, denizciler güvertede koşuyor ve halatlara asılıyordu. Teknelerdeki kürekçiler çekme halatlarını boşaltıp gökeye geri döndüler. Rüzgâr sert bir şekilde batıdan esiyordu, haşarı bir çocuk gibi halatları ve pelerinleri çekiştiriyordu. <em>Selaesori Qhoran</em> seyir halindeydi.</p>

    <p><em>Belki de her şeye rağmen Meereen’e gideceğiz,</em> diye düşündü Tyrion.</p>

    <p>Fakat kıç kasarasına çıkan basamakları tırmanıp etrafa baktığında, yüzündeki gülümseme soldu. <em>Mavi gökyüzü ve mavi deniz, ama batıda... Daha önce bu renkte bir gökyüzü görmedim.</em> Ufuk çizgisinden, kalın bir şeride benzeyen bulutlar geçiyordu. “Gayrimeşru doğumu simgeleyen bir arma bandı,” dedi Tyrion bulutları göstererek.</p>

    <p>“Bu ne anlama geliyor?” diye sordu Penny.</p>

    <p>“Büyük bir piçin gizlice bizi takip ettiği anlamına geliyor.”</p>

    <p>Moqorro’yu ve adamın ateşli parmaklarından ikisini kıç kasarasında görmek Tyrion’ı şaşırttı. Henüz gün ortasıydı ve kırmızı rahiple adamları normalde akşam vaktine kadar ortaya çıkmazlardı. Rahip, vakur bir baş selamıyla Tyrion’ı selamladı. “İşte görüyorsun Hugor Tepe. Tanrı’nın gazabı. Işık Tanrısı’yla alay edilemez.”</p>

    <p>Tyrion’ın içinde kötü bir his vardı. “Dul, bu geminin hedefe asla varamayacağını söyledi. Bunun, gemi denize açılıp troykanın menzilinden çıktığında, kaptanın rota değiştirip Meereen’e gideceği anlamına geldiğini düşündüm. Ya da sen, Ateşli El’le birlikte gemiyi ele geçirecek ve bizi Daenerys’e götürecektin. Fakat Yüksek Rahip’in gördüğü şey bu değildi, değil mi?”</p>

    <p>“Hayır.” Moqorro’nun pes sesi, bir cenaze çanı kadar ciddi bir tonla çınladı. “Onun gördüğü şey buydu.” Kırmızı rahip asasını kaldırdı ve başını batıya doğru eğdi.</p>

    <p>Penny’nin kafası karışmıştı. “Anlamıyorum. Bu ne anlama geliyor?”</p>

    <p>“Aşağı inmemizin iyi olacağı anlamına geliyor. Sör Jorah beni kamaradan kovdu. Vakit geldiğinde senin kamaranda saklanabilir miyim?”</p>

    <p>“Evet,” dedi Penny. “Sen... ah...”</p>

    <p>Fırtına yaklaşırken, gemi üç saat boyunca rüzgârın önünde koştu. Batı seması yeşile devrildi, sonra griye, sonra siyaha. Geminin arkasında kara bulutlardan oluşan bir duvar belirdi, ateşte unutulmuş bir kazan süt gibi köpürüyordu. Tyrion ve Penny, baş kasarasındaki heykelin yanında el ele tutuşarak bulutları izlediler, kaptanın ve mürettebatın yoluna çıkmamaya dikkat ettiler.</p>

    <p>Son fırtına nefes kesici ve sarhoş ediciydi, Tyrion’ın kendini temizlenmiş ve tazelenmiş hissetmesini sağlayan beklenmedik bir kasırgaydı. Bu fırtına, ilkinden farklıydı. Bunu kaptan da hissetti ve gemiyi kuzeybatıya çevirerek fırtınanın yolundan çekilmeye çalıştı.</p>

    <p>Bu beyhude bir çabaydı. Fırtına çok büyüktü. Deniz sertleşti. Rüzgâr ulumaya başladı. <em>Pis Kokulu Kâhya,</em> gövdesine dalgalar çarparken yükselip alçaldı. Geminin arkasında, şimşekler gökyüzünü bıçakladı. Işık ağı halindeki mor renkli yıldırımlar denizin üstünde dans etti. Onları gök gürültüsü takip etti. “Saklanma vakti geldi.” Tyrion, Penny’yi kolundan tuttu ve onu güvertenin altına götürdü.</p>

    <p>Sevimli ve Çıtırtı korku yüzünden yarı delirmiş haldelerdi. Köpek havlıyordu, havlıyordu, havlıyordu. Tyrion’a koşup onun ayaklarını yerden kesti. Domuz her yere pislemişti. Penny hayvanları sakinleştirmeye çalışırken, Tyrion elinden geldiği kadarıyla etrafı temizledi. Sonra, gevşek olan her şeyi yere bağladılar ya da ortadan kaldırdılar. “Korkuyorum,” diye itiraf etti Penny. Dalgalar geminin gövdesini döverken kamara sallanıp zıplamaya başladı, bir o yana bir bu yana savruldu.</p>

    <p><em>Ölmek için boğulmaktan beter yollar var. Penny’nin ağabeyi bunu öğrendi, lord babam da öyle. Ve Shae, o yalancı sürtük. Altından eller her daim soğuktu, kadının elleri her daim sıcak.</em> “Bir oyun oynamalıyız,” dedi Tyrion. “Fırtınayı düşünmememize yardım edebilir.”</p>

    <p>“<em>Cyvasse</em> olmaz,” dedi Penny hemen.</p>

    <p>Ayaklarının altındaki zemin yükselirken, “<em>Cyvasse</em> olmaz,” diye onayladı Tyrion. <em>Cyvasse</em> oynamak, taşların kamarada çılgınca uçup domuzla köpeğin üstüne yağmasından başka bir işe yaramazdı. “Küçük bir kızken şatoma gel oynadın mı hiç?”</p>

    <p>“Hayır. Öğretebilir misin?”</p>

    <p>Öğretebilir miydi? Tyrion tereddüt etti. <em>Aptal cüce. Penny tabii ki şatoma gel oynamadı. Onun hiç şatosu olmadı.</em> Şatoma gel, soylu çocuklar için yaratılmış bir oyundu. Oyunun amacı; çocuklara görgü kurallarını, hanedan armalarını ve lord babalarının dostlarıyla düşmanları hakkında bir iki şey öğretmekti. “Bu oyun...” diye konuşmaya başladı Tyrion. Zemin tekrar şiddetle savrularak Tyrion’la Penny’yi birbirine çarptı. “Bu oyun işe yaramaz,” dedi Tyrion dişlerini gıcırdatarak. “Özür dilerim. Hangi oyunun işe yarayacağını bilmiyorum.”</p>

    <p>“Ben biliyorum.” Penny, Tyrion’ı öptü.</p>

    <p>Tuhaf, aceleci, acemice bir öpücüktü ama Tyrion’ı tamamıyla gafil avladı. Tyrion’ın elleri, kızı omuzlarından yakalayıp itmek için yukarı kalktı. Ama Tyrion duraksadı, sonra kızı kendine çekti. Penny’nin dudakları kuru ve sertti, bir pintinin kesesinin ağzından daha sıkı şekilde kapanmıştı. <em>Biraz merhamet,</em> diye düşündü Tyrion. Onun istediği şey bu değildi. Penny’den hoşlanıyordu, Penny’ye acıyordu, hatta bir şekilde Penny’ye hayranlık duyuyordu ama onu arzulamıyordu. Fakat kızı incitmek de istemiyordu. Tanrılar ve Cersei kıza yeterince acı çektirmişti. Tyrion, Penny’nin omuzlarını nazikçe tutarak öpüşmenin devam etmesine izin verdi. Kendi dudakları sımsıkı kapalı kaldı. <em>Selaesori Qhoran,</em> iki cücenin etrafında sallanıp titredi.</p>

    <p>Sonunda, Penny birkaç santim geri çekildi. Tyrion kızın gözlerinde kendi yansımasını görebiliyordu. <em>Güzel gözler,</em> diye düşündü, ama başka şeyler de gördü. <em>Çokça korku, azcık umut... fakat hiç şehvet yok. Beni istemiyor, tıpkı benim onu istemediğim gibi.</em></p>

    <p>Penny başını eğdiğinde, Tyrion kızın çenesini tutup başını tekrar yukarı kaldırdı. “Bu oyunu oynayamayız leydim.” Yukarıda gök gürledi, ses şimdi daha yakından gelmişti.</p>

    <p>“Ben asla... daha önce bir erkeği öpmedim ama... ben sadece düşündüm ki... eğer boğulursak ve... ben... ben...”</p>

    <p>“Tatlıydı,” diye yalan söyledi Tyrion, “ama ben evliyim. Karım ziyafette benimle birlikteydi, belki onu hatırlarsın. Leydi Sansa.”</p>

    <p>“O senin karın mıydı? O... çok güzeldi...”</p>

    <p><em>Ve sahte. Sansa, Shae, bütün kadınlarım. Beni gerçekten seven tek kadın Tysha’ydı. Fahişeler nereye gider?</em> “Hoş bir kızdı,” dedi Tyrion. “Tanrıların ve insanların şahitliğinde onunla evlendik. Onu kaybetmiş olabilirim ama bundan kesinlikle emin olana dek ona sadık kalmalıyım.”</p>

    <p>“Anlıyorum.” Penny, yüzünü, Tyrion’ın yüzünden çevirdi.</p>

    <p><em>Benim kusursuz kadınım,</em> diye düşündü Tyrion acı acı. <em>Hâlâ böyle aşikâr yalanlara inanacak kadar genç.</em></p>

    <p>Geminin gövdesi çatırdıyordu, güverte sallanıyordu ve Sevimli, endişeyle bağırıyordu. Penny, ellerinin ve dizlerinin üstünde emekleyerek kamaranın diğer ucuna gitti, kollarını domuzun başına doladı ve hayvanı sakinleştirmek için mırıldanmaya başladı, ikisine bakınca, kimin kimi teselli ettiğini anlamak zordu. Manzara öyle tuhaftı ki insanı kahkahalara boğmalıydı ama Tyrion bir gülümseme bile bulamadı. <em>Bu kız bir domuzdan daha iyisini hak ediyor,</em> diye düşündü. <em>Dürüst bir öpücük, biraz nezaket. Bu kadarını herkes hak eder, ne kadar iri ya da ufak tefek olursa olsun.</em> Gözleriyle şarap kadehini aradı ama sonra bütün romun dökülmüş olduğunu gördü. <em>Boğulmak yeterince kötü,</em> diye düşündü, <em>ama üzgün ve ayıkken boğulmak, işte bu çok zalimce.</em></p>

    <p>Neticede, boğulmadılar... ama güzel ve huzurlu bir boğulmanın cazip göründüğü bazı anlar yaşadılar. Fırtına, günün geri kalanında ve gece boyunca sürdü. Geminin etrafında ıslak rüzgârlar uludu ve boğulmuş devlerin yumruklarına benzeyen dalgalar gövdeyi ezmek için yükseldi. Yukarıda, Tyrion ve Penny’nin sonradan öğrendikleri üzere, iki denizci denize düştü, yüzüne bir kazan kızgın yağ dökülen aşçı kör oldu ve kaptan, kıç kasarasından ana güverteye düşüp boynunu kırdı. Aşağıda; Çıtırtı uludu, havladı ve Penny’yi ısırmaya çalıştı. Sevimli Domuz tekrar sıçmaya başladı, dar ve rutubetli kamarayı domuz ağılına çevirdi. Tyrion bütün bunlar olurken kusmamayı başardı, şarapsızlığın bu başarıya katkısı büyüktü. Penny o kadar talihli değildi ama Tyrion, geminin gövdesi çatırdar ve tehlikeli bir şekilde inlerken kıza yine de sarıldı.</p>

    <p>Gece yarısı yaklaşırken rüzgâr nihayet kesildi ve deniz duruldu. Tyrion tekrar güverteye çıktı. Orada gördüğü şeyler güven verici değildi. Göke, yıldızların altında, ejderhacamından bir denizin üstünde süzülüyordu ama fırtına geminin etrafında devam ediyordu. Doğu, batı, kuzey, güney; Tyrion’ın baktığı yerde kara dağlar misali bulutlar yükseliyordu, dağların bayırları ile muazzam uçurumları, mavi ve mor şimşeklerle canlıydı. Yağmur yağmıyordu ama güverte ıslak ve kaygandı.</p>

    <p>Tyrion, birinin aşağıdan bağırdığını duyabiliyordu; korkuyla çıldırmış tiz bir ses. Moqorro’yu da duyabiliyordu. Kırmızı rahip baş kasarasında fırtınaya karşı duruyordu, asasını başının üstüne kaldırmıştı, davul gibi sesiyle dua ediyordu. Geminin orta bölümünde, bir düzine denizci ve iki ateşli parmak, birbirlerine dolanmış halatlarla ve ıslak yelkenle boğuşuyordu. Tyrion, adamların yelkeni tekrar yukarı çekmeye mi yoksa aşağı indirmeye mi çalıştığını hiç öğrenemedi. Yaptıkları her neyse Tyrion’a çok kötü bir fikir gibi göründü. Ve öyleydi.</p>

    <p>Rüzgâr, sessiz bir tehdit gibi geri döndü, soğuk ve nemliydi, Tyrion’ın yanaklarını okşadı, ıslak yelkeni salladı, Moqorro’nun kırmızı elbisesini çekiştirdi. Tyrion, bir içgüdü sayesinde, tam zamanında en yakındaki küpeşteye tutundu. Üç kalp atımı zaman içinde, küçük rüzgâr uluyan bir boraya dönüştü. Moqorro bir şey bağırdı, adamın asasının ucundaki ejderhanın ağzından yeşil alevler çıktı ve gecenin içinde kayboldu. Sonra yağmur geldi, siyah ve kör edici, kıç ve baş kasaraları bir su duvarının ardında kayboldu. Yukarıda devasa bir şey çırpındı, Tyrion kafasını kaldırdığında yelkenin kanatlandığını gördü, yelken halatlarında hâlâ iki adam sallanıyordu. Sonra çatırtıyı duydu. <em>Ah, kahretsin,</em> diye düşünecek kadar zaman buldu, <em>çatırtı direkten geliyor olmalı.</em></p>

    <p>Bir halat bulup tutundu, fırtınadan kurtulmak için kendini ambarın ağzına doğru çekmeye çalıştı ama şiddetli bir rüzgâr ayaklarını yerden kesip onu küpeşteye çarptı. Yağmur Tyrion’ın yüzünü kamçılıyordu, onu kör ediyordu, Tyrion’ın ağzı yine kanla doldu. Gemi, sıçmaya çalışan şişman ve kabız bir adam gibi inliyordu.</p>

    <p>Sonra direk kırıldı.</p>

    <p>Tyrion görmedi ama duydu. Yine o <em>çatırtı,</em> sonra işkence gören ahşabın çığlığı. Ve hava birdenbire kıymıklarla doldu. Ahşap parçalarından biri Tyrion’ın gözünü birkaç santimle ıskaladı, ikincisi boğazını buldu, üçüncüsü bacağına saplandı. Tyrion çığlık attı ama halata tutundu, sahip olduğunu bilmediği umutsuz bir kuvvetle tutundu. <em>Dul, bu geminin varış noktasına asla varamayacağını söyledi,</em> diye düşündü. Sonra güldü, güldü, gök gürlerken ve ahşap inlerken ve dalgalar gemiye çarparken Tyrion çıldırmış gibi güldü.</p>

    <p>Fırtına dindiğinde ve sağ kalan yolcularla denizciler yağmurdan sonra yeryüzüne çıkan pembe solucanlar misali sürünerek güverteye geldiğinde <em>Selaesori Qhoran</em> kırık bir şeydi, suya gömülmüş bir şekilde yüzüyordu, on derece iskeleye yatmıştı, gövdesi elli yerden hasar almıştı, ambarı deniz suyuyla doluydu, direği parçalanıp harabeye dönmüştü ve bir cüceden daha uzun değildi. Pruva heykeli bile kurtulamamıştı, parşömenleri taşıyan kolu kırılmıştı. Bir kaptan yardımcısı, iki ateşli parmak ve Moqorro dahil olmak üzere dokuz adam kayıptı.</p>

    <p>İri kırmızı rahibin gittiğini fark ettiğinde, <em>Benerro bunu ateşlerin içinde gördü mü?</em> diye merak etti Tyrion. <em>Moqorro gördü mü?</em></p>

    <p>“Kehanet, yarı eğitimli bir katır gibi,” dedi Jorah Mormont’a. “Faydalı olacakmış gibi görünüyor ama ona güvendiğin anda kafanı tekmeliyor. Şu kahrolası dul, geminin varış noktasına asla varamayacağını biliyordu, bizi bu konuda uyarmıştı, Benerro’nun bunu ateşlerde gördüğünü söylemişti. Benim bundan çıkardığım anlam... ne fark eder ki?” Ağzı çarpıldı. “Kehanet; büyük bir fırtına tarafından kıymığa dönüştürülecek olan direğimiz sayesinde, yiyeceğimiz tükenene ve biz birbirimizi yemeye başlayana kadar Keder Girdabı’nda amaçsızca sürükleneceğimiz anlamına geliyordu. Sence ilk olarak kimi keserler? Domuzu mu, köpeği mi yoksa beni mi?”</p>

    <p>“En gürültülü olanı, derim.”</p>

    <p>Ertesi gün kaptan öldü, üç gece sonra da aşçı. Kalan mürettebatın yapabildiği tek şey, enkazı yüzer halde tutmaktı. Komutayı alan yardımcı kaptan, Sedir Adası’nın güney ucunda bir yerde olduklarını tahmin etti. Gemiyi en yakındaki kara parçasına çekmek üzere suya indirilen teknelerden biri battı. Diğer teknedeki adamlar, halatı kesip gökeyi ve bütün arkadaşlarını terk ederek kuzeye doğru kürek çekti.</p>

    <p>“Köleler,” dedi Jorah Mormont tiksintiyle.</p>

    <p>İri şövalye, kendi iddiasına göre fırtına boyunca uyumuştu. Tyrion’ın şüpheleri vardı ama onları kendine sakladı. Bir gece birinin bacağını ısırmak isteyebilirdi ve bunun için dişlere ihtiyacı vardı. Mormont, cüceyle yaşadığı münakaşayı göz ardı etmekten memnunmuş gibi görünüyordu, Tyrion da o münakaşa hiç yaşanmamış gibi davranmaya karar verdi.</p>

    <p>Su ve yiyecek gitgide azalırken on dört gün boyunca sürüklendiler. Güneş insafsızca üstlerine vurdu. Penny, köpeği ve domuzuyla birlikte kamarasında kaldı. Tyrion, sargılı bacağının üstünde topallayarak ve geceleri yarasını koklayarak kıza yiyecek götürdü. Yapacak başka bir şey kalmadığında el ve ayak parmaklarına bıçak batırdı. Sör Jorah her gün kılıcını biledi, kılıcın ucunu parlayana kadar yağladı. Sağ kalan üç alevli parmak, her akşam güneş batarken gece ateşini yaktılar ama mürettebata dua okuturken süslü zırhlarını giydiler ve mızraklarını el altında tuttular. Ve bir tek denizci bile cücelerin başlarını ovmaya kalkışmadı.</p>

    <p>Penny bir gece, “Onlar için yine mızrak dövüşü gösterisi yapalım mı?” diye sordu.</p>

    <p>“En iyisi yapmamak,” dedi Tyrion. “Gösteri, onlara şişman bir domuzumuz olduğunu hatırlatmaktan başka bir işe yaramaz.” Sevimli her geçen gün biraz daha zayıflıyordu gerçi. Çıtırtı da bir deri bir kemikti.</p>

    <p>Tyrion o gece rüyasında Kral Toprakları’nda olduğunu gördü, elinde bir arbalet vardı. “Fahişeler nereye gidiyorsa oraya,” dedi Lord Tywin ama Tyrion’ın parmakları kıvrıldığında ve ok vızıldadığında, karnına ok saplanan kişi Penny’ydi.</p>

    <p>Tyrion bağırma sesleriyle uyandı.</p>

    <p>Zemin sallanıyordu, Tyrion bir an için yine <em>Utangaç Bakire</em>’de olduğunu sandı. Domuz boku kokusu onu kendine getirdi. Hüzünler ve o vakitlerin neşesi geride kalmıştı. Tyrion, Lemore’un, sabah yüzüşlerinden sonra çıplak teninde su damlaları pırıldarken ne kadar tatlı göründüğünü hatırladı, ama bu gemideki tek bakire zavallı Penny’ydi; bodur, küçük, cüce kız.</p>

    <p>Fakat bir şeyler olmak üzereydi. Tyrion esneyerek hamaktan kalktı ve çizmelerini aradı. Çılgın bir düşünceydi ama arbaletini de aradı, elbette bulamadı. <em>Yazık,</em> diye düşündü, <em>büyük adamlar beni yemeye geldiğinde arbalet işe yarayabilirdi.</em> Çizmelerini giydi, bağrışmanın neyle ilgili olduğunu öğrenmek için güverteye çıktı. Penny oradaydı, gözleri şaşkınlıkla büyümüştü. “Bir gemi,” diye bağırdı, “orada, orada, görüyor musun? Bir gemi var ve bizi gördüler, gördüler. Bir <em>gemi.</em>”</p>

    <p>Tyrion bu defa kızı öptü... bir kez yanağından, bir kez alnından, bir kez de dudaklarından. Son öpücük Penny’yi kızarttı ve güldürdü, kız birdenbire utangaçlaştı ama önemli değildi. Diğer gemi yaklaşıyordu. Büyük bir kadırgaydı, Tyrion gördü. Kadırganın kürekleri, arkalarında, uzun ve beyaz bir iz bırakıyordu. “Bu gemi de ne?” diye sordu Tyrion, Sör Jorah Mormont’a. “Adını okuyabiliyor musun?”</p>

    <p>“Adını okumama gerek yok. Rüzgâr yönünde ilerliyoruz. Geminin kokusunu alabiliyorum.” Mormont kılıcını çekti. “Bu bir köle gemisi.”</p>
  </div>
</body>
</html>
