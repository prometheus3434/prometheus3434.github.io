<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Penny sonunda kamarasından çıkıp uzun kış uykusundan uyanan bir orman yaratığı gibi sürünerek güverteye geldiğinde <em>Selaesori Qhoran,</em> Volantis’ten yedi gün uzaktaydı.</p>

    <p>Akşamdı. Kırmızı rahip büyük demir maltızda gece ateşini yakmıştı. Mürettebat dua etmek için ateşin etrafında toplanmıştı. Moqorro’nun sesi, adamın muazzam gövdesinin içinde bir yerde gümleyen büyük bir davuldu. <em>“Bizi sıcak tutan güneşin için sana şükrediyoruz,”</em> dedi rahip. <em>“Bu soğuk ve karanlık denizde ilerlerken bizi kollayan yıldızların için sana şükrediyoruz.”</em> İri bir adamdı, Sör Jorah’tan daha uzun ve ondan iki kat daha genişti, kol yenleri ve etekleri saten alevlerle süslenmiş kırmızı bir elbise giymişti. Teni zift gibi karaydı, saçları kar gibi beyaz. Yanaklarında ve alnında sarı ve turuncu renkli alev dövmeleri vardı. Adamın kendi boyu kadar uzun olan asası bir ejderha başıyla taçlandırılmıştı. Rahip asanın dibini güverteye vurduğunda, ejderhanın ağzı çıtırtılı yeşil alevler tükürüyordu.</p>

    <p>Rahibin muhafızları, Ateşli El’in beş köle savaşçısı, yanıtlara liderlik ediyordu. Adamlar Eski Volantis dilinde şakıyordu ama Tyrion, duaları, özlerini kavramaya yetecek kadar duymuştu. <em>Ateşimizi yak ve bizi karanlıktan koru, falan filan, yolumuzu aydınlat ve bizi sıcak tut, gece karanlık ve dehşet dolu, biraz daha falan filan.</em></p>

    <p>Bu düşünceleri yüksek sesle dile getirmemesi gerektiğini biliyordu. Tyrion Lannister’ın hiçbir tanrıyla işi yoktu ama bu gemide R’hllor’a saygı göstermek akıllıcaydı. Güven içinde yola koyulduklarında, Jorah Mormont, Tyrion’ın zincirlerini, kelepçelerini ve prangalarını çıkarmıştı. Cüce, şövalyeye, onları geri takması için herhangi bir sebep vermek istemiyordu.</p>

    <p><em>Selaesori Qhoran,</em> suda yuvarlanan beş yüz tonluk bir banyo küvetiydi. Derin bir ambarı, kıç ve baş kasaraları, kasaraların arasında bir tek direği vardı. Baş kasarada grotesk bir pruva heykeli duruyordu; kolunun altına bir parşömen sıkıştırılmış, kabız ifadeli, tahta kurdu yenikli bir suret. Tyrion hayatında bundan daha çirkin bir gemi görmemişti. Geminin mürettebatı da çirkindi. Kaptan, kem ağızlı, büyük göbekli, zalim bir adamdı, birbirine yakın haris gözleri vardı, kötü bir <em>cyvasse</em> oyuncusu ve daha kötü bir mağluptu. Kaptanın altında hizmet veren dört kaptan muavini vardı, hepsi azatlı kölelerdi. Gemide elli köle çalışıyordu. Her birinin yanağına, gökenin, pruva heykelinin kabaca çizilmiş dövmesi yapılmıştı. Tyrion, denizcilere, adının Hugor Tepe olduğunu defalarca söylemişti ama adamlar ona Burunsuz demekten hoşlanıyordu.</p>

    <p>Kaptan muavinlerinin üçü ve mürettebatın dörtte üçten fazlası, Işık Tanrısı’nın ateşli takipçileriydi. Tyrion, akşam duası için kamarasından çıkan fakat dualarda yer almayan kaptandan o kadar emin değildi. Ama <em>Selaesori Qhoran</em>’ın asıl efendisi Moqorro’ydu, en azından bu yolculuk için.</p>

    <p><em>“Işık Tanrısı, kulun Moqorro’yu koru ve dünyanın karanlık yerlerinde onun yolunu aydınlat,”</em> diye gürledi kırmızı rahip. <em>“Ve erdemli kölen Benerro’yu savun. Ona bilgelik bağışla. Onun kalbini ateşle doldur.”</em></p>

    <p>Tyrion, bu maskaralığı kıç kasarasının altına inen ahşap merdivenden izleyen Penny’yi o anda fark etti. Alt basamaklardan birinde duran kızın sadece başı görünüyordu. Başlığının altında, Penny’nin gözleri gece ateşinin ışığıyla kocaman ve beyaz parlıyordu. Kızın yanında köpeği vardı; yapmacık mızrak müsabakalarında sürdüğü iri, gri tazı.</p>

    <p>“Leydim,” diye seslendi Tyrion hafifçe. Gerçekte, Penny bir leydi değildi ama Tyrion kızın o aptal adını söylemekte zorlanıyordu ve kıza <em>kız</em> ya da <em>cüce</em> diye seslenmek niyetinde değildi.</p>

    <p>Penny irkildi. “Ben... seni görmedim.”</p>

    <p>“Küçük bir adamım.”</p>

    <p>“Ben... ben iyi değildim.” Kızın köpeği havladı.</p>

    <p><em>Keder yüzünden hastaydım, demek istiyorsun.</em> “Eğer yardım edebileceğim bir şey varsa...”</p>

    <p>“Hayır.” Ve Penny bu kadar çabuk bir şekilde tekrar ortadan kayboldu, aşağı inerek köpeği ve domuzuyla paylaştığı kamaraya geri döndü. Tyrion onu suçlayamazdı. Tyrion gemiye ilk geldiğinde, <em>Selaesori Qhoran</em>’ın mürettebatı yeterince sevinmişti; neticede bir cüce, iyi şans demekti. Kafası o kadar çok ve o kadar sert bir şekilde övülmüştü ki Tyrion’ın kel kalmaması mucizeydi. Fakat Penny daha karışık tepkilerle karşılanmıştı; bir cüce olabilirdi ama aynı zamanda bir kadındı ve kadınlar gemilere kötü şans getirirdi. Kızın kafasını ovan her adama karşılık, kızın arkasından sessizce lanetler okuyan üç adam vardı.</p>

    <p><em>Ve benim suretim, kızın yarasına tuz basmaktan başka bir işe yaramaz. Ağabeyinin kafasını, benim kafam olması umuduyla kestiler ve ben burada kahrolası bir gargoyle gibi oturup kıza boş avuntular öneriyorum. Onun yerinde olsaydım, beni denize atmalarından başka bir şey istemezdim.</em></p>

    <p>Tyrion, Penny’ye acıyordu. Penny, tıpkı ağabeyi gibi, Volantis’te karşılaştığı zalimliği hak etmemişti. Tyrion’ın onu son görüşünde, gemi limandan ayrılmadan hemen önce, kızın gözleri ağlamaktan yara olmuştu. O gözler, solgun bir yüze kazılmış iki kırmızı ve korkunç çukurdu. Gemi denize açıldığında, Penny kendini köpeği ve domuzuyla birlikte kamarasına kilitlemişti ama Tyrion kızın geceleri ağladığını duymuştu. Daha dün, kaptan muavinlerinden biri, Penny’nin gözyaşları gemiyi doldurmadan önce kızın denize atılması gerektiğini söylemişti. Tyrion adamın şaka yapıp yapmadığından emin değildi.</p>

    <p>Akşam duası bittiğinde ve gemi mürettebatı nöbet tutmak, rom içmek ya da hamaklarda yatmak üzere bir kez daha dağıldığında, Moqorro her gece yaptığı gibi gece ateşinin yanında kaldı. Kırmızı rahip gündüzleri dinleniyordu ama karanlık saatler boyunca nöbet tutuyordu; güneşin şafak vakti geri dönmesi için kutsal alevlerin başında dua ediyordu.</p>

    <p>Tyrion kırmızı rahibin karşısında yere çömeldi ve gece soğuğuna karşı ellerini ısıttı. Moqorro uzun dakikalar boyunca Tyrion’ı fark etmedi. Titreyen alevlere bakıyordu, bir imgenin içinde kaybolmuştu. <em>İddia ettiği gibi gelecek günleri mi görüyor?</em> Eğer öyleyse, bu korkutucu bir yetenekti. Rahip bir süre sonra gözlerini kaldırdı ve cücenin gözlerine baktı. Vakur bir baş selamıyla, “Hugor Tepe,” dedi. “Benimle dua etmek için mi geldin?”</p>

    <p>“Biri bana gecenin karanlık ve dehşet dolu olduğunu söyledi. O alevlerin içinde neler görüyorsun?”</p>

    <p>Batıdiyar’ın Ortak Dil’ini kullanarak, “Ejderhalar,” dedi Moqorro. Ortak Dil’i neredeyse aksansız bir şekilde, çok iyi konuşuyordu. Yüksek rahip Benerro tarafından R’hllor’un inancını Daenerys Targaryen’a götürmek üzere seçilmesinin sebebi buydu şüphesiz. “Yaşlı ve genç, gerçek ve sahte, parlak ve karanlık ejderhalar. Ve sen. Bütün bunların ortasında hırlayan, büyük gölgeli küçük bir adam.”</p>

    <p>“Hırlayan? Benim gibi dost canlısı bir adam?” Tyrion neredeyse onur duymuştu. <em>Hiç şüphe yok ki adamın niyeti tam olarak bu. Önemli biri olduğunu duymaktan her aptal hoşlanır.</em> “Belki de gördüğün Penny’ydi. Hemen hemen aynı boydayız.”</p>

    <p>“Hayır dostum.”</p>

    <p><em>Dostum? Bunun ne zaman olduğunu merak ediyorum?</em> “Meereen’e ne zaman varacağımızı da gördün mü?”</p>

    <p>“Dünyanın kurtarıcısını görmek için sabırsızlanıyor musun?”</p>

    <p><em>Evet ve hayır. Dünyanın kurtarıcısı başımı kesebilir ya da beni iştah açıcı olarak ejderhalarına verebilir.</em> “Hayır,” dedi Tyrion. “Benim için bütün mesele, zeytinler. Lakin bir zeytin tatmadan önce yaşlanıp öleceğimden korkuyorum. Köpek yüzüşüyle bu gemiden daha hızlı yol alabilirim. Söyle bana, <em>Selaesori Qhoran</em> bir troyka mıydı yoksa bir kaplumbağa mı?”</p>

    <p>Kırmızı rahip güldü. “Hiçbiri. <em>Qhoran,</em> bir hükümdar değildir ama hükümdarlara hizmet eden, tavsiyeler veren ve onların işlerini yürütmelerine yardımcı olan biridir. Siz Batıdiyarlılar onun gibi adamlara kâhya ya da <em>yargıç</em> diyor olabilirsiniz.”</p>

    <p><em>Kral Eli?</em> Bu düşünce Tyrion’ı eğlendirdi. “Ya <em>selaesori?</em>”</p>

    <p>Moqorro burnuna dokundu. “Hoş aromalarla dolu demek. Siz güzel kokulu mu diyorsunuz? Çiçeksi?”</p>

    <p>“Yani <em>Selaesori Qhoran</em> aşağı yukarı <em>Pis Kokulu Kâhya</em> demek?”</p>

    <p>“<em>Güzel Kokulu Kâhya</em> daha doğru olur.”</p>

    <p>Tyrion çarpık bir gülümseme bahşetti. “Sanırım ben <em>Pis Kokulu</em>’ya sadık kalacağım. Lakin ders için teşekkür ederim.”</p>

    <p>“Seni aydınlattığım için mutluyum. Belki bir gün, sana R’hllor’un gerçeğini öğretmeme de izin verirsin.”</p>

    <p>“Bir gün.” <em>Bir kazığın üstündeki kafa olduğum zaman.</em></p>

    <p>Tyrion’ın Sör Jorah’la paylaştığı mekân, sadece ismen kamaraydı; rutubetli, karanlık ve kötü kokulu küçük odada, sadece üst üste konmuş iki uyku hamağına yetecek kadar yer vardı. Tyrion, Mormont’u alttaki hamağa uzanmış halde buldu, hamak geminin hareketiyle hafifçe sallanıyordu. “Kız sonunda burnunu üst güverteye çıkardı,” dedi Tyrion, Mormont’a. “Bana bir kez baktı ve hızla aşağı geri kaçtı.”</p>

    <p>“Hoş bir görüntün yok.”</p>

    <p>“Hepimiz senin kadar yakışıklı olamayız. Kız kayıp. Zavallı yaratığın bordadan atlamak ve kendini boğmak için yukarı çıktığını öğrenmek beni şaşırtmazdı.”</p>

    <p>“O zavallı yaratığın adı Penny.”</p>

    <p>“Kızın adını biliyorum.” Tyrion kızın adından nefret ediyordu. Kızın ağabeyi Groat ismini kullanıyordu ama adamın gerçek adı Oppo’ydu. <em>Groat ve Penny. En küçük ve en değersiz sikkeler. Daha kötüsü, kardeşlerin bu isimleri bizzat seçmiş olması.</em> Bu düşünce Tyrion’ın ağzında kötü bir tat bıraktı. “Hangi ismi kullanırsa kullansın, kızın bir arkadaşa ihtiyacı var.”</p>

    <p>Sör Jorah hamakta doğruldu. “Öyleyse onunla arkadaş ol. Onunla evlen. Umurumda değil.”</p>

    <p>Mormont’un sözleri de Tyrion’ın ağzında kötü bir tat bıraktı. “Aynı türden olanlar birbirleriyle evlensinler, fikrin bu mu? Kendin için dişi bir ayı bulmayı mı düşünüyorsun sör?”</p>

    <p>“Kızı getirmemiz için ısrar eden sendin.”</p>

    <p>“Ben onu Volantis’te bırakamayacağımızı söyledim. Bu, onu düzmek istediğim anlamına gelmez. Kız benim ölmemi istiyor, unuttun mu? Arkadaş olmayı isteyeceği son kişi benim.”</p>

    <p>“İkiniz de cücesiniz.”</p>

    <p>“Evet. Kızın ağabeyi de cüceydi. Öldürüldü, çünkü birkaç sarhoş soytarı onu benimle karıştırdı.”</p>

    <p>“Kendini suçlu mu hissediyorsun?”</p>

    <p><em>“Hayır.”</em> Tyrion öfkelendi. “Hesabını vermem gereken yeterince günaha sahibim, bu günahın sorumluluğunu almayacağım. Joffrey’nin düğün gecesinde oynadıkları roller için kıza ve ağabeyine karşı kin beslemiş olabilirim ama onlara zarar gelmesini asla istemedim.”</p>

    <p>“Hiç şüphe yok ki sen zararsız bir yaratıksın. Bir kuzu kadar masumsun.” Sör Jorah ayağa kalktı. “Cüce kız senin yükün. Onu öp, öldür ya da görmezden gel. Benim için fark etmez.” Tyrion’ı iterek kamaradan çıktı.</p>

    <p><em>İki kez sürgün edilmesi şaşırtıcı değil,</em> diye düşündü Tyrion. <em>Yapabilseydim ben de onu sürgüne gönderirdim. Bu adam soğuk, tehditkâr, huysuz ve espri anlayışından yoksun. Ve bunlar onun iyi özellikleri.</em> Sör Jorah uyanık olduğu saatlerin çoğunu geminin baş kasarasında, volta atarak ya da küpeşteye yaslanıp denizi seyrederek geçiriyordu. <em>Gümüş kraliçesini arıyor. Geminin daha hızlı yüzmesini isteyerek Daenerys’i arıyor. Pekâlâ, Tysha, Meereen’de bekliyor olsaydı ben de aynı şeyi yapardım.</em></p>

    <p>Fahişelerin gittiği yer Köle Körfezi olabilir miydi? Bu muhtemel görünmüyordu. Tyrion’ın okuduklarına göre, köle şehirleri fahişelerin yaratıldığı yerlerdi. <em>Mormont kendine bir fahişe satın almalıydı.</em> Güzel bir köle kız, şövalyenin asabiyetiyle ilgili mucizeler yaratabilirdi... bilhassa gümüş saçları olan bir kız, Selhorys’te Mormont’un aletinin üstünde oturan fahişe gibi bir kız.</p>

    <p>Tyrion nehirde Griff’e katlanmak zorunda kalmıştı ama en azından kaptanın gerçek kimliğiyle ilgili sırrı çözmeye çalışarak oyalanmış ve sırıklı teknenin küçük mürettebatının samimi dostluğuna sahip olmuştu. Maalesef, gökedeki herkes göründüğü kişiydi, kimse cana yakın değildi ve sadece kırmızı rahip ilginçti. <em>O ve belki de Penny. Ama kız benden nefret ediyor, etmesi de gerekiyor.</em></p>

    <p>Tyrion, <em>Selaesori Qhoran</em>’daki hayatın çok sıkıcı olduğunu öğrenmişti. Günün en heyecanlı bölümü, Tyrion’ın el ve ayak parmaklarına bıçak batırdığı vakitlerdi. Nehirde görülecek harikalar vardı: Dev kaplumbağalar, harabeye dönmüş şehirler, taş adamlar, çıplak rahibeler. Bir sonraki kıvrımda nelerin saklanmış olabileceğini kimse bilemezdi. Denizde gündüzler ve geceler hep aynıydı. Volantis’ten ayrılan göke, en başta karayı gözden kaçırmadan yol almıştı, Tyrion bu sayede dağların denize yaptığı çıkıntılara bakabilmiş, taşlı uçurumlardan havalanan deniz kuşu bulutlarını ve ufalanan gözcü kulelerini seyredebilmiş, geminin önünden geçen kahverengi çıplak adaları sayabilmişti. Çok sayıda gemi de görmüştü; Balıkçı tekneleri, ağır hareket eden yük gemileri, dalgaları beyaz köpüklere çeviren kürekleriyle gururlu kadırgalar. Fakat <em>Selaesori Qhoran</em> açık denize çıktığında, etrafta denizden ve gökyüzünden, sudan ve havadan başka bir şey kalmamıştı. Su, su gibi görünüyordu. Gökyüzü, gökyüzü gibi görünüyordu. Bazen bulutlar oluyordu. <em>Çok fazla mavi.</em></p>

    <p>Ve geceler daha beterdi. Tyrion en iyi zamanlarda kötü uyuyordu ve bu gece iyi olmaktan çok uzaktı. Uyku, rüya demekti ve Tyrion’ın rüyalarında Hüzünler ile Lord Tywin yüzlü bir taş kral bekliyordu. Bu durum Tyrion’ı dilencinin seçimiyle baş başa bıraktı; Tyrion ya hamağa tırmanacak ve altındaki Jorah Mormont’un horlamasını dinleyecekti ya da güvertede kalıp denizi seyredecekti. Aysız gecelerde, su ufuktan ufuğa üstat mürekkebi kadar siyahtı. Karanlık; derin ve ürkütücüydü, soğuk bir surette güzeldi. Fakat Tyrion, suya uzun süre baktığında, küpeştenin üstünden atlayıp o karanlığa düşmenin ne kadar kolay olacağını düşünmeye başlıyordu. Tyrion’ın hayatı olan zavallı kısa hikâye, küçük bir su serpintisiyle çabucak son bulurdu. <em>Ama ya bir cehennem varsa ve babam beni orada bekliyorsa?</em></p>

    <p>Her akşamın en güzel bölümü, akşam yemeğiydi. Yiyecekler o kadar iyi değildi ama boldu, bu yüzden cücenin bir sonraki işi, yemek oldu. Yemek servisinin yapıldığı gemi mutfağı dar ve rahatsız bir mekândı; tavanı o kadar alçaktı ki, uzun boylu yolcular her daim kafalarını kırma tehlikesiyle karşı karşıyaydı. Bu, özellikle Ateşli El’in genç ve iri köle savaşçılarının maruz kaldığı bir kazaydı. Tyrion bu duruma kıs kıs gülmekten çok hoşlanıyor olsa da yemeklerini tek başına yemeyi tercih ediyordu. Kalabalık bir masada, aynı dili paylaşmadığı insanlarla birlikte oturmak, hiçbir şey anlamadan onların konuşmalarını ve şakalaşmalarını dinlemek kısa zaman içinde yorucu bir hal almıştı. Özellikle, şakaların ve kahkahaların kendisiyle ilgili olup olmadığını merak etmeye başladığından beri.</p>

    <p>Mutfak aynı zamanda geminin kitaplarının muhafaza edildiği yerdi. Geminin kaptanı kitapsever bir adam olduğu için gemi üç kitap taşıyordu; kötüden daha kötüye giden gemicilik şiirlerinin toplandığı bir derleme, Lysli bir yastık evindeki genç köle kızın erotik maceralarını anlatan iyice yıpranmış kalın bir kitap ve <em>Troyka Belicho’nun Hayatı</em>’nın dördüncü ve son cildi. Belicho, Volantisli meşhur bir vatanseverdi, aralıksız sürdürdüğü fetihler ve zaferler, Belicho devler tarafından yenildiğinde birdenbire son bulmuştu. Tyrion denizdeki üçüncü gününde bütün kitapları bitirmişti. Sonra, başka kitap olmadığı için, okuduklarını tekrar okumaya başlamıştı. En kötü yazılan kitap köle kızın hikâyesiydi ama en ilginç olan da oydu. Tyrion; yağlı pancar, soğuk balık yahnisi ve çivi çakmak için kullanılabilecek çöreklerden oluşan akşam yemeğini yerken okumak üzere köle kızın hikâyesini aldı.</p>

    <p>Penny mutfağa girdiğinde, Tyrion köle kızla ablasının tacirler tarafından kaçırıldığı günü, kızın ağzından yazıldığı gibi okuyordu. “Ah,” dedi Penny. “Düşünmüştüm ki... Seni rahatsız etmek istemezdim lordum.”</p>

    <p>“Beni rahatsız etmiyorsun. Beni yine öldürmeye çalışmayacaksın umarım.”</p>

    <p>“Hayır.” Penny bakışlarını başka yere çevirdi, yüzü kızarıyordu.</p>

    <p>“Bu durumda, biraz arkadaşlık hoşuma gider. Bu gemide yapacak çok az şey var.” Tyrion kitabı kapattı. “Gel. Otur. Yemek ye.”</p>

    <p>Kız, yemeklerinin çoğunu hiç dokunulmamış bir halde kamarasının kapısına bırakıyordu. Şu anda açlıktan kırılıyor olmalıydı. “Yahni neredeyse yenebilir durumda. En azından balık taze.”</p>

    <p>“Hayır. Bir keresinde balık kılçığı yüzünden boğuluyordum. Balık yiyemem.”</p>

    <p>“Öyleyse biraz şarap iç.” Tyrion şarapla doldurduğu kadehi kıza doğru itti. “Kaptanımızın ikramı. Doğruyu söylemek gerekirse Arbor altınından çok idrara benziyor. Fakat idrar bile, denizcilerin içtiği kara zift romundan daha iyidir. Uyumana yardım eder.”</p>

    <p>Kız kadehe dokunmak için hareketlenmedi. “Teşekkür ederim lordum ama hayır.” Geri çekildi. “Sana rahatsızlık vermemeliyim.”</p>

    <p>Penny kapıdan çıkıp gidemeden önce, “Bütün hayatını kaçarak mı geçireceksin?” diye sordu Tyrion.</p>

    <p>Bu soru kızı durdurdu. Kızın yanakları parlak pembeye döndü. Tyrion onun tekrar ağlamaya başlayacağından korktu ama kız ağlamak yerine, dudaklarını meydan okurcasına dışarı çıkarıp, “Sen de kaçıyorsun,” dedi.</p>

    <p>“Kaçıyorum,” diye itiraf etti Tyrion. “Fakat ben bir yere kaçıyorum ve sen bir yerden kaçıyorsun, ikisinin arasında dünyalar kadar fark var.”</p>

    <p>“Sen olmasaydın, ben ve ağabeyim asla kaçmak zorunda kalmazdık.”</p>

    <p><em>Bunu yüzüme karşı söylemek cesaret gerektirir.</em> “Kral Toprakları’ndan mı yoksa Volantis’ten mi bahsediyorsun?”</p>

    <p>“İkisinden de.” Kızın gözlerinde yaşlar pırıldadı. “Her şeyden. Neden kralın istediği gibi bizimle mızrak dövüşü yapmadın? Zarar görmezdin. Çocuğu memnun etmek için köpeğimin sırtına binip mızrak sallamak sana neye mal olurdu lordum? Sadece eğlenceydi. Altı üstü sana gülerlerdi.”</p>

    <p>“Bana gülerlerdi,” dedi Tyrion. <em>Ama onların Joffrey’ye gülmesini sağladım. Ve bu zekice bir manevra değil miydi?</em></p>

    <p>“Ağabeyim, insanları güldürmenin iyi bir şey olduğunu söylerdi. Soylu ve onurlu bir şey. Ağabeyim...” Kızın yüzüne gözyaşları akmaya başladı.</p>

    <p>“Ağabeyin için üzgünüm.” Tyrion aynı sözleri daha önce Volantis’te de söylemişti ama kız orada öyle kederliydi ki Tyrion onun bu sözleri duyduğundan emin değildi.</p>

    <p>Penny sözleri bu sefer duymuştu. “Üzgün. Üzgünsün.” Dudakları titriyordu, yanakları ıslaktı, gözleri kırmızı çerçeveli çukurlardı. “O gece Kral Toprakları’ndan ayrıldık. Ağabeyim yapılacak en iyi şeyin bu olduğunu söyledi; bilileri, kralın ölümünde parmağımızın olup olmadığını merak edebilir ve merakını gidermek için bize işkence yapmaya karar verebilirdi. Önce Tyrosh’a gittik. Ağabeyim oranın yeterince uzak olduğunu düşündü ama değildi. Orada yaşayan bir jonglör tanıyorduk. Adam, yıllardır her gün, Sarhoş Tanrı Fıskiyesi’nin yanında gösteri yapıyordu. Yaşlıydı, elleri eskisi kadar becerikli değildi, bazen toplarını düşürür ve meydan boyunca onların peşinden koşardı ama Tyroshlular ona yine de güler ve sikke fırlatırdı. Sonra bir sabah, adamın cesedinin Trios Tapınağı’nda bulunduğunu duyduk. Trios’un üç kafası vardır ve tapınağın kapılarının yanında büyük bir heykeli durur. Yaşlı jonglör üç parçaya ayrılmış ve Trios’un üç katlı ağızlarına tıkılmıştı. Ancak parçalar dikilerek tekrar birleştirildiğinde, jonglörün kafasının gittiği anlaşıldı.”</p>

    <p>“Tatlı ablam için bir hediye. Jonglör de cüceydi.”</p>

    <p>“Evet, küçük bir adamdı. Sen ve Oppo gibi. Groat. O jonglör için de üzgün müsün?”</p>

    <p>“Şu ana kadar jonglörün varlığından habersizdim... ama evet, öldüğü için üzgünüm.”</p>

    <p>“O senin için öldü. Onun kanı senin ellerinde.”</p>

    <p>Jorah Mormont’un sözlerinin ardından gelen bu suçlama can yakıcıydı. “Onun kanı ablamın ve onu öldüren zalimlerin ellerinde. Benim ellerim...” Tyrion ellerini çevirdi, inceledi, yumruk haline getirdi, “...benim ellerim kuru kanla kabuk bağladı, evet. Bana akraba katili dersen yanılmış olmazsın. Kral katili diye seslenirsen ona da cevap veririm. Anneleri, babaları, yeğenleri, âşıkları, erkekleri ve kadınları, kralları ve fahişeleri öldürdüm. Bir keresinde bir şarkıcı canımı sıktı, piçi yahni yaptırdım. Lakin ne bir jonglörü ne de bir cüceyi öldürdüm ve kahrolası ağabeyine olanlar yüzünden suçlanacak adam ben değilim.”</p>

    <p>Penny şarap kadehini aldı ve Tyrion’ın yüzüne boşalttı. <em>Tıpkı tatlı ablam gibi.</em> Tyrion mutfak kapısının sertçe kapandığını duydu ama kızın gidişini görmedi. Gözleri yanıyordu ve dünya bulanıktı. <em>Penny’yle arkadaşlığımız buraya kadarmış.</em></p>

    <p>Tyrion Lannister diğer cücelerle çok sınırlı tecrübeler yaşamıştı. Lord Tywin oğlunun biçimsizliğini hatırlatan şeyleri hoş karşılamazdı. Ekiplerinde cüce oyuncular barındıran kumpanyalar, Lannis Limanı’ndan ve Casterly Kayası’ndan uzak durmayı çabucak öğrenmişlerdi. Tyrion büyürken, Dornelu Lord Fowler’ın makamında hizmet veren cüce bir soytarıdan, Parmaklar’da görev yapan cüce bir üstattan ve sessiz rahibelerin arasındaki dişi bir cüceden haberdar olmuştu ama hiçbir zaman onları arayıp bulma isteği duymamıştı. Kulağına daha şaibeli hikâyeler de çalınmıştı; nehir topraklarındaki bir tepeye dadanan cadı cüce ve Kral Toprakları’nda köpeklerle çiftleşerek ün kazanmış bir cüce fahişe. Sonuncuyu Tyrion’a bizzat tatlı ablası anlatmıştı, hatta Tyrion için kızgın bir kancık bulmayı önermişti. Tyrion nazik bir şekilde Cersei’nin kendinden bahsedip bahsetmediğini sorduğunda, Cersei, Tyrion’ın yüzüne bir kadeh şarap fırlatmıştı. <em>Hatırladığım kadarıyla kırmızı şaraptı. Bu ise altın.</em> Tyrion kol yeniyle yüzünü sildi. Gözleri hâlâ yanıyordu.</p>

    <p>Penny’yi fırtına gününe kadar bir kez daha görmedi.</p>

    <p>O sabah, tuzlu hava durgun ve ağırdı ama batı seması kıpkırmızıydı, Lannister kırmızısı kadar parlak, alçak bulutlarla çizgilenmişti. Denizciler kapıları tirizlerle sağlamlaştırıyor, halatları çekiyor, güverteleri temizliyor ve henüz yere bağlanmamış her şeyi yere bağlıyorlardı. “Kötü rüzgârlar geliyor,” diye uyardı biri Tyrion’ı. “Burunsuz aşağı inmeli.”</p>

    <p>Tyrion, Dar Deniz’i geçerken maruz kaldığı fırtınayı, ayaklarının altında sallanan güverteyi, geminin çıkardığı korkunç çatırtıları, şarabın ve kusmuğun tadını hatırladı. “Burunsuz burada kalacak.” Eğer tanrılar onu istiyorsa, Tyrion suda boğulmayı kendi kusmuğunda boğulmaya tercih ederdi. Yukarıda, gökenin yelkeni ağır ağır dalgalandı, uzun bir uykudan uyanan devasa bir hayvanın kürküne benziyordu, sonra gemideki her kafayı döndüren ani bir çatırtıyla doldu.</p>

    <p>Rüzgâr gökeyi önüne katmıştı, onu seçilmiş rotasının çok uzağına sürüklüyordu. Geminin arkasında, kan kırmızısı gökyüzünde kapkara bulutlar birbirlerinin üstüne yığılıyordu. Kuşluk vakti geldiğinde, gemidekiler batıda titreyen şimşeği gördüler. Şimşeği uzak bir gök gürültüsü takip etti. Deniz sertleşti ve dalgalar yükselip <em>Pis Kokulu Kâhya</em>’nın gövdesine çarptı. Mürettebat o zaman yelkeni aşağı indirmeye başladı. Tyrion geminin ortasında ayakaltındaydı, baş kasarasına tırmanıp yere çömeldi, yanaklarına vuran soğuk yağmur kamçısının tadını çıkardı. Göke yukarı çıkıp aşağı indi, Tyrion’ın o güne kadar sürdüğü bütün atlardan daha vahşi bir şekilde şahlanıyordu, her dalgayla havalanıyor ve iki dalga arasında aşağı kayarak su çukurlarına giriyordu, Tyrion’ı kemiklerine kadar titretiyordu.</p>

    <p>Fırtına dindiğinde akşam çökmüştü. Tyrion Lannister iç çamaşırlarına kadar ıslanmıştı ama kendini her nedense mutlu hissediyordu... ve daha sonra kamarada, bir kusmuk gölünün içinde sarhoş bir Jorah Mormont bulduğunda, daha da mutlu oldu.</p>

    <p>Tyrion akşam yemeğinden sonra mutfakta oyalandı, geminin aşçısıyla birlikte kara zift romu içerek hayatta kalışını kutladı. Aşçı, Ortak Dil’den sadece bir kelime (düzmek) bilen, iri, hantal ve yağlı bir Volantisliydi ama acımasız bir <em>cyvasse</em> oyuncusuydu, bilhassa sarhoş olduğunda. O akşam üç oyun oynadılar. İlk oyunu Tyrion kazandı, son ikisini kaybetti. Yenilgilerden sonra yeterince oynadığına karar verdi ve kafasını hem fillerden hem de romdan temizlemek için güverteye çıktı.</p>

    <p>Baş kasarasında Penny’yi buldu. Kızın olduğu yerde genelde Sör Jorah’ı bulurdu. Şövalye, geminin yarı çürümüş iğrenç pruva heykelinin yanında durur ve mürekkep siyahı denizi seyrederdi. Arkadan bakılınca, Penny bir çocuk kadar küçük ve savunmasız görünüyordu.</p>

    <p>Tyrion kızı rahatsız etmemenin en iyisi olacağını düşündü ama geç kalmıştı. Kız onu duymuştu. “Hugor Tepe.”</p>

    <p>“Eğer istersen.” <em>İkimiz de işin aslını biliyoruz.</em> “Seni rahatsız ettiğim için üzgünüm. Gideceğim.”</p>

    <p>“Hayır.” Penny’nin yüzü solgun ve hüzünlüydü ama kız ağlamış gibi görünmüyordu. “Ben de üzgünüm. Şarap için. Ağabeyimi ve Tyrosh’taki zavallı yaşlı adamı öldüren sen değildin.”</p>

    <p>“Bilerek olmadı ama benim de rolüm vardı.”</p>

    <p>“Onu çok özlüyorum. Ağabeyimi. Ben...”</p>

    <p>“Anlıyorum.” Tyrion kendini Jaime’yi düşünürken buldu. <em>Kendini şanslı say. Ağabeyin sana ihanet edemeden önce öldü.</em></p>

    <p>“Ölmek istediğimi sanıyordum,” dedi kız, “ama bugün fırtına koptuğunda ve ben geminin batacağını düşündüğümde... ben... ben...”</p>

    <p>“Her şeye rağmen yaşamak istediğini fark ettin.” <em>O duyguyu biliyorum. Paylaştığımız ortak bir özellik daha.</em></p>

    <p>Penny’nin dişleri çarpıktı, kız bu sebeple çok ender gülümsüyordu ama bu sefer gülümsedi. “Şarkıcıyı gerçekten yahni yaptın mı?”</p>

    <p>“Kim? Ben mi? Ben yemek pişiremem.”</p>

    <p>Penny, gerçekte olduğu genç ve tatlı kız gibi kıkırdadı... on yedi ya da on sekiz yaşında bir kız gibi, on dokuzdan büyük değildi. “Şu şarkıcı ne yaptı?”</p>

    <p>“Benim hakkımda bir şarkı yazdı.” <em>Çünkü kadın, onun gizli hazinesiydi, onun utancı ve onun sevinciydi. Ve bir zincir ve bir kale, o kadının öpücüğüne kıyasla hiçti.</em> Şarkının sözlerini böyle çabucak hatırlamak tuhaftı. Belki de sözler hiç unutulmamıştı. <em>Altından eller her daim soğuktu ama kadının elleri her daim sıcak.</em></p>

    <p>“Çok kötü bir şarkı olmalı.”</p>

    <p>“Pek sayılmaz. Bir ‘Castamere Yağmurları’ değildi ama bazı bölümleri... pekâlâ...”</p>

    <p>“Nasıl başlıyordu?”</p>

    <p>Tyrion güldü. “Hayır. Beni şarkı söylerken duymak istemezsin.”</p>

    <p>“Ağabeyim ve ben küçükken, annemiz bize şarkılar söylerdi. Şarkıyı sevdiğin sürece sesinin önemi yoktur, derdi.”</p>

    <p>“Annen küçük...”</p>

    <p>“...bir insan mıydı? Hayır, ama babam öyleydi. Babam üç yaşındayken, kendi babası tarafından bir köle tacirine satılmış ama büyüdüğünde meşhur bir oyuncu olup özgürlüğünü satın almış. Bütün Özgür Şehirler’e ve Batıdiyar’a gitmiş. Eski Şehir’de ona Zıpzıp Fasulye derlermiş.”</p>

    <p><em>Elbette.</em> Tyrion irkilmemeye çalıştı.</p>

    <p>“Babam öldü,” diye devam etti Penny. “Annem de. Oppo... ailemden geriye kalan son kişiydi ve şimdi o da yok.” Kafasını çevirip denize baktı. “Ne yapacağım? Nereye gideceğim? Bir zanaatım yok, sadece mızrak dövüşü gösterisi yapmayı biliyorum ve bunun için iki kişi gerekiyor.”</p>

    <p><em>Hayır,</em> diye düşündü Tyrion. <em>Orası gitmek isteyeceğin bir yer değil kızım. Benden bunu isteme. Bunu düşünme bile.</em> “Kendine öksüz bir çocuk bul,” dedi.</p>

    <p>Penny, Tyrion’ın önerisini duymamış gibiydi. “Gösteri düzenlemek babamın fikriydi. Hatta ilk domuzu o eğitti. Fakat eğitim bittiğinde, babam domuzu süremeyecek kadar hastaydı, bu yüzden Oppo onun yerini aldı. Ben daima köpeği sürerdim. Bir keresinde Braavos’un Deniz Lordu için gösteri yaptık. Adam öyle çok güldü ki bize... büyük bir hediye verdi.”</p>

    <p>“Ablam sizi orada mı buldu? Braavos’ta?”</p>

    <p>“Ablan?” Kızın kafası karışmıştı.</p>

    <p>“Kraliçe Cersei.”</p>

    <p>Penny başını sağa sola salladı. “Kraliçe asla... bize bir adam geldi. Pentos’ta. Osmund. Hayır Oswald. Öyle bir şey. Onunla Oppo buluştu. Bütün anlaşmalarımızı Oppo yapardı. Ağabeyim ne yapacağımızı, gideceğimiz bir sonraki yerin neresi olması gerektiğini her zaman bilirdi.”</p>

    <p>“Gittiğimiz bir sonraki yer Meereen.”</p>

    <p>Penny şaşkın gözlerle Tyrion’a baktı. “Qarth demek istiyorsun. Yeni Ghis üzerinden Qarth’a gidiyoruz.”</p>

    <p>“Meereen. Köpeğini ejderha kraliçesi için süreceksin ve ağırlığınca altın kazanacaksın. Daha fazla yemek yemeye başlasan iyi olur. Böylece Majesteleri Kraliçe’nin huzurunda mızrak dövüşü yapmadan evvel iyice tombullaşırsın.”</p>

    <p>Penny, Tyrion’ın gülümsemesine karşılık vermedi. “Tek başıma, daireler çizerek dönmekten başka bir şey yapamam. Ve kraliçeyi güldürmeyi başarsam bile, daha sonra nereye giderim? Ağabeyim ve ben aynı yerde uzun zaman kalmazdık. İnsanlar bizi ilk gördüklerinde gülerler ama dördüncü ya da beşinci seferde, yapacağımız şeyi biz yapmadan önce bilirler. Sonra gülmekten vazgeçerler. Büyük şehirlerde çok sikke kazanılır ama ben en çok küçük kasabaları severim. Öyle yerlerdeki insanların gümüşü yoktur ama bizi sofralarında doyururlar, çocuklar peşimizden ayrılmaz.”</p>

    <p><em>Lazımlığa benzeyen sefil kasabalarında daha önce hiç cüce görmedikleri için,</em> diye düşündü Tyrion. <em>İki başlı bir keçi ortaya çıkacak olsa, kahrolası şımarık veletler onu da takip ederler. Sonunda keçinin melemesinden bıkarlar ve hayvanı akşam yemeği için keserler.</em> Ama kızı tekrar ağlatmak istemiyordu, aklından geçenleri söylemek yerine, “Daenerys’in iyi bir kalbi ve cömert bir tabiatı vardır,” dedi. Penny’nin bunu duymaya ihtiyacı vardı. “Sarayında senin için bir yer bulacağından eminim. Ablamın kolunun uzanamayacağı güvenli bir yer.”</p>

    <p>Penny tekrar Tyrion’a döndü. “Ve sen de orada olacaksın.”</p>

    <p><em>Eğer Daenerys, ağabeyimin döktüğü Targaryen kanına karşılık biraz Lannister kanı istediğine karar vermezse.</em> “Olacağım.”</p>

    <p>O geceden sonra cüce kız güvertede daha sık görüldü. Ertesi gün ikindi vakti, hava ılık ve deniz sakinken, Tyrion geminin orta yerinde kızla ve kızın benekli domuzuyla karşılaştı. “Domuzumun adı Sevimli,” dedi Penny utangaç bir tavırla.</p>

    <p><em>Domuzun adı Sevimli ve kızın adı Penny,</em> diye düşündü Tyrion. <em>Birileri bunun hesabını vermeli.</em> Penny, Tyrion’a meşe palamuttan verdi. Sevimli, meşe palamutlarını Tyrion’ın elinden yedi. İri dişi domuz, burnunu çekip tiz sesler çıkarırken, <em>ne yaptığını anlamadığımı sanma kızım,</em> diye düşündü Tyrion.</p>

    <p>Kısa zaman zaman sonra, Penny ve Tyrion yemeklerini birlikte yemeye başladılar. Bazı geceler baş başa kalıyorlardı, diğer yemeklerde Moqorro’nun muhafızlarıyla birlikte kalabalığa karışıyorlardı. Tyrion muhafızlara, <em>parmaklar,</em> diyordu; neticede onlar Ateşli El’in adamlarıydı ve beş kişilerdi. Penny buna gülüyordu; bu, tatlı bir sesti ama Tyrion’ın sıkça duyduğu bir ses değildi. Kızın yarası çok tazeydi, kederi çok derindi.</p>

    <p>Tyrion, Penny’yi, gemiye <em>Pis Kokulu Kâhya</em> demeye alıştırdı ama kız her nedense, Tyrion’ın Sevimli’yi <em>Jambon</em> diye çağırmasına sinirleniyordu. Tyrion, kızın gönlünü almak için ona <em>cyvasse</em> öğretmeyi denedi ama kısa zaman içinde bunun ümitsiz bir girişim olduğunu anladı. “Hayır,” dedi bin kez, “ejderhalar uçar, filler değil.”</p>

    <p>Aynı gece, Penny eteğindeki taşları döktü ve Tyrion’a onunla birlikte mızrak dövüşü yapmak isteyip istemediğini sordu. “Hayır,” dedi Tyrion. Ancak daha sonra, mızrağın belki de <em>mızrak</em> anlamına gelmediğini idrak etti. Vereceği cevap yine hayır olurdu ama Tyrion o kadar nezaketsiz davranmayabilirdi.</p>

    <p>Jorah Mormont’la paylaştığı kamaraya döndü, bölük pörçük bir uyku uyuyarak hamağında saatlerce dönüp durdu. Rüyaları, sisin içinden ona uzanan gri taş ellerle ve babasının olduğu yere çıkan basamaklarla doluydu.</p>

    <p>Tyrion sonunda pes etti ve biraz gece havası almak için yukarı çıktı. <em>Selaesori Qhoran</em>’ın şeritli büyük yelkeni gece için toplanmıştı. Biri hariç geminin bütün güverteleri boştu. Kaptan muavinlerinden biri baş kasarasındaydı. Moqorro geminin ortasında, maltızın başında oturuyordu. Közlerin arasında hâlâ birkaç küçük alev dans ediyordu.</p>

    <p>Sadece en parlak yıldızlar görünür durumdaydı, hepsi batıdaydı. Belli belirsiz kırmızı bir ışıltı kuzey semasını aydınlatıyordu, gökyüzü kan çürüğü rengindeydi. Tyrion daha önce bundan daha büyük bir ay görmemişti. Devasa ve şişkin ay, güneşi yutmuş ve ateşle uyanmış gibi görünüyordu. Ayın suda yüzen ikizi her dalgayla kırmızı pırıldıyordu. “Vakit ne?” diye sordu Tyrion, Moqorro’ya. “Eğer doğu yer değiştirmediyse, bu gün doğumu olamaz. Gökyüzü neden kırmızı?”</p>

    <p>“Gökyüzü Valyria’nın üzerinde her zaman kırmızıdır Hugor Tepe.”</p>

    <p>Tyrion’ın sırtından soğuk bir ürperti geçti. “Yakın mıyız?”</p>

    <p>“Mürettebatın istediğinden daha yakın,” dedi Moqorro o pes sesiyle. “Gün Batımı Krallıkları’nda Valyria hakkındaki hikâyeler bilinir mi?”</p>

    <p>“Bazı denizcilerin, o kıyıya bakan herkesin lanetlendiğini söylediği bilinir.” Tyrion bu çeşit hikâyelere inanmıyordu, amcası da inanmazdı. Gerion Lannister, Lannister Hanedanı’nın atalarına ait kayıp kılıcı ve Kıyamet’ten kurtulan diğer hazineleri bulmak amacıyla Valyria’ya yelken açtığında, Tyrion on sekiz yaşındaydı. Amcasıyla birlikte gitmeyi umutsuzca arzulamıştı ama lord babası bu yolculuğa “soytarı macerası” adını takmış ve Tyrion’ın gitmesini yasaklamıştı.</p>

    <p><em>Belki de çok haksız değildi. Gülen Aslan</em>’ın Lannis Limanı’ndan ayrılışının üzerinden neredeyse on yıl geçmişti ve Gerion geri dönmemişti. Lord Tywin’in onu araması için gönderdiği adamlar, Gerion’ın izini Volantis’e kadar sürmüşlerdi. Gerion’ın mürettebatının yarısı onu orada terk etmişti ve Gerion onların yerini doldurmak üzere köleler satın almıştı. Hiçbir özgür adam, niyetinin Tüten Deniz’e gitmek olduğunu açıkça söyleyen bir kaptanın gemisinde çalışmazdı. “Öyleyse bulutlarda yansımasını gördüğümüz şey, On Dört Alev’in ateşleri mi?”</p>

    <p>“On dört ya da on dört bin. Kim onları saymaya cesaret edebilir? Ölümlülerin o ateşlere çok derin bakması akıllıca bir şey değildir dostum. Onlar tanrının gazabının ateşleri. İnsanların yaktığı hiçbir ateş onların dengi olamaz. Biz insanlar, küçük yaratıklarız.”</p>

    <p>“Bazıları diğerlerinden daha küçük.” <em>Valyria.</em> Kitaplar, Kıyamet gününde, beş yüz millik bir alan içindeki bütün tepelerin parçalara ayrıldığını ve havayı külle, dumanla, ateşle doldurduğunu yazardı. Alevler öyle sıcak ve açtı ki gökyüzündeki ejderhalar bile alev girdaplarının içine çekilip yanmışlardı. Yeryüzünde muazzam yarıklar açılmıştı; sarayları, tapınakları, kasabaları yutmuşlardı. Göller kaynamış ya da aside dönüşmüş, dağlar patlamış, ateşli fıskiyeler üç yüz metre yukarı tırmanan erimiş kayalar püskürtmüştü. Kırmızı bulutlardan ejderhacamları ve şeytanların kara kanı yağmıştı. Kuzeyde, yer yarılıp kendi içine çökmüş ve kızgın deniz tarafından doldurulmuştu. Dünyanın en gururlu şehri bir an içinde kaybolmuştu, şehrin efsanevi imparatorluğu bir gün içinde yok olmuştu. Uzun Yaz Toprakları kavrulmuş, boğulmuş ve mahvolmuştu.</p>

    <p><em>Ateşin ve kanın üstüne kurulmuş bir imparatorluk. Valyrialılar, kendi ektikleri tohumları biçmişler.</em> “Kaptanımız o laneti sınamak niyetinde mi?”</p>

    <p>“Kaptanımız denizin elli mil açığında, o lanetli kıyının iyice uzağında olmayı tercih eder ama ona en kısa yoldan gitmesini emrettim. Başkaları da Daenerys’i arıyor.”</p>

    <p><em>Genç prensiyle birlikte Griff.</em> Altın Mürettebat’ın batıya doğru gittiğine dair bütün o söylentiler bir kandırmaca olabilir miydi? Tyrion bir şeyler söylemeyi düşündü ama sonra daha iyi düşündü. Kırmızı rahipleri çeken kehanetin içinde sadece bir kahramana yer olduğunu anlamıştı. İkinci bir Targaryen, onların kafasını karıştırmaktan başka bir işe yaramazdı. “Alevlerinde, başkaları dediğin insanları da gördün mü?” diye sordu ihtiyatlı bir şekilde.</p>

    <p>“Sadece gölgelerini,” dedi Moqorro. “En çok da birini. Kan denizinde yol alan, bir tek siyah gözü ve on uzun kolu olan uzun boylu ve çarpık bir yaratık.”</p>
  </div>
</body>
</html>
