<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Val, şafak öncesi soğukta kapının yanında bekliyordu, giydiği ayı kürkü pelerin öyle genişti ki Sam’in üstüne oturabilirdi. Kızın yanında eyerli, dizginli, tek gözlü, gri bir at vardı. Mully ve Efkârlı Edd kızla birlikte duruyordu; bir çift alışılmadık muhafız. Adamların nefesi soğuk ve siyah havada buzlanıyordu.</p>

    <p>“Ona kör bir at mı verdiniz?” diye sordu Jon inanmazlıkla.</p>

    <p>“Sadece yarı kör lordum,” dedi Mully. “Bunun dışında gayet sağlıklı.” Atın boynunu okşadı.</p>

    <p>“At yarı kör olabilir ama ben değilim,” dedi Val. “Nereye gitmem gerektiğini biliyorum.”</p>

    <p>“Leydim, bunu yapmak zorunda değilsin. Risk...”</p>

    <p>“...bana ait Lord Kar. Ve ben güneyli bir leydi değilim. Özgür insanlardan bir kadınım. Ormanı bütün siyah pelerinli koruculardan daha iyi bilirim. Ormanda bana musallat olacak hayaletler yok.”</p>

    <p><em>Umarım yoktur.</em> Jon buna bel bağlamıştı; Kara Jack Bulwer ve arkadaşlarının başarısız oldukları yerde Val’in başarılı olacağına güveniyordu. Özgür insanların Val’e zarar vermeyeceğini umut ediyordu ama ormanda bekleyen yegâne yaratıkların yabanıllar olmadığını hem Jon hem de Val gayet iyi biliyordu. “Yeterince yiyeceğin var mı?”</p>

    <p>“Sert ekmek, sert peynir, yulaflı çörek, tuzlu balık, tuzlu et ve bütün o tuzu ağzımdan temizlemek için bir matara tatlı şarap. Açlıktan ölmeyeceğim.”</p>

    <p>“Öyleyse yola çıkma vaktin geldi.”</p>

    <p>“Sana söz veriyorum Lord Kar. Geri döneceğim. Tormund’la ya da onsuz.” Val gökyüzüne baktı. Ay, yarım aydı. “Beni dolunayın ilk gününde bekle.”</p>

    <p>“Bekleyeceğim.” <em>Beni yarı yolda bırakma,</em> diye düşündü Jon, <em>yoksa Stannis kafamı alır.</em> Kral, “Prensese göz kulak olacağına dair söz verir misin?” diye sormuştu ve Jon söz vermişti. <em>Val bir prenses değil gerçi. Bunu krala elli kere söyledim.</em> Bu zayıf bir bahaneydi, Jon’un yaralı sözünü saran lime lime bir sargıydı. Jon’un babası bunu asla onaylamazdı. <em>Ben diyar halkını koruyan kılıcın,</em> diye hatırlattı Jon kendine. <em>Sonuçta, diyar halkını korumak, bir adamın onurundan daha önemli olmalıydı.</em></p>

    <p>Sur’un altındaki yol, buzdan bir ejderhanın karnı kadar soğuk ve karanlıktı, bir yılan kadar kıvrımlıydı. Efkârlı Edd bir meşaleyle birlikte önden yürüdü. Bir adamın kolu kadar kalın demir parmakları olan ve geçitleri kapayan kapıların anahtarları Mully’deydi. Kapılardaki mızrakçılar Jon Kar’a başlarını eğdiler ama Val’e ve atına dik dik baktılar.</p>

    <p>Yeni yontulmuş yeşil ahşaptan yapılmış kalın kapıdan geçip Sur’un kuzeyine çıktıklarında, yabanıl prenses bir an durdu ve Kral Stannis’in zafer kazandığı karla kaplı araziye baktı. Arazinin ötesinde Tekinsiz Orman bekliyordu, sessiz ve karanlık. Yarım ayın ışığı, Val’in bal rengi saçlarını gümüşe dönüştürdü ve yanaklarını kar gibi beyaz yaptı. Val derin bir nefes aldı. “Havanın tadı tatlı.”</p>

    <p>“Dilim bunu fark edemeyecek kadar uyuşuk. Ben sadece soğuk tadı alıyorum.”</p>

    <p>“Soğuk?” Val hafifçe güldü. “Hayır. Hava soğuk olduğunda, nefes almak insanın canını yakar. Ötekiler geldiğinde...”</p>

    <p>Bu huzursuz edici bir düşünceydi. Jon’un ormana gönderdiği altı korucu hâlâ kayıptı. <em>Henüz çok erken. Geri dönebilirler.</em> Fakat Jon’un başka bir yanı, <em>korucular öldü,</em> diye diretiyordu. <em>Onları ölmeleri için dışarı gönderdin, şimdi aynı şeyi Val’e yapıyorsun.</em> “Söylediğim şeyi Tormund’a söyle.”</p>

    <p>“Senin sözlerine göre hareket etmeyebilir ama onları dinleyecek.” Val, Jon’un yanağını öptü. “Teşekkür ederim Lord Kar. Yarı kör at, tuzlu balık ve temiz hava için. Umut için.”</p>

    <p>Nefesleri karıştı, havada beyaz bir sise dönüştü. Jon Kar geri çekildi ve, “İstediğim tek teşekkür...”</p>

    <p>“...Tormund Devfelaketi. Evet.” Val, ayı kürkü pelerininin başlığını yukarı çekti. Kahverengi kürkün üstünde gri lekeler vardı. “Gitmeden önce bir sorum var. Jarl’ı sen mi öldürdün lordum?”</p>

    <p>“Jarl’ı Sur öldürdü.”</p>

    <p>“Ben de öyle duydum. Ama emin olmak zorundaydım.”</p>

    <p>“Yemin ederim ki onu ben öldürmedim.” <em>Fakat olaylar başka türlü gelişseydi, öldürebilirdim.</em></p>

    <p>“Öyleyse elveda,” dedi Val, sesi neredeyse neşeliydi.</p>

    <p>Jon Kar’ın ruh hali buna uygun değildi. <em>Hatta neşeli olmak için fazlasıyla soğuk ve karanlık, saat de geç.</em> “Sadece bir süre için. Geri döneceksin. Hiçbir şey için değilse bile çocuk için.”</p>

    <p>“Craster’ın oğlu?” Val omuz silkti. “O benim akrabam değil.”</p>

    <p>“Ona şarkı söylediğini duydum.”</p>

    <p>“Kendi kendime söylüyordum. Eğer o da dinlediyse ne yapabilirim?” Kızın dudaklarından belli belirsiz bir gülümseme geçti. “Şarkılar onu güldürüyor. Ah, pekâlâ. O küçük ve tatlı bir canavar.”</p>

    <p>“Canavar?”</p>

    <p>“Lakabı. Ona bir isimle seslenmek zorundaydım. Onun sıcak ve güvende olmasını sağla. Annesinin ve benim hatırım için. Ve onu kırmızı kadından uzak tut. Kadın onun kim olduğunu biliyor. Ateşlerin içinde bir şeyler görüyor.”</p>

    <p><em>Öyle olmasını umut ederek, Arya,</em> diye düşündü Jon. “Küller ve közler.”</p>

    <p>“Krallar ve ejderhalar.”</p>

    <p><em>Yine ejderhalar.</em> Jon bir an için ejderhaları görür gibi oldu. Gecenin içinde kıvrılan ejderhalar. Bir alev denizinin üstüne gölge düşüren kara kanatlar. “Eğer bilseydi, çocuğu bizden alırdı. Dalla’nın çocuğunu, senin canavarını değil. Kralın kulağına giden tek kelime, planımın sonu olurdu.” <em>Ve benim. Stannis bunu ihanet olarak kabul ederdi.</em> “Eğer biliyorsa planımın gerçekleşmesine neden izin verdi?”</p>

    <p>“Çünkü işine geldi. Ateş kaypak bir şeydir. Bir alevin nereye doğru gideceğini kimse bilemez.” Val, ayağını üzengiye geçirdi, bacağını atın sırtına attı ve eyerden aşağı baktı. “Ablamın sana ne söylediğini hatırlıyor musun?”</p>

    <p>“Evet.” <em>Kabzasız bir kılıcı güvenli bir şekilde tutmanın yolu yoktur.</em> Ama Melisandre haklıydı. Etrafın düşmanlarla çevriliyken, kabzasız bir kılıç bile boş bir elden iyiydi.</p>

    <p>“Güzel.” Val, atını kuzeye çevirdi. “Öyleyse dolunayın ilk gecesi.” Jon, onu bir daha görüp görmeyeceğini merak ederek Val’in gidişini izledi. Kızın, <em>ben güneyli bir leydi değilim,</em> dediğini duyabiliyordu, <em>özgür insanlardan bir kadınım.</em></p>

    <p>Val asker çamların arkasında yok olurken, Efkârlı Edd, “Yabanıl prensesin ne dediği umurumda değil,” diye homurdandı. “Hava o kadar soğuk ki nefes almak insanın canını yakıyor. Nefes almaktan vazgeçerdim ama o zaman canım daha beter yanar.” Ellerini ovuşturdu. “Bu iş kötü bir şekilde bitecek.”</p>

    <p>“Sen bütün işler için aynı şeyi söylüyorsun.”</p>

    <p>“Evet lordum. Genellikle haklı çıkıyorum.”</p>

    <p>Mully boğazını temizledi. “Lordum? Yabanıl prensesin gitmesine izin vermek... adamlar diyor ki...”</p>

    <p>“...benim de yarı yabanıl olduğumu söylüyorlar,” dedi Jon. “Diyarı akıncılara, yamyamlara ve devlere satmaya niyetli bir dönek olduğumu söylüyorlar.” Kendisi hakkında söylenenleri bilmesi için alevlere bakmasına gerek yoktu. İşin en kötü kısmı, adamlar bütünüyle haksız değildi. “Kelimeler rüzgârdır ve Sur her zaman rüzgârlıdır. Gelin.”</p>

    <p>Jon, silahhanenin arkasındaki dairesine döndüğünde hava hâlâ karanlıktı. Hayalet henüz dönmemişti. <em>Hâlâ avlanıyor.</em> Ulu kurt son zamanlarda sık sık dışarı çıkıyordu, av ararken her gün biraz daha uzaklara gidiyordu. Nöbet’in adamlarıyla Köstebek Kasabası’nın yabanılları arasında bulunan ve Kara Kale’ye yakın olan tepelerle arazilerde av kalmamıştı. <em>Kış geliyor,</em> diye düşündü Jon. <em>Yakında, çok yakında.</em> Baharı görüp göremeyeceklerini merak etti.</p>

    <p>Efkârlı Edd mutfağa gitti, çok geçmeden bir kupa esmer bira ve kapaklı bir tepsiyle geri döndü. Jon, kapağın altında, yağda kızartılmış üç ördek yumurtası, bir dilim jambon, iki sosis, kan pudingi ve fırından yeni çıkmış sıcak ekmek somunu buldu. Ekmeği ve bir yumurtanın yarısını yedi. Jambonu da yiyebilirdi ama kuzgun ondan önce davrandı. Kuzgun, ödülünü yemek için kapı pervazına konarken, “Hırsız,” dedi Jon.</p>

    <p><em>“Hırsız,”</em> diye onayladı kuzgun.</p>

    <p>Jon sosisten bir ısırık aldı, ağzındaki sosis tadını bir yudum birayla temizlerken Efkârlı Edd geldi ve Bowen Marsh’ın kapıda olduğunu haber verdi. “Yanında Othell ve Rahip Cellador var.”</p>

    <p><em>Çok hızlı.</em> Jon, kimin hikâyeler anlattığını ve birden fazla hikâyeci olup olmadığını merak etti. “İçeri gönder.”</p>

    <p>“Tamam lordum. Yalnız sosislerinize dikkat edin. Adamlar aç görünüyor.”</p>

    <p>Aç, Jon’un kullanacağı kelime olmazdı. Rahip Cellador şaşkın ve mahmur görünüyordu, kendisini alazlayan ejderhanın pullarına korkunç bir şekilde ihtiyacı varmış gibi duruyordu. Baş İnşaatçı Othell Yarwyck hazmedemediği bir şey yutmuş gibiydi. Bowen Marsh öfkeliydi. Jon bunu adamın gözlerinde, ağzının gerginliğinde ve yanaklarının kırmızılığında görebiliyordu. <em>Bu kırmızılığın sebebi soğuk değil.</em> “Lütfen oturun,” dedi. “Size yiyecek ya da içecek bir şeyler ikram edebilir miyim?”</p>

    <p>“Kahvaltımızı ortak salonda yaptık,” dedi Marsh.</p>

    <p>“Ben biraz daha yiyebilirim.” Yarwyck bir sandalyeye oturdu. “Teklif etmeniz büyük incelik.”</p>

    <p>“Belki biraz şarap?” dedi Rahip Cellador.</p>

    <p><em>“Mısır,”</em> diye bağırdı kapı pervazındaki kuzgun. <em>“Mısır, mısır.”</em></p>

    <p>“Rahip için şarap ve Baş İnşaatçımız için bir tepsi,” dedi Jon, Efkârlı Edd’e. “Kuş için bir şey getirme.” Konuklarına döndü. “Val için buradasınız.”</p>

    <p>“Ve diğer meseleler için,” Bowen Marsh. “Adamların bazı endişeleri var lordum.”</p>

    <p><em>Ve kim seni onlar adına konuşmakla görevlendirdi?</em> “Benim de endişelerim var Othell, Gece Kalesi’ndeki iş nasıl gidiyor? Kendini Kraliçe Eli ilan eden Sör Axell Florent’ten bir mektup aldım. Axell, Kraliçe Selyse’in, Kıyıdaki Doğugözcüsü’ndeki meskeninden memnun olmadığını ve bir an önce kocasının yeni makamına taşınmak istediğini söylüyor. Bu mümkün olacak mı?”</p>

    <p>Yarwyck omuzlarını silkti. “Kalenin büyük bir bölümünü onardık ve mutfağın üstüne yeni bir çatı koyduk. Kraliçenin yiyeceğe, mobilyalara ve oduna ihtiyacı olur ama kale işe yarayabilir. Doğugözcüsü kadar rahat olmaz elbette, ayrıca gemilerin çok uzağında. Majesteleri Kraliçe bizden ayrılmak isterse diye söylüyorum. Bununla birlikte evet, kraliçe orada yaşayabilir. Lakin binanın uygun bir kale gibi görünmesi için yıllar lazım. Daha fazla inşaatçım olsaydı daha kısa sürerdi.”</p>

    <p>“Size bir dev verebilirim.”</p>

    <p>Othell irkildi. “Avludaki canavarı mı?”</p>

    <p>“Onun adı Wun Weg Wun Dar Wun. Leathers söyledi. Telaffuz etmesi zor, biliyorum. Leather ona Wun Wun diyor ve bu işe yarıyormuş gibi görünüyor.” Wun Wun, Yaşlı Dadı’nın hikâyelerindeki devlere pek benzemiyordu; bir boğayı kıllarıyla, derisiyle, kemiğiyle bütün olarak yutan, sabah lapasına kan karıştıran o muazzam ve vahşi yaratıklar. Bu dev et yemiyordu ama kendisine bir sepet kök sebze verildiğinde aşırı haylaz bir çocuğa dönüşüyordu. Kare şekilli iri dişleriyle soğanları, turpları ve hatta sert şalgamları parçalıyordu. “İstekli bir işçi fakat ondan ne istendiğini anlaması her zaman kolay olmuyor. Eski Dil’i çat pat konuşuyor ama Ortak Dil’i hiç bilmiyor. Bununla birlikte yorulmaz bir yaratık, kuvveti olağanüstü. Bir düzine adamın işini tek başına yapabilir.”</p>

    <p>“Ben... lordum... adamlar asla... devler insan eti yerler... Teşekkür ederim ama hayır lordum. Böyle bir yaratığa göz kulak olacak adamım yok. O...”</p>

    <p>Jon Kar şaşırmamıştı. “Nasıl isterseniz. Dev burada kalacak.” Doğruyu söylemek gerekirse, Jon, Wun Wun’dan ayrılmak istemiyordu. Ygritte olsa, <em>hiçbir şey bilmiyorsun Jon Kar,</em> diyebilirdi ama Jon her fırsatta, Leathers ya da ormandan getirilen yabanıllar aracılığıyla devle konuşuyordu, devin halkıyla ve tarihiyle ilgili birçok şey öğreniyordu, Sam’in hikâyeleri kaleme almak üzere orada olmasını isterdi.</p>

    <p>Bununla birlikte Jon, Wun Wun’un temsil ettiği tehlikelere karşı kör değildi. Dev, tehdit edildiği zaman vahşi tepkiler veriyordu ve o devasa eller bir adamı parçalayabilecek kadar güçlüydü. Wun Wun, Jon’a Hodor’u hatırlatıyordu. <em>Gerçek Hodor’dan iki kat iri, iki kat güçlü, onun yarısı kadar zeki bir Hodor. İşte, Rahip Cellador’u bile ayıltacak bir dürünce. Fakat Tormund’ın devleri varsa, Wun Weg Wun Dar Wun onlarla anlatmamıza yardım edebilir.</em></p>

    <p>Mormont’un kuzgunu, üstüne tünediği kapı açıldığında memnuniyetsizlikle homurdandı; yumurta ve sosisle dolu bir tepsi ve bir sürahi şarap taşıyan Efkârlı Edd’in geri dönüşünü haber verdi. Edd şarap doldururken, Bowen Marsh bariz bir sabırsızlıkla bekledi, Edd odadan tekrar ayrıldığında, Marsh konuşmaya kaldığı yerden devam etti. “Tollett iyi bir adam, sevilen bir adam. Demir Emmett de iyi bir silah ustası. Lakin onları buradan göndereceğiniz söyleniyor.”</p>

    <p>“Uzun Mezar’da iyi adamlara ihtiyaç var.”</p>

    <p>“Adamlar oraya Fahişe Çukuru demeye başladılar,” dedi Marsh. “Emmett’in yerine şu vahşi Leathers’ı getirmek istediğiniz doğru mu? Bu görev genelde şövalyelere verilir. Ya da en azından koruculara.”</p>

    <p>“Leathers’ın vahşi olduğu doğru,” dedi Jon. “Bunu onaylayabilirim. Onunla talim avlusunda dövüştüm. Elinde bir taş balta varken, kalede dövülmüş bir kılıçla dövüşen şövalyeler kadar tehlikeli. Benim istediğim kadar sabırlı değil ve bazı delikanlıları dehşete düşürüyor... ama bu kötü sayılmaz. Delikanlılar bir gün kendilerini gerçek bir dövüşün içinde bulacaklar, dehşete biraz aşinalık işlerine yarar.”</p>

    <p>“Leathers bir <em>yabanıl.</em>”</p>

    <p>“Yabanıldı, yeminin sözlerini söyleyene kadar. Artık bizim kardeşimiz. Delikanlılara kılıç oyunundan fazlasını öğretebilecek bir kardeş. Eski Dil’den birkaç kelime ve özgür insanlar hakkında bir iki şey öğrenmek onlara zarar vermez.”</p>

    <p><em>“Özgür,”</em> diye homurdandı kuzgun. <em>“Mısır. Kral.”</em></p>

    <p>“Adamlar ona güvenmiyorlar.”</p>

    <p><em>Hangi adamlar?</em> diye sorabilirdi Jon. <em>Kaç adam?</em> Ama bu sorular, onu girmek istemediği bir yola sokardı. “Bunu duyduğuma üzüldüm. Başka bir şey var mı?”</p>

    <p>Rahip Cellador konuştu. “Saten denen şu çocuk. Onu Tollett’in yerine şahsi kâhyanız ve yaveriniz yapacağınız söyleniyor. Lordum, o çocuk bir fahişe. Eski Şehir’in genelevlerinden çıkmış boyalı bir oğlan.”</p>

    <p><em>Sen de ayyaşsın.</em> “Onun Eski Şehir’deyken ne olduğu bizi ilgilendirmez. O çok çabuk öğrenen zeki bir delikanlı. Diğer acemiler en başta ondan nefret ediyorlardı ama Saten hepsinin kalbini kazandı ve hepsiyle arkadaş oldu. Dövüşlerde korkusuz, hatta biraz okuyup yazabiliyor. Bana yemek servisi yapabilir ve atımı eyerleyebilir, sizce de öyle değil mi?”</p>

    <p>“Büyük ihtimalle,” dedi Bowen Marsh, yüzü taş gibiydi, “lakin adamlar bundan hoşlanmaz. Teamüllere göre lord kumandanın yaverleri, bir gün komuta etmek üzere yetiştirilmiş soylu delikanlılar arasından seçilir. Gece Nöbetçileri’nin bir fahişeyi takip ederek mücadeleye gideceğine inanıyor musunuz lordum?”</p>

    <p>Jon öfkelendi. “Daha beterlerini takip ettiler. Yaşlı Ayı, halefi için bazı adamlar hakkında uyarı notları bıraktı. Gölge Kule’de, rahibelere tecavüz etmeyi seven bir aşçımız var. Tecavüz ettiği her kadın için, kendi etine yedi köşeli bir yıldız dağlamış. Sol kolu bilekten dirseğe kadar yıldız doluymuş, uylukları da öyle. Doğugözcüsü’nde, babasının evini ateşe verip evin kapısını sürgüleyen bir adamımız var. Bütün ailesi yanarak ölmüş, tam dokuz kişi. Saten, Eski Şehir’de ne yapmış olursa olsun, şimdi bizim kardeşimiz ve benim yaverim olacak.”</p>

    <p>Rahip Cellador biraz şarap içti. Othell Yarwyck hançerini bir sosise batırdı. Bowen Marsh kıpkırmızı yüzüyle oturdu. Kuzgun kanatlarını çırptı ve, <em>“Mısır, mısır, öl,”</em> dedi. Sonunda, Lord Kâhya boğazını temizledi. “Lordumuzun en iyisini bildiğine eminim. Buz hücrelerdeki cesetleri sorabilir miyim? Adamları huzursuz ediyorlar. Cesetlerin başında muhafızlar olmasına ne demeli? Bu, iki iyi adamı heba etmek demek. Tabii cesetlerin...”</p>

    <p>“...canlanacağından korkmuyorsam? Canlanacaklar.”</p>

    <p>Rahip Cellador sarardı. “Yedi bizi korusun.” Adamın çenesine kırmızı bir çizgi halinde şarap aktı. “Lord Kumandan, yaratıklar canavarsı ve gayritabii varlıklardır. Tanrıların gözünde zelillerdir. Onlarla... onlarla <em>konuşmayı</em> denemek niyetinde olamazsınız.”</p>

    <p><em>“Konuşabiliyorlar mı?”</em> diye sordu Jon Kar. “Bence konuşamıyorlar ama bunu kesin olarak bildiğimi iddia edemem. Canavar olabilirler ama ölmeden önce insandılar. Şimdi ne kadar insanlar? Benim katlettiğim yaratık, Lord Kumandan Mormont’u öldürmek niyetindeydi, onun kim olduğunu ve onu nerede bulacağını hatırladığı aşikârdı.” Üstat Aemon, Jon’un amacını anlardı, Jon bundan emindi. Sam Tarly dehşete düşerdi ama o da anlardı. “Lord babam, bir adam düşmanını tanımak zorundadır, derdi eskiden. Yaratıkları çok az tanıyoruz, Ötekiler’i daha da az. Öğrenmemiz gerek.”</p>

    <p>Bu cevap odadaki adamları memnun etmedi. Rahip Cellador boynundan sarkan kristale dokundu ve, “Bence bu çok akılsızca Lord Kar,” dedi. “Yaşlı Harun’un parlak fenerini kaldırması ve size aklın yolunu göstermesi için dua edeceğim.”</p>

    <p>Jon Kar’ın sabrı tükenmişti. “Biraz bilgeliğin hepimize faydalı olacağından eminim.” <em>Hiçbir şey bilmiyorsun Jon Kar.</em> “Şimdi, Val’den bahsedebilir miyiz?”</p>

    <p>“Yani doğru mu?” dedi Marsh. “Onu serbest mi bıraktınız?”</p>

    <p>“Sur’un ötesine yolladım.”</p>

    <p>Rahip Cellador nefesini tuttu. “Kralın rehinesi. Majesteleri kızın gittiğini duyduğunda çok öfkelenecek.”</p>

    <p>“Val geri dönecek.” <em>Eğer tanrılar merhametliyse, Stannis’ten önce.</em></p>

    <p>“Bunu nasıl bilebilirsiniz?” diye sordu Bowen Marsh.</p>

    <p>“Geri döneceğini söyledi.”</p>

    <p>“Ya yalan söylediyse? Ya başına bir felaket gelirse?”</p>

    <p>“O zaman, istediğiniz gibi bir lord kumandan seçmek için şansınız olur. Korkarım ki o vakte kadar bana katlanmak zorundasınız.” Jon bir yudum bira içti. “Val’i, Tormund Devfelaketi’ni bulması ve ona teklifimi götürmesi için gönderdim.”</p>

    <p>“Bu teklifin ne olduğunu öğrenebilir miyiz?”</p>

    <p>“Köstebek Kasabası’nda yaptığım teklifin aynısı. Yiyecek, barınak ve barış. Eğer kuvvetini bizimkiyle birleştirir, ortak düşmanımıza karşı savaşır ve Sur’u tutmamıza yardım ederse.”</p>

    <p>Bowen Marsh şaşırmış gibi görünmüyordu. “Tormund’ın geçmesine izin vereceksiniz.” Ses tonu, her şeyi en başından beri bildiğini söylüyordu. “Tormund ve takipçileri için kapıları açacaksınız. Yüzlerce, binlerce insan.”</p>

    <p>“Eğer Tormund’ın o kadar takipçisi kaldıysa.”</p>

    <p>Rahip Cellador yıldız işareti yaptı. Othell Yarwyck homurdandı. “Bazıları buna ihanet diyebilir,” dedi Bowen Marsh. “Bunlar yabanıl. Vahşiler, akıncılar, tecavüzcüler, insandan çok hayvanlar.”</p>

    <p>“Tormund bunların hiçbiri değil,” dedi Jon. “Mance Rayder da değildi. Lakin söylediğiniz her kelime doğru bile olsa, onlar hâlâ insanlar Bowen. Sizin ve benim gibi canlı insanlar. Kış geliyor lordlarım. Ve kış geldiğinde, biz canlı insanlar, ölülere karşı bir arada durmak zorunda kalacağız.”</p>

    <p><em>“Kar,”</em> diye bağırdı Lord Mormont’un kuzgunu. <em>“Kar, Kar.”</em></p>

    <p>Jon kuşu duymazdan geldi. “Ağaçlıktan getirdiğimiz yabanılları sorguladık. Pek çoğu, Köstebek Ana olarak anılan bir orman cadısıyla ilgili ilginç bir hikâye anlattı.”</p>

    <p>“<em>Köstebek</em> Ana?” dedi Bowen Marsh. “Alışılmadık bir isim.”</p>

    <p>“İddialara göre, içi boş bir ağacın dibine kazdığı çukurda yaşıyormuş. Ne kadar doğrudur bilmiyorum ama özgür insanları Dar Deniz’in karşısına, güvenliğe götürecek bir donanmanın imgesini görmüş. Mücadeleden kaçan binlerce umutsuz insan ona inanmış. Köstebek Ana onları Çetinocak’a götürmüş, dua etmeleri ve denizden gelecek kurtuluşu beklemeleri için.”</p>

    <p>Othell Yarwyck kaşlarını çattı. “Ben korucu değilim lakin... Çetinocak’ın şeytani bir yer olduğu söylenir. Lanetli bir yer. Eskiden amcanız bile böyle söylerdi Lord Kar. Yabanıllar neden oraya gitsinler?”</p>

    <p>Jon’un önündeki masada bir harita vardı. Jon, adamların görebilmesi için haritayı çevirdi. “Çetinocak korunaklı bir körfeze kurulmuş. Yüzer durumda olan büyük gemileri barındıracak kadar derin bir doğal limana sahip. Yakınlarda bol miktarda ağaç ve taş bulunuyor, sular balık kaynıyor, civarda fok ve denizineği sürüleri var.”</p>

    <p>“Bütün bunların doğru olduğundan şüphem yok,” dedi Yarwyck, “fakat orası, geceyi geçirmek isteyeceğim bir yer değil. Hikâyeyi biliyorsunuz.”</p>

    <p>Jon hikâyeyi biliyordu. Çetinocak, altı yüz yıl önce cehennem tarafından yutulduğu o geceye kadar, Sur’un kuzeyindeki tek gerçek kasaba olmaya çok yakındı. Hikâyenin hangi yorumuna inanılacağına bağlı olarak, kasabanın insanları o geceden sonra köleleştirilmiş ya da et için kesilmişti, evleri ve salonları büyük yangınlar tarafından tüketilmişti, alevler o kadar sıcak yanmıştı ki Sur’daki gözcüler güneşin kuzeyden doğduğunu sanmışlardı. Daha sonra, Tekinsiz Orman’ın ve Titreyen Deniz’in üstüne yarım yıl boyunca kül yağmıştı. Tacirler, eskiden Çetinocak’ın durduğu yerde, sadece kâbusa benzer bir yıkım bulduklarını rapor etmişlerdi; kararmış ağaçlar ve yanmış kemikler, şişmiş cesetlerle dolu sular, kasabanın üzerinde yükselen muazzam uçurumdaki mağaraların ağızlarında yankılanan kan dondurucu feryatlar.</p>

    <p>O geceden bu yana altı asır geçmişti ama insanlar Çetinocak’tan hâlâ uzak duruyordu. Jon’a, vahşi doğanın mevkiyi ele geçirdiği söylenmişti ama korucular, harabelere, gulyabanilerin, şeytanların ve kana susamış yanan ruhların dadandığını iddia ediyordu. “Orası benim de tercih edeceğim bir sığınak olmazdı,” dedi Jon, “fakat Köstebek Ana, kurtuluşun, bir zamanlar cehennem cezasının bulunduğu yerde olacağını söylerken duyulmuş.”</p>

    <p>Rahip Cellador dudaklarını büzüştürdü. “Kurtuluş yalnızca Yedi sayesinde bulunur. Şu cadı bütün yabanılları felakete sürüklemiş.”</p>

    <p>“Ve belki de Sur’u kurtarmış,” dedi Bowen Marsh. “Düşmanlardan bahsediyoruz. Bırakın da harabelerin arasında dua etsinler. Eğer tanrıları, onları daha iyi bir dünyaya götürecek gemiler gönderirse ne âlâ. Bu dünyada onları besleyecek kadar yiyeceğim yok.”</p>

    <p>Jon, kılıç elinin parmaklarını esnetti. “Cotter Turna’nın kadırgaları zaman zaman Çetinocak’tan geçer. Turna, orada mağaralardan başka sığınak olmadığını söylüyor. Turna’nın adamları onlara <em>bağıran mağaralar</em> diyor. Köstebek Ana ve onu takip edenler, orada soğuk ve açlık yüzünden zail olacak. Yüzlercesi. Binlercesi.”</p>

    <p>“Binlerce düşman. Binlerce yabanıl.”</p>

    <p><em>Binlerce insan,</em> diye düşündü Jon. <em>Erkekler, kadınlar, çocuklar.</em> İçi öfkeyle doldu ama konuştuğunda sesi hafif ve sakindi. “Bu kadar kör müsünüz yoksa görmek mi istemiyorsunuz? Bütün o düşmanlar öldüğünde ne olacağını düşünüyorsunuz?”</p>

    <p>Kapının üzerindeki kuzgun homurdandı. <em>“Ölü, ölü, ölü.”</em></p>

    <p>“Size ne olacağını söyleyeyim,” dedi Jon. “Ölüler tekrar doğacak. Yüzlercesi, binlercesi. Siyah eller ve mavi gözlerle yaratık olarak doğacaklar ve bizi avlamaya gelecekler.” Ayağa kalktı, kılıç elinin parmakları açılıp kapanıyordu. “Gidebilirsiniz.”</p>

    <p>Rahip Cellador ayağa kalktı, terliyordu, yüzü griydi. Othell Yarwyck kalkarken gergindi, Bowen Marsh solgundu, dudakları gerilmişti. “Bize zaman ayırdığınız için teşekkürler Lord Kar.” Başka bir şey söylemeden gittiler.</p>
  </div>
</body>
</html>
