<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kraliçe Eli</h1>

    <p>Dorne prensi üç gündür can çekişiyordu.</p>

    <p>Eski şehrin kiremit sokakları, siyah gökyüzünden tıslayarak inen yağmur tarafından nehirlere dönüştürülürken, prens şafak karanlığında son nefesini verdi. Yağmur, yangınların en beterlerini söndürmüştü ama eskiden Hazkar’ın piramidi olan harabeden ve Yherizan’ın Rhaegal tarafından yakılan siyah piramidinden hâlâ duman yükseliyordu. Siyah piramit, karanlığın içinde, turuncu mücevherlerle süslenmiş şişman bir kadın gibi pırıldıyordu.</p>

    <p>Sör Barristan Selmy, uzaktaki közleri izlerken, <em>belki de tanrılar sağır değil,</em> diye düşündü. <em>Eğer yağmur yağmasaydı, yangınlar şimdiye kadar bütün Meereen’i tüketmiş olurdu.</em></p>

    <p>Yaşlı şövalye ejderhalardan bir iz görmedi, esasen görmeyi de beklemiyordu. Ejderhalar yağmuru sevmiyordu. Batı ufkunda, birazdan güneşin doğacağı yeri işaretleyen ince, kırmızı bir çizgi vardı. Selmy o çizginin, bir yaradan sızan ilk kana benzediğini düşündü. Genelde, derin bir kesik söz konusu olduğunda bile, acıdan önce kan gelirdi.</p>

    <p>Selmy, Büyük Piramit’in en yüksek basamağının korkuluğunun yanında duruyordu; her sabah yaptığı gibi, şafağın geleceğini bilerek ve şafakla birlikte kraliçenin geri döneceğini umarak gökyüzünü araştırıyordu. Kraliçenin dairesinden gelen sesleri duyduğunda, <em>o bizi terk etmez, insanlarını asla bırakmaz,</em> diyordu kendi kendine.</p>

    <p>Sör Barristan içeri girdi. Beyaz pelerininden yağmur damlaları süzülüyordu ve çizmeleri yerde ayak izleri bırakıyordu. Quentyn Martell, Sör Barristan’ın emriyle kraliçenin yatağına yatırılmıştı. Delikanlı bir şövalyeydi ve bunun yanı sıra bir Dorne prensiydi; dünyanın yarısını katetmiş bir adamın bir yatakta ölmesine izin vermek, gösterilmesi gereken bir nezaketti. Yatak mahvolmuştu. Çarşaf, örtüler, yastıklar, şilte; her şey kan ve duman kokuyordu ama Selmy, Daenerys’in onu affedeceğini düşünüyordu.</p>

    <p>Missandei yatağın yanında oturuyordu. Küçük kâtibe gece gündüz prensin yanında kalmıştı, prensin dile getirebildiği ihtiyaçlarıyla ilgilenmişti, ona su ve haşhaş sütü getirmişti, prensin ağzından çıkan işkence görmüş kelimeleri dinlemişti, ona kitap okumuştu, prensin yanındaki sandalyede uyuyakalmıştı. Sör Barristan, kraliçenin kadeh taşıyıcılarından Missandei’ye yardım etmelerini istemişti ama yanık adamın görüntüsü en cesur çocuklar için bile çok fazlaydı. Ve Mavi Faziletler gelmemişti, Barristan’ın onlara dört kez haber göndermiş olmasına rağmen. Belki de şimdiye kadar, son Fazilet de beyaz kısrağa binmişti.</p>

    <p>Barristan’ın geldiğini fark eden Naathlı küçük kâtibe başını kaldırdı. “Prens artık acı çekmiyor. Dornelu tanrılar onu evine götürdü. Gördünüz mü? Gülümsüyor.”</p>

    <p><em>Nereden biliyorsun? Dudakları yok.</em> Ejderhalar onu tamamen tüketseydi daha iyi olurdu. O en azından hızlı bir ölüm olurdu. Bu... <em>Ateş, ölmek için korkunç bir yol. Cehennemlerin ateşten olması boşuna değil.</em> “Onu ört.”</p>

    <p>Missandei yatak örtüsünü prensin yüzüne çekti. “Ona ne yapılacak sör? Evinden çok uzakta.”</p>

    <p>“Dorne’a geri götürülmesini sağlayacağım.” <em>Ama nasıl? Kül olarak mı?</em> Prensi yakmak için ateş gerekirdi ve Sör Barristan daha fazla ateşe katlanamazdı. <em>Eti kemikten ayırmamız gerek.</em> Evde olsa, bu işle sessiz rahibeler ilgilenirdi ama burası Köle Körfezi’ydi. En yakın sessiz rahibe binlerce fersah uzaktaydı. “Artık uyumalısın çocuk. Kendi yatağında.”</p>

    <p>“Cesaretimi bağışlayın ama siz de aynı şeyi yapmalısınız sör. Bütün gece uyumadınız.”</p>

    <p><em>Yıllardır uyumadım çocuk. Üç Dişti Mızrak’tan beri uyumadım.</em> Yüce Üstat Pycelle, yaşlı adamların, uykuya gençler kadar ihtiyaç duymadığını söylerdi ama Selmy’nin durumu bundan daha öteydi. Selmy, gözlerini kapatırsa bir daha açamayacağı korkusuyla bu yaşına gelmişti. Diğer adamlar uykuda ölmeyi arzu edebilirdi ama bir Kral Muhafızları şövalyesi için böyle bir ölüm yoktu.</p>

    <p>Yaşlı şövalye, “Geceler çok uzun,” dedi Missandei’ye, “ve yapılacak çok iş var, her zaman. Yedi Krallık’ta olduğu gibi burada da. Ama sen yeterince çalıştın çocuk. Git ve dinlen.” <em>Eğer tanrılar merhametliyse, rüyanda ejderhaları görmezsin.</em></p>

    <p>Küçük kız gittikten sonra, yaşlı şövalye, Quentyn Martell’in yüzünü son bir kez görmek için örtüyü kaldırdı. Prensin yüzündeki etin çoğu sıyrılmıştı, etin altındaki kafatası görünüyordu. Delikanlının gözleri irin dolu havuzlara dönüşmüştü. <em>Dorne’da kalmalıydı. Bir kurbağa olarak kalmalıydı. Her adam ejderhaların dansı için yaratılmamıştır.</em> Selmy, delikanlının yüzünü tekrar örterken kendini merak içinde buldu; onun kraliçesinin yüzünü örtecek biri olacak mıydı? Yoksa kraliçenin yası tutulmamış cesedi, Dothrak denizinin uzun çimenleri arasında, kör gözlerle gökyüzüne bakarken çürüyüp gidecek miydi?</p>

    <p>“Hayır,” dedi Barristan yüksek sesle. “Daenerys ölmedi. Daenerys o ejderhayı sürüyordu. Kendi gözlerimle gördüm.” Aynı şeyi daha önce yüzlerce kez söylemişti... ama buna inanmak her geçen gün biraz daha zorlaşıyordu. <em>Daenerys yanıyordu... ve ben onun düştüğünü görmemiş bile olsam, gördüğüne dair yemin eden yüzlerce insan var.</em></p>

    <p>Gün ağır ağır şehrin üstüne doğdu. Yağmur hâlâ yağıyordu ama doğu semasına hafif bir ışık yayıldı. Güneşle birlikte Kelkafa geldi. Skahaz; pilili siyah etek, baldır zırhı ve kaslı göğüs kalkanından oluşan tanıdık kıyafetlerini giymişti. Kolunun altında, dili dışarı sarkan bir kurt kafası şeklinde dövülmüş yeni bir tunç maske vardı. “Aptal oğlan ölmüş, öyle mi?”</p>

    <p>“Prens Quentyn ilk ışıklardan hemen önce öldü.” Selmy, Skahaz’ın bunu bilmesine şaşırmadı. Piramidin içinde haberler çabuk yayılıyordu. “Konsey toplandı mı?”</p>

    <p>“El’in keyfini bekliyorlar.”</p>

    <p>Selmy’nin bir yanı, <em>ben El değilim,</em> diye bağırmak istedi. <em>Ben basit bir şövalyeyim, kraliçenin koruyucusuyum. Ben bunu asla istemedim.</em> Fakat kraliçe gitmiş ve kral zincire vurulmuşken, birinin şehri yönetmesi gerekiyordu ve Sör Barristan, Kelkafa’ya güvenmiyordu. “Yeşil Fazilet’ten haber var mı?”</p>

    <p>“Henüz şehre dönmedi.” Skahaz, rahibenin gönderilmesine karşı çıkmıştı. Galazza Galare de vazifeyi hevesle kabul etmemişti. Barış hatırına gitmeyi kabul edeceğini söylemişti ama Bilge Ustalar’la görüşmesi gereken kişinin Hizdahr zo Loraq olduğunu belirtmişti. Sör Barristan teslim olmamıştı. Yeşil Fazilet sonunda başını eğmiş ve elinden gelenin en iyisini yapacağına dair yemin etmişti.</p>

    <p>Selmy, Kelkafa’ya, “Şehir ne durumda?” diye sordu.</p>

    <p>“Emrettiğin gibi bütün kapılar kapatıldı ve sürgülendi. Şehrin içinde kalan bütün paralı askerleri ve Yunkailileri takip ediyoruz, yakaladıklarımızı şehirden sürüyor ya da tutukluyoruz. Çoğu saklanıyor. Hiç şüphe yok ki piramitlerin içinde. Lekesizler, duvarlara ve kulelere adamlar yerleştirdiler. Herhangi bir saldırıya karşı hazırlar. Meydanda toplanmış iki yüz soylu adam var, <em>tokar</em>larına sarınmış bir halde yağmurun altında duruyor ve görüşme talep ediyorlar. Hizdahr’ın serbest bırakılmasını, benim ölmemi ve senin şu ejderhaları katletmeni istiyorlar. Şövalyelerin bu işte iyi olduğunu duymuşlar. Hazkar’ın piramidinden hâlâ cesetler çıkarılıyor. Yherizan ve Uhlez isimli Ulu Ustalar, kendi piramitlerini ejderhalara bıraktılar.”</p>

    <p>Sör Barristan bütün bunları biliyordu. Alacağı cevaptan dehşet duyarak, “Ya cinayet sayısı?” diye sordu.</p>

    <p>“Yirmi dokuz.”</p>

    <p><em>“Yirmi dokuz?”</em> Bu, Barristan’ın hayal edebileceğinden çok daha kötüydü. İki gün önce, Harpiya’nın Oğulları gölge savaşını tekrar başlatmıştı. Fakat bir gecede dokuzdan yirmi dokuza çıkmak...</p>

    <p>“Sayı, gün ortasından önce otuzu geçecek. Neden bu kadar gri görünüyorsun yaşlı adam? Ne bekliyordun? Harpiya, Hizdahr’ın özgür olmasını istiyor, bu yüzden oğullarını tekrar caddelere saldı. Ölülerin hepsi azatlı köleler ve kelkafalar, eskiden olduğu gibi. Kurbanlardan biri benim adamımdı, bir Tunç Canavar. Cesetlerin yanına Harpiya’nın işareti bırakılıyor. İşaret bir tebeşirle kaldırıma çiziliyor ya da bir duvara kazınıyor. <em>‘Ejderhalar ölmeli’</em> ve, <em>‘Kahraman Harghaz’</em> gibi yazılar da var. Kelimeler yağmur tarafından silinmeden önce, <em>‘Daenerys’e ölüm’</em> diyen bir cümle de görülmüş.”</p>

    <p>“Kan vergisi...”</p>

    <p>“Her piramitten iki yüz doksan altın, evet.” Skahaz homurdandı. “Toplanacak, ama birkaç sikke kaybetmek Harpiya’yı durdurmaz. Bunu sadece kan yapabilir.”</p>

    <p>“Sen öyle diyorsun.” <em>Yine rehineler. İzin versem her birini öldürür.</em> “Bunu söylediğin ilk yüz seferde de seni duymuştum. Hayır.”</p>

    <p>Skahaz tiksintiyle, “Kraliçe Eli,” diye homurdandı. “Bence yaşlı bir kadının eli, buruş buruş ve çelimsiz. Daenerys’in bir an önce bize dönmesi için dua ediyorum.” Kurt maskesini yüzüne taktı. “Konseyin hazırlanıyor olmalı.”</p>

    <p>“Kraliçenin konseyi, benim değil.” Selmy, ıslak pelerinini kuru bir pelerinle değiştirdi ve kılıç kemerini taktı, sonra Kelkafa’yla birlikte basamakları indi.</p>

    <p>Bu sabah sütunlu koridorda ricacılar yoktu. Sör Barristan, El unvanı almış olmasına rağmen, kraliçenin yokluğunda meclisi toplamak gibi bir küstahlık yapmayacak ve Skahaz mo Kandaq’ın yapmasına da izin vermeyecekti. Hizdahr’ın tuhaf görünüşlü ejderha tahtları Sör Barristan’ın emriyle kaldırılmıştı ama Selmy, kraliçenin çok sevdiği basit sırayı da geri getirmemişti. Bunun yerine, salonun merkezine yuvarlak bir masa koydurmuş ve masanın etrafına, adamların oturup birbirinin dengi olarak konuşabileceği yüksek sırtlı sandalyeler dizdirmişti.</p>

    <p>Sör Barristan, Skahaz Kelkafa’yla birlikte mermer basamaklardan geldiğinde, masadaki adamlar ayağa kalktı. Ana’nın Adamları’ndan Marselen ve Özgür Kardeşler’in kumandanı Symon Çizgilisırt da oradaydı. Sadık Kalkanlar yeni bir kumandan seçmişti; Tal Toraq isimli, siyah derili bir Yaz Adalı. Kalkanlar’ın eski kumandanı Mollono Yos Dob beyaz kısrak yüzünden ölmüştü. Gri Solucan, Lekesizler adına salondaydı. Fırtına Kargaları, Jokin isimli bir okçu ve Dulbırakan olarak tanınan asık suratlı bir baltacı tarafından temsil ediliyordu. Bu iki adam, Daario Naharis’in yokluğunda birliğin müşterek kumandanlığını yapıyordu. Kraliçenin <em>khalasar</em>’ının büyük bir bölümü, Dothrak denizinde kraliçeyi arayan Aggo ve Rakharo’yla birlikte gitmişti ama çarpık bacaklı, şaşı gözlü <em>jaqqa rhan</em> Rommo, şehirde kalan süvarilerin adına konuşmak için konseye katılmıştı.</p>

    <p>Ve Sör Barristan’ın oturduğu sandalyenin tam karşısında. Kral Hizdahr’ın sabık muhafızları vardı; çukur dövüşçüleri Dev Goghor, Kemikkıran Belaquo, Camarron ve Benekli Kedi. Selmy, Skahaz Kelkafa’nın itirazlarına rağmen, onların da konseyde bulunması için ısrar etmişti. Bu adamlar, bir zamanlar Daenerys Targaryen’ın şehri almasına yardım etmişti ve unutulmamaları gerekirdi. Kanla ıslanmış zalimler ve katiller olabilirlerdi ama kendi minvallerinde sadık olmuşlardı... Kral Hizdahr’a, evet, ama kraliçeye de.</p>

    <p>Son olarak, Güçlü Belwas hantal adımlarla salona girdi.</p>

    <p>Hadım ölümle yüzleşmişti, ölüme o kadar yaklaşmıştı ki onu dudaklarından öpebilirdi. Ölüm onu işaretlemişti. Belwas on iki kilo kaybetmişti. Bir zamanlar o muazzam göğsün ve karnın üstünde gerili olan yara izleriyle dolu koyu kahverengi deri, şimdi gevşek katlar halinde adamın bedeninden sarkıyordu, Belwas’a üç beden büyük gelen bir elbiseye benziyordu. Hadımın adımları da ağırlaşmıştı.</p>

    <p>Yine de, onu görmek yaşlı şövalyenin kalbini sevinçle doldurdu. Selmy, Güçlü Belwas’la birlikte dünyanın diğer ucuna gelmişti ve bu iş kılıç çekmeye varırsa ona güvenebileceğini biliyordu. “Belwas, bize katılabildiğin için çok mutluyuz.”</p>

    <p>“Beyazsakal.” Belwas gülümsedi. “Ciğer ve soğan nerede? Güçlü Belwas eskisi kadar güçlü değil, yemek yemeli, tekrar iri olmalı. Onlar Güçlü Belwas’ı hasta etti. Biri ölmeli.”</p>

    <p><em>Biri ölecek. Büyük ihtimalle birden fazlası.</em> “Otur dostum.” Belwas masaya oturup kollarını göğsünde birleştirdiğinde, Sör Barristan konuşmaya devam etti. “Quentyn Martell bu sabah öldü, şafaktan hemen önce.”</p>

    <p>Dulbırakan güldü. “Ejderha sürücüsü.”</p>

    <p>“Ben ona aptal derim,” dedi Symon Çizgilisırt.</p>

    <p><em>Hayır, sadece bir çocuk.</em> Sör Barristan kendi gençliğinde yaptığı aptallıkları unutmamıştı. “Ölü hakkında kötü konuşmayın. Prens, yaptığı şeyin karşılığında korkunç bir bedel ödedi.”</p>

    <p>“Diğer Dornelu adamlardan ne haber?” diye sordu Tal Taraq.</p>

    <p>“Şimdilik tutsaklar.” İki Dornelu adam da direniş göstermemişti. Tunç Canavarlar, Archibald Yronwood’u prensin kavrulmuş bedenine sarılmış bir halde bulmuştu, adamın ellerindeki yanıklar buna şahitlik edebilirdi. Sör Archibald, Quentyn Martell’in bedenini saran alevleri söndürmek için ellerini kullanmıştı. Gerris Drinkwater, elinde kılıcıyla iki adamın başında duruyordu ama çekirgeler ortaya çıkar çıkmaz silahını yere atmıştı. “Aynı hücreyi paylaşıyorlar.”</p>

    <p>“Bırakın da aynı darağacını paylaşsınlar,” dedi Symon Çizgilisırt. “Şehrin üstüne iki ejderha saldılar.”</p>

    <p>“Çukurları açın ve Dornelulara kılıç verin,” dedi Benekli Kedi. “Meereen benim adımı bağırırken ikisini de öldüreyim.”</p>

    <p>“Dövüş çukurları kapalı kalacak,” dedi Selmy. “Kan ve gürültü, ejderhaları çağırmaktan başka bir işe yaramaz.”</p>

    <p>“Belki de üçü birden gelir,” dedi Marselen. “Siyah canavar bir kez gelmişti, neden yine gelmesin? Bu sefer kraliçemizle birlikte.”</p>

    <p><em>Ya da onsuz.</em> Drogon, sırtında Daenerys olmaksızın Meereen’e dönerse, şehir ateşe ve kana bulanırdı, Sör Barristan bundan emindi. Bu masada oturan adamlar çok geçmeden birbirlerini hançerlerdi. Daenerys Targaryen genç bir kız olabilirdi ama bu adamları bir arada tutan tek şeydi.</p>

    <p>“Majesteleri Kraliçe istediği zaman dönecek,” dedi Sör Barristan. “Daznak’ın Çukuru’na bin koyun koyduk, Ghrazz’ın Çukuru’nu öküzlerle doldurduk, Hizdahr zo Loraq’ın oyunlar için topladığı hayvanları Altın Çukur’a yerleştirdik.” Ejderhalar koyun etini seviyorlardı, ne zaman açıksalar Daznak’ın Çukuru’na gidiyorlardı. Sör Barristan, ejderhaların insan avladığına dair bir haber almamıştı. Ejderhaların Kahraman Harghaz’dan bu yana öldürdüğü yegâne Meereenliler; Rhaegal, Hazkar’ın piramidinin tepesinde yuva kurmak istediğinde ona itiraz edecek kadar aptal olan köle tacirleriydi. “Konuşmamız gereken daha acil meseleler var. Yeşil Fazilet’i, rehinelerimizin serbest bırakılmasıyla ilgili anlaşmalar yapması için Yunkaili adamlara gönderdim, öğlen vakti adamların cevabıyla birlikte geri dönmesini bekliyorum.”</p>

    <p>“Kelimelerle birlikte,” dedi Dulbırakan. “Fırtına Kargaları, Yunkailileri tanır. Onların dilleri kıvrak solucanlara benzer. Yeşil Fazilet solucan sözleriyle geri dönecek, kumandanla değil.”</p>

    <p>“Eğer Kraliçe Eli hatırlıyorsa, bizim Kahraman’ımız da Bilge Ustalar’ın elinde,” dedi Gri Solucan. “Kraliçenin kansüvarisi Jhogo da öyle.”</p>

    <p>“Kraliçenin kanının kanı,” diye onayladı Dothraklı Rommo. “Jhogo serbest bırakılmalı. <em>Khalasar</em>’ın onuru bunu talep ediyor.”</p>

    <p>“Jhogo serbest bırakılacak,” dedi Sör Barristan, “lakin önce beklemeli ve Yeşil Fazilet’in neler başarabileceğini görmeliyiz.”</p>

    <p>Skahaz Kelkafa, yumruğunu masaya vurdu. “Yeşil Fazilet hiçbir şey başaramayacak. Biz burada otururken, o kadın Yunkaililerle birlikte komplo kuruyor bile olabilir. <em>Anlaşmalar</em> mı dedin? <em>Anlaşmalar mı yapıyor?</em> Ne tür <em>anlaşmalar?</em>”</p>

    <p>“Fidye,” dedi Sör Barristan. “Her adam karşılığında adamın ağırlığınca altın.”</p>

    <p>“Bilge Ustalar bizim altınımıza muhtaç değil sör,” dedi Marselen. “Onlar sizin Batıdiyarlı lordlarınızdan daha zengin. Hepsi.”</p>

    <p>“Mamafih, Bilge Ustalar’ın paralı askerleri altın istiyor. Rehinelerin onlar için ne anlamı var? Yunkaili adamlar fidye teklifini geri çevirirse, paralı askerlerle onların arasına bir bıçak girer.” <em>Ya da ben öyle umuyorum.</em> Bu taktik, Missandei’nin önerisiydi. Sör Barristan böyle bir şeyi asla kendi başına düşünemezdi. Kral Toprakları’nda, rüşvet meseleleriyle Serçeparmak ilgilenirdi. Tahtın düşmanları arasında bölünme yaratmak Lord Varys’in işiydi. Selmy’nin görevi daha dolambaçsızdı. <em>Missandei sadece on bir yaşında ama bu masada oturan bütün adamlardan daha zeki.</em> “Yeşil Fazilet, bütün Yunkaili kumandanlar bir araya toplandıktan sonra teklifimizi sunacak.”</p>

    <p>“Teklif yine de reddedilecek,” diye üsteledi Symon Çizgilisırt. “Yunkaililer, ejderhaların öldürülmesini ve kralın tekrar tahta çıkarılmasını isteyecek.”</p>

    <p>“Yanılıyor olman için dua ediyorum.” <em>Ve haklı olmandan korkuyorum.</em></p>

    <p>“Senin tanrıların çok uzakta Sör Büyükbaba,” dedi Dulbırakan. “Dualarını duyduklarını sanmıyorum. Yunkaililer yaşlı kadını senin yüzüne tükürsün diye geri yolladıklarında ne olacak?”</p>

    <p>Hafif, çok hafif bir sesle, <em>“Ateş ve kan,”</em> dedi Sör Barristan Selmy.</p>

    <p>Uzunca bir an kimse konuşmadı. Sonra Güçlü Belwas göbeğini tokatladı, “Ciğer ve soğandan daha iyi,” dedi. Skahaz Kelkafa, kurt maskesinin göz deliklerinden bakıp konuştu. “Kral Hizdahr’ın barışını kıracak mısın yaşlı adam?”</p>

    <p>“Paramparça edeceğim.” Çok uzun zaman önce, bir prens, Selmy’ye, Cesur Barristan adını vermişti. O ismi alan delikanlının bir yanı hâlâ yaşlı şövalyenin içindeydi. “Piramidin tepesinde, bir zamanlar Harpiya’nın durduğu yerde bir işaret kulesi oluşturduk. Yağ ile ıslatılmış kuru odun yığını. Üstü yağmura karşı kapatıldı. Eğer vakit gelirse, ki gelmemesi için dua ediyorum, o odun yığınını yakacağız. Alevler, kapılardan dışarı akıp saldırıya geçmemiz için işaretimiz olacak. Her birinize bir rol düşecek, bu yüzden hepiniz gece gündüz hazır olmalısınız. Ya düşmanımızı imha edeceğiz ya da imha olacağız.” Yaverine bir el işareti yaptı. “Düşmanımızın nizamını; kamplarını, kuşatma hatlarını ve mancınıklarını göstermek için birkaç harita hazırlattım. Eğer köle tacirlerini kırabilirsek, paralı askerler onları terk eder. Kaygılarınız ve sorularınız olduğunu biliyorum. Onları burada dile getirin. Bu masadan kalktığımız anda, hepimiz aynı fikre ve aynı amaca sahip olmalıyız.”</p>

    <p>“Öyleyse biraz yiyecek ve içecek iste,” dedi Symon Çizgilisırt. “Bu iş biraz vakit alacak.”</p>

    <p>Sabahın tamamını ve öğleden sonranın büyük bir bölümünü aldı. Kaptanlar ve kumandanlar, bir kova yengeç üstünde tartışan balıkçı kadınlar misali haritalar üstünde tartıştı. Zayıf noktalar ve kuvvetli noktalar, küçük okçu birliğinin nereye yerleştirileceği, fillerin Yunkaili hatları kırmak için kullanılması ya da artçı kuvvet olarak saklanması, ilk saldırıyı komuta etme onurunun kime ait olacağı, süvarilerin kanatlarda mı yoksa öncü kuvvette mi mevzileneceği.</p>

    <p>Sör Barristan, her adamın fikrini dile getirmesine izin verdi. Tal Toraq, kuşatma hatları kırılır kırılmaz Yunkai’ye yürümeleri gerektiğini düşünüyordu; Sarı Şehir neredeyse savunmasız olacaktı ve Yunkaili adamların kuşatmayı kaldırıp onları takip etmekten başka seçeneği kalmayacaktı. Benekli Kedi, düşmana meydan okumayı ve onların göndereceği bir müdafiyle teke tek dövüş yapmayı önerdi. Güçlü Belwas bu fikirden hoşlandı ama düşman müdafisiyle dövüşen adamın Kedi değil kendisi olması için ısrar etti. Count’un Camarron’ı, nehir kıyısına bağlanan gemileri ele geçilmeyi ve Skahazadhan’ı kullanarak Yunkaililerin artçı kuvvetinin üstüne üç yüz çukur dövüşçüsü götürmeyi teklif etti. Salondaki her adam, ellerindeki en iyi birliğin Lekesizler olduğunu kabul etti ama kimse, onların nasıl mevzileneceği konusunda anlaşmaya varamadı. Dulbırakan, hadımları, Yunkai savunmasının kalbine inecek demir bir yumruk olarak kullanmak istedi. Marselen, Lekesizler’in, savaş hattının iki ucuna yerleştirmesinin daha iyi olacağını söyledi. Symon Çizgilisırt, hadımları, azatlı kölelerden oluşan üç birliğe katmak üzere üç gruba ayırmak istedi; Özgür Kardeşler savaşmaya hevesliydi ama deneyimden yoksundu. Lekesizler olmadan tecrübeli paralı askerlerle savaşamazlardı. Gri Solucan sadece, Lekesizler’in onlara verilecek her emre itaat edeceğini söyledi.</p>

    <p>Her şey konuşulduğunda, tartışıldığında ve karara bağlandığında, Symon Çizgilisırt son bir meseleye dikkat çekti. “Yunkai’de köleyken, efendim adına özgür birliklerle pazarlık ettim ve onların ödemeleriyle ilgilendim. Paralı askerleri tanırım ve Yunkaililerin, paralı askerlere, ejderha ateşiyle yüzleşmeye yetecek kadar sikke veremeyeceğini biliyorum. Şimdi size soruyorum... eğer barış bozulur ve bir savaş başlarsa, ejderhalar gelecek mi? Mücadeleye katılacaklar mı?”</p>

    <p><em>Gelecekler,</em> diyebilirdi Sör Barristan. <em>Sesler onları getirecek. Bağrışmalar, çığlıklar ve kan kokusu onları mücadele alanına çekecek. Tıpkı Daznak’ın Çukuru’ndan yükselen gürültünün, Drogon’u kızıl kumlara çektiği gibi. Fakat geldiklerinde, bir tarafı diğer taraftan ayırt edebilecekler mi?</em> Her nedense, Sör Barristan ayırt edemeyeceklerini düşünüyordu, bu yüzden sadece, “Ejderhalar ne istiyorlarsa onu yapacaklar,” dedi. “Eğer gelirlerse, yalnızca kanatlarının görüntüsü bile köle tacirlerinin korkup kaçmasını sağlayabilir.” Sonra adamlara teşekkür etti ve dağılabileceklerini söyledi.</p>

    <p>Gri Solucan salonda kaldı. “İşaret ateşi yakıldığında ben ve adamlarım hazır olacağız. Fakat saldırıya geçtiğimiz anda, rehin verdiğimiz adamların Yunkaililer tarafından öldürüleceğini bilmelisiniz Kraliçe Eli.”</p>

    <p>“Bunu önlemek için elimden gelen her şeyi yapacağım dostum. Şimdi bana müsaade et. Dornelu adamlar, prenslerinin öldüğünü bilmeli.”</p>

    <p>Gri Solucan başını eğdi. “Bu kulunuz itaat eder.”</p>

    <p>Sör Barristan, yeni şövalyelik verdiği iki adamını yanına alarak zindanlara gitti. Keder ile suçluluk hissinin iyi adamları çılgına çevirdiğini bilirdi ve Prens Quentyn’in ölümünde Archibald Yronwood’la Gerris Drinkwater’ın payları vardı. Zindanlara vardıklarında, Sör Barristan, Tum’la Kırmızı Kuzu’ya dışarıda beklemelerini söyledi ve Dornelu adamlara prensin ıstırabının bittiğini haber vermek için içeri girdi.</p>

    <p>Sör Archibald’ın söyleyecek bir şeyi yoktu. İri ve kel adam, şiltesinin kenarında oturup keten sargılı ellerine baktı. Sör Gerris duvarı yumrukladı. “Ona bunun aptallık olduğunu söylemiştim. Eve gitmek için ona yalvarmıştım. Şu sürtük kraliçe onu istemedi. Prens, ona aşkını ve bağlılığını sunmak için dünyayı katetti ama kraliçe onun yüzüne güldü.”</p>

    <p>“Gülmedi,” dedi Selmy. “Eğer onu tanısaydın, bunu bilirdin.”</p>

    <p>“Prensi reddetti. Prens ona kalbini verdi ama kraliçe, o kalbi prense geri fırlatıp paralı askeri düzmeye gitti.”</p>

    <p>“Dilinize dikkat etseniz iyi olacak sör.” Sör Barristan, Gerris Drinkwater’dan hoşlanmıyordu ve onun Daenerys’i karalamasına izin vermeyecekti. “Prens Quentyn’in ölümü kendi marifetiydi. Ve sizin.”</p>

    <p>“<em>Bizim?</em> Bizim suçumuz nedir sör? Quentyn bizim arkadaşımızdı, evet. Onun için aptal diyebilirsiniz ama bütün hayalperestler aptaldır. Lakin Quentyn her şeyden önce bizim prensimizdi. Vazifemiz ona itaat etmekti.”</p>

    <p>Barristan Selmy bu sözlerin gerçekliğine itiraz edemezdi; hayatının yarısını, ayyaşların ve deli adamların emirlerine itaat ederek geçirmişti. “Prens çok geç geldi.”</p>

    <p>“Kraliçeye kalbini verdi,” dedi Sör Gerris bir kez daha.</p>

    <p>“Kraliçenin kalplere değil kılıçlara ihtiyacı vardı.”</p>

    <p>“Ona Dorne’un mızraklarını da verecekti.”</p>

    <p>“Keşke verebilseydi.” Hiç kimse, Daenerys’in Dorne prensine iltifatla bakmasını Sör Barristan’dan fazla isteyemezdi. “Ama çok geç geldi. Ve yaptığınız aptallık... paralı askerler tutmak, şehrin üstüne iki ejderha salmak... bu delilikti, delilikten beterdi. Bu ihanetti.”</p>

    <p>“Quentyn yaptığı şeyi Daenerys’in aşkı için yaptı,” diye üsteledi Gerris Drinkwater. “Onun sevgisine layık olduğunu kanıtlamak için yaptı.”</p>

    <p>Yaşlı şövalye yeterince dinlemişti. “Prens Quentyn yaptığı şeyi Dorne için yaptı. Sevecen bir büyükbaba olduğumu mu sanıyorsunuz? Ben hayatımı kralların, kraliçelerin ve prenslerin etrafında geçirdim. Güneş Mızrağı, Demir Taht’a karşı silaha sarılmak istiyor. Hayır, inkâr etmeye kalkışmayın. Doran Martell, zafer umudu olmadan mızraklarını çağıracak bir adam değil. Prens Quentyn buraya görev için geldi. Görev, onur, şan açlığı... aşk değil. Quentyn ejderhalar için buradaydı, Daenerys için değil.”</p>

    <p>“Onu tanımıyordunuz sör. O...”</p>

    <p>“O öldü Gerris.” Yronwood ayağa kalktı. “Kelimeler onu geri getirmez. Cletus ve Will de öldü. Ben yumruğumu onun içine sokmadan önce kahrolası ağzını kapat.” İri şövalye, Selmy’ye döndü. “Bize ne yapacaksınız?”</p>

    <p>“Skahaz Kelkafa asılmanızı istiyor. Onun dört adamını öldürdünüz. <em>Kraliçenin</em> dört adamını katlettiniz. O adamlardan ikisi, Majesteleri Kraliçe’yi Astapor’dan beri takip eden azatlı kölelerdi.”</p>

    <p>Yronwood şaşkın görünmüyordu. “Canavar adamlar, evet. Ben yalnızca şahmeran maskeli olanı öldürdüm. Ama bunun bir önemi yok, biliyorum.”</p>

    <p>“Quentyn’i koruyorduk,” dedi Drinkwater. “Biz...”</p>

    <p>“Sessiz ol Drink. Yaşlı şövalye biliyor,” dedi Archibald, Sör Barristan’a döndü. “Bizi asmak niyetinde olsaydınız buraya gelip bizimle konuşmazdınız. Mesele başka, öyle değil mi?”</p>

    <p>“Evet.” <em>Bu adam göründüğü kadar aptal olmayabilir.</em> “Canlı haliniz ölü halinizden daha çok işime yarar. Bana hizmet edin. Sonra bir gemi ayarlayacağım ve sizi Dorne’a göndereceğim. Prens Quentyn’in kemiklerini lord babasına götürmeniz için size vereceğim.”</p>

    <p>Sör Archibald yüzünü buruşturdu. “Neden her seferinde gemi? Fakat birileri Quentyn’in kemiklerini eve götürmeli. Bizden ne istiyorsunuz sör?”</p>

    <p>“Kılıçlarınızı.”</p>

    <p>“Binlerce kılıcınız var.”</p>

    <p>“Kraliçenin azatlı köleleri tecrübesiz. Paralı askerlere güvenmiyorum. Lekesizler cesur askerler... lakin savaşçı değiller. <em>Şövalye</em> değiller.” Selmy duraksadı. “Ejderhaları kaçırmaya çalıştığınızda neler oldu? Anlatın.”</p>

    <p>Dornelu adamlar bakıştı. “Quentyn, Hırpani Prens’e, ejderhaları kontrol edebileceğini söyledi. Bunun kanında olduğunu söyledi. Quentyn’de Targaryen kanı vardı.”</p>

    <p>“Ejderha kanı.”</p>

    <p>“Evet. Paralı askerler ejderhaları zincirlememize yardım edecekti, onları rıhtımlara götürecektik.”</p>

    <p>“Hırpani Prens bir gemi ayarlamıştı,” dedi Yronwood. “Büyük bir gemi, iki ejderhayı da alırız diye. Quent ejderhalardan birini sürecekti.” Sargılı ellerine baktı. “Ama içeri girdiğimiz anda bu planın işe yaramayacağını anladık. Ejderhalar çok vahşiydi. Zincirler... her yerde kırık zincir parçaları vardı, <em>büyük</em> zincirler, senin kafan kadar büyük halkalar, halkaların arasına paramparça kemikler karışmıştı. Ve Quent, Yedi onu korusun, Quent altını pisletecekmiş gibi görünüyordu. Caggo ve Meris kör değildi, bunu onlar da gördü. Sonra arbaletçilerden biri, ok saldı. Belki de paralı askerlerin niyeti en başından beri ejderhaları öldürmekti. Hırpani’nin ne yapacağını asla bilemezsin. Amaç ne olursa olsun, ok salmak aptalcaydı. Okun yaptığı tek şey ejderhaları kızdırmaktı ve hayvanlar zaten sakin değildi. Sonra... sonra işler kötüye gitti.”</p>

    <p>“Rüzgârla Savrulanlar savruldu,” dedi Sör Gerris. “Quent çığlık atıyordu, alevlerle sarılmıştı. Paralı askerler kaçtı. Caggo, Meris, ölenler dışında herkes.”</p>

    <p>“Ah, sen ne bekliyordun Drink? Kedi, fareyi öldürür. Domuz, kendi bokunun içinde yuvarlanır. Ve paralı asker, ona en çok ihtiyaç duyduğun anda kaçar. Onu suçlayamazsın. Tabiatı budur.”</p>

    <p>“Haksız değil,” dedi Sör Barristan. “Prens Quentyn, Hırpani Prens’e bu yardım karşılığında ne önerdi?”</p>

    <p>Cevap alamadı. Sör Gerris, Sör Archibald’a baktı. Sör Archibald ellerine, yere, kapıya baktı.</p>

    <p>“Pentos,” dedi Sör Barristan. “Quentyn ona Pentos’u vadetti. Söyleyin. Şimdi söyleyeceğiniz hiçbir söz, Prens Quentyn’e yarar ya da zarar getirmez.”</p>

    <p>“Evet,” dedi Sör Archibald. “Vaat Pentos’tu. Quent ve Hırpani anlaşma imzaladılar.”</p>

    <p><em>Burada bir fırsat var.</em> “Zindanlarımızda hâlâ Rüzgârla Savrulanlar var. Şu sahte firariler.”</p>

    <p>“Hatırlıyorum,” dedi Yronwood. “Hungerford, Straw, o grup. Bazıları paralı askerler için o kadar da kötü değil. Diğerleri, biraz işkenceye dayanabilir. Konunun onlarla ne ilgisi var?”</p>

    <p>“Onları Hırpani Prens’e geri göndermek niyetindeyim. Sizi de. Binlerce adam içinde iki kişi olacaksınız. Yunkai kampında dikkat çekmezsiniz. Hırpani Prens’e bir mesaj götürmenizi istiyorum. Ona, sizi benim gönderdiğimi ve kraliçenin sesiyle konuştuğumu söyleyin. Rehinelerimizi zarar görmemiş bir halde bize getirirse ücretini ödeyeceğimizi söyleyin.”</p>

    <p>Sör Archibald yüzünü buruşturdu. “Hırpani Prens bizi Güzel Meris’e verir. İstediğiniz şeyi yapmaz.”</p>

    <p>“Neden yapmasın? Görev gayet basit.” <em>Ejderhaları çalmaya kıyasla.</em> “Bir zamanlar, kraliçenin babasını Gölgeli Vadi’den çıkarmıştım.”</p>

    <p>“Orası Batıdiyar’dı,” dedi Gerris Drinkwater. “Burası Meereen.”</p>

    <p>“Arch şu ellerle kılıç bile tutamaz.”</p>

    <p>“Kılıç tutmasına gerek yok. Yanınızda paralı askerler olacak.”</p>

    <p>Gerris Drinkwater, rengi güneşle açılmış saçlarını geri itti. “Bunu aramızda tartışmamız için biraz zaman isteyebilir miyiz?”</p>

    <p>“Hayır,” dedi Selmy.</p>

    <p>“Yapacağım,” dedi Sör Archibald. “Ama işe canavarlar karışmayacak. Drink de yapacak.” Sırıttı. “Kendisi henüz bilmiyor ama yapacak.”</p>

    <p>Ve iş bitmişti.</p>

    <p>Piramidin zirvesine giden uzun tırmanışı gerçekleştirirken, <em>en azından basit kısmı bitti,</em> diye düşündü Barristan Selmy. İşin zor kısmını Dornelu adamlara bırakmıştı. Selmy’nin büyükbabası burada olsa dehşete düşerdi. Dornelu adamlar en azından ismen şövalyeydi ama Barristan’ı sadece Yronwood etkilemişti. Yronwood gerçek çeliğe sahipti. Drinkwater’ın güzel bir yüzü, kıvrak bir dili ve bir baş dolusu iyi saçı vardı.</p>

    <p>Yaşlı şövalye piramidin zirvesindeki kraliçe dairesine döndüğünde, Prens Quentyn’in cesedi ortadan kaldırılmıştı. Genç kadeh taşıyıcılarının altısı, bir çocuk oyunu oynuyordu. Bir çember oluşturacak şekilde yere oturmuşlardı, sırayla hançer çeviriyorlardı. Hançer durduğunda, bıçağın sivri ucunun işaret ettiği çocuk, saçından bir parça kesiyordu. Sör Barristan, Hasat Kalesi’nde küçük bir çocukken, kuzenleriyle birlikte buna benzer bir oyun oynamıştı... ama hatırladığı kadarıyla, Batıdiyar’da oynanan oyunun içinde öpücükler vardı. “Bhakaz,” diye seslendi yaşlı şövalye. “Bana bir kadeh şarap getir lütfen. Grazhar, Azzak, siz kapıda durun. Yeşil Fazilet’i bekliyorum. Onu gelir gelmez içeri alın. Bunun dışında rahatsız edilmek istemiyorum.”</p>

    <p>Azzak ayağa fırladı. “Emredersiniz Lord El.”</p>

    <p>Sör Barristan terasa çıktı. Yağmur durmuştu ama gri bir bulut duvarı, Köle Körfezi’nin üstünde batan güneşi gizlemişti. Hazdar’ın kararmış taşlarından hâlâ dumanlar yükseliyordu. Rüzgârla bükülen dumanlar kurdelelere benziyordu. Doğuda, şehir duvarlarının ötesinde, bir dizi tepenin üzerinde beyaz kanatlar göründü. <em>Viserion,</em> diye düşündü Selmy. Ejderha avlanıyordu, belki de sadece uçmak için uçuyordu. Selmy, Rhaegal’ın nerede olduğunu merak etti. Yeşil ejderha şimdiye kadar, beyaz ejderhadan daha tehlikeli olduğunu göstermişti.</p>

    <p>Bhakaz şarap getirdiğinde, yaşlı şövalye büyük bir yudum aldı ve çocuktan su istedi. Birkaç kadeh şarap Selmy’nin uyumasına yardım edebilirdi ama Galazza Galare düşmanla yaptığı görüşmeden döndüğünde Selmy ayık olmalıydı. Bu yüzden şarabını, içine bolca su katarak içti. Dünya kararıyordu. Selmy çok yorgundu, kuşkularla doluydu. Dornelu adamlar, Hizdahr, Reznak, saldırı... Selmy doğru şeyleri mi yapıyordu? Daenerys’in isteyeceği şeyleri mi yapıyordu? <em>Ben bunun için yaratılmamışım.</em> Selmy’den önce, başka Kral Muhafızları şövalyeleri de El olarak hizmet vermişti. Sayıları azdı. Selmy onları Beyaz Kitap’ta okumuştu. O şövalyelerin de kendilerini böyle yitik ve şaşkın hissedip hissetmediklerini merak etti.</p>

    <p>“Lord El.” Grazhar kapıda duruyordu, elinde bir mum vardı. “Yeşil Fazilet geldi. Haber vermemi istemiştiniz.”</p>

    <p>“Onu içeri gönder ve birkaç mum yak.”</p>

    <p>Galazza Galare’in yanında dört Pembe Fazilet vardı. Sör Barristan, kadını çevreleyen bilgelik ve asalet aylasına hayranlık duymaktan kendini alamadı. <em>Bu güçlü bir kadın. Ve Daenerys’in sadık bir dostu.</em> “Lord El,” dedi Yeşil Fazilet, yüzü yeşil bir peçenin ardında gizliydi. “Oturabilir miyim? Bu kemikler yaşlı ve yorgun.”</p>

    <p>“Grazhar, Yeşil Fazilet için sandalye getir.” Pembe Faziletler rahibenin arkasına dizildi, gözleri yerdeydi. “Size içecek bir şeyler ikram edebilir miyim?” diye sordu Sör Barristan.</p>

    <p>“Çok iyi olur Sör Barristan. Boğazım konuşmaktan kurudu. Meyve suyu olabilir.”</p>

    <p>“Nasıl isterseniz.” Selmy, bir el işaretiyle Kezmya’yı çağırdı ve rahibe için balla tatlandırılmış limon suyu istedi. Rahibe, meyve suyunu içmek için peçesini çıkardı ve Selmy kadının ne kadar yaşlı olduğunu hatırladı. <em>Benden yirmi yaş büyük, belki de daha fazla.</em> “Kraliçe burada olsaydı, bana katılır ve bizim için yaptığınız şeylere müteşekkir olduğunu söylerdi.”</p>

    <p>“Şahanemiz her zaman çok nazikti.” Galazza Galare içeceğini bitirdi ve peçesini tekrar taktı. “Tatlı kraliçemizden haber var mı?”</p>

    <p>“Henüz yok.”</p>

    <p>“Onun için dua ediyorum. Sormamda sakınca yoksa, Kral Hizdahr nasıl? Işığımız’ı görmeme izin verilebilir mi?”</p>

    <p>“Yakında. Ona zarar verilmedi, bana güvenebilirsiniz.”</p>

    <p>“Bunu duyduğuma sevindim. Yunkai’nin Bilge Ustalar’ı onu sordu. Soylu Hizdahr’ın bir an önce hak ettiği mevkiye iade edilmesini istediklerini duymak sizi şaşırtmaz sanırım.”</p>

    <p>“Edilecek. Eğer kraliçemizi öldürmeye çalışmadığı ispatlanırsa. O vakte kadar, Meereen, sadık ve adil adamlardan oluşan bir konsey tarafından yönetilecek. O konseyde sizin için de bir yer var. Bize öğretecek çok şeyiniz olduğunu biliyorum Kayramız. Bilgeliğinize muhtacız.”</p>

    <p>“Korkarım ki beni boş sözlerle methediyorsunuz Lord El,” dedi Yeşil Fazilet. “Eğer gerçekten bilge olduğumu düşünüyorsanız şimdi beni dinleyin. Soylu Hizdahr’ı serbest bırakın ve onu tekrar tahta çıkarın.”</p>

    <p>“Bunu sadece kraliçe yapabilir.”</p>

    <p>Yeşil Fazilet peçesinin ardından iç geçirdi. “İnşa etmek için onca uğraştığımız barış, sonbahar rüzgârına yakalanmış bir yaprak gibi savruluyor. Bunlar vahim günler. Caddelerimizde ölüm geziyor, üç kere lanetli Astapor’dan gelen beyaz kısrağı sürüyor. Ejderhalar gökyüzünde dolanıyor, çocukların etiyle besleniyor. Yüzlerce insan gemilere binip Yunkai’ye, Tolos’a, Qarth’a, onları kabul edecek herhangi bir sığınağa gidiyor. Hazkar’ın piramidi dumanlı bir harabeye dönüştü. O kadim nesebin mensubu birçok adam, piramidin kararmış taşlarının altında ölü yatıyor. Uhlez’in ve Yherizan’ın piramitleri ejderha yuvası; piramitlerin sahipleri evsiz dilenciler oldu. Halkım bütün umudunu kaybetti, tanrlara yüz çevirdi, gecelerini içkiye ve zinaya adadı.”</p>

    <p>“Ve cinayete. Harpiya’nın Oğulları dün gece otuz kişi öldürdü.”</p>

    <p>“Bunu duyduğum için ıstırap çekiyorum. Zamanında cinayetlere son veren Soylu Hizdahr’ı serbest bırakmak için bir sebep daha.”</p>

    <p><em>Eğer bizzat Harpiya değilse, bunu nasıl başardı?</em> “Majesteleri Kraliçe, Hizdahr zo Loraq’la evlendi, onu hayat arkadaşı ve kralı yaptı, onun arzusuna uyarak ölümcül sanatı yeniden canlandırdı. Kral bunların karşılığında ona zehirli çekirgeler verdi.”</p>

    <p>“Kral bunların karşılığında ona barış verdi. Size yalvarıyorum sör, bunu görmezden gelmeyin. Barış paha biçilmezdir. Hizdahr, bir Loraq’tır. Ellerini zehirle kirletmez. O masum.”</p>

    <p>“Nasıl emin olabiliyorsunuz?” <em>Eğer zehirciyi tanımıyorsanız?</em></p>

    <p>“Ghis’in tanrıları söyledi.”</p>

    <p>“Benim tanrım Yedi’dir ve Yedi bu konuda sessiz kaldı. Bilgemiz, teklifimi Yunkaililere sundunuz mu?”</p>

    <p>“Emrettiğiniz gibi bütün lordlara ve kumandanlara... lakin korkarım ki onların cevabından hoşlanmayacaksınız.”</p>

    <p>“Teklifimi geri mi çevirdiler?”</p>

    <p>“Evet. İnsanlarınızı altınla geri alamayacağınızı söylediler. Onları tekrar özgür kılacak tek şey, ejderhaların kanı.”</p>

    <p>Bu, Sör Barristan’ın umut ettiği olmasa da beklediği cevaptı. Yaşlı şövalyenin ağzı gerildi.</p>

    <p>“Bunların duymak istediğiniz sözler olmadığını biliyorum,” dedi Galazza Galare, “Ama ben kendi adıma Yunkailileri anlıyorum. Ejderhalar korkunç yaratıklar. Yunkaili adamlar onlardan korkuyorlar... ve korkmak için iyi bir sebepleri var, bunu inkâr edemezsiniz. Tarihimiz Valyria’nın ejderhalarından ve ejderhaların Yeni Ghis halkına getirdiği yıkımdan bahseder. O gün çukurda, sizin genç kraliçenizin, kendisine Ejderhaların Anası diyen güzel Daenerys’in bile... yandığını gördük. O bile ejderhanın gazabından kurtulamadı.”</p>

    <p>“Majesteleri Kraliçe... o...”</p>

    <p>“...öldü. Tanrılar ona tatlı bir uyku bahşetsin.” Rahibenin peçesinin ardında gözyaşları pırıldadı. “Bırakın kraliçenin ejderhaları da uyusun.”</p>

    <p>Selmy, ayak seslerini duyduğunda rahibeye verecek bir cevap arıyordu. Kapı sertçe açıldı. Skahaz mo Kandaq dört Tunç Canavar’la birlikte içeri girdi, yolunu kesmek isteyen Grazhar’ı kenara itti.</p>

    <p>Sör Barristan hemen ayağa fırladı. “Ne oluyor?”</p>

    <p>“Mancınıklar,” diye gürledi Kelkafa. “Altısı birden.”</p>

    <p>Galazza Galare kalktı. “Yunkaili adamlar teklifinize cevap veriyor Sör. Onların cevabından hoşlanmayacağınızı söylemiştim.”</p>

    <p><em>O halde savaşı seçtiler. Öyle olsun.</em> Sör Barristan tuhaf bir şekilde rahatlamıştı. Savaştan anlıyordu. “Eğer Meereen’i taşlar fırlatarak kırabileceklerini düşünüyorlarsa...”</p>

    <p>“Taşlar değil.” Yaşlı kadının sesi keder doluydu, korku doluydu. “Cesetler.”</p>
  </div>
</body>
</html>
