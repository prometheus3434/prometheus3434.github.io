<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Tepe, yeşil bir denizdeki taşlı bir adaydı.</p>

    <p>Dany’nin tepeden aşağı inmesi yarım gün aldı. Kraliçe, zemine ulaştığında nefes nefeseydi, ateşi vardı, kasları ağrıyordu, taşlar ellerini sıyırmıştı. Avucundaki patlamış su kabarcığının derisini koparırken, <em>eskisinden daha iyi,</em> diye düşündü. Teni pembe ve hassastı, çatlak avuçlarından süte benzer bir sıvı sızıyordu ama yanıkları iyileşiyordu.</p>

    <p>Tepe, buradan bakıldığında daha büyük görünüyordu. Dany, buraya, doğum yeri olan kadim kalenin ardından Ejderha Kayası ismini vermişti. Kadim Ejderha Kayası ile ilgili bir hatırası yoktu ama bu Ejderha Kayası’nı asla unutmayacaktı. Tepenin yamaçları sert çimenlerle ve dikenli çalılıklarla kaplıydı. Yukarıda, çıplak kayalardan oluşan sivri bir zirve vardı. Drogon orada; kırık kayaların, ustura kadar keskin taşların ve iğne gibi çıkıntıların arasındaki sığ bir mağarada yuva kurmuştu. Dany tepeyi ilk kez gördüğünde, <em>Drogon bir süre burada yaşamış,</em> diye düşünmüştü. Havada kül kokusu vardı, görünürdeki her ağaç ve her taş kararmıştı, etrafa yanık kemikler saçılmıştı ama burası Drogon için evdi.</p>

    <p>Dany ev özleminin ne demek olduğunu biliyordu.</p>

    <p>İki gün önce, Dany sivri bir kayaya tırmanmış ve güneyde su görmüştü; güneş batarken bir an için pırıldayan ince bir şerit. <em>Bir dere,</em> diye karar vermişti Dany. Küçük bir dereydi ama Dany’yi daha büyük akıntıya götürürdü, o akıntı küçük bir nehre akardı ve dünyanın bu bölümündeki bütün nehirler Skahazadhan’ın kollarıydı. Dany’nin Skahazadhan’ı bulduktan sonra yapması gereken tek şey, nehri Köle Körfezi’ne kadar takip etmekti.</p>

    <p>Meereen’e ejderha kanatlarının üstünde dönmeyi tercih ederdi elbette. Fakat bu, Drogon’un paylaşmadığı bir arzuydu.</p>

    <p>Eski Valyria’nın ejderha lordları, ejderhalarını tılsımlarla ve büyülü borularla kontrol ederdi. Dany bir kelime ve bir kamçıyla yetinmişti, ejderhanın sırtındayken bir binici olmayı en baştan öğrendiğini hissetmişti. Dany beyaz kısrağının sağ böğrüne vurduğunda, kısrak sola giderdi; bir atın ilk içgüdüsü, tehlikeden kaçmaktı. Dany, Drogon’un sağ böğrünü kamçıladığında, ejderha sağa dönmüştü; bir ejderhanın ilk içgüdüsü saldırıya geçmekti. Bazen, Dany’nin nereye vurduğu hiç önemli değilmiş gibi görünmüştü; Drogon istediği yere gitmiş ve Dany’yi de beraberinde götürmüştü. Drogon dönmek istemediğinde, ne kamçı ne de kelimeler işe yaramıştı. Dany, kamçının, Drogon’un canını yakmaktan çok onu rahatsız ettiğini anlamıştı; ejderhanın pulları kemikten daha sertti.</p>

    <p>Ve ejderha, gündüzleri ne kadar uzağa giderse gitsin, geceleri mutlaka Ejderha Kayası’na dönüyordu; bir içgüdü, onu eve getiriyordu. <em>Onun evi, benim değil.</em> Dany’nin evi Meereen’deydi, orada kocası ve âşığı vardı, Dany’nin ait olduğu yer elbette orasıydı.</p>

    <p><em>Yürümeye devam et. Dönüp arkama bakarsam kaybolurum.</em></p>

    <p>Hatıralar Dany’yle birlikte yürüyordu. Yukarıdan bulutlar görünüyordu. Çimenlerin arasında karıncalar kadar küçük atlar koşuyordu. Aşağıda parlak ve mavi nehirler akıyordu. <em>O manzaraları tekrar görebilecek miyim?</em> Dany, Drogon’un sırtındayken kendini <em>bütün</em> hissetmişti. Dany bulutlardayken, bu dünyanın kederleri ona dokunamamıştı. Dany bundan nasıl vazgeçerdi?</p>

    <p>Ama vakit gelmişti. Bir kız çocuğu hayatını oyun oynayarak geçirebilirdi ama Dany yetişkin bir kadındı, bir kraliçeydi, binlerce insanın annesiydi. Drogon kamçının önünde eğilmişti, Dany de aynı şeyi yapmalıydı; tekrar tacını takmalı, abanoz sırasına ve soylu kocasının kollarına dönmeliydi.</p>

    <p><em>Ruhsuz öpücükleriyle Hizdahr.</em></p>

    <p>Güneş bu sabah sıcaktı, gökyüzü mavi ve bulutsuzdu. Bu iyiydi. Dany’nin paçavraya dönmüş kıyafetleri onu ısıtmıyordu. Dany, Meereen’den ayrılırken yaptığı vahşi uçuş sırasında sandaletlerinden birini kaybetmişti, diğerini de Drogon’un yuvasında bırakmıştı, tek ayakkabıyla yürümektense çıplak ayakla gitmeyi tercih etmişti. <em>Tokar</em>ıyla peçesi dövüş çukurunda kalmıştı ve Dany’nin iç tuniği, Dothrak denizinin sıcak günlerine ve soğuk gecelerine karşı dayanıksızdı. Ter, çim ve toprak, tuniği lekelemişti. Dany, incik kemiğini sarmak için tuniğin eteğinden bir şerit parçası yırtmıştı. <em>Perişan görünüyor olmalıyım ama havalar sıcak giderse donmam.</em></p>

    <p>Dany tepede tek başınaydı, oradaki geçici ikametinin büyük bir bölümünü aç ve acı içinde geçirmişti... ama bütün bunlara rağmen, kendini tuhaf bir şekilde mutlu hissetmişti. <em>Birkaç sızı, boş bir mide, gece titremeleri... insan uçabiliyorken bütün bunların ne önemi var? Her şeyi en baştan yine yaparım.</em></p>

    <p><em>Jhiqui ve Irri, piramidin zirvesinde beni bekliyor,</em> dedi kraliçe kendi kendine. Tatlı kâtibe Missandei ve bütün küçük kadeh taşıyıcıları da onu bekliyordu. Dany’ye yiyecek getireceklerdi. Dany, hurma ağacının altındaki havuzda yıkanacaktı. Kendini tekrar temiz hissetmek güzel olacaktı. Kirli olduğunu bilmesi için bir aynaya ihtiyacı yoktu.</p>

    <p>Karnı da açtı. Dany bir sabah, tepenin güney yamacında yabani soğanlar bulmuştu, aynı günün ilerleyen saatlerinde lahanaya benzer kırmızımsı bir sebzeyle karşılaşmıştı, sebzenin ne olduğunu bilmiyordu ama onu yediğinde hastalanmamıştı. Bundan başka, Drogon’un mağarasının dışındaki gölcükte bir balık yakalamıştı. Genelde Drogon’un artıklarını yiyerek hayatta kalmıştı; yanık kemiklerin ilikleri ve yarı kızarmış yarı çiğ kalmış et parçaları. Bundan daha fazlasına ihtiyacı vardı. Bir gün, çıplak ayağının yan tarafıyla, bir koyunun çatlak kafatasını tekmelemişti. Dik yamaçtan çim denizine doğru yuvarlanan kafatasını izlerken, onu takip etmesi gerektiğini fark etmişti.</p>

    <p>Dany, hızlı adımlarla uzun çimenlerin arasında yürüdü. Ayak parmaklarının arasına giren toprak sıcaktı. Çimenler onun boyundaydı. <em>Gümüş atımın sırtında, güneşimin ve yıldızımın yanında yol alırken bu kadar uzun görünmüyorlardı.</em> Dany yürürken, çukur efendisinin kamçısını bacağına vurdu. Bu kamçı ve sırtındaki paçavra, Meereen’den aldığı yegâne şeylerdi.</p>

    <p>Dany yeşil bir krallığın içinde yürüyordu ama bu yeşil, yaz mevsiminin koyu yeşili değildi. Sonbahar kendini burada bile hissettiriyordu ve kış çok uzakta durmuyordu. Çimenler Dany’nin hatırladığından daha solgundu, sararmaya yakındı. Sarıdan sonra kahverengi gelecekti. Çimenler ölüyordu.</p>

    <p>Daenerys Targaryen, Dothrak denizinin yabancısı değildi, Qohor Ormanı’ndan Dağların Anası’na ve Dünyanın Rahmi’ne kadar uzanan bu çimen okyanusunu tanıyordu. Bu okyanusu ilk gördüğünde, Dany henüz küçük bir kızdı, Khal Drogo’yla yeni evlenmişti, <em>dosh khaleen</em>’in kocakarılarına takdim edilmek üzere Vaes Dothrak’a gidiyordu, önünde uzanan bu çimenlerin görüntüsü nefesini kesmişti. <em>Gökyüzü maviydi, çimenler yeşildi ve ben umut doluydum.</em> Sör Jorah o vakitler Dany’nin yanındaydı. Irri, Jhiqui ve Doreah, Dany’nin ihtiyaçlarıyla ilgileniyordu. Dany’nin güneşi ve yıldızı, geceleri ona sarılıyordu, Dany’nin karnında onun çocuğu büyüyordu. <em>Rhaego. Oğluma Rhaego adını koyacaktım.</em> Dosh khaleen, <em>oğlumun, Dünyanın Tepesine Çıkacak Aygır olacağını söylemişti.</em> Dany, Braavos’taki kırmızı kapılı evde yaşadığı yarı hatırlanır günlerden beri hiç o kadar mutlu olmamıştı.</p>

    <p>Ama Kızıl Topraklar’da, Dany’nin mutluluğu küle dönüşmüştü. Dany’nin güneşi ve yıldızı atından düşmüştü. <em>Maegi</em> Mirri Maz Duur, Rhaego’yu Dany’nin rahminde öldürmüştü. Dany, Khal Drogo’nun boş kabuğunu kendi elleriyle boğmuştu. Daha sonra Drogo’nun muazzam <em>khalasar</em>’ı parçalanmıştı. Ko Pono kendini Khal Pono ilan etmiş ve birçok süvariyi beraberinde götürmüştü. Ko Jhaqo kendini Khal Jhaqo ilan etmiş ve daha fazla süvari çalmıştı. Jhaqo’nun kansüvarisi Mago, Eroah isimli kıza tecavüz etmiş ve onu öldürmüştü. Khal Drogo’nun cenaze ateşinin içinde Dany’nin ejderhaları doğmuştu ve Dany bu sayede, kalan günlerini <em>dosh khaleen</em>’in kocakarılarıyla birlikte geçirmek üzere Vaes Dothrak’a sürüklenmekten kurtulmuştu.</p>

    <p><em>Ateş saçlarımı yaktı ama bunun dışında bana dokunmadı.</em> Daznak’ın Çukuru’nda da aynı şey olmuştu. Dany bu kadarını hatırlıyordu ama daha sonra olanlar sisliydi. <em>Çok fazla insan vardı, bağırıyorlardı, birbirlerini itiyorlardı.</em> Dany, şahlanan atları ve devrilen karpuz arabasını hatırladı. Aşağıdan bir mızrak gelmişti, onu arbalet okları takip etmişti. Oklardan biri o kadar yakından geçmişti ki Dany oku yanağında hissetmişti. Diğer oklar Drogon’un pullarından sekmiş, pulların arasına saplanmış ya da hayvanın kanatlarının ince zarını yırtmıştı. Dany umutsuzca ejderhanın sırtına binmeye çalışırken, hayvan onun altında bükülmüş ve kamçı darbeleriyle titremişti. Drogon’un yaralarından duman tütmüştü, ejderhaya çarpan oklardan biri tutuşmuştu. Ejderha kanatlarını çırptığında, başka bir ok serbest kalıp yere düşmüştü. Dany, aşağıda, alevlerle sarılmış adamlar görmüştü. Adamlar, çılgın bir dansın şiddetli sancısına kapılmış gibi ellerini havaya kaldırmışlardı. Yeşil <em>tokar</em>lı bir kadın, ağlayan bir çocuğa uzanmıştı, onu kollarının arasına alıp alevlerden korumuştu. Dany, <em>tokar</em>ın rengini net bir şekilde görmüştü ama kadının yüzünü seçememişti. Kadın basamaklarda tökezlemişti, insanlar onun üstüne basıp geçmişti, bazıları alevler içindeydi.</p>

    <p>Sonra bütün bunlar solmuştu, sesler azalmıştı, insanlar küçülmüştü, Drogon gökyüzünde yükselirken mızraklar ve oklar arkada kalmıştı. Dany ejderhayı yukarı, yukarı, daha yukarı sürmüştü. Ejderha kanatlarını açmış ve şehrin kiremitlerinden yükselen sıcak havayı yakalamıştı, piramitlerin ve çukurların çok üzerine çıkmıştı. <em>Aşağı düşüp ölsem bile buna değer,</em> diye düşünmüştü Dany.</p>

    <p>Ejderha kuzeye, nehrin ötesine uçmuştu. Yırtılmış ve paralanmış kanatlarıyla, bir hayalet ordusunun sancaklarına benzeyen bulutların arasında yol almıştı. Dany, Köle Körfezi’ni ve körfezin yanında akan eski Valyria Yolu’nu görmüştü. Kumların ve harabelerin arasında ilerleyen yol, batıda bir yerde kaybolmuştu. <em>Eve giden yol.</em> Sonra, aşağıda, rüzgârla dalgalanan çimenlerden başka bir şey kalmamıştı.</p>

    <p><em>Bu ilk uçuş binlerce yıl önce miydi?</em> Bazen öyleymiş gibi görünüyordu.</p>

    <p>Güneş, yükseldikçe ısınıyordu. Çok geçmeden Dany’nin başı zonklamaya başladı. Dany’nin saçları tekrar çıkıyordu ama çok yavaş bir şekilde. “Bir şapkaya ihtiyacım var,” dedi Dany yüksek sesle. Ejderha Kayası’nın tepesinde kendisi için bir şapka yapmaya çalışmıştı, Drogo’yla geçirdiği zamanlarda Dothraklı kadınlardan gördüğü gibi çimenleri örmeyi denemişti ama ya yanlış çimenleri kullanmıştı ya da sadece yetenekten yoksundu. Şapkalar dağılıp durmuştu. <em>Tekrar dene,</em> demişti Dany kendine. <em>Bir dahaki sefere daha iyi bir iş çıkaracaksın. Sen ejderhanın kanısın, bir şapka yapabilirsin.</em> Denemişti, tekrar denemişti ama son girişimi ilk girişimden daha başarılı olmamıştı.</p>

    <p>Dany tepenin zirvesinden gördüğü dereyi bulduğunda, vakit öğleni bulmuştu. Küçük bir akıntıydı, derecikti, Dany’nin kolundan daha geniş değildi... ve Dany’nin kolu, Ejderha Kayası’nda geçirdiği her gün biraz daha incelmişti. Dany, bir avuç dolusu su alıp yüzüne çarptı. Derenin dibi çamurluydu. Dany suyun daha soğuk, daha temiz olmasını dilerdi... ama hayır, eğer Dany umutlarını dileklere yükleyecekse, kurtarılış dileyecekti.</p>

    <p>Dany hâlâ, birinin onun peşine düşmüş olması umuduna tutunuyordu.</p>

    <p>Sör Barristan onu aramaya gelebilirdi; Selmy, Dany’nin ilk Kraliçe Muhafızı’ydı, onun hayatını kendi hayatıyla korumaya ant içmişti. Dany’nin kansüvarileri de Dothrak denizine yabancı değildi ve onların hayatı Dany’nin hayatına bağlıydı. Dany’nin kocası, soylu Hizdahr zo Loraq, karısını aramaları için adamlar gönderebilirdi. Ve Daario... Dany, Daario’yu, uzun çimlerin arasında ona doğru at sürerken hayal etti, adam gülümsüyordu ve ağzındaki altın diş, batan güneşin son ışığıyla parlıyordu.</p>

    <p>Fakat Daario rehine olarak Yunkaililere verilmişti. <em>Daario, Kahraman, Jhogo, Groleo ve Hizdahr’ın üç akrabası.</em> Şimdiye kadar bütün rehineler serbest bırakılmış olmalıydı ama...</p>

    <p>Dany, kumandanın bıçaklarının, hâlâ onun yatağının yanındaki duvarda asılı olup olmadığını merak etti. <em>“Kızlarımı sana bırakıyorum,”</em> demişti Daario. <em>“Onları benim için güvende tut aşkım.”</em> Yunkaili adamlar, Daario’nun Dany için ne kadar kıymetli olduğunu biliyor muydu? Dany aynı soruyu, rehineler Yunkai kampına gönderilirken Sör Barristan’a da sormuştu. “Konuşmaları duymuş olmalılar,” demişti yaşlı şövalye. “Naharis, sizin ona karşı duyduğunuz... büyük... hürmetle... böbürlenmiş bile olabilir. Bunu söylediğim için beni bağışlayın ama mütevazılık, kumandanın erdemlerinden biri değil. Kumandan... kılıç adamlığından büyük gurur duyuyor.”</p>

    <p><em>Benimle yattığı için böbürleniyor, demek istiyorsunuz.</em> Fakat Daario, düşmanların arasında böyle böbürlenecek kadar aptal değildi. <em>Fark etmez. Yunkaililer şimdiye kadar evlerine dönmüş olmalı.</em> Dany yaptığı her şeyi bunun için yapmıştı. Barış için.</p>

    <p>Geldiği yoldan geri döndü; Ejderha Kayası’nın çim toprakların üzerinde bir yumruk gibi yükseldiği yere gelen yoldan. <em>Tepe çok yakın görünüyor. Saatlerdir yürüyorum ama elimi uzatsam ona dokunacak gibiyim.</em> Geri dönmek için geç değildi. Drogon’un mağarasının dışındaki gölcükte balıklar vardı. Dany, tepedeki ilk gününde o gölcükten bir balık yakalamıştı, yine yakalayabilirdi. Tepede artıklar da vardı, üstünde hâlâ et parçaları bulunan kararmış kemikler, Drogon’un kurbanlarından geriye kalanlar.</p>

    <p><em>Hayır,</em> dedi Dany kendine. <em>Dönüp arkama bakarsam kaybolurum.</em> Ejderha Kayası’nın güneşle kavrulmuş taşlarının arasında yıllarca yaşayabilirdi. Gündüzleri Drogon’u sürerdi. Büyük çim denizi gün batımında altından turuncuya devrilirken, Dany, Drogon’un artıklarını kemirirdi. Ama o böyle bir hayat sürmek için doğmamıştı. Sırtını tekrar tepeye döndü, kulaklarını rüzgârın söylediği uçuş ve özgürlük şarkısına kapattı. Küçük dere güneydoğudan doğuya akıyordu. Dany dereyi takip etti. <em>Beni nehre götür, senden tek isteğim bu. Beni nehre götür, gerisini ben halledeceğim.</em></p>

    <p>Zaman ağır ağır geçti. Dere bir oraya bir buraya kıvrıldı, Dany onu takip etti; ne kadar yol aldığını, başındaki zonklamayı, midesindeki açlığı düşünmemeye çalıştı. <em>Bir adım at. Bir adım daha. Sonra bir adım daha.</em> Dany başka ne yapabilirdi?</p>

    <p>Deniz sessizdi. Rüzgâr estiğinde çimenler iç geçiriyor ve sadece tanrıların anladığı bir dilde fısıldaşıyordu. Dere zaman zaman taşların etrafından dolaşırken şırıldıyordu. Dany’nin etrafında böcekler vızıldıyordu; tembel yusufçuklar, yeşil yaban arıları, neredeyse görülmeyecek kadar küçük olan kan emici tatarcıklar. Böcekler koluna konduğunda Dany onları kayıtsızca eziyordu. Dereden su içen bir fare gördü ama Dany yaklaştığında, fare, uzun çimenlerin arasına dalarak ortadan kayboldu. Ara sıra kuş sesleri de işitiliyordu. Kuş sesleri karnını guruldatıyordu ama Dany kuşları yakalayacak bir ağdan yoksundu ve şu ana kadar bir yuvaya da rastlamamıştı. <em>Bir zamanlar uçmayı hayal ediyordum,</em> diye düşündü, <em>şimdi yumurta çalmayı hayal ediyorum.</em> “İnsanlar deli ve tanrılar onlardan daha deli,” dedi çimenlere. Çimenler mırıldanarak onu onayladı.</p>

    <p>Dany o gün üç kez Drogon’u gördü. İlk seferinde, ejderha o kadar uzaktaydı ki bir kartal gibi görünüyordu, bulutların arasına girip çıkıyordu. İkinci seferde, Drogon güneşin önünden geçti, siyah kanatlarını açtı ve dünya karardı. Dany, yarım kalp atışı zaman boyunca, Drogon’un onu aradığını sandı ama ejderha, Dany’ye hiç dikkat etmeden uçtu ve doğuda bir yerde gözden kayboldu. <em>İyi ki,</em> diye düşündü Dany.</p>

    <p>Akşam, Dany’yi neredeyse gafil avladı. Güneş, Ejderha Kayası’nın uzak zirvesini altın rengine boyarken, Dany taştan örülmüş alçak bir duvara çarpıp tökezledi. Yabani otlarla sarılmış kırık dökük bir duvardı, belki de eskiden bir tapınağın parçasıydı ya da kasaba lordunun salonuydu. Duvarın ardında daha fazla yıkıntı vardı; eski bir kuyu ve bir zamanlar kulübelerin durduğu yerleri işaretleyen halkalar. Dany, kulübelerin kerpiçten yapıldığını tahmin etti ama yılların rüzgârı ve yağmuru onları silip süpürmüştü. Güneş batana kadar sekiz kulübe yeri daha buldu ama ileride, çimenlerin arasında daha fazlası da olabilirdi.</p>

    <p>Taş duvar diğer yapılardan daha iyi dayanmıştı. Boyu bir metreden uzun değildi ama bir açı oluşturarak diğer duvarla birleştiği yerde gece için sığınak vadediyordu. Dany duvarın köşesine sıkıştı, yıkıntıların etrafında büyüyen çimenleri kopararak kendine bir çeşit yuva yaptı. Çok yorgundu, iki ayağında da yeni su kabarcıkları oluşmuştu. <em>Yürüdüğüm yoldan olsa gerek,</em> diye düşündü kıkırdayarak.</p>

    <p>Dünya kararırken, Dany yuvasına yerleşip gözlerini kapattı. Gece soğuktu, zemin sertti, Dany’nin midesi boştu. Dany kendini; Meereen’i, âşığı Daario’yu, kocası Hizdahr’ı, Irri’yi, Jhiqui’yi, tatlı Missandei’yi, Sör Barristan’ı, Reznak’ı ve Skahaz Kelkafa’yı düşünürken buldu. <em>Ölmüş olmamdan mı korkuyorlar? Bir ejderhanın sırtına binip uçtum. Ejderhanın beni yediğini mi düşünüyorlar?</em> Hizdahr’ın hâlâ kral olup olmadığını merak etti. Hizdahr’ın tacı Dany’den geliyordu. Hizdahr, Dany’nin yokluğunda tacını muhafaza edebilmiş miydi? <em>Hizdahr, Drogon’un ölmesini istedi. Onu duydum. “Öldürün şunu,” diye bağırdı, “canavarı öldürün.” Yüzünde şehvet vardı.</em> Güçlü Belwas dizlerinin üstüne çökmüştü, kusuyordu, titriyordu. <em>Zehir. Zehir olmalı. Ballı çekirgeler. Hizdahr onları yemem için ısrar etti ama bütün çekirgeleri Belwas yedi.</em> Dany, Hizdahr’ı kral yapmıştı, onu yatağına almıştı, onun için dövüş çukurlarını açmıştı; Hizdahr, Dany’nin ölmesini istemek için hiçbir sebebe sahip değildi. Ama başka kim olabilirdi? Reznak mı? Dany’nin parfüm kokulu kethüdası? Yunkaililer mi? Harpiya’nın Oğulları mı?</p>

    <p>Uzakta bir kurt uludu. Ses Dany’yi hüzünlendirdi ve kendini yalnız hissetmesine sebep oldu ama açlığını gidermedi. Çim toprakların üzerinde ay yükselirken, Dany huzursuz bir uykuya daldı.</p>

    <p>Rüya gördü. Bütün kaygıları ve acıları kayboldu. Dany göğe yükseliyor gibiydi. Yıldızlar ona sırlar fısıldarken Dany tekrar uçuyor, havada dönüyor, kahkahalar atıyor, dans ediyordu. “Kuzeye gitmek için güneye yolculuk etmelisin. Batıya varmak için doğuya gitmelisin. İlerlemek için geri dönmelisin. Işığa dokunmak için gölgelerden geçmelisin.”</p>

    <p>“Quaithe?” diye seslendi Dany. “Neredesin Quaithe?”</p>

    <p>Sonra gördü. <em>Maskesi yıldız ışığından yapılmış.</em></p>

    <p>Yıldızlar bir kadının sesiyle, “Kim olduğunu unutma Daenerys,” diye fısıldadı. “Ejderhalar biliyor. Ya sen?”</p>

    <p>Ertesi sabah uyandığında Dany’nin her yeri tutulmuştu, kollarında, bacaklarında ve yüzünde karıncalar yürüyordu. Dany, onların ne olduğunu fark ettiğinde, yatak ve yorgan olarak kullandığı kahverengi çimenleri kenara atıp hızla ayağa kalktı. Bütün vücudunda küçük, kırmızı kabartılar vardı. Buralar, kaşınıyor ve yanıyordu. <em>Bunca karınca nereden geldi?</em> Dany, kollarındaki, bacaklarındaki ve karnındaki karıncaları eliyle süpürdü. Kafa derisine dokundu ve bunlardan başında da olduğunu hissetti. Onları yere silkeleyip ayağıyla ezdi. Çok fazlaydılar...</p>

    <p>Daha sonra, karıncaların yuvasının, duvarın diğer tarafında olduğunu anladı. Bunların duvarı nasıl aştığını merak etti. Bu yıkık duvar, karıncalar için Batıdiyar’daki Sur kadar devasa olmalıydı. <em>Dünyadaki en büyük duvar,</em> derdi Viserys eskiden, onu bizzat inşa etmiş gibi gururlanırdı.</p>

    <p>Viserys, Dany’ye, Yedi Krallık’ın yol kenarlarındaki kadim çalılıklarda uyumak zorunda kalacak kadar fakir olan şövalyelerin hikâyelerini anlatmıştı. Dany, sık bir çalılık için çok şey feda edebilirdi. <em>Tercihen karınca yuvası olmayan bir çalılık.</em></p>

    <p>Güneş yeni doğuyordu. Kobalt mavisi gökyüzünde hâlâ birkaç yıldız parlıyordu. <em>Belki de o yıldızlardan biri Khal Drogo’dur. Drogo gece topraklarında ateşli aygırını sürüyor ve hatta gülümsüyordur.</em> Ejderha Kayası çim toprakların üzerinde hâlâ görünür durumdaydı. <em>Çok yakın görünüyor. Fersahlarca yol almış olmalıyım ama bir saatte geri dönebilirmişim geri geliyor.</em> Dany tekrar uzanmak, gözlerini kapatmak ve kendini uykuya teslim etmek istiyordu. <em>Hayır. Yola devam etmeliyim. Dere. Sadece dereyi takip et.</em></p>

    <p>Dany, gideceği yoldan emin olmak için bir an durdu. Yanlış yola sapıp suyu kaybetmek işe yaramazdı. “Dostum,” dedi yüksek sesle. “Dostumun yanından ayrılmazsam kaybolmam.” Cesaret edebilseydi dere kenarında uyurdu ama geceleri su içmek için gelen hayvanlar vardı. Dany onların izlerini görmüştü. Bir aslan için yetersiz bir yemek olurdu ama bu bile hiç yemek olmamasından iyiydi.</p>

    <p>Hangi yolun kuzeye gittiğinden emin olduktan sonra adımlarını saydı. Sekizinci adımda dere göründü. Dany bir avuç su alıp içti. Karnına sancı girdi ama buna dayanmak susuzluğa dayanmaktan kolaydı. Uzun çimlerin üstünde pırıldayan sabah çiyinden başka içecek yoktu, aslında çimlerden başka yiyecek de yoktu. <em>Karıncaları yemeyi deneyebilirim,</em> diye düşündü Dany. Sarı karıncalar karın doyuramayacak kadar küçüktü ama çimlerin arasında büyük, kırmızı karıncalar dolaşıyordu. Dany, kıvrımlı derenin yanında topallayarak yürürken, “Denizde kayboldum,” dedi, “belki de birkaç yengeç ya da kocaman bir balık bulurum.” Belindeki kamçı hafifçe bacağına vuruyordu, <em>pat, pat, pat.</em> Dere, Dany’yi, adım adım eve götürüyordu.</p>

    <p>Öğleden hemen sonra, Dany derenin yanında büyüyen bir çalıya denk geldi. Çalının eğri büğrü dalları yeşil böğürtlenlerle doluydu. Dany şüpheyle meyvelere baktı, sonra daldan bir böğürtlen koparıp kemirdi. Meyvenin etli yüzeyi ekşi ve sertti, insanın ağzında acı bir tat bırakıyordu. Dany bu tada aşinaydı, “<em>Khalasar</em>’da, et kızartmalarını tatlandırmak için bu böğürtlenler kullanılıyordu,” diye karar verdi. Bunu yüksek sesle söylemek, söylediğinin gerçekliğinden daha emin olmasını sağladı. Karnı gurulduyordu, Dany böğürtlenleri iki eliyle birden toplayıp ağzına tıktı.</p>

    <p>Bir saat sonra, karnı öyle kötü bir şekilde ağrımaya başladı ki Dany yürümeye devam edemedi. Günün geri kalanını yeşil balçık kusarak geçirdi. <em>Burada kalırsam ölürüm. Şu an ölüyor olabilirim.</em> Dothrak’ın at tanrısı çimenleri ayırır ve Dany’yi yıldızı <em>khalasar</em>’ını alır mıydı? Dany gece topraklarında Khal Drogo’yla birlikte at sürer miydi? Batıdiyar’da, Targaryen Hanedanı’nın ölüleri ateşe verilirdi ama burada kim Dany için cenaze ateşi yakardı? <em>Etim kurtları ve leş kargalarını besleyecek,</em> diye düşündü Dany hüzünle. <em>Ve solucanlar karnımı delip içimde sürünecek.</em> Gözleri tekrar Ejderha Kayası’na gitti. Tepe şimdi daha küçük görünüyordu. Dany, millerce uzaktaki tepenin zirvesinden yükselen dumanı görebiliyordu. <em>Drogon avdan dönmüş.</em></p>

    <p>Dany gün batımında, çimenlerin arasında çömelmiş bir halde inliyordu. Çıkardığı her dışkı, bir öncekinden daha suluydu ve daha kötü kokuyordu. Daha çok su içtikçe daha çok sıçıyordu fakat daha çok sıçtıkça daha çok susuyordu ve susuzluk onu daha çok su içmesi için dereye götürüyordu. Sonunda gözlerini kapattığında, Dany o gözlerini bir daha açacak kadar güçlü olup olmadığını bilmiyordu.</p>

    <p>Rüyasında ölü ağabeyini gördü.</p>

    <p>Viserys, Dany’nin onu son gördüğü gibiydi. Ağzı ıstırapla çarpılmıştı, saçları yanmıştı, yüzü kararmıştı, erimiş altın tarafından haşlanan alnından, yanaklarından ve gözlerinden duman tütüyordu.</p>

    <p>“Sen öldün,” dedi Dany.</p>

    <p><em>Öldürüldüm.</em> Viserys’in dudakları hiç kıpırdamıyordu ama Dany her nasılsa onun fısıltılı sesini duyabiliyordu. <em>Benim için yas tutmadın kardeşim. Yasın tutulmadan ölmek çok zor.</em></p>

    <p>“Bir zamanlar seni seviyordum.”</p>

    <p><em>Bir zamanlar,</em> dedi Viserys, sesi öyle acıydı ki Dany’yi titretti. <em>Sen benim karım olmalıydın, kanımızı ejderha saflığında tutmak için bana gümüş saçlı ve menekşe gözlü çocuklar doğurmalıydın. Ben seninle ilgilendim. Sana kim olduğunu öğrettim. Seni doyurdum. Seni doyurabilmek için annemizin tacını sattım.</em></p>

    <p>“Bana zarar verdin. Beni korkuttun.”</p>

    <p><em>Sadece ejderhayı uyandırdığında. Seni sevdim.</em></p>

    <p>“Beni sattın. Bana ihanet ettin.”</p>

    <p><em>Hayır, ihanet eden sendin. Bana düşman oldun. Kendi kanına düşman oldun. Beni kandırdılar. Senin at efendisi kocan ve onun pis kokulu yabanileri. Bana altın bir taç vadettiler ve bunu verdiler.</em> Viserys, ucundan duman tüten parmaklarıyla, yüzünden aşağı akan erimiş altına dokundu.</p>

    <p>“Tacını alabilirdin,” dedi Dany. “Eğer bekleseydin, güneşim ve yıldızım senin için o tacı kazanabilirdi.”</p>

    <p><em>Yeterince bekledim. Bütün hayatım boyunca bekledim. Ben onların kralıydım, onların meşru kralı. Onlar bana güldüler</em>.</p>

    <p>“Yargıç Illyrio’yla birlikte Pentos’ta kalmalıydın. Khal Drogo beni <em>dosh khaleen</em>’e takdim etmek zorundaydı ama sen bizimle gelmek zorunda değildin. Bu senin tercihindi. Senin hatandı.”</p>

    <p><em>Ejderhayı uyandırmak mı istiyorsun seni küçük fahişe? Drogo’nun</em> khalasar<em>’ı benimdi. Onları satın aldım. Yüz bin çığlıkçı. Onlara senin bekâretinle ödeme yaptım.</em></p>

    <p>“Asla anlamadın. Dothraklar bir şey satın almazlar ve bir şey satmazlar. Onlar hediyeler verir ve hediyeler alırlar. Eğer bekleseydin...”</p>

    <p><em>Bekledim. Tacım için, tahtım için, senin için. Onca yıl bekledim ve aldığım tek şey erimiş altın oldu. Ejderha yumurtalarını neden sana verdiler? Onlar benim olabilirdi. Eğer bir ejderham olsaydı, dünyaya sözlerimizin anlamını öğretebilirdim.</em> Viserys gülmeye başladı, çenesi yüzünden kopana kadar güldü, ağzından erimiş altın aktı.</p>

    <p>Dany nefes nefese uyandığında, uylukları kanla kayganlaşmıştı.</p>

    <p>Dany bir an için, bacaklarındakinin ne olduğunu anlamadı. Dünya yeni aydınlanmaya başlamıştı ve uzun çimler rüzgârla hafifçe hışırdıyordu. <em>Hayır, lütfen, biraz daha uyuyayım. Çok yorgunum.</em> Uyumadan önce oluşturduğu çimen yığının altına girmeye çalıştı. Bazı çimenler ıslaktı. Yine mi yağmur yağdı? Dany doğruldu, uykusunda altını pislettiğinden korktu. Parmaklarını yüzüne değdirdiğinde, ellerindeki kan kokusunu aldı. <em>Ölüyor muyum?</em> Sonra, çimenlerin üzerinde yüzen hilali gördü ve ay kanının geldiğini anladı.</p>

    <p>Eğer bu kadar yorgun ve korkmuş olmasaydı rahatlayabilirdi ama şiddetle titremeye başladı. Parmaklarını toprağa sürttü, bacaklarının arasını silmek için bir avuç çimen koparttı. <em>Ejderha ağlamaz.</em> Dany kanıyordu ama bu sadece âdet kanıydı. <em>Ama ay hâlâ hilal. Bu nasıl olabilir?</em> Son kanamasını hatırlamaya çalıştı. Geçen dolunayda mıydı? Ondan öncekinde mi? Daha öncekinde mi? <em>Hayır, o kadar zaman geçmiş olamaz.</em> “Ben ejderhanın kanıyım,” dedi çimenlere, yüksek sesle.</p>

    <p>Çimenler ilk kez cevap verdi. <em>Ejderhalarını karanlığa zincirleyene kadar öyleydin.</em></p>

    <p>“Drogon küçük bir kız öldürdü. Kızın adı... kızın adı...” Dany küçük kızın adını hatırlayamadı. O kadar çok üzüldü ki, bütün gözyaşları yanıp buharlaşmış olmasaydı ağlayabilirdi. “Benim asla bir kızım olmayacak. Ben Ejderhaların Anası’ydım.”</p>

    <p><em>Evet,</em> dedi çimenler, <em>ama sen çocuklarına düşman oldun.</em></p>

    <p>Dany’nin midesi boştu, ayakları su toplamıştı, karnındaki sancılar artmıştı. Bağırsakları yılanlarla doluydu. Öğlen vakti geldiğinde dere suyu ılık olacaktı ama şafağın serinliğinde su neredeyse soğuktu. Dany, titreyen elleriyle aldığı bir avuç dolusu çamur ve suyu yüzüne çarparken, bacaklarında taze kan olduğunu gördü. İç tuniğinin yırtık eteği kanla lekelenmişti. Bunca kırmızı, Dany’yi korkuttu. <em>Ay kanı, bu sadece ay kanı,</em> ama Dany, daha önce bu kadar ağır bir kanama geçirdiğini hatırlamıyordu. <em>Su olabilir mi?</em> Eğer bu suysa, Dany ölüme mahkûmdu. Su içmek zorundaydı, yoksa ölürdü.</p>

    <p>“Yürü,” diye emretti kendine. “Dereyi takip et. Dere seni Skahazadhan’a götürecek. Daario seni orada bulacak.” Ama sadece ayağa kalkmak bile Dany’nin bütün gücünü aldı. Ve ayağa kalkan Dany’nin yapabildiği tek şey, ateşli ve kanamalı bir halde öylece durmaktı. Gözlerini mavi gökyüzüne kaldırdı, güneşe baktı. <em>Sabahın yarısı geçti,</em> diye düşündü. Kendini bir adım atmaya zorladı, ardından bir adım daha, sonra tekrar yürüyordu, küçük dereyi takip ediyordu.</p>

    <p>Hava ısındı, güneş Dany’nin kafasına ve yanık saçlarından geriye kalanların üstüne vurdu. Dany’nin ayak tabanlarının altında su vardı. Dany derenin içinde yürüyordu. Bunu kaç zamandır yapıyordu? Ayak parmaklarının arasına dolan yumuşak kahverengi çamur kendini iyi hissettiriyordu ve ayaklarındaki su keseciklerinin sızısını azaltıyordu. <em>Derenin içinde ya da dışında; yürümeye devam etmek zorundayım. Bu dere beni nehre götürecek. Nehir beni eve götürecek.</em></p>

    <p>Ama götürmüyordu.</p>

    <p>Meereen, Dany’nin evi değildi ve asla olmayacaktı. Meereen; tuhaf tanrıları ve tuhaf saçları olan tuhaf adamların ve püsküllü <em>tokar</em>lara sarınmış köle tacirlerinin şehriydi. Onurun fuhuşla kazanıldığı, katliamın bir sanat olduğu ve köpeklerin lezzetli bir yemek gibi yendiği yerdi. Meereen her zaman Harpiya’ya ait olacaktı ve Daenerys asla bir harpiya olamazdı.</p>

    <p>Jorah Mormont’un huysuz ses tonuyla, <em>asla,</em> dedi çimenler. S<em>izi uyarmıştım Majesteleri. Bu şehri rahat bırakın, demiştim. Sizin savaşınızın Batıdiyar’da olduğunu söylemiştim.</em></p>

    <p>Ses sadece fısıltıydı ama Dany, Sör Jorah’ın onun yanında yürüdüğünü hissedebiliyordu. <em>Benim huysuz ayım,</em> diye düşündü, <em>benim yaşlı, tatlı ayım, beni seven ve bana ihanet eden adam.</em> Dany, Sör Jorah’ı çok özlemişti. Adamın çirkin yüzünü görmek, kollarını adama dolamak ve kendini onun göğsüne bastırmak istiyordu ama arkasına bakarsa Sör Jorah’ın gideceğini biliyordu. “Rüya görüyorum,” dedi. “Uyanıkken görülen bir rüya, yürürken görülen bir rüya. Yalnızım ve kayboldum.”</p>

    <p>Sör Jorah, rüzgâr kadar yumuşak bir sesle, <em>kayboldun çünkü hiç olmaman gereken bir yerde oyalandın,</em> diye mırıldandı. <em>Yalnızsın çünkü beni yanından kovdun.</em></p>

    <p>“Bana ihanet ettin. Altın için beni gammazladın.”</p>

    <p><em>Ev için. Benim tek isteğim evdi.</em></p>

    <p>“Ve bendim. Beni istedin.” Dany bunu şövalyenin gözlerinde görmüştü.</p>

    <p><em>İstedim,</em> diye fısıldadı çimen.</p>

    <p>“Beni öptün. Beni öpebileceğim asla söylemedim ama sen öptün. Beni düşmanlarıma sattın ama beni öperken samimiydin.”</p>

    <p><em>Sana iyi tavsiyeler verdim. Mızraklarını ve kılıçlarını Yedi Krallık için saklamanı söyledim. Meereen’i Meereenlilere bırak ve batıya git, dedim. Beni dinlemedin.</em></p>

    <p>“Meereen’i almak ya da çocuklarımın o uzun yürüyüş sırasında açlıktan öldüğünü izlemek zorundaydım.” Dany, Kızıl Topraklar’dan geçerken arkada bıraktığı cesetleri hâlâ görebiliyordu. Bu tekrar görmek istediği bir manzara değildi. “İnsanlarımı doyurmak için Meereen’i almak zorundaydım.”</p>

    <p><em>Meereen’i aldın,</em> dedi Sör Jorah, <em>ama yine de orada oyalandın.</em></p>

    <p>“Bir kraliçe olmak için.”</p>

    <p><em>Sen zaten kraliçesin,</em> dedi Jorah. <em>Batıdiyar’da.</em></p>

    <p>“Batıdiyar çok uzakta,” diye sızlandı Dany. “Yorgundum Jorah. Savaştan bıkmıştım. Dinlenmek, gülmek, ağaçlar dikmek ve onların büyüdüğünü görmek istedim.”</p>

    <p><em>Hayır. Sen ejderhanın kanısın.</em> Fısıltı giderek hafifliyordu, sanki Sör Jorah geride kalıyordu. <em>Ejderhalar ağaç dikmez. Bunu unutma. Kim olduğunu unutma. Ne olmak için yaratıldığını unutma. Sözlerini unutma.</em></p>

    <p>“Ateş ve kan,” dedi Dany sallanan çimenlere.</p>

    <p>Bir taşa takıldı, tek dizinin üstüne düşüp acıyla bağırdı, her şeye rağmen Jorah’ın onu tutacağını ve ayağa kaldıracağını umdu. Şövalyeyi aramak için arkaya baktığında bütün gördüğü, kahverengi dere... ve hâlâ hafifçe sallanan çimenlerdi. <em>Rüzgâr,</em> dedi Dany kendi kendine, <em>rüzgâr çimenlerin hareket etmesine sebep oluyor.</em> Fakat hiç rüzgâr esmiyordu. Güneş gökyüzündeydi, dünya hâlâ sıcaktı. Havada tatarcık sürüleri vardı, derenin üzerinde bir yusufçuk uçuyordu. Ve çimenler, sallanmaları için hiçbir sebep yokken sallanıyordu.</p>

    <p>Dany elleriyle suyun içini yokladı, yumruk büyüklüğünde bir taş buldu, taşı çamurdan çıkardı. Bu kötü bir silahtı ama boş ellerden evlaydı. Dany, gözünün ucuyla, çimenlerin yine hareket ettiğini gördü. Çimenler, bir kralın önünde reverans yapıyormuşçasına eğildi ama ortada bir kral yoktu. Dünya yeşil ve boştu. Dünya yeşil ve sessizdi. Dünya sarıydı ve ölüyordu. <em>Ayağa kalkmak zorundayım,</em> dedi Dany kendi kendine. <em>Yürümek zorundayım. Dereyi takip etmek zorundayım.</em></p>

    <p>Çimenlerin arasından gümüşi bir tını geldi.</p>

    <p><em>Çanlar,</em> diye düşündü Dany, Khal Drogo’yu ve adamın saç örgüsündeki çanları anımsayarak gülümsedi. <em>Güneş batıdan doğup doğudan battığında, denizler kuruyup dağlar rüzgârda yaprak gibi sallandığında, rahmim uyanıp canlı bir çocuk taşıdığında, Khal Drogo işte o zaman bana geri dönecek.</em></p>

    <p>Ama bunların hiçbiri olmamıştı. <em>Çanlar,</em> diye düşündü Dany tekrar. Kansüvarileri onu bulmuştu. “Aggo,” diye fısıldadı kraliçe. “Jhogo. Rakharo.” Daario onlarla birlikte gelmiş olabilir miydi?</p>

    <p>Yeşil deniz açıldı. Bir süvari göründü. Adamın saç örgüsü siyah ve parlaktı, teni cilalı bakır gibi koyuydu, gözleri acı badem şeklindeydi, saçlarında çanlar çınlıyordu. Süvari, boyalı bir yelek giymiş ve madalyonlardan oluşan bir kemer takmıştı. Adamın bir kalçasına <em>arakh,</em> diğerine kamçı asılmıştı, eyerinde bir av yayı ve bir sadak dolusu ok vardı.</p>

    <p><em>Tek süvari, tek başına. Bir keşifçi.</em> Bu adam, av bulmak ve gizlenmiş düşmanları ortaya çıkarmak için <em>khalasar</em>’ın önünde at süren keşif süvarilerinden biriydi. Eğer Dany’yi orada bulursa; ona tecavüz eder, onu öldürür ya da köleleştirirdi. En iyi ihtimalle, Dany’yi <em>dosh khaleen</em>’in kocakarılarına gönderirdi; <em>khal</em>’ları ölen <em>khaleesi</em>’lerin <em>dosh khaleen</em>’e gitmesi gerekirdi.</p>

    <p>Fakat süvari, Dany’yi görmedi. Çimenler onu gizliyordu ve adam başka bir tarafa bakıyordu. Dany adamın gözlerini izledi. İşte, gölge orada uçuyordu, kanatları genişçe açılmıştı. Ejderha bir mil kadar uzaktaydı ama keşif süvarisi donup kalmıştı, adamın aygırı korkuyla kişnemeye başladı. Süvari, bir rüyadan uyanırmışçasına uyandı, atını döndürdü ve çimenlerin arasında dörtnala koşmaya başladı.</p>

    <p>Dany adamın gidişini izledi. Atın ayak sesleri yerini sessizliğe bıraktığında, Dany çığlık attı. Sesi kısılana kadar bağırdı... ve Drogon geldi, burnundan dumanlar çıkıyordu. Çimenler ejderhanın önünde eğildi. Dany kan, ter ve korku kokuyordu ama bunların önemi yoktu. “İlerlemek için geri dönmeliyim,” dedi. Çıplak bacaklarını ejderhanın boynuna doladı, hayvanı tekmeledi ve Drogon gökyüzüne doğru fırladı. Dany’nin kamçısı kaybolmuştu. Dany, ejderhayı kuzeydoğuya çevirmek için ellerini ve ayaklarını kullandı; süvari o tarafa doğru gitmişti. Drogon, yeterince istekli bir şekilde uçuyordu, belki de binicisinin korkusunu koklamıştı.</p>

    <p>Dany ve Drogon, bir düzine kalp atışı sonra Dothraklıyı geçmişlerdi. Dany sağda ve solda, yanmış ve küle dönmüş çimenler gördü. <em>Dragon buraya daha önce de gelmiş,</em> diye fark etti. Ejderhanın yeşil çim denizinde bıraktığı izler, gri adalara benziyordu.</p>

    <p>Aşağıda büyük bir at sürüsü belirdi. Süvariler de vardı, yirmi ya da daha fazla adam. Ejderhayı görür görmez kaçtılar. Üzerlerine ejderha gölgesi düşen atlar koşmaya başladılar, ayaklarının altındaki çimenleri paramparça ettiler... hızlılardı ama uçamıyorlardı. Çok geçmeden, atlardan biri diğerlerinin arkasında kaldı. Ejderha kükreyerek onun üstüne doğru alçaldı, zavallı hayvan o anda alevler içinde kaldı ama bir şekilde koşmaya devam etti, her adımda çığlık atıyordu, sonunda Drogon atın üstüne indi ve hayvanın belini kırdı. Dany, kayıp düşmemek için bütün gücüyle ejderhanın boynuna sarıldı.</p>

    <p>At leşi, Drogon’un yuvasına taşıyamayacağı kadar ağırdı. Ejderha avını oracıkta yedi, hava dumanla ve yanmış at kılı kokusuyla doluydu. Açlıktan kırılmak üzere olan Dany, ejderhanın sırtından inip onunla birlikte karnını doyurdu. Çıplak ve yanık elleriyle, ölü atın bedeninden, üstünden duman tüten et parçaları kopardı. <em>Meereen’deyken ipekler giyen bir kraliçeydim, hurma dolmaları ve ballı kuzu eti yerdim. Soylu kocam beni şimdi görse ne düşünür acaba!</em> Hizdahr dehşete düşerdi, bu kesindi. Ama Daario...</p>

    <p>Daario gülerdi, <em>arakh</em>’ıyla bir parça at eti keser ve Dany’nin yanına oturup karnını doyururdu.</p>

    <p>Batı seması kan çürüğü rengine devrilirken, Dany yaklaşan atların ayak seslerini duydu. Ayağa kalktı, kirli ellerini paramparça tuniğine sildi ve ejderhasının yanına gitti.</p>

    <p>Dumanların içinden onlarca atlı savaşçı çıkarken, Khal Jhaqo, Dany’yi o halde buldu.</p>
  </div>
</body>
</html>
