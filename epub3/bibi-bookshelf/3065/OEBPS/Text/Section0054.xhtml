<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>“R’hllor,” diye şarkı söyledi Melisandre, kollarını yağan kara karşı yukarı kaldırmıştı, “sen gözlerimizdeki ışıksın, kalbimizdeki ateşsin, karnımızdaki sıcaklıksın. Güneşin günümüzü ısıtır, yıldızların bizi gecenin karanlığından korur.”</p>

    <p>Düğün konukları dağınık bir koro halinde, <em>“Işık Tanrısı R’hllor’u methedelim,”</em> diye karşılık verdi. Buz gibi soğuk bir rüzgâr konukların sözlerini alıp götürdü. Jon Kar, pelerinin başlığını kafasına çekti.</p>

    <p>Bugün kar yağışı hafifti, havada ince kar taneleri dans ediyordu, ama Sur boyunca doğudan esen rüzgâr, Yaşlı Dadı’nın anlattığı hikâyelerdeki buz ejderhanın nefesi kadar soğuktu. Melisandre’nin ateşi bile titriyordu; çukurdaki alevler küçülmüştü, kırmızı rahibe şarkı söylerken onlar hafifçe çıtırdıyordu. Sadece Hayalet soğuğu hissetmiyormuş gibi görünüyordu.</p>

    <p>Alys Karstark, Jon’a yaslandı. “Bir düğün sırasında yağan kar, soğuk bir evlilik anlamına gelir. Leydi annem eskiden hep böyle derdi.”</p>

    <p>Jon, Kraliçe Selyse’e baktı. <em>Bu kadınla Stannis’in evlendiği gün tipi fırtınası çıkmış olmalı.</em> Kakım kürkünün altında kamburlaşmış güneyli kraliçe kırılgan, solgun ve küçük görünüyordu. Leydileri, hizmetçileri ve şövalyeleri tarafından çevrilen kraliçenin ince dudaklarında sahte bir gülümseme donmuştu ama kadının gözleri derin bir saygıyla doluydu. <em>Soğuktan nefret ediyor ama alevleri seviyor.</em> Jon’un bunu görmesi için kadına bakması yeterliydi. <em>Melisandre tek laf etse, kraliçe kendi isteğiyle ateşin içine yürür, onu bir sevgili gibi kucaklar.</em></p>

    <p>Kraliçenin bütün adamları kraliçe kadar coşkulu değildi. Sör Brus yarı sarhoş görünüyordu. Sör Malegorn’un eldivenli eli, adamın yanında oturan leydinin kalçasını kavramıştı. Sör Narbert esniyordu ve Kral Dağı’ndan Sör Patrek kızgın görünüyordu. Jon Kar, Stannis’in bu adamları neden kraliçeyle birlikte bıraktığını anlamaya başlamıştı.</p>

    <p>“Gece karanlık ve dehşet dolu,” dedi Melisandre. “Yalnız doğar ve yalnız ölürüz. Lakin bu karanlık vadide yürürken birbirimizden ve senden güç alırız tanrımız. Bu iki insan, hayatlarını birleştirmek ve bu dünyanın karanlığına birlikte karşı koymak için bir araya geldi. Onların kalplerini ateşle doldur tanrım, doldur ki senin ışıklı yolunda el ele yürüyebilsinler.”</p>

    <p><em>“Işık Tanrısı bizi koru,”</em> diye bağırdı Kraliçe Selyse. Diğer sesler cevap verdi. Melisandre’nin inançlıları: Soluk benizli leydiler, titreyen hizmetçi kızlar, Sör Axell, Sör Narbert, Sör Lambert, demir zırhlar kuşanmış askerler, bronzlar kuşanmış Thennler ve hatta Jon’un kara kardeşlerinin birkaçı. <em>“Işık Tanrısı çocuklarınızı kutsasın.”</em></p>

    <p>Melisandre, derin ateş çukurunun bir uçundaydı, sırtı Sur’a dönüktü. Evlenmek üzere olan çift, çukurun diğer ucunda, rahibenin karşısındaydı. Kraliçe, kızı ve kızının soytarısıyla birlikte çiftin arasında duruyordu. Prenses Shireen kat kat kürklere sarınmıştı, yuvarlak görünüyordu, yüzünün büyük bölümünü örten kaşkolden beyaz buharlar yükseliyordu. Sör Axell ve kraliçenin adamları, kraliyet grubunun etrafını sarmıştı.</p>

    <p>Gece Nöbetçileri’nden birkaç adam ateş çukurunun etrafında toplanmıştı fakat çok sayıda kara kardeş, çatılardan, pencerelerden ve muazzam zikzak merdivenin basamaklarından töreni izliyordu. Jon, orada olan ve olmayan adamları zihnine not etti. Bazı adamlar görevdeydi, bazıları nöbetini tamamlamış ve uyumaya gitmişti. Fakat diğerleri, memnuniyetsizliklerini göstermek için törene katılmamayı tercih etmişlerdi. Othell Yarwyck ve Bowen Marsh törene katılmayanların arasındaydı. Rahip Chayle kısa bir süre için septten çıkmış, boynundaki yedi köşeli yıldızı okşamış ve dualar başladığında hemen septe girmişti.</p>

    <p>Melisandre ellerini kaldırdı. Çukurdaki ateş, ödül almak isteyen kırmızı bir köpek gibi kadının parmaklarına doğru sıçradı. Bir kıvılcım girdabı, gökyüzünden düşen kar taneleriyle buluşmak için havaya yükseldi. “Ah Işık Tanrısı, sana şükrediyoruz,” dedi Melisandre, aç alevlere. “Senin inayetinle kralımız olan Stannis için sana şükrediyoruz. Ona yol göster ve onu savun R’hllor. Onu kötü insanların şerrinden koru ve karanlığın hizmetkârlarını ezmesi için ona kuvvet ver.”</p>

    <p>Kraliçe Selyse, şövalyeler ve leydiler, <em>“Ona kuvvet ver,”</em> diye tekrar ettiler. <em>“Ona cesaret ver. Ona bilgelik ver.”</em></p>

    <p>Alys Karstark, Jon’un koluna girdi. “Bu daha ne kadar sürecek Lord Kar? Eğer şu karın altına gömüleceksem, evli bir kadın olarak ölmek istiyorum.”</p>

    <p>“Birazdan,” diye söz verdi Jon. “Birazdan.”</p>

    <p><em>“Bizi ışıtan güneş için sana şükrediyoruz,”</em> diye şakıdı kraliçe. <em>“Gecenin karanlığında bize göz kulak olan yıldızlar için sana şükrediyoruz. Vahşi karanlığı uzakta tutan ocaklarımız ve meşalelerimiz için sana şükrediyoruz. Parlak ruhlarımız, sıcak karınlarımız ve kalplerimiz için sana şükrediyoruz.”</em></p>

    <p>“Hayatlarını birleştirecek olanlar öne çıksın,” dedi Melisandre. Alevler kadının gölgesini Sur’a düşürüyordu ve rahibenin beyaz boğazındaki yakut ışıldıyordu.</p>

    <p>Jon, Alys Karstark’a döndü. “Leydim. Hazır mısın?”</p>

    <p>“Evet, Ah evet.”</p>

    <p>“Korkmuyor musun?”</p>

    <p>Kız, Jon’a küçük kardeşini hatırlatan bir edayla gülümsedi, Jon’un kalbi sızladı. “Bırak da o benden korksun.” Alys’in yanaklarında kar taneleri eriyordu ama saçları, Saten’in bir yerlerden bulduğu dantelle sarılmıştı. Kar, dantelin üstünde birikiyor ve kıza buzlu bir taç hediye ediyordu. Alys’in yanakları kızarmıştı, gözleri parlıyordu.</p>

    <p>“Kış leydisi.” Jon, kızın elini sıktı.</p>

    <p>Thenn Magnarı ateşin yanında duruyordu, savaşa gider gibi giyinmişti; kürk, deri ve bronz kuşanmıştı, kalçasında bronz bir kılıç vardı. Magnar, dökülen saçları yüzünden olduğundan daha büyük görünüyordu ama müstakbel karısının gelişini izlemek için döndüğünde, Jon onun içindeki delikanlıyı gördü. Magnar’ın gözleri ceviz kadar büyüktü. Bunun sebebi ateş miydi, rahibe miydi yoksa adamın içine korku eken kadın mıydı, Jon söyleyemezdi. <em>Alys tahmin ettiğinden daha haklıydı.</em></p>

    <p>“Kadını kim veriyor?” diye sordu Melisandre.</p>

    <p>“Ben,” dedi Jon. “Karstark Hanedanı’ndan Alys geliyor. Çiçek açmış yetişkin bir kadın, asil kanlı ve asil doğumlu.” Jon, kızın elini son bir kez sıktı ve diğerlerine katılmak için geri çekildi.</p>

    <p>“Bu kadını almak için kim geliyor?” diye sordu Melisandre.</p>

    <p>“Ben.” Sigorn göğsünü yumrukladı. “Thenn Magnarı.”</p>

    <p>“Sigorn, ateşini Alys’le paylaşacak mısın? Gece karanlık ve dehşet dolu olduğunda Alys’i ısıtacak mısın?”</p>

    <p>“Yemin ederim.” Magnar’ın yemini, havadaki beyaz bir buluttu. Adamın omuzları karla beneklenmişti, gözleri kırmızıydı. “Kırmızı tanrının alevleriyle onu her gün ısıtacağım.”</p>

    <p>“Alys, ateşini Sigorn’la paylaşacağına dair yemin eder misin? Gece karanlık ve dehşet dolu olduğunda Sigorn’u ısıtacak mısın?”</p>

    <p>“Kanı kaynayana kadar.” Alys’in bakire pelerini, Gece Nöbetçileri’nin siyah yünüydü. Pelerinin sırtındaki Karstark güneşi, pelerini astarlamak için kullanılan beyaz kürkten yapılmıştı.</p>

    <p>Melisandre’nin gözleri, boğazındaki yakut kadar parlaktı. “Öyleyse bana gelin ve bir olun.” Melisandre bir el işaretiyle çifti çağırdığında, bir alev duvarı kükreyerek yükseldi ve turuncu dillerle kar tanelerini yaladı. Alys Karstark, Magnar’ın elini tuttu.</p>

    <p>Alys ve Sigorn, yan yana, ateş çukurunun üzerinden atladılar.</p>

    <p>“İki kişi alevlerin içine gitti.” Şiddetli bir rüzgâr, kırmızı kadının kızıl eteğini havalandırdı, kadın eteğini aşağı bastırdı. “Bir kişi dışarı çıkacak.” Kadının bakır saçları rüzgârla dans etti. “Ateşin birleştirdiğini kimse ayıramaz.”</p>

    <p>Kraliçenin adamları, Thennler ve hatta birkaç kara kardeş, <em>“Ateşin birleştirdiğini kimse ayıramaz,”</em> diye tekrar etti.</p>

    <p><em>Krallar ve amcalar haricinde,</em> diye düşündü Jon Kar.</p>

    <p>Cregan Karstark yeğeninden bir gün sonra gelmişti. Beraberinde atlı ve silahlı dört asker, bir avcı ve bir köpek sürüsü vardı. Leydi Alys’i bir karacaymış gibi takip etmişlerdi. Jon Kar onları Kral Yolu’nda, Köstebek Kasabası’nın yarım fersah güneyinde karşılamıştı. Kara Kale’ye varıp misafir hakkı talep etmelerine ya da görüşme çağrısı yapmalarına fırsat vermemişti. Karstark adamlarından biri, Ty’a bir arbalet oku salmış ve bunun için ölmüştü. Böylece geriye dört adam ve Cregan’ın kendisi kalmıştı.</p>

    <p>Şükür ki Kara Kale bir düzine buz hücresine sahipti. <em>Hepsine yer var.</em></p>

    <p>Diğer birçok şey gibi, soyluluk Sur’da son bulurdu. Yedi Krallık’ın soyluları arasında bir aile armasına sahip olmak âdettendi ama Thennler’in aile armaları yoktu, Jon da kâhyalara doğaçlama yapmalarını söylemişti. Kâhyaların iyi iş çıkardığını düşünüyordu. Sigorn tarafından Leydi Alys’in omuzlarına serilen gelin pelerini, beyaz yün zeminde bronz bir disk sergiliyordu. Disk, kızıl ipekten yapılmış alevlerle çevrelenmişti. Dikkatlice bakanlar, bu yeni armada Karstark güneşinin yankılarını görebilirdi ama armayı Thenn Hanedanı’na uygun hale getirmek için değişiklikler yapılmıştı.</p>

    <p>Magnar, Alys’in omuzlarındaki bakire pelerini yırtarcasına çekip aldı fakat kıza gelin pelerinini giydirirken neredeyse nazikti. Alys’in yanağını öpmek için öne eğildiğinde, nefesi kızın nefesine karıştı. Alevler bir kez daha kükredi. Kraliçenin adamları bir methiye şarkısı söylemeye başladı. Jon, Saten’in, “Bitti mi?” diye fısıldadığını duydu.</p>

    <p>“Bitti,” dedi Mully. “Bittiği iyi oldu. Onlar evlendi ve ben dondum.” En iyi siyahlarını giymişti, yün takım o kadar yeniydi ki henüz solma fırsatı bulamamıştı ama Mully’nin yanakları rüzgâr sayesinde saçları kadar kırmızıydı. “Hobb’un tarçınlı ve karanfilli sıcak şarabı. Bu bizi biraz ısıtır.”</p>

    <p>“Karanfil ne?” diye sordu Öküz Owen.</p>

    <p>Kar daha yoğun yağıyordu ve çukurdaki ateş sönmek üzereydi. Kalabalık dağılmaya ve avludan ayrılmaya başlamıştı; kraliçenin adamları, kralın adamları ve özgür insanlar, rüzgârdan ve soğuktan kaçmak için sabırsızlanıyordu. “Lordum ziyafete katılacak mı?” diye sordu Mully, Jon Kar’a.</p>

    <p>“Kısa bir süre için.” Jon ziyafette görünmezse, Sigorn bunu hakaret olarak kabul edebilirdi. <em>Ve sonuçta bu evlilik benim marifetim.</em> “Fakat ziyafetten önce ilgilenmem gereken başka meseleler var.”</p>

    <p>Jon, Hayalet’le birlikte Kraliçe Selyse’in yanına gitti. Çizmeleri eski kar yığınlarını ezip çıtırdattı. Bir binadan diğerine giden yolları küremek çok zaman alan bir işe dönüşmüştü. Kara kardeşler, solucan yolları dedikleri yeraltı geçitlerini daha sık kullanır olmuşlardı.</p>

    <p>“...çok güzel bir törendi,” diyordu kraliçe. “Tanrımızın ateşli bakışını hissedebiliyordum. Ah, Stannis’e tekrar evlenmemiz için kaç kez yalvardığımı bilemezsiniz. Ruhlarımızın ve bedenlerimizin Işık Tanrısı tarafından kutsanıp gerçek bir birleşme yaşaması için. Birbirimize ateşle bağlandığımız takdirde, Majesteleri Kral’a daha fazla çocuk verebileceğimi biliyorum.”</p>

    <p><em>Ona daha çok çocuk verebilmek için, önce onun yatağına girmelisin.</em> Stannis Baratheon’ın karısından yıllardır uzak durduğu Sur’da bile biliniyordu. İnsan, Majesteleri Kral’ın, savaşın ortasında tekrar evlenme fikrine nasıl karşılık vermiş olabileceğini hayal edebiliyordu.</p>

    <p>Jon reverans yaptı. “Eğer Majesteleri memnun olacaksa, ziyafet bekliyor.”</p>

    <p>Kraliçe kuşkulu gözlerle Hayalet’e baktı, sonra başını Jon’a çevirdi. “Elbette. Leydi Melisandre yolu biliyor.”</p>

    <p>Kırmızı rahibe konuştu. “Ateşlerimle ilgilenmeliyim Majesteleri. Bakarsınız R’hllor, bana Majesteleri Kral’ın bir imgesini lütfeder. Belki de bir zaferin imgesini.”</p>

    <p>“Ah.” Kraliçe Selyse kederli görünüyordu. “Elbette... tanrımızın bize bir imge bahşetmesi için dua edelim...”</p>

    <p>“Saten, Majesteleri Kraliçe’ye yerini göster,” dedi Jon.</p>

    <p>Sör Malegorn öne çıktı. “Majesteleri Kraliçe’ye ben eşlik edeceğim. Sizin... kâhyanıza ihtiyacımız yok.” Jon, şövalyenin kâhya kelimesinin söyleyiş şeklinden, adamın aslında başka bir şey söylemek istediğini anladı. <em>Oğlan? Evcil hayvan? Fahişe?</em></p>

    <p>Sör Malegorn kolunu uzattı. Kraliçe Selyse resmi bir şekilde adamın koluna girdi. Kadının diğer kolu kızının omzundaydı. Kraliyet ördekleri kraliçenin peşinden giderek avluyu geçti, soytarının şapkasındaki zillerin müziğiyle yürüyorlardı. “Balıkadamlar denizin altında denizyıldızı çorbası içer,” dedi Yamalı Yüz. “Ben bilirim, ben bilirim, oh, oh, oh.”</p>

    <p>Melisandre’nin yüzü karardı. “Bu yaratık tehlikeli. Onu sık sık alevlerimin içinde görüyorum. Bazen etrafında kafatasları oluyor, dudaklarında da kan.”</p>

    <p><em>Zavallı adamı yakmamış olman şaşkınlık verici.</em> Kraliçenin kulağına fısıldanacak tek kelime, Yamalı Yüz’ün, kırmızı kadının ateşlerini beslemesine yeterdi. “Ateşin içinde soytarılar görüyorsunuz ama Stannis’ten bir ize rastlamıyorsunuz?”</p>

    <p>“Onu aradığımda sadece kar görüyorum.”</p>

    <p><em>Aynı işe yaramaz cevap.</em> Clydas, Stannis’i Arnolf Karstark’ın ihanetine karşı uyarmak için Derinorman Kalesi’ne bir kuzgun göndermişti ama Jon, kuşun krala ulaşıp ulaşmadığını bilmiyordu. Jon’un verdiği rehberler eşliğinde Braavoslu bankacı da Stannis’i arıyordu ama savaşla hava şartları arasında onu bulması mucize olurdu. “Kral ölmüş olsaydı bilir miydiniz?” diye sordu Jon, kırmızı rahibeye.</p>

    <p>“Ölmedi. Stannis, Tanrı’nın seçilmişi. Onun kaderinde karanlıkla savaşmak var. Bunu alevlerin içinde gördüm, kadim bir kehanette okudum. Yıldızlar kanadığında ve karanlık çöktüğünde, Azor Ahai dumanın ve tuzun içinden tekrar doğup taş ejderhaları uyandıracak. Ejderha Kayası, dumanın ve tuzun yeri.”</p>

    <p>Jon bütün bunları daha önce duymuştu. “Stannis Baratheon, Ejderha Kayası Lordu’ydu fakat orada doğmadı. O, ağabeyi ve kardeşi gibi Fırtına Burnu’nda dünyaya geldi.” Kaşlarını çattı. “Ya Mance’e ne oldu? O da mı kayıp? Ateşlerinizin gösterdiği şey ne?”</p>

    <p>“Korkarım ki aynı şey. Sadece kar.”</p>

    <p><em>Kar.</em> Güneyde ağır kar yağışı vardı, Jon bunu biliyordu. Kalenin sadece iki gün uzağındaki Kral Yolu’nun geçit vermez olduğu söyleniyordu. Ve doğuda, Fok Körfezi’nde vahşi fırtınalar kopuyordu. Gelen son rapor, özgür insanları Çetinocak’tan kurtarmak için bir araya getirilen donanmanın, hâlâ Kıyıdaki Doğugözcüsü’nde olduğunu söylüyordu; vahşi sular donanmayı limana hapsetmişti. “Havada dans eden kıvılcımlar görüyorsunuz.”</p>

    <p>“Kafatasları görüyorum. Ve sen. Ne zaman alevlere baksam seni görüyorum. Sana bahsettiğim tehlike iyice yaklaştı.”</p>

    <p>“Karanlıktaki hançerler. Biliyorum. Şüphelerimi bağışlayın leydim. <em>Ölmek üzere olan bir atın sırtında, evlilikten kaçan gri bir kız...</em> böyle söylemiştiniz.”</p>

    <p>“Yanlış değildim.”</p>

    <p>“Doğru değildiniz. Alys, Arya değil.”</p>

    <p>“İmge gerçekti. Yanlış olan, benim onu okuyuş şeklimdi. Ben de senin kadar ölümlüyüm Jon Kar. Bütün ölümlüler hata yapar.”</p>

    <p>“Lord kumandanlar bile.” Mance Rayder’la mızrak karıları geri dönmemişti ve Jon, kendini, kırmızı kadının kasten yalan söyleyip söylemediğini merak etmekten alıkoyamıyordu. <em>Kendi oyununu mu oynuyor?</em></p>

    <p>“Kurdunu yanından ayırmazsan iyi edersin lordum.”</p>

    <p>“Hayalet nadiren benden uzaklaşır.” Kendi adını duyan kurt, başını kaldırdı. Jon hayvanın kulaklarının arkasını kaşıdı. “Lakin şimdi bana müsaade etmelisiniz. Hayalet, benimle gel.”</p>

    <p>Sur’un dibine oyulmuş ve ağır ahşap kapılarla kapatılmış buz hücrelerin ebatları, küçükle daha küçük arasında değişiyordu. Bazıları bir adamın adım atmasına izin verecek kadar genişti ama bazıları o kadar küçüktü ki tutsaklar yere oturmak zorunda kalıyordu, en küçük hücrelerde bunu yapmak bile mümkün değildi.</p>

    <p>Jon, baş tutsağına en geniş hücreyi vermişti; içeride bir lazımlık, tutsağın donmaması için kürkler ve bir matara şarap vardı. Muhafızların hücre kapısını açması biraz zaman aldı çünkü kilit donmuştu. Wick Yontmaçubuk, kapıyı Jon’un geçebileceği kadar araladı. Hafif bir dışkı kokusu vardı ama Jon’un beklediği kadar keskin bir koku değildi. Bu acı soğukta dışkı bile donuyordu. Jon Kar, buzlu duvarlarda kendi solgun yansımasını görebiliyordu.</p>

    <p>Hücrenin bir köşesinde, neredeyse insan boyunda bir kürk yığını vardı. “Karstark,” dedi Jon Kar. “Uyan.”</p>

    <p>Kürkler kıpırdandı. Bazıları donarak birbirine yapışmıştı. Kürkler hareket ettiğinde onları örten buz tabakası pırıldadı. Dışarı bir kol çıktı, sonra bir yüz. Düğüm olmuş, matlaşmış, aralarına griler karışmış kahverengi saçlar, iki öfkeli göz, bir burun, bir ağız, bir sakal. Tutsağın bıyıkları buz tutmuştu ve burnunun altında sümük parçaları donmuştu. “Kar.” Tutsağın nefesi buharlaştı. “Beni tutmaya hakkın yok. Misafirperverlik yasaları...”</p>

    <p>“Sen benim misafirim değilsin. Sur’a silahlı bir halde benim iznim olmadan geldin. Amacın yeğenini zorla alıp götürmekti. Leydi Alys’e ekmek ve tuz verildi. O, misafir. Sen tutsaksın.” Jon, sözlerinin anlaşılması için bir süre bekleyip, “Yeğenin evlendi,” dedi.</p>

    <p>Cregan Karstark’ın dudakları çekildi. “Alys benimle sözlüydü.” Ellisini geçmiş olmasına rağmen, Cregan hücreye atılmadan önce güçlü bir adamdı. Soğuk bu gücü ondan almış ve onu zayıflatmıştı. “Lord babam...”</p>

    <p>“Baban bir kale kumandanı, bir lord değil. Ve bir kale kumandanı evlilik anlaşmaları yapma yetkisine sahip değildir.”</p>

    <p>“Babam Arnolf, Karhold Lordu’dur.”</p>

    <p>“Benim bildiğim bütün kanunlara göre, erkek evlat amcadan önce gelir.”</p>

    <p>Cregan ayağa kalktı ve ayak bileklerine yapışan kürkleri silkip attı. “Harrion öldü.”</p>

    <p><em>Yahut yakında ölecek.</em> “Kız evlat da amcadan önce gelir. Eğer Harrion öldüyse, Karhold, Harrion’ın kardeşi Alys’e aittir ve Alys, Thenn Magnarı Sigorn’la evlendi.”</p>

    <p>“Bir yabanıl. Kirli, katil bir yabanıl.” Cregan’ın elleri yumruğa dönüştü. O elleri örten kürk astarlı deri eldivenler, adamın geniş omuzlarından sarkan mat ve kan pelerinle takımdı. Adamın yünden yapılmış siyah cübbesine hanedanının güneşi işlenmişti. “Senin ne olduğunu görebiliyorum Kar. Yarı kurt, yarı yabanıl. Bir vatan hainiyle bir fahişenin gayrimeşru oğlu. Soylu bir genç kızı, pis kokulu bir vahşinin yatağına sokacaksın. Kıza önce kendini mi tattırdın?” Adam güldü. “Niyetin beni öldürmekse, bunu yap ve akraba katili ol. Starklar ve Karstarklar aynı kanı taşır.”</p>

    <p>“Benim adım Kar.”</p>

    <p><em>“Piç.”</em></p>

    <p>“Suçluyum. En azından bu konuda.”</p>

    <p>“Bırak da şu Magnar, Karhold’a gelsin. Onun kafasını keser, ağzına işemek için bir tuvalete tıkarız.”</p>

    <p>“Sigorn iki yüz Thenn’e liderlik ediyor,” dedi Jon. “Ve Leydi Alys, Karhold’un kapılarının kendisine açılacağına inanıyor, iki Karhold adamı halihazırda leydiye bağlılık yemini verdi. Leydi Alys, babanın Ramsay Bolton’la yaptığı planı bize anlattı ve leydinin söyledikleri bu iki adam tarafından doğrulandı. Karhold’da yakın akrabaların olduğunu duydum. Ağzından çıkacak tek laf, onların hayatlarını kurtarabilir. Kaleyi teslim et. Leydi Alys ona ihanet eden kadınları bağışlayacak ve erkeklerin siyahları kuşanmasına izin verecek.”</p>

    <p>Cregan başını iki yana salladı. Saçlarının arasında oluşan buz parçaları hafifçe takırdadı. “Asla,” dedi adam. “Asla, asla, asla.”</p>

    <p><em>Bu adamın kafasını düğün hediyesi olarak Leydi Alys’e ve Magnar’a vermeliyim,</em> diye düşündü Jon ama buna cesaret edemezdi. Gece Nöbetçileri diyarın kavgalarında taraf tutmazdı ve bazı kişiler. Nöbet’in Stannis’e halihazırda ziyadesiyle yardım ettiğini söyleyebilirdi. <em>Bu adamın kafasını kesersem, kuzeyli adamları, arazilerini yabanıllara vermek için öldürdüğüm iddia edilir. Onu serbest bırakırsam, Leydi Alys ve Magnar’la başardığım şeyi paramparça etmek için elinden geleni yapar.</em> Jon, babasının bu durumda ne yapacağını, amcasının bu durumla nasıl baş edeceğini merak etti. Fakat Eddard Stark ölmüştü ve Benjen Stark, Sur’un ötesindeki buz çölünde kaybolmuştu. <em>Hiçbir şey bilmiyorsun Jon Kar.</em></p>

    <p>“Asla, uzun bir zaman,” dedi Jon. “Yarın ya da bir yıl sonra daha farklı düşünebilirsin. Bununla birlikte, Kral Stannis er ya da geç Sur’a dönecek, döndüğünde seni idam edecek... siyah bir pelerin giyersen işler değişir. Bir adam siyahları giydiğinde bütün suçları silinir.” <em>Senin gibi adamların suçları bile.</em> “Şimdi iznini rica ediyorum. Katılmam gereken bir ziyafet var.”</p>

    <p>Buz hücrelerin ısırıcı soğuğundan sonra kalabalık mahzen o kadar sıcak geldi ki Jon içeri girdiği anda kendini boğuluyormuş gibi hissetti. Havada duman, kızarmış et ve baharatlı sıcak şarap kokusu vardı. Jon yüksek masadaki yerini alırken, Axell Florent şerefe kadeh kaldırıyordu. “Kral Stannis’e ve Kuzeyin Işığı Kraliçe Selyse’e!” diye bağırdı adam. “Işık Tanrısı R’hllor’a, tanrı hepimizi korusun! Tek diyar, tek kral!”</p>

    <p><em>“Tek diyar, tek kral!”</em> diye tekrar etti kraliçenin adamları.</p>

    <p>Jon diğerleriyle birlikte içti. Alys Karstark’ın bu evlilikte mutluluk bulup bulmayacağını bilemezdi ama en azından bu gece, mutlu gecelerden biri olmalıydı.</p>

    <p>Kâhyalar ilk yemeğin servisine başladılar; keçi eti ve havuç parçalarıyla tatlandırılmış soğan çorbası. Krallara layık bir yemek sayılmazdı ama besleyiciydi, yeterince lezzetliydi ve insanın karnını ısıtıyordu. Öküz Owen kemanını aldı. Birçok özgür insan, flütler ve davullarla ona katıldı. <em>Mance Rayder, Sur’a saldırdığında çalan aynı flütler ve davullar.</em> Jon, müzik aletlerinin sesinin şimdi kulağa daha güzel geldiğini düşündü. Çorbayla birlikte fırından yeni çıkmış esmer ekmek somunları servis edildi. Masalarda yağ ve tuz vardı. Bu görüntü Jon’u hüzünlendirdi. Kara Kale’de tuz sıkıntısı yoktu ama Bowen Marsh’ın söylediğine göre, yağ, bir ay dönümü içinde tükenecekti.</p>

    <p>Yaşlı Flint ve Norrey’ye, yüksek masanın hemen altında itibarlı yerler verilmişti. Her iki adam da Stannis’le birlikte yürüyemeyecek kadar yaşlıydı; kendi yerlerine oğullarını ve torunlarını göndermişlerdi. Fakat düğün için Kara Kale’ye gelmekte tez davranmışlardı, Sur’a sütanneler de getirmişlerdi. Norrey kadını kırk yaşındaydı ve Jon’un o güne kadar gördüğü en büyük göğüslere sahipti. Flint kızı on dört yaşındaydı ve bir erkek çocuk kadar düz göğüslüydü ama yeterince sütü vardı. Val’in Canavar dediği bebek, iki sütanne arasında serpiliyor gibi görünüyordu.</p>

    <p>Jon bunun için müteşekkirdi... ama kır saçlı yaşlı savaşçıların, tepelerden aşağı sadece sütanne getirmek için indiğine bir an bile inanmamıştı. Her iki adam da savaşçılarla birlikte gelmişti; Yaşlı Flint beş, Norrey ise on iki adam getirmişti. Savaşçıların hepsi hayvan postları ve çivili deriler giymişti, kışın yüzü kadar korkutucu görünüyorlardı. Kimi uzun sakallara, kimi yara izlerine, kimi de her ikisine birden sahipti. Kuzeyin eski tanrılarına ibadet ediyorlardı, Sur’un ötesindeki özgür insanların ibadet ettiği tanrılara. Lakin şimdi burada oturuyor ve denizin ötesinden gelen kırmızı tuhaf bir tanrının kutsadığı evlilik şerefine içki içiyorlardı.</p>

    <p><em>İçmeleri, içmeyi reddetmelerinden daha iyi.</em> Ne Flint ne de Norrey kadehlerini ters çevirip şarabı yere dökmüşlerdi. Bu, bir kabul ediş göstergesi sayılabilirdi. <em>Belki de iyi güney şarabını ziyan etmek istemiyorlar. O taşlı tepelerde bu çeşit şaraplar içemiyorlar.</em></p>

    <p>Bir sonraki yemeğin servis edilmesi beklenirken, Sör Axell Florent, Kraliçe Selyse’i dansa kaldırdı. Diğer konuklar onları takip etti; önce kraliçenin şövalyeleri ve leydileri. Sör Brus ilk dansını Prenses Shireen’le yaptı, ardından kızın annesiyle dans etti. Sör Narbert, Selyse’in leydi eşlikçilerinin hepsini sırayla dansa kaldırdı.</p>

    <p>Kraliçenin adamları, kraliçenin leydilerinden bire üç oranında kalabalıktı, bu yüzden en naçiz hizmetkâr kızlar bile dans etmeye zorlandı. Birkaç şarkı sonra, bazı kara kardeşler, suçları yüzünden Sur’a gönderilmeden önce saraylarda ve kalelerde öğrendikleri dans hareketlerini hatırlayıp piste çıktılar. Kral Ormanı’ndan gelen eski dolandırıcı Ulmer, dansta da okçulukta olduğu kadar mahir olduğunu kanıtladı. Zamanında Simon Toyne ve Büyük Göbekli Ben’le birlikte at sürmüş ve soylu tutsakların popolarına kendi işaretini dağlayan Beyaz Ahu Wenda’ya yardım etmiş Ulmer’ın, dans ettiği kızları Kral Ormanı Kardeşliği’nin hikâyeleriyle eğlendirdiği şüphesizdi. Saten baştan ayağa zarafetti, üç hizmetkâr kızla dans etti ama soylu bir leydiye yanaşmaya kalkışmadı. Jon bunun akıllıca olduğunu düşündü; kraliçenin bazı şövalyelerinin, bilhassa Kral Dağı’ndan Sör Patrek’in kâhyaya bakış şeklinden hiç hoşlanmamıştı. <em>Bu adam kan dökmek istiyor,</em> diye düşündü. <em>Bir bahane arıyor.</em></p>

    <p>Öküz Owen, soytarı Yamalı Yüz’le dans etmeye başladığında kubbeli tavanda kahkahalar yankılandı. Bu manzara Leydi Alys’i gülümsetti. “Kara Kale’de sık sık dans eder misiniz?”</p>

    <p>“Ne zaman düğün olursa leydim.”</p>

    <p>“Benimle dans edebileceğini biliyorsun. Bu nazikçe bir davranış olur. Eskiden benimle dans etmiştin.”</p>

    <p>“Eskiden?” dedi Jon.</p>

    <p>“Çocukken,” dedi Alys. Bir parça ekmek koparıp Jon’a fırlattı. “Gayet iyi biliyorsun.”</p>

    <p>“Leydim kocasıyla dans etmeli.”</p>

    <p>“Magnar’ım dans etmek için yaratılmamış. Eğer benimle dans etmeyeceksen, en azından bana sıcak şarap doldur.”</p>

    <p>“Nasıl emredersen.” Jon, bir el işareti yaparak bir şarap sürahisi istedi.</p>

    <p>Kadehi Jon tarafından doldurulurken, “Artık evli bir kadınım,” dedi Alys. “Küçük bir yabanıl ordusu olan yabanıl bir kocam var.”</p>

    <p>“Onlar kendilerine özgür insanlar diyorlar. Fakat Thennler ayrı bir halk. Çok eski bir halk.” Bunu Jon’a Ygritte söylemişti. <em>Hiçbir şey bilmiyorsun Jon Kar.</em> “Ayazdiş’in kuzey ucunda bulunan, yüksek tepelerle çevrili gizli bir vadiden geliyorlar. Binlerce yıldır insanlardan çok devlerle ilişki içindeler. Bu durum onları farklı kılıyor.”</p>

    <p>“Farklı,” dedi Alys, “ama daha çok bize benziyorlar.”</p>

    <p>“Evet leydim. Thennler’in lordları ve kanunları var.” <em>Diz çökmeyi biliyorlar.</em> “Bronz üretmek için bakır ve kalay çıkarıyorlar. Silahlarını ve zırhlarını çalmak yerine kendileri yapıyorlar. Gururlu ve cesur insanlar. Mance Rayder, Styr tarafından Sur’un Ötesindeki Kral olarak kabul edilmeden önce, eski Magnar’ı üç kez yenmek zorunda kaldı.”</p>

    <p>“Ve şimdi buradalar, Sur’un bize ait olan tarafında. Dağlardaki evlerinden benim yatak odama sürüldüler.” Alys hüzünlü bir şekilde gülümsedi. “Bu benim kendi hatam. Lord babam, kardeşin Robb’u etkilemek zorunda olduğumu söylemişti ama ben sadece altı yaşındaydım ve bunun nasıl yapılacağını bilmiyordum.”</p>

    <p><em>Ama şimdi on altı yaşındasın ve yeni kocanı nasıl etkileyeceğini öğrenmen için dua etmeliyiz.</em> “Leydim, Karhold’daki yiyecek stoku ne durumda?”</p>

    <p>“İyi değil.” Alys iç geçirdi. “Babam, erkeklerimizin çoğunu güneye götürdü. Geride hasat kaldırmak üzere sadece kadınlar ve çocuklar kaldı. Onlar, sakatlar ve savaşa gidemeyecek kadar yaşlı olan adamlar. Ekinlerin bir kısmı tarlalarda kurudu, bir kısmı da sonbahar yağmurları yüzünden çamura gömüldü. Ve şimdi kar geldi. Bu kış sert geçecek. Yaşlıların çok azı kışı sağ çıkaracak ve çocukların çoğu zail olacak.”</p>

    <p>Bu, kuzeylilerin iyi bildiği bir hikâyeydi. “Babamın büyükannesi, anne tarafından bir Flint’miş. Dağlarda yaşayan Flintler’den.” dedi Jon. “Kendilerine İlk Flintler derlermiş. Diğer Flintler’in yiyecek, arazi ve eş bulmak için dağlardan inen genç neslin kanı olduğu söylenir. Dağlardaki hayat her daim sertmiş. Kar yağdığında ve yiyecek bulmak zorlaştığında, genç adamlar kış kasabasına gitmek ya da kalelerin hizmetine girmek zorunda kalmış. Yaşlı adamlar bütün güçlerini toplayıp ava çıkacaklarını duyurmuşlar. Bazıları ilkbaharda ortaya çıkmış. Diğerleri bir daha asla görülmemiş.”</p>

    <p>“Karhold’da da hemen hemen aynı şey oluyor.”</p>

    <p>Jon bu duruma şaşırmadı. “Yiyecek stoklarınız azaldığında bizi hatırlayın leydim. Yaşlı adamlarınızı Sur’a gönderin. Bizim yeminimizi etsinler. Burada, en azından karın içinde tek başlarına ölmezler. Bize delikanlılar da gönderin, eğer gönderebilirseniz.”</p>

    <p>“Nasıl istersen.” Alys, Jon’un eline dokundu. “Karhold unutmaz.”</p>

    <p>Kızarmış geyik dilimleniyordu. Et, Jon’un beklediğinden daha güzel kokuyordu. Jon, Hardin Kulesi’ndeki Leathers’a bir porsiyon et, Wun Wun’a da üç büyük tepsi kızarmış sebze gönderdi. Sonra büyük bir dilimle kendi karnını doyurdu. Üçparmak Hobb, Jon’un endişelerini boşa çıkarmış ve görevini layığıyla yerine getirmişti. Hobb iki gece önce Jon’a gitmiş ve Gece Nöbetçileri’ne, yabanıllara yemek pişirmek için değil, onları öldürmek için katıldığını söylemişti. “Ayrıca, daha önce düğün ziyafeti hazırlamadım lordum. Kara kardeşler asla evlenmez. Kahrolası yeminimiz bunu yasaklar.”</p>

    <p>Jon kızarmış geyik etini bir yudum sıcak şarapla midesine indirirken Clydas geldi. “Bir kuş,” dedi, Jon’un eline bir parşömen tutuşturdu. Parşömen bir parça siyah mumla mühürlenmişti. <em>Doğugözcüsü.</em> Jon, bunu, mührü kırmadan önce biliyordu. Mektup, Üstat Harmune tarafından yazılmıştı; Cotter Turna ne okuyabiliyor ne de yazabiliyordu. Fakat sözler Turna’ya aitti, sert ve öz.</p>

    <blockquote class="duzyazi_1">
      <p><em>Bugün deniz sakin. On bir gemi Çetinocak’a gitmek üzere bu sabah denize açıldı. Üç Braavoslu, dört Lysli ve bizim dört gemimiz. Lyslilerden ikisi denize dayanacak durumda değil. Kurtardığımızdan daha fazla yabanılın boğulmasına sebep olabiliriz. Sizin emriniz. Yirmi kuzgun ve Üstat Harmune denizde. Raporlar göndereceğiz. Ben donanmayı</em> Kuş Pençesi<em>’nden komuta ediyorum. Tuzluçaput,</em> Karakuş<em>’un kaptanı. Doğugözcüsü, Sör Glendon’ın komutasında.</em></p>
    </blockquote>

    <p>“Kara kanatlar, kara haberler?” dedi Alys Karstark.</p>

    <p>“Hayır leydim. Uzun zamandır beklediğim bir haber geldi.” <em>Ama haberin son kısmı beni rahatsız ediyor.</em> Glendon Hewett tecrübeli ve güçlü bir adamdı, Cotter Turna’nın yokluğunda kale kumandanı olması akla uygundu, fakat adam aynı zamanda Sör Alliser Thorne’un dostuydu ve kısa bir zaman için bile olsa Janos Slynt’le arkadaşlık etmişti. Jon, Hewett’ın onu yatağından nasıl kaldırdığını ve kaburgalarını nasıl tekmelediğini hâlâ hatırlıyordu. <em>Benim seçeceğim adam o olmazdı.</em> Parşömeni dürdü ve kemerine sıkıştırdı.</p>

    <p>Bir sonraki yemek, balıktı. Turna balığının kılçığı ayıklanırken, Leydi Alys, Magnar’ı dans pistine sürükledi. Sigorn’un hareketlerinden, adamın daha önce hiç dans etmediği anlaşılıyordu ama Sigorn o kadar çok içmişti ki bu durumu önemsemiyordu.</p>

    <p>“Işık Tanrısı tarafından birleştirilmiş kuzeyli bir genç kız ve bir yabanıl savaşçı.” Sör Axell Florent, Leydi Alys’in boş sandalyesine oturdu. “Majesteleri Kraliçe bu evliliği onaylıyor. Kraliçeye çok yakınım lordum, bu yüzden fikrini biliyorum. Kral Stannis de onaylayacak.”</p>

    <p><em>Eğer Roose Bolton kralın kafasını bir kazığa geçirmediyse.</em></p>

    <p>“Maalesef ki herkes aynı fikirde değil.” Sör Axell’in sakalı, adamın sarkık çenesinin altındaki karmakarışık bir çalılıktı, şövalyenin kulaklarından ve burun deliklerinden kıllar fışkırıyordu. “Sör Patrek, kendisinin Leydi Alys için daha uygun bir eş olduğunu düşünüyor. Kuzeye geldiğinde bütün arazilerini kaybetti.”</p>

    <p>“Bu salonda bundan çok daha fazlasını kaybetmiş adamlar var,” dedi Jon. “Birçok adam, diyara hizmet ederken hayatını kaybetti. Sör Patrek kendini şanslı addetmeli.”</p>

    <p>Axell Florent gülümsedi. “Burada olsaydı kral da aynı şeyi söylerdi. Mamafih, Majesteleri Kral’ın sadık şövalyeleri için bazı telafiler olmalı. Ayrıca, şu yabanılları krala ve diyara bağlamalıyız. Bu evlilik iyi bir ilk adım. Lakin kraliçenin, yabanıl prensesin de evlendirildiğini görmekten mutluluk duyacağını biliyorum.”</p>

    <p>Jon iç geçirdi. Val’in gerçek bir prenses olmadığını açıklamaktan yorulmuştu. O ne kadar çok anlatırsa anlatsın, insanlar onu duymuyormuş gibi görünüyordu. “Israrcı bir adamsınız Sör Axell, hakkınızı teslim edeyim.”</p>

    <p>“Beni suçlayabilir misiniz lordum? Bu kolayca kazanılacak türden bir ödül değil. Duyduğuma göre, prenses evlilik çağındaymış, üstelik güzel bir kızmış. İyi kalçaları ve iyi göğüsleri varmış, yapısı çocuk doğurmaya müsaitmiş.”</p>

    <p>“O çocukların babası kim olacak? Sör Patrek mi? Siz mi?”</p>

    <p>“Daha iyi biri var mı? Biz Florentler’in damarlarında, eski Bahçıvan krallarının kanı dolaşır. Nikâhı Leydi Melisandre kıyabilir. Tıpkı Leydi Alys ile Magnar’ın nikâhını kıydığı gibi.”</p>

    <p>“Tek eksiğiniz, bir gelin.”</p>

    <p>“Çaresi kolayca bulunabilir.” Florent’in gülümsemesi o kadar sahteydi ki ağrılı görünüyordu. “Kız nerede Lord Kar? Onu diğer kalelerinizden birine mi gönderdiniz? Bozkalkan’a ya da Gölge Kule’ye? Diğer kadınlarla birlikte Fahişe Çukuru’na?” Axell, Jon’a doğru eğildi. “Kimileri, kızı kendi zevkiniz için sakladığınızı söylüyor. Bu durum, kız hamile olmadığı sürece benim için sorun değil. Ona kendi oğullarımı doğurtacağım. Eğer kızı eyerleyip üstüne bindiyseniz, pekâlâ... ikimiz de erkeğiz, öyle değil mi?”</p>

    <p>Jon yeterince dinlemişti. “Sör Axell, eğer gerçekten Kraliçe Eli’yseniz, Majesteleri Kraliçe’ye acırım.”</p>

    <p>Florent’in yüzü öfkeyle kızardı. “O halde doğru. Kızı kendinize saklamak niyetindesiniz. Piç, babasının makamını istiyor.”</p>

    <p><em>Piç, babasının makamını geri çevirdi. Eğer piç, Val’i istiyor olsaydı, yapması gereken tek şey bunu krala söylemekti.</em> “İzninizi rica ediyorum sör,” dedi Jon. “Temiz havaya ihtiyacım var.” <em>Burası leş gibi kokuyor.</em> Başını çevirdi. “Bu bir boruydu.”</p>

    <p>Diğerleri de duymuştu. Müzik ve kahkahalar aynı anda sustu. Dans edenler oldukları yerde dondular, sesi dinlediler. Hayalet bile kulaklarını dikleştirdi. Kraliçe Selyse, “Duydunuz mu?” diye sordu şövalyelerine.</p>

    <p>“Bir savaş borusu, Majesteleri,” dedi Sör Narbert.</p>

    <p>Kraliçe, titreyen ellerini boğazına götürdü. “Saldırı altında mıyız?”</p>

    <p>“Hayır Majesteleri,” dedi Kral Ormanı’ndan Ulmer. “Sur’daki gözcüler. Hepsi bu.”</p>

    <p><em>Tek üfleyiş,</em> diye düşündü Jon Kar. <em>Korucular geri döndü.</em></p>

    <p>Sonra boru tekrar duyuldu. Ses mahzeni doldurdu. “İki üfleyiş,” dedi Mully.</p>

    <p>Kara kardeşler, kuzeyli adamlar, özgür insanlar, Thennler, kraliçenin adamları; herkes sessizleşti, boruyu dinledi. Beş kalp atışı zaman geçti. On. Yirmi. Sonra Öküz Owen kıkır kıkır güldü ve Jon Kar tekrar nefes aldı. “İki üfleyiş,” diye duyurdu. “Yabanıllar.” <em>Val.</em></p>

    <p>Tormund Devfelaketi nihayet gelmişti.</p>
  </div>
</body>
</html>
