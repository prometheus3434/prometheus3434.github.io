<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tacirin Adamı</h1>

    <p><em>Macera</em> berbat kokuyordu.</p>

    <p>Geminin altmış küreği, tek yelkeni ve sürat vadeden ince uzun bir gövdesi vardı. Quentyn gemiyi gördüğünde, <em>küçük ama işe yarar,</em> diye düşündü. Fakat bu, gemiye çıkmadan ve onu iyice koklamadan evveldi. Quentyn ilk önce, <em>domuzlar,</em> diye düşündü ama ikinci koklamadan sonra fikrini değiştirdi. Domuzlar daha temiz bir kokuya sahipti. Bu kokunun kaynağı idrar, çürük et ve dışkıydı. Cesetlerin ve iltihaplanmış yaraların ufunetiydi bu, o kadar keskindi ki limanın balık kokusunu ve tuzlu havayı bastırıyordu.</p>

    <p>“Kusmak istiyorum,” dedi Quentyn, Gerris Drinkwater’a. Gemi kaptanının gelmesini bekliyorlardı, ayaklarının altındaki güverteden iğrenç kokular yükselirken, onlar sıcaktan bunalıp terliyorlardı.</p>

    <p>“Eğer kaptan bu gemi gibi kokuyorsa, kusmuğunu parfüm zannedebilir,” dedi Gerris.</p>

    <p>Kaptan, habis görünüşlü iki adamla birlikte nihayet ortaya çıktığında, Quentyn başka bir gemiyi denemeyi önermek üzereydi. Gerris, kaptanı ve diğer adamları bir gülümsemeyle selamladı. Volantis Dili’ni Quentyn kadar iyi konuşamıyor olmasına rağmen, oynadıkları oyun, konuşmaları onun yapmasını gerektiriyordu. Quentyn, Kalastı Kasaba’da bir şarap tüccarını oynamıştı ama bu maskaralık onu rahatsız etmişti, böylece Dornelu adamlar, Lys’te gemi değiştirirken rollerini de değiştirmişlerdi. <em>Çayırkuşu</em> isimli gemide, Cletus Yronwood tacir, Quentyn de hizmetkâr olmuştu. Cletus’un Volantis’te öldürülmesiyle birlikte, efendi rolünü Gerris almıştı.</p>

    <p>Uzun boylu ve yakışıklı Gerris Drinkwater; mavi yeşil gözleri, güneşten açılmış saman sarısı saçları ve alımlı bedeniyle gösterişli bir adamdı, kibir sınırlarına yakın bir özgüvene sahipti. Asla endişeli görünmezdi ve lisanını konuşamadığı yerlerde bile kendini anlaşılır kılmanın yollarını bulurdu. Quentyn, Gerris’e kıyasla yetersiz bir tasvirdi; kısa bacaklı ve tıknazdı, kalın yapılıydı, yeni sürülmüş toprakların kahverengini almış saçları vardı. Alnı çok açıktı, çenesi çok köşeliydi, burnu çok genişti. Bir zamanlar bir kız, <em>bu iyi ve dürüst bir yüz,</em> demişti, <em>ama daha çok gülümsemelisin.</em></p>

    <p>Gülümsemeler Quentyn Martell’e asla kolayca gelmemişti, tıpkı lord babasına gelmediği gibi.</p>

    <p>Yüksek Valyria Dili’ne yakın bir kekelemeyle, “<em>Macera</em>’nız ne kadar hızlı?” dedi Gerris.</p>

    <p><em>Macera</em>’nın kaptanı aksanı tanıdı ve Batıdiyar’ın Ortak Dili’yle cevap verdi. “Ondan daha hızlısı yoktur soylu lordum. <em>Macera,</em> rüzgârın kendisini bile geçebilir. Bana nereye gitmek istediğinizi söyleyin ve sizi hızlıca oraya götüreyim.”</p>

    <p>“Kendim ve iki hizmetkârım için Meereen’e gidiş istiyorum.”</p>

    <p>Bu cevap, kaptanı duraksattı. “Meereen’e yabancı değilim. Şehri tekrar bulabilirim, evet... ama neden? Meereen’de alınacak köle yok, orada elde edilecek bir kâr yok. Gümüş kraliçe buna son verdi. Dövüş çukurlarını bile kapattı. Bu yüzden zavallı denizciler, ambarlarının dolmasını beklerken kendilerini eğlendiremiyorlar bile. Söyleyin Batıdiyarlı dostum, Meereen’de ne var ki oraya gitmek istiyorsunuz?”</p>

    <p><em>Dünyanın en güzel kadını var,</em> diye düşündü Quentyn. <em>Eğer tanrılar merhametliyse müstakbel karım var.</em> Bazen, geceleri yatağına uzanıp, kraliçenin yüzünü ve şeklini hayal ediyordu. Ve kendine, dünyada onca prens varken, öyle bir kadının neden onunla evlenmek isteyeceğini soruyordu. <em>Ben Dorne’um,</em> diyordu kendine, <em>Dorne’u isteyecek.</em></p>

    <p>Gerris, daha önce hazırladıkları hikâyeyle cevap verdi. “Şarap bizim aile işimiz. Babam Dorne’da geniş üzüm bağlarına sahip ve benden yeni pazarlar bulmamı istiyor. Meereen halkının sattığım şeye ilgi göstereceğini umuyorum.”</p>

    <p>“Şarap? <em>Dorne</em> şarabı?” Kaptan ikna olmamıştı. “Köle şehirleri savaşta. Bunu bilmiyor olabilir misiniz?”</p>

    <p>“Duyduğumuz kadarıyla savaş, Yunkai ile Astapor arasında. Meereen savaşa dahil değil.”</p>

    <p>“Henüz değil ama yakında olacak. Sarı Şehir’den bir elçi şu anda Volantis’te, paralı askerler tutuyor. Uzun Mızraklar, Yunkai’ye gitmek üzere bir gemiye bindiler bile. Rüzgârla Savrulanlar ve Kedi Tayfası adam açıklarını kapatır kapatmaz onları takip edecekler. Altın Mürettebat da doğuya yürüyor. Bütün bunlar biliniyor.”</p>

    <p>“Eğer öyle diyorsanız. Benim işim şarap, savaş değil. Ghiscar şarabı berbat bir şey, bu konuda herkes hemfikir. Meereenliler, benim kaliteli Dorne hasadım için iyi bedel öderler.”</p>

    <p>“Ölü adamlar ne çeşit bir şarap içtiklerini umursamazlar.” <em>Macera</em>’nın kaptanı sakalını sıvazladı. “Görüştüğünüz ilk kaptan ben değilim. Onuncu da değilim.”</p>

    <p>“Evet,” diye kabul eti Gerris.</p>

    <p>“O halde kaçıncıyım? Yüzüncü?”</p>

    <p><em>Hemen hemen,</em> diye düşündü Quentyn. Volantisliler, Braavos’un yüz adasının, onların derin limanına düşüp boğulabileceğini söyleyerek böbürlenmekten hoşlanıyorlardı. Quentyn, Braavos’u hiç görmemişti ama buna inanabilirdi. Zengin, olgun ve çürük Volantis, nehrin her iki kıyısında tepeler ve bataklıklar boyunca uzanıyor, Rhoyne’un ağzını ılık ve ıslak bir öpücük gibi kapatıyordu. Her yer, nehrin yukarısından gelen veya denize doğru giden, iskelelere ve rıhtımlara yanaşıp yük alan veya yük boşaltılan gemilerle doluydu: Savaş gemileri; balina gemileri; ticaret kadırgaları; karaklar; futalar; gökeler; büyük gökeler; dargemiler; kuğu gemiler; Lys, Tyrosh ve Pentos’tan gelen gemiler; Qarth’ın saraylar kadar büyük baharat gemileri; Tolos’un, Yunkai’nin ve Şahmeran Adaları’nın gemileri. Gemiler o kadar çoktu ki, Quentyn, <em>Çayırkuşu</em>’nun güvertesinden limanı ilk gördüğünde, arkadaşlarına burada en fazla üç gün oyalanacaklarını söylemişti.</p>

    <p>Fakat aradan yirmi gün geçmişti ve Quentyn’le arkadaşları hâlâ buradaydı, gemi bulamamışlardı. <em>Melantine</em>’in, <em>Troykanın Kerimesi</em>’nin ve <em>Deniz Kızının Öpücüğü</em>’nün kaptanları onları reddetmişti. <em>Acar Seyyah</em>’ın ikinci kaptanı yüzlerine karşı gülmüştü. <em>Yunus</em>’un kaptanı, zamanını boşa harcadıkları için onları azarlamıştı. Ve <em>Yedinci Oğul</em>’un sahibi onları korsanlıkla itham etmişti. Bunların hepsi ilk günde olmuştu.</p>

    <p>Sadece <em>Alageyik</em>’in kaptanı onları reddediş sebebini açıklamıştı. Sulu şarap içerken, “Doğuya yelken açtığım doğru,” demişti adam. “Valyria’nın etrafından güneye, oradan da gün doğumunun içine. Yeni Ghis’te yiyecek ve su ikmali yapacağız, sonra da küreklerimizi Qarth’a ve Yeşim Kapıları’na doğru bükeceğiz. Her yolculuğun riskleri vardır, en çok da uzun yolculukların. Köle Körfezi’ne dönerek neden daha fazla risk alayım? <em>Alageyik</em> benim nafakam. Üç çılgın Dorneluyu savaşın ortasına götürmek için gemimi tehlikeye atamam.”</p>

    <p>Quentyn, Kalaslı Kasaba’da kendi gemilerini satın alsalardı daha iyi etmiş olacaklarını düşünmeye başlamıştı. Bununla birlikte, bir gemi satın almak dikkat çekerdi. Örümcek’in her yerde muhbirleri vardı, Güneş Mızrağı’nın salonlarında bile. Su Bahçeleri’nin havuzlarında ve fıskiyelerinde eğlenen çocukları izlerken, “Amacın ortaya çıkarsa Dorne kanar,” diye uyarmıştı babası, Quentyn’i. “Yaptığımız şey vatana ihanet. Hata etme. Sadece yoldaşlarına güven ve dikkat çekmemek için elinden gelenin en iyisini yap.”</p>

    <p>Gerris Drinkwater, <em>Macera</em>’nın kaptanına en güven verici gülümsemelerinden birini bahşetti. “Doğruyu söylemem gerekirse, bizi reddeden korkakların hesabını tutmadım. Fakat Tacir Evi’nde, sizin cesur bir adam olduğunuzun söylendiğini duydum. Yeterli altın karşılığında her türlü riski göze alacak bir adam.”</p>

    <p><em>Bir kaçakçı,</em> diye düşündü Quentyn. Tacir Evi’ndeki diğer tüccarların <em>Macera</em>’nın kaptanı hakkında söyledikleri şey buydu. “O adam kaçakçı ve köle taciri. Yarı korsan, yarı muhabbet tellalı. Fakat sizin en iyi umudunuz o olabilir,” demişti hancı.</p>

    <p>Kaptan, başparmağıyla işaret parmağını birbirine sürttü. “Peki böyle bir yolculuk için ne kadar altının yeterli olacağını düşünüyorsunuz?”</p>

    <p>“Köle Körfezi’ne normal gidiş bedelinin üç katı.”</p>

    <p>“Adam başı mı?” Kaptan, niyeti gülümseme olan bir dudak hareketiyle dişlerini gösterdi ama bu hareket, adamın dar yüzüne vahşi bir ifade verdi. “Olabilir. Doğrudur. Çoğu adamdan daha cesurum. Yola ne kadar erken çıkmak istiyorsunuz?”</p>

    <p>“Yarın, çok erken olmaz.”</p>

    <p>“Tamamdır. Dostlarınız ve şaraplarınızla birlikte ilk ışıktan bir saat önce gelin. En iyisi, Volantis uyurken seyir halinde olmak. Böylece kimse, istikametimiz hakkında istenmeyen sorular sormaz.”</p>

    <p>“Dediğiniz gibi olsun. İlk ışıktan bir saat önce.”</p>

    <p>Kaptanın gülümsemesi genişledi. “Size yardımcı olabildiğim için mutluyum. Mutlu bir yolculuk geçireceğiz, öyle değil mi?”</p>

    <p>“Bundan eminim,” dedi Gerris. Kaptan bira getirtti. O ve Gerris, yolculuk için kadeh kaldırdılar.</p>

    <p>Daha sonra, Quentyn’le birlikte iskelenin ayağında bekleyen kiralık arabaya doğru inerken, “Tatlı bir adam,” dedi Gerris. Hava ağır ve sıcaktı. Güneş öyle parlaktı ki Gerris ve Quentyn gözlerini kısıyordu.</p>

    <p>“Burası tatlı bir şehir,” diye onayladı Quentyn. <em>Ağzımdaki dişleri çürütecek kadar tatlı.</em> Çevrede bol miktarda şeker pancarı yetişiyordu ve hemen her yemekle servis ediliyordu. Volantisliler, şeker pancarıyla, mor bal kadar koyu ve yoğun bir soğuk çorba yapıyorlardı. Şaraplar da tatlıydı. “Bununla birlikte, korkarım ki mutlu yolculuğumuz kısa sürecek. Bu tatlı adamın niyeti bizi Meereen’e götürmek değil. Teklifimizi çok çabuk kabul etti. Normalden üç kat fazla ücret alacak, buna şüphe yok. Ve bizi gemiye bindirip karadan uzaklaştırdığında, boğazlarımızı kesip altınımızın geri kalanını da alacak.”</p>

    <p>“Ya da bizi bir küreğe bağlayıp kokusunu aldığımız sefillerin yanına koyacak. Sanırım daha saygın bir kaçakçı bulmamız gerek.”</p>

    <p>Sürücü arabanın yanında bekliyordu. Batıdiyar’da buna bir öküz arabası denebilirdi ama bu araba Quentyn’in gördüğü bütün vasıtalardan daha süslüydü ve bir öküzden yoksundu, küçük bir fil tarafından çekiliyordu. Hayvanın derisi kirli kar rengiydi. Eski Volantis’in caddeleri bu çeşit hayvanlarla doluydu.</p>

    <p>Quentyn yürümeyi tercih ederdi ama kaldıkları handan millerce uzaktalardı. Ayrıca, Tacir Evi’ndeki hancı, yaya olarak yolculuk ederlerse hem yabancı kaptanların hem de Volantis halkının dikkatini çekeceklerine dair onları uyarmıştı. Asil insanlar tahtırevanla ya da fil arabalarıyla yolculuk ederdi... ve şans eseri, hancının kuzeni bu çeşit sayısız vasıtaya sahipti, üstelik Quentyn’le Gerris’e hizmet vermekten mutluluk duyacaktı.</p>

    <p>Sürücü, söz konusu kuzenin kölelerinden biriydi, tek yanağında bir tekerlek dövmesi olan ufak tefek bir adamdı, bir peştamal ve sandaletler haricinde çıplaktı. Adamın derisi tik ağacı rengindeydi, gözleri çakmaktaşı parçalarıydı. Sürücü, Quentyn ve Gerris’i iki devasa tekerlek arasındaki minderli sıraya oturttuktan sonra filin sırtına çıktı. “Tacir Evi’ne,” dedi Quentyn adama, “ama iskeleler boyunca git.” Su kenarındaki esintinin ötesinde, Volantis’in caddeleri bir adamı kendi terinde boğacak kadar sıcaktı, en azından nehrin bu tarafında.</p>

    <p>Sürücü yerel dili kullanarak file seslendi. Hayvan, hortumunu sağa sola sallayarak hareket etmeye başladı. Araba filin ardından yalpaladı. Sürücü, denizcilere ve kölelere yolu açmaları için bağırdı. Denizcilerle köleleri birbirinden ayırt etmek kolaydı. Köleler baştan ayağa dövmeliydi: Mavi tüylerden ibaret bir mask, çeneden alna kadar uzanan bir yıldırım, yanakta bir sikke, leopar benekleri, bir kafatası, bir çömlek. Üstat Kedry, Volantis’te, her özgür adama karşılık beş köle olduğunu söylemişti ama bu tahminini doğrulayacak kadar uzun yaşamamıştı. Üstat, <em>Çayırkuşu</em>’nun güvertesinin korsanlar tarafından basıldığı sabah helak olmuştu.</p>

    <p>Quentyn o gün iki arkadaşını daha kaybetmişti; çilleri, çarpık dişleri ve korkusuzca kullandığı mızrağıyla William Wells ve şaşı gözüne rağmen yakışıklı, her zaman şehvetli ve her zaman gülen Cletus Yronwood. Cletus, Quentyn’in hayatının yarısı boyunca onun en iyi arkadaşı olmuştu, kan bağı dışında onun kardeşi gibiydi. Ölmeden hemen önce, Quentyn’e, “Karına benim için bir öpücük ver,” diye fısıldamıştı.</p>

    <p>Korsanlar gemiye şafak öncesi karanlığında çıkmıştı. <em>Çayırkuşu,</em> Münazaalı Topraklar’ın açıklarında demir atmış haldeydi. Mürettebat, korsanları on iki can pahasına püskürtmüştü. Daha sonra, denizciler ölü korsanların çizmelerini, kemerlerini ve silahlarını çıkarmışlar, sikke keselerini paylaşmışlar, adamların kulaklarından küpelerini, parmaklarından yüzüklerini çekip almışlardı. Cesetlerden biri öyle şişmandı ki, geminin aşçısı adamın yüzüklerini alabilmek için cesedin parmaklarını bir satırla kesmek zorunda kalmıştı. Adamı yuvarlayıp denize atmak için üç Çayırkuşlu gerekmişti. Diğer korsanlar şişman adamın ardından denizi boylamışlardı, bir dua ya da tören olmaksızın.</p>

    <p><em>Çayırkuşu</em>’nun ölüleri daha hassas bir muamele görmüştü. Denizciler, arkadaşlarının bedenlerini yelken bezine sarmış ve suya daha hızlı batmaları için taşlarla ağırlaştırmışlardı. <em>Çayırkuşu</em>’nun kaptanı, katledilen denizcilerin ruhu için dua eden mürettebata liderlik etmişti. Sonra, Kalastı Kasaba’da gemiye binen altı Dornelu yolcudan geriye kalan üç kişiye dönmüştü. Solgun, deniz tutması yaşayan, ayakta zor duran iri adam bile, ölülere saygı göstermek için geminin ambarının derinliğinden çıkmıştı. “Biriniz, ölülerinizi denize vermeden önce, onlar için birkaç söz söylemeli,” demişti kaptan. Gerris bu görevi mecburen üstlenmişti, kim olduklarına ya da neden geldiklerine dair gerçeği anlatmaya cesaret edemediği için, her iki kelimeden birinde yalan söylemişti.</p>

    <p><em>Sonları böyle olmamalıydı.</em> Cletus, babasının kalesinden ayrıldığı gün, “Bu, torunlarımıza anlatacağımız bir hikâye olacak,” demişti. Will suratını buruşturmuş ve, “Eteklerini yukarı sıyırırlar umuduyla meyhane fahişelerine anlatacağımız bir hikâye olacak demek istiyorsun,” demişti. Cletus, Will’in sırtına vurmuştu. “Torunların olması için çocukların olması gerek. Çocukların olması için birkaç etek sıyırman lazım.” Daha sonra, Kalaslı Kasaba’da, Dornelu adamlar Quentyn’in müstakbel karısının şerefine kadeh kaldırmışlar, düğün gecesiyle ilgili müstehcen şakalar yapmışlar ve görecekleri şeylerden, yapacakları işlerden, kazanacakları şandan bahsetmişlerdi. <em>Bütün kazandıkları, taşlarla doldurulmuş bir yelken beziydi.</em></p>

    <p>Will ve Cletus için ne kadar yas tutarsa tutsun, Quentyn’i şiddetle etkileyen, üstadın ölümüydü. Kedry, bütün Özgür Şehirler’in lisanlarını akıcı bir şekilde konuşabiliyordu, Köle Körfezi’nin kıyı şeridi boyunca kullanılan Ghiscar dilini bile biliyordu. Quentyn’in babası, oğlunun ve oğlunun arkadaşlarının yola çıktığı gece, “Üstat Kedry size eşlik edecek,” demişti. “Onun tavsiyelerine kulak verin. Hayatının yarısını Dokuz Özgür Şehir’i incelemeye adadı.” Quentyn, Üstat Kedry’nin rehberliği olsaydı işlerin çok daha iyi gidip gitmeyeceğini merak etti.</p>

    <p>Limandaki kalabalığın içinde ilerlerken, “Birazcık rüzgâr için annemi satardım,” dedi Gerris. “Hava, Bakire’nin bacak arası kadar nemli ve henüz öğlen vakti bile değil. Bu şehirden nefret ediyorum.”</p>

    <p>Quentyn de aynı şeyi hissediyordu. Volantis’in kasvetli ve nemli sıcağı, Quentyn’in gücünü tüketiyor ve kendisini kirli hissetmesine sebep oluyordu. İşin en kötü kısmı, akşamın herhangi bir rahatlama getirmeyeceğini bilmekti. Lord Yronwood’un arazilerinin kuzeyindeki yüksek çayırlıklarda, gün ne kadar sıcak geçerse geçsin, karanlık çöktükten sonra hava daima kuru ve serin olurdu. Burada durum farklıydı. Volantis’te geceler, neredeyse gündüzler kadar sıcaktı.</p>

    <p>“<em>Tanrıça</em> yarın sabah Yeni Ghis’e gitmek üzere yelken açıyor,” diye hatırlattı Gerris, Quentyn’e. “En azından hedefimize yaklaşacağız.”</p>

    <p>“Yeni Ghis bir ada, üstelik bundan çok daha küçük bir liman. Hedefimize daha yakın olacağız, evet, ama kendimizi kapana sıkışmış halde de bulabiliriz. Üstelik Yeni Ghis, Yunkai’yle müttefik oldu.” Bu havadis, Quentyn’i şaşırtmamıştı. Yeni Ghis ve Yunkai’nin ikisi de Ghiscar şehirleriydi. “Eğer Volantis de onlarla işbirliği yaparsa...”</p>

    <p>“Batıdiyar’dan bir gemi bulmalıyız,” dedi Gerris, “Lannis Limanı’ndan ya da Eski Şehir’den gelen bir ticaret gemisi.”</p>

    <p>“O gemilerin çok azı bu kadar uzağa gelir. Gelenler de ambarlarını Yeşim Denizi’nin ipekleriyle ve baharatlarıyla doldurup küreklerini eve doğru bükerler.”</p>

    <p>“Belki de Braavoslu bir gemi? Mor yelkenlerin Yeşim Denizi adalarına ve Asshai’ye kadar gittikleri söylenir.”</p>

    <p>“Braavosluların kökeni, firari kölelere dayanır. Onlar Köle Körfezi’nde ticaret yapmaz.”</p>

    <p>“Bir gemi <em>alacak</em> kadar altınımız var mı?”</p>

    <p>“Peki gemiyi kim yüzdürecek? Sen? Ben?” Dornelular, Nymeria on bin gemisini yaktığından beri asla denizci olmamışlardı. “Valyria’nın çevresindeki denizler son derece tehlikelidir, üstelik korsanlarla doludur.”</p>

    <p>“Yeterince korsan gördüm. Gemi filan almayalım.”</p>

    <p><em>Bu onun için hâlâ bir oyun,</em> diye düşündü Quentyn. <em>Gerris, bizi Şahin Kral’ın yuvasını bulmak için dağlara çıkardığı zamankinden farksız.</em> Gerris Drinkwater’ın tabiatında, değil ölebileceklerini, başarısızlığa uğrayabileceklerini düşünmek bile yoktu. Görünüşe göre üç arkadaşının ölümü bile aklını başına getirmemişti. <em>Aklı başında davranma işini bana bırakıyor. O ne kadar gözü karaysa, benim de o kadar ihtiyatlı olduğumu biliyor.</em></p>

    <p>“Belki de iri adam haklıdır,” dedi Sör Gerris. “Denizi boş ver, yolculuğumuzu karadan tamamlayabiliriz.”</p>

    <p>“Onun bunu neden söylediğini biliyorsun,” dedi Quentyn. “Başka bir gemiye ayak basmaktansa ölmeyi tercih eder.” İri adam, yolculuğun her gününde deniz tutması yaşamıştı. Lys’te, gücünü yeniden kazanması dört gün almıştı. Quentyn ve arkadaşları, bir handa odalar tutmak zorunda kalmışlardı, Üstat Kedry iri adamı kuş tüyü bir yatağa yatırmış, yanaklarına biraz pembelik gelene kadar onu çorbalar ve iksirlerle beslemişti.</p>

    <p>Meereen’e karadan gitmek mümkündü, bu kadarı doğruydu. Eski Valyria yolları onları Meereen’e götürürdü. İnsanlar, Özgür Kale’nin muazzam taş yollarına <em>Ejderha Yolları</em> derlerdi fakat Volantis’ten Meereen’e giden yolun daha meşum bir adı vardı: Şeytan Yolu.</p>

    <p>“Şeytan Yolu tehlikeli ve çok <em>yavaş,</em>” dedi Quentyn. “Kraliçenin haberi Kral Toprakları’na gittiğinde, Tywin Lannister onun peşine kendi adamlarını salacak.” Quentyn’in babası bundan emindi. “Adamlar bıçaklarla gelecekler. Kraliçeye ilk onlar ulaşırlarsa...”</p>

    <p>“Kraliçenin ejderhalarının, adamların kokusunu alacağını ve onları yiyeceğini umalım,” dedi Gerris. “Pekâlâ, bir gemi bulamazsak ve sen karadan gitmemize izin vermezsen, Dorne’a dönen bir gemide yerlerimiz de var.”</p>

    <p><em>Yenilmiş ve kuyruğumu bacaklarımın arasına sıkıştırmış halde Dorne’a mı döneyim?</em> Quentyn babasının hayal kırıklığını kaldıramazdı ve Kum Yılanları’nın tahkiri öldürücü olurdu. Doran Martell, Dorne’un kaderini Quentyn’in ellerine bırakmıştı. Quentyn babasını hayal kırıklığına uğratamazdı, teninde can varken bunu yapamazdı.</p>

    <p>Fil arabası demir kasnaklı tekerleklerin üstünde çatırdayarak ve sarsılarak ilerlerken, caddeden ısı dalgaları yükseliyor ve çevreye rüyamsı bir keyfiyet katıyordu. Su kenarı, ambarların ve rıhtımlann arasında toplanmış çeşitli dükkânlar ve tezgâhlarla doluydu. Burada taze istiridyeler satın alınabilirdi, burada demir zincirler ve prangalar vardı, burada fildişinden ve yeşimden oyulmuş <em>cyvasse</em> taşları vardı. Burada, denizcilerin yabancı tanrılara kurbanlar verdiği tapınaklar ve balkonlardaki kadınların aşağıdaki erkeklere seslendiği yastık evleri de vardı. Bir yastık evinin önünden geçerlerken, “Şuna bir bak,” dedi Gerris. “Kadın sana âşık oldu sanırım.”</p>

    <p><em>Ve bir fahişenin aşkının fiyatı nedir?</em> Doğruyu söylemek gerekirse, kızlar Quentyn’i tedirgin ediyordu, bilhassa güzel olanlar.</p>

    <p>Quentyn, Demir Ormanı’na ilk gittiğinde, Lord Yronwood’un en büyük kızı Ynys’e vurulmuştu. Duygularıyla ilgili tek kelime etmemesine rağmen düşlerini yıllarca beslemişti... ta ki Ynys, Sör Ryon Allyrion’la evlenmek üzere İnayet’e gönderilene dek. Quentyn onu son gördüğünde, Ynys’in göğsünde bir erkek çocuk vardı, bir diğeri de eteğini çekiştiriyordu.</p>

    <p>Ynys’ten sonra Drinkwater ikizleri gelmişti; avlanmayı, kuş uçurmayı ve kayalara tırmanmayı seven, Quentyn’in yüzünü kızartan, bir çift esmer genç kız. Kızlardan biri Quentyn’e ilk öpücüğünü vermişti ama Quentyn hangisi olduğunu hiç bilmemişti. İkizler, arazi sahibi bir şövalyenin kızları olarak, evlenilmeyecek kadar alt tabaka doğumlulardı ama Cletus bu durumun onlarla öpüşmeye engel olmadığını düşünmüştü. “Evlendikten sonra ikizlerden birini metres tutarsın. Ya da ikisini birden, neden olmasın?” Fakat Quentyn, bunun neden olamayacağıyla ilgili sayısız sebep bulmuş ve o andan itibaren ikizlerle karşılaşmamak için elinden gelen her şeyi yapmıştı, ikinci bir öpüşme hiç gerçekleşmemişti.</p>

    <p>Daha yakın bir geçmişte, Lord Yronwood’un en küçük kızı, kalede Quentyn’i takip etmeyi alışkanlık haline getirmişti. Ufak tefek ve cılız bir kız olan Gwyneth sadece on iki yaşındaydı. Koyu renk gözleri ve kahverengi saçları sebebiyle, bu mavi gözlü sarışınların hanedanından ayrılıyordu. Bununla birlikte Gwyneth zeki bir kızdı, kelimeleri de ellerini kullandığı kadar iyi kullanıyordu. Ve Quentyn’e, onun çiçek açmasını beklemesi gerektiğini, böylece onunla evlenebileceğini söylemekten hoşlanıyordu.</p>

    <p>Bütün bunlar, Quentyn’in Prens Doran tarafından Su Bahçeleri’ne çağrılmasından önceydi. Ve şimdi, dünyanın en güzel kadını Meereen’de bekliyordu. Quentyn görevini yerine getirmeye ve o kadını eş olarak almaya kararlıydı. <em>Beni geri çevirmeyecek. Anlaşmayı kabul edecek.</em> Daenerys Targaryen, Yedi Krallık’ı kazanmak için Dorne’a ihtiyaç duyacaktı, bu aynı zamanda Quentyn’e ihtiyaç duyacağı anlamına geliyordu. <em>Ama beni seveceği anlamına gelmiyor. Hatta benden hoşlanmayabilir</em>.</p>

    <p>Nehrin denizle birleştiği yerde yol kıvrıldı, dönemeç boyunca hayvan satıcıları kümelenmişti; mücevherli kertenkeleler, şeritli devasa yılanlar, çizgili kuyrukları ve pembe elleri olan küçük maymunlar satıyorlardı. “Şu senin gümüş kraliçe bir maymun ister belki,” dedi Gerris.</p>

    <p>Quentyn, Daenerys Targaryen’ın ne isteyebileceğine dair en küçük bir fikre sahip değildi. Babasına, kraliçeyi Dorne’a getireceğine dair söz vermişti ama gittikçe artan bir telaşla bu görev için uygun olup olmadığını merak ediyordu.</p>

    <p><em>Bu görevi ben istemedim,</em> diye düşündü.</p>

    <p>Rhoyne’un mavi enginliğinin karşısında Kara Duvar’ı gördü. Duvar, Volantis’in Valyria imparatorluğuna ait bir dış karakoldan başka bir şey olmadığı zamanlarda Valyrialılar tarafından yükseltilmişti. Kaynaşık taşlardan inşa edilmiş muazzam oval duvarın yüksekliği altmış metreydi. Duvar öyle kalındı ki, tepesinde dört atlı altı araba yan yana koşabilirdi, her sene şehrin kuruluşunu kutlamak için yaptıkları gibi. Yabancılar, ecnebiler ve azatlı köleler, içeride yaşayanların daveti olmaksızın Kara Duvar’a giremezlerdi. İçeride yaşayanlar, yani Eski Kan’ın filizleri, köklerini bizzat Valyria’ya dayandırabilenlerdi.</p>

    <p>Seyrüsefer burada daha yoğundu. Quentyn ve Gerris, şehrin iki kanadını birbirine bağlayan Uzun Köprü’nün batı ucuna yakınlardı. Caddeler öküz, at ve fil arabalarıyla doluydu, her biri köprüden geliyor ya da köprüye doğru gidiyordu. Köleler her yerdeydi, böcekler kadar çoklardı, efendilerinin işlerini halletmek için koşuşturuyorlardı.</p>

    <p>Balıkçılar Meydanı’yla Tacir Evi’nden fazla uzak olmayan bir noktada, bir yan yoldan bağrışmalar yükseldi. Süslü zırhlar ve kaplan derisi pelerinler giymiş bir düzine Lekesiz mızrakçı hiç yoktan ortaya çıktı, bir filin tepesinde yolculuk eden troykanın geçebilmesi için, ellerini sallayarak insanları yol kenarına ittiler. Troykanın fili, gri derili devasa bir yaratıktı. Hayvana, hareket ettikçe hafifçe şıngırdayan mineli, gösterişli bir zırh giydirilmişti. Filin sırtındaki kule o kadar yüksekti ki, kulenin tepesi, filin o anda altından geçtiği süslemeli taş kemere sürtünüyordu. Quentyn, “Troyka o kadar yüce kabul edilir ki, görevde oldukları yıl boyunca ayaklarının yere değmesine izin verilmez,” diyerek arkadaşını bilgilendirdi. “Her yere fillerin sırtında giderler.”</p>

    <p>“Caddeleri kapatırlar ve bizim gibilerin yetinmesi için arkalarında hayvan pisliği yığınları bırakırlar,” dedi Gerris. “Dorne bir prensle idare ediyorken, Volantis’in neden üç prense ihtiyacı var?”</p>

    <p>“Troykanın üyeleri ne kraldır ne de prens. Volantis, tıpkı eski Valyria gibi özgür bir kaledir. Bütün özgür arazi sahipleri yönetimi paylaşır. Arazi sahibi olmaları şartıyla kadınlar bile oy kullanabilir. Troykanın üç üyesi, yeni yılın ilk gününe dek hizmet vermek üzere, köklerinin hiç kırılmadan eski Valyria’ya dayandığını ispat edebilen soylu aileler arasından seçilir. Üstat Kedry’nin verdiği kitabı okusaydın bütün bunları sen de bilirdin.”</p>

    <p>“Kitapta hiç resim yoktu.”</p>

    <p>“Haritalar vardı.”</p>

    <p>“Haritalar sayılmaz. Eğer üstat, kitabın kaplanlar ve filler hakkında olduğunu söyleseydi okumayı deneyebilirdim. Şüpheli bir şekilde tarih kitabı gibi görünüyordu.”</p>

    <p>Araba Balıkçılar Meydanı’nın kenarına vardığında, fil hortumunu kaldırdı ve devasa bir kaz misali öttü; at arabalarından, tahtırevanlardan ve yaya trafiğinden oluşan düğümün içine girmeye gönülsüzdü. Sürücü, hayvanı topuğuyla dürterek hareket halinde tuttu.</p>

    <p>Balıkçılar, sabah tuttukları balıkları satmak için bağırıyorlardı. Quentyn iki kelimeden ancak birini anlıyordu ama balıkları tanıması için kelimeleri bilmesi gerekmiyordu. Morina, yelken balığı ve sardalya gördü. Midye ve istiridye fıçıları gördü. Bir tezgâhın önünde yılan balıkları asılıydı. Bir başka tezgâhta devasa bir su kaplumbağası sergileniyordu; demir zincirlerle bacaklarından asılan hayvan, bir at kadar ağırdı. Deniz suyu ve yosunlarla dolu fıçıların içinde yengeçler debeleniyordu. Satıcıların çoğu, soğan ve pancarla balık parçaları kızartıyor ya da küçük demir kazanlarda biberli balık buğulaması satıyordu.</p>

    <p>Meydanın merkezinde, ölmüş bir troyka üyesinin kırık ve başsız heykelinin altında gösteri yapan cücelerin etrafında bir kalabalık toplanmaya başladı. Küçük adamlar ahşap zırhlar giymişlerdi, minyatür şövalyeler bir mızrak müsabakasına hazırlanıyorlardı. Quentyn, cücelerden birinin bir köpeğin sırtına bindiğini gördü, diğeri bir domuzun üstüne atladı... ancak kayıp yere düştü, kalabalıktan cansız bir kahkaha yükseldi.</p>

    <p>“Komik görünüyorlar,” dedi Gerris. “Durup dövüşmelerini seyredelim mi? Gülmek sana iyi gelebilir Quent. Bağırsakları yarım yıldır hareket etmeyen yaşlı bir adam gibi görünüyorsun.”</p>

    <p><em>On sekiz yaşındayım, senden altı yıl gencim,</em> diye düşündü Quentyn. Bunu söylemek yerine, “Komik cücelere ihtiyacım yok,” dedi. “Meğerki bir gemileri olsun.”</p>

    <p>“Küçük bir gemileri olurdu sanırım.”</p>

    <p>Dört katlı bir bina olan Tacir Evi, çevresini saran rıhtımlara, iskelelere ve ambarlara yukarıdan bakıyordu. Burada, Eski Şehir ve Kral Toprakları’ndan gelen tacirler, Braavos’tan, Pentos’tan ve Myr’den gelen meslektaşlarıyla, kıllı Ibbenlilerle, beyaz tenli Qarthlı yolcularla, kömür karası Yaz Adalılarla, hatta Gölge’nin yanındaki Asshai’den gelen maskeli gölge bağcılarıyla kaynaşıyordu.</p>

    <p>Quentyn fil arabasından indiğinde, giydiği deri çizmelere rağmen, ayaklarının altındaki kaldırım taşlarının sıcaklığını hissetti. Tacir Evi’nin dışına, gölgede kalan bir yere ahşap bir masa kurulmuştu. Masa, rüzgârın her iç çekişinde çırpınan mavi beyaz çizgili flamalarla süslenmişti. Sert bakışlı dört paralı asker masanın etrafına yayılmıştı, gelip geçen her adama ve erkek çocuğa sesleniyorlardı. <em>Rüzgârla Savrulanlar;</em> Quentyn biliyordu. Çavuşlar, Köle Körfezi’ne doğru yelken açmadan önce, saflarını dolduracak taze et arıyorlardı. <em>Ve onlara katılacak her adam, Yunkai için yeni bir kılıç demek. Müstakbel karımın kanını içecek yeni bir bıçak demek.</em></p>

    <p>Rüzgârla Savrulanlar’dan biri, Quentyn ve Gerris’e seslendi. “Dilinizi konuşamıyorum,” diye karşılık verdi Quentyn. Yüksek Valyria Dili’ni okuyup yazabiliyordu ama konuşmasını geliştirmemişti. Ve Volantisli elma, Valyrialı ağacın epey uzağına düşmüştü.</p>

    <p>Ortak Dil’i kullanarak, “Batıdiyarlı mısın?” diye sordu adam.</p>

    <p>“Dorneluyum. Efendim bir şarap taciri.”</p>

    <p>“Efendi? Boş versene. Sen bir köle misin? Bize katıl ve kendi kendinin efendisi ol. Yatağında mı ölmek istiyorsun? Sana kılıç ve mızrak kullanmayı öğretiriz. Hırpani Prens’le birlikte savaşa gidersin ve bir lorddan daha zengin halde evine dönersin. Eğer yeterince erkeksen canın ne isterse alırsın; oğlanlar, kızlar, altın. Biz Rüzgârla Savrulanlar’ız ve tanrıçayı arkadan düzeriz.”</p>

    <p>Paralı askerlerden ikisi, bir marşın sözlerini haykırarak şarkı söylemeye başladılar. Quentyn, sözleri, şarkının ana fikrini kavrayacak kadar anladı. <em>Biz Rüzgârla Savrulanlar’ız,</em> diyordu adamlar. <em>Bizi doğuya, Köle Körfezi’ne savur, kasap kralı öldüreceğiz ve ejderha kraliçesini düzeceğiz.</em></p>

    <p>“Eğer Cletus ve Will hâlâ bizimle olsalardı, iri adamla birlikte geri dönüp bu herifleri öldürürdük,” dedi Gerris.</p>

    <p><em>Cletus ve Will öldüler.</em> “Onlara aldırış etme,” dedi Quentyn. Tacir Evi’nin kapısından içeri girerlerken, paralı askerler onların arkasından aşağılayıcı sözler bağırdılar, kansız korkaklar ve ürkmüş kızlar olduklarını söyleyip alay ettiler.</p>

    <p>İri adam, ikinci kattaki odada bekliyordu. Han, <em>Çayırkuşu</em>’nun kaptanı tarafından övgüyle tavsiye edilmişti ama bu, Quentyn’in değerli eşyalarını ve altınlannı korumasız bırakacağı anlamına gelmiyordu. Her limanın hırsızı, faresi, fahişesi olurdu ve Volantis birçok limandan daha fazlasına sahipti.</p>

    <p>Quentyn ve Gerris’i içeri almak için kapının sürgüsünü geri çekerken, “Sizi aramak için dışarı çıkmak üzereydim,” dedi Sör Archibald Yronwood. Şövalyeye <em>iri adam</em> olarak hitap etmeyi başlatan, şövalyenin kendi kuzeni Cletus’tu ama bu hak edilmiş bir isimdi. Arch’ın boyu bir doksan sekizdi, omuzları genişti, göbeği kocamandı, bacakları ağaç gövdeleri gibiydi, elleri domuz budu boyutundaydı ve adamın bahsedilecek bir boynu yoktu. Bir çocuk hastalığı sebebiyle saçsız kalmıştı. Arch’ın kel kafası, Quentyn’e pembe ve pürüzsüz bir kaya parçasını hatırlatıyordu. “Anlatın bakalım,” dedi Arch talepkâr bir ses tonuyla, “kaçakçı ne söyledi? Bir teknemiz var mı?”</p>

    <p>“Bir gemi,” diye düzeltti Quentyn. “Evet, bizi gemiye alacak ama sadece en yakın cehenneme kadar götürecek.”</p>

    <p>Gerris, bel vermiş yatağa oturup çizmelerini çıkardı. “Dorne anbean kulağa daha cazip geliyor.”</p>

    <p>“Ben hâlâ, Şeytan Yolu’ndan gitmenin daha iyi olacağını düşünüyorum,” dedi iri adam. “İnsanların söylediği kadar tehlikeli olmayabilir. Ve eğer o kadar tehlikeliyse, onunla yüzleşmeye cesaret eden adamlar için daha büyük şöhret anlamına gelir. Ben ve çekicim, Drinkwater ve kılıcı varken, kim bizi taciz etmeye yeltenebilir? Bu, herhangi bir şeytanın hazmedebileceğinden fazla.”</p>

    <p>“Ya Daenerys biz ona ulaşamadan evvel ölürse?” dedi Quentyn. “Bir gemimiz olmak zorunda. O gemi <em>Macera</em> bile olsa.”</p>

    <p>Gerris güldü. “O kokuya aylar boyu tahammül etmeye razıysan, Daenerys’i umutsuzca istiyor olmalısın. Ben, üç günün ardından, beni öldürmeleri için denizcilere yalvarıyor olurum. Hayır prensim, sana yalvarıyorum, <em>Macera</em> olmaz.”</p>

    <p>“Daha iyi bir yol biliyor musun?” diye sordu Quentyn.</p>

    <p>“Biliyorum. Şimdi aklıma geldi. Bazı riskleri var ve senin onurlu bulacağın bir yol değil... ama seni kraliçene, Şeytan Yolu’ndan daha hızlı bir şekilde götürür.”</p>

    <p>“Anlat,” dedi Quentyn Martell.</p>
  </div>
</body>
</html>
