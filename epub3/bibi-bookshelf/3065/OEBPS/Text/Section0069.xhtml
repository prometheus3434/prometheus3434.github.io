<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Çirkin Küçük Kız</h1>

    <p>Çok Yüzlü Tanrı’nın on bir hizmetkârı, o gece tapınağın altında toplandı. Daha önce hiç bu kadar kalabalık olmamışlardı. Sadece küçük lord ve şişman adam ön kapıdan girdi; diğerleri gizli yollardan, tünellerden ve geçitlerden geldi. Siyah beyaz elbiselerini giymişlerdi ama yerlerine otururken başlıklarını geri çektiler ve o gün takmayı tercih ettikleri yüzleri gösterdiler. Yüksek sırtlı sandalyeler, yukarıdaki tapınağın kapıları gibi abanozdan ve büvet ağacından yapılmıştı. Abanoz sandalyelerin arkasına büvet yüzler kakılmıştı, büvet sandalyelerin arkasına da abanoz yüzler.</p>

    <p>Diğer çıraklardan biri, bir sürahi kırmızı şarapla birlikte odanın karşı tarafında duruyordu. Kızın elinde bir sürahi su vardı. Tanrının hizmetkârlarından biri, bir şey içmek istediğinde kaşını kaldırıyor ya da parmağını büküyordu. Kalfaların biri ya da ikisi birden gidip hizmetkârın kadehini dolduruyordu. Ama genellikle öylece duruyorlardı. <em>Ben taştan oyuldum,</em> diye hatırlattı kız kendi kendine. <em>Ben bir heykelim. Kahramanlar Kanalı’nın kenarında duran Deniz Lordu heykelleri gibi.</em> Su ağırdı ama kızın kolları güçlüydü.</p>

    <p>Rahipler Braavos dilini kullanıyordu ama içlerinden biri uzun dakikalar boyunca Yüksek Valyria Dili’nde konuştu. Kız kelimeleri anlıyordu ama her zaman duyamıyordu; hizmetkârlar alçak seslerle konuşuyordu. Bir veba kurbanının yüzünü takan rahip, “Bu adamı tanıyorum,” dedi. “Bu adamı tanıyorum,” diye tekrar etti şişman adam. Ama yakışıklı adam, “Bu adama hediyeyi vereceğim, onu tanımıyorum,” dedi. Daha sonra, şaşı adam, aynı şeyi başka biri için söyledi.</p>

    <p>Üç saatlik şarap ve konuşmadan sonra, rahipler tapınaktan ayrıldılar... nazik adam, küçük kız ve veba izleri olan rahip dışında hepsi. Rahibin yanaklarında açık yaralar vardı ve saçları dökülmüştü, burun deliğinden kan damlıyordu, gözlerinin kenarında da kuru kan vardı. Nazik adam, küçük kıza, “Kardeşimiz seninle konuşmak istiyor,” dedi. “İstersen otur.” Kız, abanoz yüzlü büvet sandalyelerden birine oturdu, kanlı yaralardan korkmuyordu, sahte yüzlerden korkmayacak kadar uzun zamandır Siyahın ve Beyazın Evi’ndeydi.</p>

    <p>Kızla baş başa kaldıklarında, “Sen kimsin?” diye sordu vebalı adam.</p>

    <p>“Kimse.”</p>

    <p>“Öyle değil. Sen Stark Hanedanı’ndan Arya’sın, dudağını ısıran ve yalan söyleyemeyen kız.”</p>

    <p>“Eskiden Arya’ydım. Şimdi değilim.”</p>

    <p>“Neden buradasın yalancı?”</p>

    <p>“Hizmet etmek için. Öğrenmek için. Yüzümü değiştirmek için.”</p>

    <p>“Önce kalbini değiştirmelisin. Çok yüzlü Tanrı’nın hediyesi çocuk oyuncağı değildir. Kendi amaçların ve kendi keyfin için öldürdün. Bunu inkâr mı edeceksin?”</p>

    <p>Kız, dudağını ısırdı. “Ben...”</p>

    <p>Rahip, kızı tokatladı.</p>

    <p>Kız, yanağının zonkladığını hissetti ama bu tokadı hak ettiğini biliyordu. “Teşekkür ederim.” Yeterince tokat yerse, dudağını ısırmaktan vazgeçebilirdi. Bunu <em>Arya</em> yapıyordu, gece kurdu değil. “İnkâr ediyorum.”</p>

    <p>“Yalan söylüyorsun. Gerçeği gözlerinde görebiliyorum. Bir kurdun gözlerine sahipsin ve kan tadını seviyorsun.”</p>

    <p>Kız, <em>Sör Gregor,</em> diye düşündü. <em>Dunsen, Tatlı Ralf, Sör Ilyn, Sör Meryn, Kraliçe Cersei.</em> Konuşursa yalan söylemesi gerekecekti ve rahip anlayacaktı. Kız sessiz kaldı.</p>

    <p>“Bana eskiden bir kedi olduğunu söylediler. Balık kokuyormuşsun, ara sokaklarda dolaşıyormuşsun, sikke için midye ve istiridye satıyormuşsun. Senin gibi küçük yaratıklara uygun küçük bir hayat. İste ve o hayatı sana geri verelim. El arabanı it, midyelerini sat, mutlu ol. Kalbin, bizden biri olmak için fazla yumuşak.”</p>

    <p><em>Beni kovmak niyetinde.</em> “Benim kalbim yok. Sadece boşluğum var. Birçok insan öldürdüm. İsteseydim seni de öldürürdüm.”</p>

    <p>“Bunun tadı sana tatlı mı gelirdi?”</p>

    <p>Kız doğru cevabı bilmiyordu. “Belki.”</p>

    <p>“Öyleyse buraya ait değilsin. Bu evde, ölümün hiçbir tatlılığı yoktur. Biz savaşçı değiliz, asker değiliz, kibirle kabarmış eşkıyalar değiliz. Biz, keselerimizi şişmanlatmak için bir lordun emriyle cinayet işlemeyiz. Biz, Çok Yüzlü Tanrı’nın hizmetkârlarından başka bir şey değiliz.”</p>

    <p><em>“Valar dohaeris.” Bütün insanlar hizmet etmeli.</em></p>

    <p>“Sözleri biliyorsun ama hizmet edemeyecek kadar gururlusun. Bir hizmetkâr mütevazı ve itaatkâr olmalıdır.”</p>

    <p>“İtaat ediyorum. Herkesten daha mütevazı olabilirim.”</p>

    <p>Bu sözler rahibi güldürdü. “Tevazu tanrıçası olacağından eminim. Lakin bedeli ödeyebilir misin?”</p>

    <p>“Hangi bedel.”</p>

    <p>“Bedel sensin. Bedel, sahip olduğun ve sahip olmayı umduğun her şey. Gözlerini aldık ve onları sana geri verdik. Sonra kulaklarını alacağız ve sessizlik içinde yürüyeceksin. Bize bacaklarını verip sürüneceksin. Kimsenin kızı, kimsenin karısı, kimsenin annesi olmayacaksın. Adın bir yalan olacak, taktığın yüz kendi yüzün olamayacak.”</p>

    <p>Kız az kalsın yine dudağını ısıracaktı ama bu sefer kendini yakaladı, durdu. <em>Yüzüm, her şeyi gizleyen karanlık bir göl.</em> Taşıdığı bütün isimleri düşündü: Arry, Gelincik, Güvercin, Kanalların Kedisi. Kışyarı’nda yaşayan Arya Atsurat isimli aptal kızı düşündü. İsimlerin önemi yoktu. “Bedeli ödeyebilirim. Bana bir yüz verin.”</p>

    <p>“Yüzler kazanılır.”</p>

    <p>“Nasıl?”</p>

    <p>“Malum bir adama malum bir hediye vererek.”</p>

    <p>“Hangi adam?”</p>

    <p>“Tanıdığın biri değil.”</p>

    <p>“Çok insan tanımıyorum.”</p>

    <p>“Onlardan biri. Bir yabancı. Sevmediğin, nefret etmediğin, hiç tanışmadığın biri. Onu öldürecek misin?”</p>

    <p>“Evet.”</p>

    <p>“Öyleyse yarın, yine Kanalların Kedisi olacaksın. O yüzü tak, izle, itaat et. Çok Yüzlü Tanrıya layık bir hizmetkâr olup olmadığını görelim.”</p>

    <p>Kedi, ertesi gün, kanaldaki evde yaşayan Brusco’ya ve adamın kızlarına geri döndü. Onu gören Brusco’nun gözleri büyüdü. Selam sözü olarak, <em>“Valar morghulis,”</em> dedi Kedi. <em>“Valar dohaeris,”</em> diye karşılık verdi Brusco.</p>

    <p>O andan sonraki zaman, Kedi asla uzaklara gitmemiş gibi geçti.</p>

    <p>Kedi, öldürmek zorunda olduğu adamı ilk kez öğle vakti, Mor Liman’ın parke taşlı sokaklarında el arabasını iterken gördü. Yaşlı bir adamdı, ellisini epey geçmişti. Kedi kendi kendine, <em>uzun bir hayat yaşamış,</em> demeye çalıştı. <em>Babamın hayatı o kadar kısa sürmüşken bu adamın hayatı neden bu kadar uzun sürsün?</em> Ama Kanalların Kedisi’nin babası yoktu, bu yüzden bu düşünceyi kendine sakladı.</p>

    <p>Adamın yanından geçerken, <em>“Deniztarakları, istiridyeler,”</em> diye bağırdı. <em>“Midyeler, karidesler.”</em> Hatta adama gülümsedi. Bazen, insanları durdurup bir şey satın almalarını sağlamak için yapman gereken tek şey gülümsemekti. Yaşlı adam Kedi’nin gülümsemesine cevap vermedi. Kaşlarını çatıp yürümeye devam etti, bir su birikintisine bastı. Sıçrayan sular Kedi’nin ayaklarını ıslattı.</p>

    <p>Adamın gidişini izlerken, <em>hiç nazik değil,</em> diye düşündü Kedi. <em>Yüzü sert ve zalim.</em> Yaşlı adamın burnu dar ve sivriydi, dudakları inceydi, gözleri birbirine yakındı, saçları grileşmişti ama sivri uçlu küçük sakalı hâlâ siyahtı. Kedi, adamın sakalının boyalı olduğunu düşündü ve saçlarının neden boyanmadığını merak etti. Adamın bir omzu diğerinden daha yüksekti, onu çarpık gösteriyordu.</p>

    <p>Kedi, o gece Siyahın ve Beyazın Evi’ne döndüğünde, “O şeytani bir adam,” diye duyurdu. “Zalim dudakları ve gaddar gözleri var, bir caninin sakalına sahip.”</p>

    <p>Nazik adam güldü. “O herhangi bir adam, içinde hem aydınlık hem de karanlık var. Onu yargılamak sana düşmez.”</p>

    <p>Bu sözler, kızı duraksattı. “Tanrılar onu yargıladı mı?”</p>

    <p>“Bazı tanrılar yargılamış olabilir. Eğer insanları yargılamayacaklarsa, tanrılar ne işe yararlar? Çok Yüzlü Tanrı insanların ruhlarını tartmaz. Hediyesini en kötü insanlara verdiği gibi, en iyi insanlara da verir. Aksi takdirde iyi insanlar sonsuza dek yaşardı.”</p>

    <p>Yaşlı adamla ilgili en kötü şey, adamın elleriydi; Kedi buna ertesi gün, el arabasının arkasından adamı izlerken karar verdi. Adamın uzun ve kemikli parmakları sürekli hareket ediyordu; adamın sakalını kaşıyor, kulağını çekiyor, bir masaya vuruyor, kıpırdıyor, kıpırdıyor, kıpırdıyordu. <em>Elleri iki beyaz örümceğe benziyor.</em> Kedi o ellere daha çok baktıkça, onlardan daha çok nefret etti.</p>

    <p>“Ellerini çok fazla hareket ettiriyor,” dedi tapınakta. “İçi korku dolu olmalı. Hediye ona huzur verecek.”</p>

    <p>“Hediye herkese huzur verir.”</p>

    <p>“Onu öldürdüğümde gözlerimin içine bakacak ve bana teşekkür edecek.”</p>

    <p>“Eğer bunu yaparsa, başarısız olmuşsun demektir. En iyisi, seni hiç fark etmemesi.”</p>

    <p>Kedi, yaşlı adamı birkaç gün izledikten sonra, onun bir çeşit tacir olduğuna karar verdi. Adamın yaptığı ticaret denizle ilgiliydi ama Kedi onu bir kez bile bir gemide görmedi. Adam, günlerini, Mor Liman yakınlarındaki bir çorbacıda oturarak geçiriyordu; önünde bir kâse soğan çorbası soğurken kâğıtları ve mühür mumlarını karıştırıyordu, sert bir ses tonu kullanarak kaptanlarla, gemi sahipleriyle ve diğer tacirlerle konuşuyordu, adamların hiçbiri ondan hoşlanıyormuş gibi görünmüyordu.</p>

    <p>Ama ona para getiriyorlardı; Braavos’un altın, gümüş ve kare şekilli demir sikkeleriyle dolu şişman keseler. Yaşlı adam sikkeleri dikkatlice sayıyordu, onları tasnif edip düzgünce istifliyordu. Sikkelere asla bakmıyordu. Bunu yapmak yerine, onları ağzının sol tarafıyla ısırıyordu, çünkü sadece o tarafta dişleri vardı. Zaman zaman bir sikkeyi masanın üstünde döndürüyor ve sikkenin dururken çıkardığı sesi dinliyordu.</p>

    <p>Yaşlı adam, bütün sikkeleri sayıp tatlarına baktıktan sonra, bir parşömenin üstüne bir şeyler karalıyor, parşömeni mühürlüyor ve kaptana veriyordu. Yahut başını sağa sola sallıyor ve sikkeleri masanın karşı tarafına itiyordu. Bunu ne zaman yapsa, diğer adam öfkeyle kızarıyor ya da korkuyla sararıyordu.</p>

    <p>Kedi anlamıyordu. “Adamlar ona altın ve gümüş ödüyor ama yaşlı adam onlara sadece kâğıt veriyor. Bu adamlar aptal mı?”</p>

    <p>“Birkaçı aptal olabilir. Çoğu sadece ihtiyatlı. Kimi onu kandırdığını düşünüyor ama yaşlı adam kolayca kandırılacak biri değil.”</p>

    <p>“Ama adamlara ne <em>satıyor?</em>”</p>

    <p>“Onlara sigorta senedi yazıyor. Adamların gemileri bir fırtınada kaybolacak ya da korsanlar tarafından ele geçirilecek olursa; yaşlı adam, geminin ve geminin içindeki her şeyin bedelini ödeyeceğine dair güvence veriyor.”</p>

    <p>“Bu bir çeşit bahis mi?”</p>

    <p>“Bir çeşit. Bütün kaptanların kaybetmeyi umduğu bir bahis.”</p>

    <p>“Evet, ama kazanırlarsa...”</p>

    <p>“...gemilerini kaybediyorlar, genelde hayatlarını da. Denizler tehlikelidir, en tehlikeli oldukları zaman sonbahardır. Denizde boğulan birçok kaptan, çocuklarının ve dul karısının zorda kalmayacağını bilerek, Braavos’ta imzaladığı sigorta senedinden küçük bir teselli almıştır şüphesiz.” Nazik adamın dudaklarından hüzünlü bir gülümseme geçti. “Lakin böyle bir sigorta senedi yazmak başka şey, sigortanın yükümlülüğünü yerine getirmek bambaşka bir şey.”</p>

    <p>Kedi anladı. <em>Kaptanlardan biri yaşlı adamdan nefret ediyor olmalı. Kaptanlardan biri Siyahın ve Beyazın evine gelip yaşlı adamın ölmesi için dua etti.</em> Kedi, bunu hangi kaptanın yaptığını merak etti ama nazik adam ona söylemedi. “Böyle meseleleri araştırmak senin işin değil,” dedi. “Sen kimsin?”</p>

    <p>“Kimse.”</p>

    <p>“Kimse, soru sormaz.” Kedi’nin ellerini tuttu. “Eğer bunu yapamayacaksan, sadece söylemen yeterli. Bunda utanılacak bir şey yok. Bazı insanlar Çok yüzlü Tanrı’ya hizmet etmek için yaratılmıştır, bazıları yaratılmamıştır. İste ve bu vazifeyi senden alayım.”</p>

    <p>“Yapacağım. Yapacağımı söyledim. Yapacağım.”</p>

    <p><em>Ama nasıl?</em> Bu daha zordu.</p>

    <p>Yaşlı adamın muhafızları vardı. Biri ince ve uzun, diğeri kısa ve tombul iki adam. Adamın yanından hiç ayrılmıyorlardı, onun izni olmadan kimseyi yaklaştırmıyorlardı. Bir keresinde, yaşlı adam çorbacıdan evine dönerken, bir sarhoş neredeyse ona çarpacaktı ama uzun boylu muhafız araya girmiş ve sarhoşu sertçe itip yere devirmişti. Çorbacıda, soğan çorbasını ilk önce kısa boylu muhafız tadıyordu. Yaşlı adam, çorbayı içmek için soğumasını bekliyordu; muhafızın kötü etkilenmediğinden emin olmaya yetecek bir süre.</p>

    <p>“Korkuyor,” dedi Kedi, “ya da birinin onu öldürmek istediğini biliyor.”</p>

    <p>“Bilmiyor,” dedi nazik adam, “ama şüpheleniyor.”</p>

    <p>“İşemeye bile muhafızlarıyla gidiyor,” dedi Kedi, “ama muhafızlar gittiğinde o gitmiyor. Uzun boylu olan, diğerinden daha hızlı. Onun su dökmeye gitmesini bekleyeceğim, çorbacıya gireceğim ve yaşlı adamı gözünden bıçaklayacağım.”</p>

    <p>“Diğer muhafız ne olacak?”</p>

    <p>“O yavaş ve aptal. Onu da öldürebilirim.”</p>

    <p>“Muharebe meydanında önüne çıkan herkesi doğrayan bir kasap mısın sen?”</p>

    <p>“Hayır.”</p>

    <p>“Umarım değilsindir. Sen Çok yüzlü Tanrı’nın hizmetkârısın ve Çok Yüzlü Tanrı’nın hediyesi sadece işaretlenmiş ve seçilmiş olan insanlara verilir.”</p>

    <p>Kedi anladı. <em>Yaşlı adamı öldür. Sadece onu öldür.</em></p>

    <p>Kedi, bir yol bulmadan önce üç gün daha yaşlı adamı izledi. Parmak bıçağıyla talim yapmak bir gün daha aldı. Kırmızı Roggo, Kedi’ye bıçağı nasıl kullanacağını öğretmişti ama Kedi, gözleri alındığından beri bir sikke kesesi kesmemişti. Bıçağın nasıl kullanıldığını hâlâ bildiğinden emin olmak istedi. <em>Sakin ve hızlıca, başka yolu yok, beceriksizlik etme,</em> dedi kendine. Kol yenindeki bıçağı çekti, tekrar ve tekrar. Bıçağı kullanmayı hâlâ hatırladığını görünce memnun oldu. Çeliği, mum ışığında gümüşi mavi parlayana dek bileği taşına sürttü. İşin diğer kısmı daha zorluydu ama küçük kız Kedi’ye yardım etmek üzere oradaydı. Kahvaltı ederken, “Yarın yaşlı adama hediyeyi vereceğim,” diye duyurdu Kedi.</p>

    <p>“Çok Yüzlü Tanrı memnun olacak.” Nazik adam ayağa kalktı. “Kanalların Kedisi birçok insan tarafından tanınıyor. Bu işi yaparken görülürse, Brusco ve kızlarının başını derde sokabilir. Yeni bir yüz edinmenin vakti geldi.”</p>

    <p>Kız gülümsemedi ama içten içe memnundu. Kedi’yi bir kez kaybetmişti, onun yasını tutmuştu, onu tekrar kaybetmek istemiyordu. “Nasıl görüneceğim?”</p>

    <p>“Çirkin. Kadınlar seni gördüklerinde başlarını çevirecekler. Çocuklar dik dik bakıp seni gösterecekler. Güçlü adamlar sana acıyacak, bazıları birkaç damla gözyaşı dökecek. Seni gören, seni kolay kolay unutamayacak. Gel.”</p>

    <p>Nazik adam, bir kancada asılı duran demir feneri aldı. Kedi’yi siyah havuzun ve sessiz tanrıların önünden geçirip tapınağın arka tarafındaki basamaklara götürdü. Nazik adam ile Kedi basamakları tırmanırken, küçük kız onların peşine takıldı. Kimse konuşmadı. Basamaklara sürtünen terlikli ayakların hışırtısından başka ses duyulmadı. On sekiz adım, küçük kafileyi, bir insan elinin parmakları gibi ayrılan beş geçidin bulunduğu mahzenlere getirdi. Buradaki basamaklar daha dar ve daha dikti ama kız bu basamakları binlerce kez inip çıkmıştı, onlardan korkmuyordu. Yirmi iki adım sonra yeraltı kilerine vardılar. Buradaki tüneller çok dar ve kıvrımlıydı, büyük bir kayanın kalbinden geçen siyah solucan yollarına benziyordu. Geçitlerden biri, ağır bir demir kapıyla kapatılmıştı. Rahip, feneri bir kancaya astı, elini cebine soktu ve süslü bir anahtar çıkardı.</p>

    <p>Kızın kolları ürperdi. <em>Kutsal oda.</em> Nazik adam onu daha aşağı götürecekti, üçüncü kata, sadece rahiplerin girebildiği gizli odalara.</p>

    <p>Anahtar, çok hafif bir ses çıkararak, kilidin içinde üç kez şıngırdadı. Kapı açıldı, yağlanmış demir menteşeler hiç ses çıkarmadı. Kapının ardında, som kayadan yontulmuş başka basamaklar vardı. Rahip, feneri bir kez daha eline aldı ve yolu gösterdi. <em>Dört, beş, altı, yedi.</em> Kız, sopasını yanında getirmiş olmayı isterdi. <em>On, on bir, on iki.</em> Tapınakla kilerin arasında kaç basamak olduğunu biliyordu. Tavan arasına giden dar sarmal merdivenin basamaklarını ve çatıya çıkan ahşap el merdiveninin çubuklarını bile saymıştı.</p>

    <p>Fakat bu merdiven ona yabancıydı ve bu yüzden tehlikeliydi. <em>Yirmi bir, yirmi iki, yirmi üç.</em> Hava her adımda biraz daha soğuyor gibiydi. Basamak sayısı otuza ulaştığında, kız, kanalların da altına indiklerini anladı. <em>Otuz üç, otuz dört.</em> Ne kadar derine ineceklerdi?</p>

    <p>Basamaklar bir başka demir kapının önünde son bulduğunda, kızın sayımı elli dörde ulaşmıştı. Bu kapı kilitli değildi. Nazik adam kapıyı açıp içeri girdi. Kız onu takip etti, arkasında küçük kız vardı. Adımları karanlığın içinde yankılandı. Nazik adam yukarı kaldırdığı fenerin kapaklarını açtı. Duvarlara ışık vurdu.</p>

    <p>Binlerce yüz, kıza bakıyordu.</p>

    <p>Duvarlara asılmışlardı. Kızın önünde, arkasında, yukarıda, aşağıda, baktığı ve döndüğü her yerde yüzler vardı. Kız yaşlı yüzler, genç yüzler, beyaz yüzler, koyu yüzler, pürüzsüz yüzler, buruşuk yüzler, çilli yüzler, yaralı yüzler, güzel yüzler, çirkin yüzler, kadınlar ve erkekler, genç kızlar ve delikanlılar, hatta bebekler, gülümseyen yüzler, asık yüzler, tüysüz yüzler, tüylerle kaplı yüzler; hırsla, öfkeyle, şehvetle dolu yüzler gördü. <em>Maskeler,</em> dedi kendi kendine, <em>bunlar sadece maske.</em> Ama bunu düşündüğü anda bile, bunun doğru olmadığını biliyordu. Bunlar deriydi.</p>

    <p>“Seni korkuttular mı çocuk?” diye sordu nazik adam. “Hâlâ bizden ayrılabilirsin. İstediğin şey gerçekten bu mu?”</p>

    <p>Arya dudağını ısırdı. Ne istediğini bilmiyordu. <em>Eğer buradan ayrılırsam, nereye giderim?</em> Yüzlerce ceset yıkamış ve soymuştu, ölü şeyler onu korkutmuyordu. <em>Cesetleri buraya getirip yüzlerini kesiyorlar, ne olmuş yani?</em> O gece kurduydu, deri parçaları onu korkutamazdı. <em>Bunlar deri başlıklar, hepsi bu, bana zarar veremezler.</em> “Yap şunu,” dedi.</p>

    <p>Nazik adam onu odanın karşısına götürdü, yan geçitlere giren bir sıra tünelden geçirdi. Fener ışığı her dönüşü aydınlattı. Tünellerden birinin duvarları insan kemiklerinden yapılmıştı, tavanı kafatası sütunları tarafından destekleniyordu. Bir başka tünelin sonunda, daha da aşağı inen sarmal basamaklar vardı. <em>Burada kaç mahzen var?</em> diye merak etti kız. <em>Sonsuza dek aşağı mı iniyor bunlar?</em></p>

    <p>“Otur,” diye emretti rahip. Kız oturdu. “Şimdi gözlerini kapat.” Kız gözlerini kapattı. “Canın acıyacak,” diye uyardı rahip, “lakin acı, gücün bedelidir. Kımıldama.”</p>

    <p><em>Taş kadar kıpırtısız,</em> diye düşündü kız. Hareket etmeden oturdu. Kesik hızlıydı, bıçak keskin. Kızın tenine değen metalin soğuk olması gerekirdi ama ılıktı. Kız, yüzüne kan aktığını hissedebiliyordu; alnına, yanaklarına ve çenesine kırmızı bir perde dökülüyordu. Perde kızın dudaklarına ulaştığında, kız tuz ve bakır tadı aldı, dudaklarını yalayıp titredi.</p>

    <p>“Bana yüzü getir,” dedi nazik adam. Küçük kız cevap vermedi ama taş zemine sürtünen terliklerin fısıltısı duyuldu. Nazik adam, Kedi’ye bir kadeh uzattı ve, “Bunu iç,” dedi. Kedi, kadehi bir dikişte boşalttı. İçtiği şey ekşiydi, limon gibi. Kız, binlerce yıl önce, limonlu kek seven bir kız tanımıştı. <em>Hayır, o ben değildim. O Arya’ydı.</em></p>

    <p>“Oyuncular yüzlerini hilelerle değiştirir,” diyordu nazik adam, “büyücüler, gözü aldatan yanılsamalar yaratmak için ışığı, gölgeleri ve nefsi kullanır. Bu sanatları öğreneceksin lakin bizim burada yaptığımız çok daha derin bir iştir. Zeki insanlar hileleri fark edebilir ve yanılsamalar keskin gözlerin önünde erir, fakat senin takmak üzere olduğun yüz, doğarken sahip olduğun yüz kadar gerçek ve berktir. Gözlerini kapalı tut.” Kız, saçlarının, nazik adamın parmakları tarafından geri itildiğini hissetti. “Kımıldama. Kendini tuhaf hissedeceksin. Başın dönebilir ama hareket etmemelisin.”</p>

    <p>Sonra, yeni yüz eski yüzün üstüne çekilirken hafif bir hışırtı duyuldu. Deri, kızın yüzüne sürtündü, sert ve kuruydu ama kızın kanını emdikçe yumuşadı, esnekleşti. Kızın yanakları ısındı, kızardı. Kız, kalbinin çırpındığını hissetti ve uzun bir an boyunca nefes alamadı. Taş kadar sert eller boğazını sıkıyordu, onu boğuyordu. Kız, saldırganın kollarını tırmalamak için kendi ellerini yukarı kaldırdı ama orada kimse yoktu. Kızın içi korkunç bir dehşetle doldu, kız bir ses duydu, kör edici bir acı eşliğinde gelen berbat bir çatırdama sesi. Gözlerinin önünde bir surat yüzüyordu; ağzı öfkeyle çarpılmış, şişman, sakallı, zalim bir surat. “Nefes al çocuk,” dedi rahip. “Korkuyu soluğunla dışarı çıkar. Gölgelerden kurtul. Adam ölü. Kız ölü. Kızın acısı bitti. <em>Nefes al.</em>”</p>

    <p>Kız derin ve sarsıcı bir nefes aldı ve adamın söylediklerinin doğru olduğunu fark etti. Kimse onu boğmuyordu, kimse ona vurmuyordu. Buna rağmen, yüzüne dokunmak için yukarı kaldırdığı elleri titriyordu. Parmaklarının ucunda kuru kan parçaları ufalandı. Kız, yanaklarına, gözlerine ve çene çizgisine dokundu. “Yüzüm hâlâ aynı.”</p>

    <p>“Öyle mi? Emin misin?”</p>

    <p><em>Emin</em> miydi? Bir değişiklik hissetmemişti ama bu hissedilecek bir şey olmayabilirdi. Elini yüzünde gezdirdi; bir zamanlar Harrenhal’dayken Jaqen H’ghar’ın yaptığı gibi. Jaqen bunu yaptığında, adamın yüzü dalgalanmış ve değişmişti. Kız bunu yaptığında, hiçbir şey olmadı. “Aynı gibi geliyor.”</p>

    <p>“Sana öyle geliyor,” dedi rahip. “Aynı görünmüyor.”</p>

    <p>“Diğer gözler için, burnun ve çenen kırık,” dedi küçük kız. “Yanak kemiğinin parçalandığı yer çökük ve dişlerinin yarısı eksik.”</p>

    <p>Kız, dilini kullanarak ağzının içini araştırdı ama bir delik ya da kırık dişler bulamadı. <em>Büyücülük,</em> diye düşündü. <em>Yeni bir yüzüm var. Çirkin, kırık bir yüz.</em></p>

    <p>“Bir süre kâbuslar görebilirsin,” dedi nazik adam. “Yüzünü aldığın kızın babası onu öyle sık ve zalimce dövüyordu ki kız bize gelene kadar acıdan ve korkudan hiç kurtulamadı.”</p>

    <p>“Onu siz mi öldürdünüz?”</p>

    <p>“Hediyeyi kendisi için istedi. Babası için değil.”</p>

    <p><em>Babasını öldürmeliydiniz.</em></p>

    <p>Nazik adam, kızın düşüncelerini okumuş olmalıydı. “Ölüm, sonunda kızın babası için de geldi. Bütün insanlar için geldiği gibi. Yarın, malum bir adam için gelmesi gerektiği gibi.” Feneri yukarı kaldırdı. “Burada işimiz bitti.”</p>

    <p><em>Şimdilik.</em> Duvarlardaki derilerin boş göz delikleri, tapınağa dönmek için basamakları tırmanan kızı izledi. Kız, bir an için, derilerin dudaklarının kımıldadığını gördü. Dudaklar, duyulamayacak kadar hafif seslerle karanlık ve tatlı sırlar fısıldıyordu.</p>

    <p>Kız o gece uyuyamadı. Soğuk ve karanlık odasında battaniyeye dolanmış bir halde dönüp durdu ama nereye dönerse dönsün yüzleri gördü. <em>Gözleri yok ama beni görebiliyor.</em> Duvarda babasının yüzünü gördü. Onun yanında leydi annesinin yüzü asılıydı, onların altına kardeşlerinin yüzleri sıralanmıştı. <em>Hayır. O başka bir kızdı. Ben kimseyim ve benim kardeşlerim siyah beyaz elbiseler giyer.</em> Ama siyah şarkıcı oradaydı, kızın İğne’yle öldürdüğü seyis yamağı oradaydı, yol ağzındaki handa öldürdüğü sivilceli yaver oradaydı, Harrenhal’dan kaçarken boğazını kestiği muhafız oradaydı. Vadeci de duvardaydı, kara deliklere dönüşen gözleri kötülükle pırıldıyordu. Kız, adamın sırtına tekrar ve tekrar ve tekrar sapladığı hançeri anımsadı.</p>

    <p>Sonunda Braavos’un üstüne gri, karanlık ve bulutlu bir gün doğdu. Çirkin kız sis olmasını ummuştu ama tanrılar sık sık yaptıkları gibi kızın dualarını duymazdan gelmişlerdi. Hava berrak ve soğuktu, rüzgârın nahoş bir ısırığı vardı. <em>Ölmek için güzel bir gün,</em> diye düşündü kız. Duası davetsizce dudaklarına geldi. <em>Sör Gregor, Dunsen, Tatlı Ralf, Sör Ilyn, Sör Meryn, Kraliçe Cersei.</em> İsimleri sessizce söyledi. Siyahın ve Beyazın Evi’nde, insan onu kimlerin dinlediğini asla bilemezdi.</p>

    <p>Mahzenler, tapınağın havuzundan su içmek için Siyahın ve Beyazın Evi’ne gelen insanlardan alınan eski kıyafetlerle doluydu. Burada, dilenci paçavralarından gösterişli ipeklere ve kadifelere kadar her şey bulunabilirdi. <em>Çirkin bir kız, çirkin kıyafetler giymeli,</em> diye karar verdi kız. Etekleri iyice yıpranmış lekeli kahverengi bir pelerin, balık kokan yeşil bir tunik ve ağır çizmeler seçti. Son olarak parmak bıçağını aldı.</p>

    <p>Acelesi yoktu. Mor Liman’a uzun yoldan gitmeyi tercih etti. Köprüyü geçip Tanrıların Adası’na vardı. Brusco’nun kızı ne zaman ay kanı yüzünden yatağa düşse, Kanalların Kedisi buradaki tapınakların arasında midye ve istiridye satardı. Çirkin kız, Talea’yı görmeyi umuyordu; belki de Talea, unutulmuş tanrıların küçük ve meyus mabetlerinin bulunduğu Labirent’in dışında satış yapıyordu, ama bu aptalcaydı. Bugün hava çok soğuktu ve Talea bu kadar erken uyanmaktan nefret ederdi. Lys’in Ağlayan Leydisi’nin mabedinin dışındaki heykel, çirkin kız onun önünden geçerken gümüşi gözyaşları döküyordu. Gelenek Bahçeleri’nde otuz metre boyunda yaldızlı bir ağaç duruyordu, ağacın yaprakları gümüştü, İmtizaç Tanrısı’nın ahşap salonundaki kurşun camlı pencerelerde meşale ışıkları parlıyordu, camların üstünde elli farklı türde parlak renkli kelebekler dans ediyordu.</p>

    <p>Bir keresinde, Denizcinin Karısı, kızla birlikte dışarı çıkmış ve ona şehrin tuhaf tanrılarının hikâyelerini anlatmıştı. “Burası Yüce Çoban’ın Evi. Üç başlı Trios’un üç kuleli bir kalesi var. Trios’un ilk başı can çekişenleri yer ve yeniden doğanlar üçüncü baştan çıkar, ortadaki başın ne yaptığını bilmiyorum. Bunlar, Sessiz Tanrı’nın Taşları. Şuradaki de Dökümcü’nün Labirent’i. Dökümcü’nün rahipleri, sadece adamakıllı yürümeyi öğrenenlerin bilgeliğe giden yolu bulabileceğini söylerler. Kanalın ilerisinde Kırmızı Boğa’nın Tapınağı var. Boğa’nın rahipleri her on üç günde bir beyaz bir buzağının boğazını keser ve dilencilere kanla dolu kâseler verir.”</p>

    <p>Görünüşe göre bugün, on üçüncü gün değildi; Kırmızı Boğa’nın basamakları boştu. Kardeş tanrılar Semosh ve Selloso, Siyah Kanal’ın karşılıklı kenarlarında yükselen ve taş bir köprüyle birbirine bağlanan ikiz tapınaklarda rüya görüyorlardı. Çirkin kız köprüyü geçip rıhtımlara doğru gitti, sonra Paçavracı Limanı’nın içinden geçti ve Batık Kasaba’nın suya yarı gömülmüş kuleleriyle kubbelerinin arasında yürüdü.</p>

    <p>Çirkin kız Mutlu Liman’a vardığında, bir grup Lysli denizci mekândan ayrılıyordu ama fahişelerin hiçbiri yoktu. Gemi kapalıydı, oyuncular hâlâ uyuyor olmalıydı. Fakat çirkin kız daha ileride, Ibbenli bir balina avı gemisinin yanındaki iskelede, Kedi’nin eski arkadaşı Tagganaro’yu gördü. Tagganaro, Fokların Kralı Casso’yla top oynuyordu, o sırada adamın yankesicileri, top oyununu izleyen seyircilerin keselerini yürütüyordu. Çirkin kız oyunu izlemek için durdu, Tagganaro tanımaz gözlerle ona baktı ama Casso bağırıp yüzgeçlerini salladı. <em>Beni tanıdı,</em> diye düşündü çirkin kız, <em>ya da balık kokusunu aldı.</em> Aceleyle yoluna devam etti.</p>

    <p>Çirkin kız Mor Liman’a vardığında, yaşlı adam çorbacı dükkânının içinde her zamanki masasında oturuyordu, bir yandan bir gemi kaptanıyla pazarlık ediyor, diğer yandan bir kese sikke sayıyordu. Uzun boylu muhafız yaşlı adamın yanındaydı. Kısa boylu olan kapıya yakın oturuyordu, içeri girenleri inceliyordu. Sorun değildi. Çirkin kızın içeri girmeye niyeti yoktu. Çorbacının yirmi metre ilerisindeki odun yığınının üstüne tünedi. Rüzgârın hayalet parmakları, kızın pelerinini çekiştirdi.</p>

    <p>Liman, böyle gri ve soğuk bir günde bile kalabalık bir yerdi. Kız, fahişe arayan denizciler ve denizci arayan fahişeler gördü. Gösterişli fakat buruşuk kıyafetler giyen iki sarhoş eşkıya, birbirine yaslanmış halde çirkin kızın önünden geçti.</p>

    <p>Çirkin kız istediği adamı gördüğünde, neredeyse öğle vakti gelmişti. Adam varlıklı bir gemi sahibiydi, daha önce yaşlı adamla üç kez ticaret yapmıştı. İri ve kel tacir, kahverengi kadifeden dikilmiş kürk astarlı ağır bir pelerin giymişti, gümüş aylar ve yıldızlarla süslenmiş bir kemer takmıştı. Sol bacağı bir kaza sebebiyle sakat kalmıştı. Adam bir bastona dayanarak ağır ağır yürüyordu.</p>

    <p><em>Bu adam herhangi biri kadar işe yarar,</em> diye düşündü çirkin kız, <em>bazılarından daha çok işe yarar.</em> Odun yığınının üstünden aşağı atlayıp tacirin peşine düştü. Bir düzine uzun adımdan sonra adamın yanına vardı, parmak bıçağını eline aldı. Sikke kesesi adamın sağ tarafındaydı, kemere asılmıştı ama adamın pelerini kızı engelliyordu. Parmak bıçağı sakin ve hızlı bir şekilde dışarı çıktı. Derin bir kesik, kadifeyi geçti. Adam hiçbir şey hissetmedi. Kırmızı Roggo bunu görse gülümserdi. Çirkin kız kesiğin içine elini uzattı, parmak bıçağıyla keseyi kesti, avucunu altınlarla doldurdu...</p>

    <p>İri adam döndü. “Ne...”</p>

    <p>Adamın hareketi, elini pelerinden dışarı çıkarmaya çalışan kızın kolunu büktü. Sikkeler yere saçıldı. <em>“Hırsız!”</em> İri adam, çirkin kıza saldırmak için bastonunu kaldırdı. Çirkin kız, tacirin sakat bacağını tekmeledi, kenara çekildi, adam yere düşerken kız koşmaya başladı. Parmaklarının arasından birkaç sikke daha kaydı. Arkasından, <em>“Hırsız! Hırsız!”</em> sesleri geliyordu. Büyük göbekli bir hancı, kızın kolunu yakalamak için beceriksizce bir hamle yaptı ama çirkin kız hancının etrafında döndü, kahkahalar atan bir fahişenin yanından hızla geçti, en yakındaki ara sokağa doğru koştu.</p>

    <p><em>Kanalların Kedisi bu ara sokakları biliyordu,</em> diye hatırladı çirkin kız. Sola döndü, alçak bir duvarın üstünden atladı, küçük bir kanalı zıplayarak geçti, tozlu bir depoya açılan kilitsiz bir kapıdan içeri girdi. O zamana kadar kovalamaca sesleri kesilmişti ama en iyisi emin olmaktı. Çirkin kız depodaki sandıkların arkasına çömeldi, kollarını dizlerine dolayarak bekledi. Bir saate yakın bir zaman orada durdu, sonra depodan çıkmanın güvenli olduğuna karar verdi, binanın yan cephesini tırmandı ve neredeyse Kahramanlar Kanalı’na kadar çatılarda ilerledi. Gemi sahibi şimdiye kara sikkelerini toplamış ve çorbacıya gitmiş olmalıydı. Belki de şu anda bir kâse sıcak çorba içiyor ve yaşlı adama, kesesini çalmaya çalışan çirkin kızı anlatıyordu.</p>

    <p>Nazik adam. Siyahın ve Beyazın Evi’nde çirkin kızı bekliyordu, tapınağın havuzunun kenarına oturmuştu. Çirkin kız adamın yanına oturdu, havuzun kenarına bir sikke koydu. Sikke altındı, bir yüzünde bir ejderha, diğer yüzünde bir kral vardı.</p>

    <p>“Batıdiyar’ın altın ejderhası,” dedi nazik adam. “Bu sikkeyi nereden buldun? Biz hırsız değiliz.”</p>

    <p>“Çalmıyordum. Adamın sikkelerinden birini aldım ama ona bizim sikkelerimizden birini bıraktım.”</p>

    <p>Nazik adam anladı. “Adam, o sikkeyle ve kesesindeki diğer sikkelerle yaşlı adama ödeme yaptı. Kısa bir zaman sonra yaşlı adamın kalbi durdu. Böyle mi oldu? Çok üzücü.” Rahip, altın sikkeyi alıp havuzun içine attı. “Öğrenecek çok şeyin var ama umutsuz olmayabilirsin.”</p>

    <p>O gece, çirkin kıza, Arya Stark’ın yüzünü geri verdiler.</p>

    <p>Ona kalfaların giydiği yumuşak ve kalın elbiselerden birini de getirdiler, elbisenin yarısı siyah, yarısı beyazdı. “Burada olduğun zamanlarda bu elbiseyi giy,” dedi rahip, “lakin şu sıralar ona çok az ihtiyaç duyacağını da bil. Yarın sabah, ilk kalfalık eğitimini almak için Izembaro’ya gideceksin. Mahzenlerdeki kıyafetlerden istediğini al. Şehir, Mor Liman’ın müdavimleri tarafından tanınan çirkin bir kız arıyor, yani yüzünü de değiştirsen iyi olur.” Çirkin kızın çenesini tuttu, kızın kafasını sağa sola çevirip başıyla onayladı. “Bu sefer güzel bir yüz gerek sanırım. Kendi yüzün kadar güzel. Sen kimsin çocuk?”</p>

    <p>“Kimse,” dedi çirkin kız.</p>
  </div>
</body>
</html>
