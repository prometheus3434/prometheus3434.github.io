<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kraliçe Muhafızı</h1>

    <p>“Sen kraliçenin adamıydın,” dedi Reznak mo Reznak. “Kral, meclisi topladığında, etrafında kendi adamlarının olmasını istiyor.”</p>

    <p><em>Ben hâlâ kraliçenin adamıyım. Bugün, yarın, daima, son nefesime kadar.</em> Barristan Selmy, Daenerys Targaryen’ın öldüğüne inanmayı reddediyordu.</p>

    <p>Belki de bu yüzden bir kenara koyuluyordu. <em>Hizdahr hepimizi teker teker uzaklaştırıyor.</em> Ölüm kapısında bekleyen güçlü Güçlü Belwas, tapınakta, Mavi Faziletler’in bakımı altındaydı... fakat Selmy, Faziletler’in, çekirgelerin başladığı işi bitirmekle meşgul olduğundan şüpheleniyordu. Skahaz Kelkafa, Selmy’nin emrinden alınmıştı. Lekesizler kışlalara çekilmişti. Jhogo, Daario Naharis, Amiral Groleo ve Lekesizler’in Kahramanı; Yunkaililerin rehineleri olarak kalmıştı. Aggo, Rakharo ve kraliçenin <em>khalasar</em>’ının geri kalanı, kayıp kraliçeyi aramak üzere nehrin karşısına gönderilmişti. Missandei’nin yerine bile bir başkası getirilmişti; kral, bir çocuğu haberci olarak kullanmanın münasip olmadığını düşünmüştü. <em>Ve şimdi de ben.</em></p>

    <p>Eskiden olsa, Selmy bu azli, onuruna sürülmüş bir leke olarak kabul edebilirdi. Ama bu Batıdiyar’daydı. Adına Meereen dedikleri bu yılan çukurunda, onur denen şey bir soytarı kıyafeti kadar saçmaydı. Ve bu güvensizlik karşılıklıydı. Hizdahr zo Loraq, Selmy’nin kraliçesinin hayat arkadaşı olabilirdi ama asla onun kralı olmayacaktı. “Eğer Majesteleri Kral’ın arzusu beni meclisten azletmekse...”</p>

    <p>“Işığımız,” diye düzeltti kethüda. “Hayır, hayır, hayır, beni yanlış anladınız. İlahımız, Yunkai’den gelen bir temsilciler kurulunu kabul etmek üzere. Onlarla orduların geri çekilmesi hususunu tartışacak. Temsilciler... ah... ejderhanın gazabıyla hayatını kaybedenler için tazminat talep edebilir. Hassas bir mesele. Kral, tahtta, Meereenliler tarafından korunan Meereenli bir kralın görünmesinin daha iyi olacağını düşünüyor. Bunu anlayabildiğinizden eminim sör.”</p>

    <p><em>Tahmin ettiğinden daha fazlasını anlıyorum.</em> “Majesteleri Kral kendisini korumak üzere kimleri seçti acaba?”</p>

    <p>Reznak mo Reznak gülümsedi. “İlahımız’ı çok seven korkunç savaşçılar. Dev Goghor. Khrazz. Benekli Kedi. Kemikkıran Belaquo. Hepsi de kahraman.”</p>

    <p><em>Hepsi de çukur dövüşçüsü.</em> Sör Barristan şaşırmamıştı. Hizdahr zo Loraq yeni tahtında endişe içinde oturuyordu. Meereen’in son kralından bu yana bin yıl geçmişti ve eski kanın mensuplarının arasında bile, Hizdahr’dan daha iyi bir kral seçebileceklerine inanan insanlar vardı. Yunkaililer, paralı askerleri ve müttefikleriyle birlikte şehrin dışında bekliyordu, içeride Harpiya’nın Oğulları vardı.</p>

    <p>Ve kralın koruyucuları her gün biraz daha azalıyordu. Hizdahr’ın Gri Solucan’a karşı yaptığı aptalca hata, ona Lekesizler’e mal olmuştu. Majesteleri Kral, Lekesizler’in komutasını bir kuzenine vermeye kalkıştığında, ki Tunç Canavarlar’ın komutasını da bir başka kuzenine vermişti, Gri Solucan, Lekesizler’in, sadece annelerinden emir alan özgür adamlar olduğunu söylemişti. Tunç Canavarlar’a gelince; onların yarısı azatlı kölelerdi, diğer yarısı da yalnızca Skahaz mo Kandaq’a sadık olabilecek kelkafalardan oluşuyordu. Kral Hizdahr’ın bir düşman denizine karşı tek güvenilir desteği, çukur dövüşçüleriydi.</p>

    <p>“Dövüşçüler, Majesteleri Kral’ı bütün tehditlere karşı koruyabilir mi?” Sör Barristan’ın ses tonu, adamın gerçek duygularıyla ilgili hiç ipucu vermiyordu. Selmy, duygularını gizlemeyi yıllar önce Kral Toprakları’nda öğrenmişti.</p>

    <p><em>“Şahanemiz,”</em> diye vurguladı Reznak mo Reznak. “Diğer vazifeleriniz değişmeyecek sör. Bu barış başarısızlığa uğrayacak olursa; Işığımız, şehrin düşmanlarına karşı savaşacak orduyu sizin komuta etmenizi isteyecektir.”</p>

    <p><em>En azından bu kadar aklı var.</em> Kemikkıran Belaquo ve Dev Goghor, Hizdahr’ın kalkanları olarak işe yarayabilirlerdi. Fakat bu adamların bir orduya liderlik etmesi fikri o kadar gülünçtü ki yaşlı şövalye az kalsın gülümseyecekti. “Majesteleri Kral’ın emrindeyim.”</p>

    <p>“<em>Majesteleri</em> değil,” diye sızlandı kethüda. “Bu Batıdiyar tarzı bir unvan. Şahanemiz, Işığımız, İlahımız.”</p>

    <p><em>Kibirlimiz daha uygun olurdu.</em> “Dediğiniz gibi olsun.”</p>

    <p>Reznak dudaklarını yaladı. “Öyleyse anlaştık.” Adamın bu seferki yağlı gülümsemesinde azil vardı. Sör Barristan odadan çıktı, kethüdanın parfüm kokusunu arkada bırakmaktan mutluydu. <em>Bir erkek ter kokmalı, çiçek değil.</em></p>

    <p>Meereen’in Büyük Piramit’i, zemininden zirvesine kadar iki yüz elli metre yüksekliğindeydi. Kethüdanın dairesi ikinci kattaydı. Kraliçenin ve Selmy’nin daireleri en tepedeydi. Yukarı çıkmaya başladığında, <em>benim yaşımda bir adam için uzun bir tırmanış,</em> diye düşündü Sör Barristan. Kraliçenin işleriyle uğraşırken bu basamakları günde beş ya da altı kez tırmanıyordu, buna dizlerindeki ve belindeki ağrılar şahitlik edebilirdi. <em>Bu basamaklarla yüzleşemeyeceğim bir gün gelecek,</em> diye düşündü şövalye, <em>ve o gün benim istediğimden daha erken burada olacak.</em> O gün gelmeden, Barristan en azından birkaç öğrencisinin onun yerini almak üzere hazır olmasını sağlamalıydı. <em>Hazır olduklarında onları bizzat şövalye ilan edeceğim, her birine at ve altın mahmuzlar vereceğim.</em></p>

    <p>Saltanat daireleri durgun ve sessizdi. Hizdahr buraya yerleşmemişti, Büyük Piramit’in kalbinin derinliklerinde bulunan ve muazzam duvarlar tarafından çevrelenen kendi dairesinde kalmayı tercih etmişti. Mezzara, Miklaz, Qezza ve kraliçenin diğer genç kadeh taşıyıcıları –gerçekte rehinelerdi ama hem Selmy hem de kraliçe çocukları o kadar çok seviyorlardı ki Selmy onları rehine olarak düşünemiyordu– kralla birlikte gitmişlerdi. Irri ve Jhiqui diğer Dothraklılarla birlikte piramitten ayrılmıştı. Sadece Missandei kalmıştı; piramidin zirvesindeki kraliçe dairesinde gezinen küçük ve meyus hayalet.</p>

    <p>Sör Barristan terasa çıktı. Meereen’in üzerindeki gökyüzü ceset rengindeydi, mat beyaz ve ağırdı, bir uçtan diğer uca bulutlarla doluydu. Güneş, bir bulut duvarının ardına gizlenmişti, hiç görünmeden batacaktı, bu sabah görünmeden doğduğu gibi. Gece sıcak, terli, boğucu, yapış yapış ve nefes aldırmaz olacaktı. Yağmur üç gündür yağma tehdidinde bulunuyordu ama yere bir damla su bile düşmemişti. <em>Yağmur bir rahatlama getirebilirdi, şehrin yıkanıp temizlenmesine yardım edebilirdi.</em></p>

    <p>Sör Barristan buradan; küçük piramitleri, şehrin batı duvarlarını ve Köle Körfezi’nin kıyılarındaki Yunkai kamplarını görebiliyordu. Kamplardan, devasa bir yılanı anımsatan yağlı ve kalın bir duman sütunu yükseliyordu. <em>Yunkaili adamlar ölülerini yakıyorlar,</em> diye düşündü şövalye. <em>Beyaz kısrak, kuşatma kamplarının arasında dörtnala koşuyor.</em> Kraliçenin aldığı bütün önlemlere rağmen, hastalık şehrin içinde ve dışında yayılmıştı. Meereen’in pazar yerleri kapalıydı, sokakları boştu. Kral Hizdahr dövüş çukurlarının açık kalmasına izin vermişti ama çukurlara giden insan sayısı azdı. Söylentilere göre, Meereenliler Merhamet Tapınağı’ndan bile uzak durmaya başlamıştı.</p>

    <p><em>Köle tacirleri bunun için de Daenerys’i suçlamanın bir yolunu bulacak,</em> diye düşündü Sör Barristan. Onların fısıltılarını duyabiliyordu; Ulu Ustalar, Harpiya’nın Oğulları, Yunkaililer, birbirlerine kraliçenin öldüğünü söylüyorlardı. Şehrin yarısı buna inanıyordu ama kelimeleri yüksek sesle söylemeye henüz cesaret edemiyorlardı. <em>Ama yakında edecekler.</em></p>

    <p>Sör Barristan kendini çok yorgun, çok yaşlı hissediyordu. <em>Onca yıl nereye gitti?</em> Son zamanlarda, Barristan ne zaman su içmek için bir havuzun kenarına çömelse, suyun derinliklerinden ona bakan bir yabancıyla karşılaşıyordu. Mavi gözlerinin kenarındaki ince çizgiler ne zaman oluşmuştu? Saçları ne zaman güneş ışığından kara dönüşmüştü. <em>Yıllar önce yaşlı adam. Onlarca yıl önce.</em></p>

    <p>Ama Kral Toprakları’ndaki turnuvadan sonra şövalye ilan edildiği gün, daha dün gibiydi. Barristan, Kral Aegon tarafından omzuna değdirilen kılıcın dokunuşunu hâlâ hatırlıyordu; bir genç kızın öpücüğü kadar hafif. Barristan yeminini ederken, sözler boğazına tıkılmıştı. Yeni şövalye o geceki ziyafette, ejderha biberiyle Dorne usulü pişirilmiş yaban domuzu kaburgası yemişti, biberler o kadar acıydı ki şövalyenin ağzı yanmıştı. Kırk yedi yıl. Ve tat hâlâ Barristan’ın hafızasındaydı ama Barristan on gün önce ne yediği sorulsa cevap veremezdi, bütün Yedi Krallık’ın geleceği buna bağlı olsa bile veremezdi. <em>Büyük ihtimalle haşlanmış sosis. Ya da tadı sosisten daha iyi olmayan bir başka saçma yemek.</em></p>

    <p>Selmy, kim bilir kaçıncı kez, onu buraya getiren tuhaf kaderi düşündü. O bir Batıdiyar şövalyesiydi. Fırtına topraklarının ve Dorne hudutlarının adamıydı. Onun yeri Yedi Krallık’ın, Köle Körfezi’nin boğucu kıyıları değil. <em>Daenerys’i eve götürmek için geldim.</em> Ama onu kaybetmişti, tıpkı kızın babasını ve ağabeyini kaybettiği gibi. <em>Hatta Robert’ı. Onu da yarı yolda bıraktım.</em></p>

    <p>Belki de Hizdahr, Selmy’nin sandığından daha akıllıydı. <em>On yıl önce, Daenerys’in niyetinin ne olduğunu sezebilirdim. On yıl önce, onu durduracak kadar hızlı davranabilirdim.</em> Bunun yerine, Dany çukura atlarken Selmy afallamış bir halde yerinde durmuş, kızın adını bağırmış, sonra da kırmızı kumların üstünde beyhude bir çabayla kızın peşinden koşmuştu. <em>Yaşlandım ve yavaşladım.</em> Naharis’in Selmy’yle Sör Büyükbaba diyerek dalga geçmesi boşuna değildi. <em>O gün kraliçenin yanında Daario olsaydı, benden daha hızlı hareket eder miydi?</em> Selmy cevabı bildiğini düşünüyordu ama hoşlandığı bir cevap değildi bu.</p>

    <p>Geçen gece rüyasında yine o günü görmüştü: Dizlerinin üstüne çökmüş bir halde safra ve kan kusan Belwas, ejderha katillerini cesaretlendiren Hizdahr; dehşet içinde kaçışan, basamaklarda itişip kakışan, birbirini ezen, çığlık atıp bağıran erkekler ve kadınlar. Ve Daenerys...</p>

    <p><em>Daenerys’in saçları tutuştu. Elinde bir kamçı vardı ve kız bağırıyordu, sonra ejderhanın sırtına bindi, uçtu.</em> Drogon’un havalanırken kaldırdığı kumlar Sör Barristan’ın gözlerine girmişti ama şövalye, gözyaşlarından ibaret bir peçenin ardından, ejderhanın çukurdan yükseldiğini ve hayvanın muazzam kara kanatlarının kapılardaki bronz savaşçıların omuzlarını dövdüğünü görmüştü.</p>

    <p>Geri kalanını sonradan öğrenmişti. Kapıların ötesinde yoğun bir kalabalık birikmişti. Ejderhanın kokusuyla çıldıran atlar dehşetle şahlanmıştı, demir nallı ayaklarıyla havayı tekmelemişlerdi. Tahtırevanlar ve yiyecek satan tezgâhlar devrilmişti, insanlar yere düşüp ezilmişti. Mızraklar fırlatılmış, arbalet okları salınmıştı. Kimi evine koşmuştu. Yaralarından duman tüten ejderha havada vahşice bükülmüştü, sırtında kız vardı, sonra alev püskürtmüştü.</p>

    <p>Tunç Canavarlar, günün geri kalanını ve gecenin büyük bir bölümünü cesetleri toplamakla geçirmişti. Son sayıma göre iki yüz on dört ölü ve bunun üç katı kadar yaralı vardı. Drogon şehirden gitmişti, son olarak Skahazadhan’ın üzerinde görülmüştü, kuzeye doğru uçuyordu. Daenerys Targaryen’dan hiç iz bulunamamıştı. Bazı insanlar, kraliçenin düştüğünü gördüğüne dair yemin etmişti. Diğerleri, kraliçenin ejderha tarafından yenmek üzere götürüldüğünü iddia etmişti. <em>Yanlıyorlar.</em></p>

    <p>Sör Barristan, ejderhalar hakkında, her çocuğun duyduğu masallardan öte bir şey bilmiyordu ama Targaryenlar’ı tanıyordu. Daenerys o ejderhayı <em>sürüyordu,</em> tıpkı Aegon’ın bir zamanlar Balerion’ı sürdüğü gibi.</p>

    <p>Yüksek sesle, “Eve gidiyor olabilir,” dedi kendi kendine.</p>

    <p>“Hayır,” diye mırıldandı arkadan gelen bir ses. “Kraliçe bunu yapmaz sör. Bizi almadan eve gitmez.”</p>

    <p>Sör Barristan döndü. “Missandei. Çocuk. Kaç zamandır orada duruyorsun?”</p>

    <p>“Çok olmadı,” dedi Missandei. “Sizi rahatsız ettiysem üzgünüm.” Duraksadı. “Skahaz mo Kandaq sizinle konuşmak istiyor.”</p>

    <p>“Kelkafa mı? Onunla konuştun mu?” Bu ihtiyatsızlıktı, ihtiyatsızlık. Skahaz ile kral arasındaki düşmanlık derindi ve Missandei bunu bilecek kadar zekiydi. Skahaz, kraliçenin evliliğine yüksek sesle muhalefet etmişti ve Hizdahr bu gerçeği unutmamıştı. “Burada mı? Piramidin içinde mi?”</p>

    <p>“İstediği zaman gelip gidiyor sör.”</p>

    <p><em>Evet, bunu yapabilir.</em> “Benimle konuşmak istediğini kim söyledi?”</p>

    <p>“Baykuş maskesi takan bir Tunç Canavar.”</p>

    <p><em>Seninle konulurken baykuş maskesi takıyordu. Şu anda bir çakal, bir kaplan ya da tembel hayvan olabilir.</em> Sör Barristan, maskelerden en başından beri nefret ediyordu. Dürüst adamlar yüzlerini saklamaya asla ihtiyaç duymamalıydı. Ve Kelkafa...</p>

    <p><em>Ne düşünüyor olabilir?</em> Tunç Canavarlar’ın komutası Hizdahr tarafından Marghaz zo Loraq’a verildikten sonra, Skahaz, Nehir Muhafızı ilan edilmişti. Skahazadhan’ın elli fersahlık kıyı şeridinde bulunan bütün yolcu teknelerinden, tarak gemilerinden ve sulama hendeklerinden sorumlu olacaktı ama Kelkafa bu kadim ve şerefli vazifeyi reddetmişti. Hizdahr, Kelkafa’nın, mütevazı Kandaq piramidine çekilmeyi tercih ettiğini söylüyordu. <em>Kelkafa, onu koruyacak bir kraliçe yokken buraya gelmekle büyük bir risk alıyor.</em> Üstelik Sör Barristan onunla konuşurken görülürse, şövalyenin üstüne de şüphe çekilirdi.</p>

    <p>Barristan bu işin kokusundan hoşlanmamıştı. Bu işte desise, fısıltı, yalan ve karanlıkta tezgâhlanmış entrika kokusu vardı. Bunlar, Barristan’ın, Örümcek ve Lord Serçeparmak’la birlikte geride bırakmak istediği şeylerdi. Barristan Selmy kitaplara düşkün bir adam değildi ama seleflerinin eylemlerinin kaydedildiği Beyaz Kitap’ın sayfalarını sık sık karıştırırdı. Seleflerinin kimi kahramandı, kimi iradesiz, düzenbaz ve korkaktı. Çoğu sadece erkekti; diğer erkeklerden daha hızlı ve güçlü, kılıçta ve kalkanda daha yetenekli ama yine de kibre, hırsa, şehvete, aşka, öfkeye ve kıskançlığa tutsak; altına, kuvvete ve ölümsüzleri pençesine alan diğer zaaflara aç olan erkekler. En iyileri, kusurlarının üstesinden gelmeyi başarmış, görevini yapmış ve ellerinde kılıçlarıyla ölmüşlerdi. En kötüleri...</p>

    <p><em>En kötüleri, taht oyunları oynayanlardı.</em> Selmy, Missandei’ye, “Şu baykuşu tekrar bulabilir misin?” diye sordu.</p>

    <p>“Denerim sör.”</p>

    <p>“Ona... arkadaşımızla... konuşacağımı söyle. Hava karardıktan sonra, ahırın yanında.” Piramidin kapıları gün batımında kapatılıp sürgüleniyordu. Ahır o vakitte sessiz olurdu. “Aynı baykuş olduğundan emin ol.” Bunu yanlış bir Tunç Canavar’ın duyması iyi olmazdı.</p>

    <p>“Anladım.” Missandei gidecekmiş gibi döndü, sonra bir an için durdu ve, “Yunkaililer şehri akreplerle çevrelemiş,” dedi. “Drogon geri dönecek olursa, gökyüzünü demir oklarla dolduracaklarmış.”</p>

    <p>Bunu Sör Barristan da duymuştu. “Bir ejderhayı gökyüzünde öldürmek kolay değildir. Batıdiyar’da birçok kişi, Aegon’ı ve kız kardeşlerini vurup düşürmeyi denedi ama hiçbiri başarılı olamadı.”</p>

    <p>Missandei başıyla onayladı. Kızın rahatlayıp rahatlamadığını söylemek zordu. “Sizce kraliçeyi bulacaklar mı sör? Çim topraklar çok engin ve ejderhalar gökyüzünde iz bırakmıyor.”</p>

    <p>“Aggo ve Rakharo, kraliçenin kanının kanı... hem Dothrak denizini Dothraklılardan iyi kim bilir?” Selmy, küçük kâtibenin kolunu sıktı. “Onu bulacaklar.” <em>Eğer hâlâ yaşıyorsa.</em> Çimlerde dolaşan başka khal’lar vardı. On binlerce süvarisi olan <em>khalasar</em>’lara sahip at efendileri. Fakat küçük kızın bunu duymasına gerek yoktu. “Kraliçeyi çok sevdiğini biliyorum. Yemin ederim ki onu güvende tutacağım.”</p>

    <p>Bu kelimeler kızı bir parça rahatlamış gibiydi. <em>Ama kelimeler rüzgârdır,</em> diye düşündü Sör Barristan. <em>Kraliçenin yanında değilken onu nasıl koruyabilirim?</em></p>

    <p>Barristan Selmy birçok kral görmüştü. Benzersiz Aegon’ın sıkıntılı saltanatı sırasında doğmuştu, şövalyeliğini onun ellerinden almıştı. Yirmi üç yaşında, Dokuzmetelik Kralları Savaşı’nda Canavar Maelys’i öldürdükten sonra, omuzlarına Aegon’ın oğlu Jaehaerys tarafından beyaz bir pelerin serilmişti. Jaehaerys’in oğlu Aerys çılgınlık içinde tükenirken, Selmy aynı beyaz pelerinin içinde Demir Taht’ın yanında durmuştu. <em>Durdum, gördüm, duydum ve hiçbir şey yapmadım.</em></p>

    <p>Ama hayır. Bu adil değildi. Selmy görevini yapmıştı. Sör Barristan bazı geceler, o görevi layığıyla yapıp yapmadığını merak ediyordu. Tanrıların ve insanların huzurunda yemin etmişti, şerefine leke sürüp o yemine karşı gelemezdi... ama Kral Aerys’in saltanatının son yıllarında, o yemini tutmak çok güçleşmişti. Selmy, hatırlarken bile acı çektiği şeyler görmüştü ve o kanın ne kadarının kendi ellerinde olduğunu birçok kez merak etmişti. Aerys’i Lord Darklyn’in zindanından kurtarmak için Gölgeli Vadi’ye gitmemiş olsaydı, Lord Tywin kasabayı yağmalarken, Aerys o zindanda ölebilirdi. Sonra Prens Rhaegar, Demir Taht’a çıkar ve belki diyarı iyileştirirdi. Gölgeli Vadi, Selmy’nin en büyük başarısıydı ama bu hatıra şövalyenin ağzında acı bir tat bırakıyordu.</p>

    <p>Ama geceleri şövalyeye musallat olan, başarısızlıklardı. <em>Jaehaerys, Aerys, Robert. Üç ölü kral. Hepsinden daha iyi bir kral olabilecek Rhaegar. Prenses Elia ve çocukları. Sadece bir bebek olan Aegon ve kedisiyle birlikte Rhaenys.</em> Her biri ölmüştü ama onları korumaya yeminli Selmy yaşıyordu. Ve şimdi de Daenerys; Selmy’nin pırıl pırıl parlayan kraliçesi. <em>O ölmedi. Buna inanmayacağım.</em></p>

    <p>İkindi vakti, Sör Barristan’ı şüphelerinden biraz olsun uzaklaştırdı. Şövalye, öğleden sonrayı, piramidin üçüncü katındaki talim salonunda geçirdi. Öğrencileriyle çalıştı, onlara kılıç, kalkan, at ve mızrak sanatını öğretti... ve mertliği; bir şövalyeyi, bir dövüş çukuru savaşçısından üstün yapan kaideyi. Selmy gittikten sonra, Daenerys kendi yaşıtı koruyuculara ihtiyaç duyacaktı ve Sör Barristan ona bu koruyucuları vermekte kararlıydı.</p>

    <p>Barristan’ın eğittiği delikanlılar sekizle yirmi yaş aralığındaydı. Şövalye altmış öğrenciyle işe başlamıştı ama eğitimin, çocukların çoğu için fazla sert olduğu anlaşılmıştı. Şimdi bu sayının yarısından az öğrenci vardı fakat bazı çocuklar büyük gelecek vadediyordu. Selmy, çiftten çifte yürüyüp, onların ahşap kılıçlarla ve yuvarlak uçlu mızraklarla birbirlerine saldırmasını izlerken, <em>koruyacak bir kralım olmadığına göre artık onları eğitmek için daha fazla vaktim olacak,</em> diye düşündü. <em>Cesur çocuklar. Alt tabakadan geliyorlar ama bazıları iyi şövalyeler olacaklar, üstelik kraliçelerini seviyorlar. Eğer kraliçe olmasaydı, bu çocukların hepsi dövüş çukurlarına düşerdi. Hizdahr’ın çukur dövüşçüleri var ama Daenerys’in şövalyeleri olacak.</em></p>

    <p>“Kalkanını yukarıda tut,” diye bağırdı Selmy. “Bana darbelerini göster. Şimdi birlikte. Yukarı, aşağı, yukarı, aşağı, aşağı, yukarı...”</p>

    <p>Selmy, akşam yemeğini, güneş batarken kraliçenin terasında yedi. Meereen’in rengârenk kiremitleri önce griye, ardından siyaha devrilirken, yaşlı şövalye mor alacakaranlığın içinden, basamaklı piramitlerde teker teker uyanan ateşleri izledi. Aşağıdaki caddelerde ve sokak aralarında toplanan gölgeler, göller ve nehirler yarattı. Şehir alacakaranlıkta huzurlu bir yer gibi görünüyordu, hatta güzel bir yer. Şarabının son yudumunu içerken, <em>bu barış değil, bir salgın hastalık,</em> diye düşündü yaşlı şövalye.</p>

    <p>Dikkat çekmek istemiyordu, yemeğini bitirdiğinde meclis kıyafetlerini değiştirdi, Kraliçe Muhafızı pelerini yerine, sıradan bir adamın giyebileceği, başlıklı, kahverengi bir yolcu pelerini giydi. Kılıcını ve hançerini bırakmadı. <em>Bu görüşme bir tuzak olabilir.</em> Selmy Hizdahr’a hiç güvenmiyordu ve Reznak mo Reznak’a karşı olan güveni daha da azdı. Belki de parfüm kokulu kethüda, Selmy’yle Skahaz’ı birlikte yakalamak ve onları krala karşı komplo kurmakla suçlamak amacıyla bu gizli görüşmeyi bizzat ayarlamıştı. <em>Kelkafa ihanetten bahsedecek olursa, onu tutuklamaktan başka seçeneğim kalmaz. Ben bu durumdan hiç hoşlanmıyor olsam da, Hizdahr benim kraliçemin hayat arkadaşı. Benim yükümlülüğüm ona karşı, Skahaz’a değil.</em></p>

    <p>Yoksa öyle miydi?</p>

    <p>Kral Muhafızı’nın ilk yükümlülüğü, kralı zarardan ve tehditten korumaktı. Beyaz şövalyeler; kralın emirlerine itaat edeceklerine, sırlarını saklayacaklarına, tavsiyeleri istendiğine tavsiye vereceklerine, istenmediğinde sessiz kalacaklarına, krala hizmet edeceklerine ve onun adıyla onurunu savunacaklarına dair de yemin ederlerdi. Daha açık bir şekilde konuşmak gerekirse; Kral Muhafızları’nın korumasını diğer insanlara, hatta kraliyet kanından gelenler bile tevsi etmek ya da etmemek, tamamıyla krala ait bir tercihti. Bazı krallar doğru düşünür ve karılarının, çocuklarının, kardeşlerinin, amcalarının, halalarının, uzak ya da yakın kuzenlerinin, hatta zaman zaman âşıklarının, metreslerinin ve piçlerinin Kral Muhafızları tarafından korunmasını uygun görürdü. Fakat diğer krallar, yakınlarının korunmasını hane şövalyeleri ile silahlı askerlere bırakmayı tercih eder ve Kral Muhafızları’nı şahsi korumaları olarak tutup yanlarından hiç ayırmazlardı.</p>

    <p><em>Eğer kraliçe, bana Hizdahr’ı korumamı emretmiş olsaydı, bu emre itaat etmekten başka seçeneğim olmazdı.</em> Fakat Daenerys Targaryen ne münasip bir Kraliçe Muhafızları birliği kurmuş ne de hayat arkadaşıyla ilgili herhangi bir emir vermişti. <em>Böyle konularda karar veren bir lord kumandanım varken hayat daha basitti,</em> diye düşündü Selmy. <em>Şimdi lord kumandan benim ve hangi yolun doğru olduğunu bilmek zor.</em></p>

    <p>Merdivenin son basamaklarına geldiğinde, Selmy kendini, piramidin kiremit duvarlarının arasındaki meşale ışığıyla aydınlatılmış koridorlarda tek başına buldu. Büyük kapılar kapatılmış ve sürgülenmişti. Kapıların dışında dört Tunç Canavar nöbet tutuyordu. içeride dört nöbetçi daha vardı ki yaşlı şövalyenin karşılaştığı canavarlar onlardı; domuz, ayı, tarla faresi ve mantikor maskesi takan iri adamlar.</p>

    <p>“Her şey yolunda sör,” dedi ayı.</p>

    <p>“Böyle devam etsin.” Sör Barristan’ın, piramidin güvenliğinden emin olmak için geceleri etrafta dolaştığı bilinen bir şeydi.</p>

    <p>Piramidin derinliklerinde, Viserion ve Rhaegal’ın zincirli olduğu çukurun demir kapılarının önünde dört Tunç Canavar daha vardı. Adamların maskelerinden meşale ışıkları yansıyordu; maymun, koç, kurt ve timsah.</p>

    <p>“Beslendiler mi?” diye sordu Sör Barristan.</p>

    <p>“Evet sör,” diye cevap verdi maymun. “Birer koyun yediler.”</p>

    <p><em>Bu kaç zaman daha yeterli olacak merak ediyorum.</em> Ejderhalar büyüdükçe iştahları da artıyordu.</p>

    <p>Kelkafa’yı bulma zamanı gelmişti. Sör Barristan, kraliçenin filleriyle gümüş kısrağının önünden geçip ahırın arkasına gitti. O geçerken bir merkep ses çıkardı ve birkaç at, şövalyenin taşıdığı fenerin ışığına tepki verdi. Bunun dışında her şey karanlık ve sessizdi.</p>

    <p>Sonra bir gölge, kendini boş bir bölmeden ayırdı ve siyah etekli, baldır zırhlı, göğüs kalkanlı bir Tunç Canavar’a dönüştü. Barristan Selmy, başlığın altındaki maskeyi gördüğünde, “Bir kedi?” dedi. Kelkafa, Tunç Canavarlar’ı komuta ettiği zamanlarda, korkutucu ve buyurgan ifadeli bir yılan maskesi takıyordu.</p>

    <p>Skahaz mo Kandaq’ın tanıdık sesi, “Kediler her yere gider,” diye cevap verdi. “Kimse onlara bakmaz.”</p>

    <p>“Eğer Hizdahr burada olduğunu öğrenirse...”</p>

    <p>“Ona kim söyleyecek? Marghaz mı? Marghaz, Hizdahr’ın bilmesini istediğimi biliyor. Canavarlar hâlâ benim. Bunu unutma.” Kelkafa’nın sesi, adamın taktığı maske yüzünden boğuktu ama Selmy o sesteki öfkeyi duyabiliyordu. “Zehirci elimde.”</p>

    <p>“Kimmiş?”</p>

    <p>“Hizdahr’ın pastacısı. İsmi sana bir şey ifade etmez. Adam sadece maşaymış. Harpiya’nın Oğulları adamın kızını almışlar ve kraliçe öldüğünde kızın geri verileceğine dair yemin etmişler. Belwas ve ejderha, Daenerys’i kurtardı. Kızı kimse kurtarmamış. Gecenin kör karanlığında babasına teslim edilmiş. Dokuz parça halinde. Yaşadığı her yıl için bir parça.”</p>

    <p>“Neden?” Şüphe, Barristan’ın içini kemiriyordu. “Oğullar cinayetlere son verdiler. Hizdahr’ın barışı...”</p>

    <p>“...düzmece. En başta değildi, hayır. Yunkaililer kraliçemizden, onun ejderhalarından ve Lekesizler’inden korkuyordu. Bu toprak daha önce de ejderha gördü. Yurkhaz zo Yunzak tarihi biliyordu. Hizdahr da öyle. Neden barış olmasındı? Daenerys barış istiyordu, çok istiyordu, adamlar bunu görebiliyordu. Kraliçe, Astapor’a gitmeliydi.” Skahaz, Selmy’ye yaklaştı. “Bu öncedendi. Çukur her şeyi değiştirdi. Daenerys gitti, Yurkhaz öldü. Yaşlı bir aslan sürüsü yerine, bir çakal sürüsü geldi. Kanlı Sakal... o adam barış istemiyor. Daha fazlası da var. Daha kötüsü. Volantis, donanmasını üstümüze gönderdi.”</p>

    <p>“Volantis.” Selmy’nin kılıç eli karıncalandı. <em>Yunkai’yle barış yaptık. Volantis’le değil.</em> “Emin misin?”</p>

    <p>“Eminim. Bilge Ustalar biliyor. Onların arkadaşları da. Harpiya, Reznak, Hizdahr. Kral, Volantisliler geldiğinde onlara kapıları açacak. Daenerys’in azat ettiği herkes yine köle olacak. Daha önce köle olmayanlar bile zincire vurulacak. Hayatının geri kalanını bir dövüş çukurunda geçirebilirsin yaşlı adam. Khrazz senin kalbini yiyecek.”</p>

    <p>Selmy’nin başı zonkluyordu. “Daenerys’e haber verilmeli.”</p>

    <p>“Önce onu bulmamız gerek.” Skahaz, Selmy’nin kolunu yakaladı. Parmakları demir gibiydi. “Kraliçeyi bekleyemeyiz. Özgür Kardeşler’le, Ana’nın Adamları’yla ve Sadık Kalkanlar’la konuştum. Loraq’a güvenmiyorlar. Yunkailileri kırmalıyız. Lakin Lekesizler’e ihtiyacımız var. Gri Solucan seni dinler. Onunla konuş.”</p>

    <p>“Ne amaçla?” <em>İhanetten bahsediyor. Komplodan.</em></p>

    <p>“Hayat.” Kelkafa’nın gözleri, tunçtan yapılmış kedi maskesinin arkasında siyah göller gibiydi. “Volantisliler şehre varmadan önce saldırıya geçmeliyiz. Kuşatmayı kırmalıyız, köle taciri lordları öldürmeliyiz, onların paralı askerlerini kendi tarafımıza çekmeliyiz. Yunkaililer bir saldırı beklemiyor. Kamplarda muhbirlerim var. Hastalık olduğunu söylüyorlar, her gün daha da kötüleşiyormuş. Askerler disiplinlerini kaybetmişler. Lordlar sürekli sarhoşmuş, ziyafetler düzenleyip tıka basa yiyorlarmış, Meereen düştüğünde ganimeti nasıl paylaşacaklarını konuşuyorlarmış, öncelik hakkı için ağız dalaşı yapıyorlarmış. Kanlı Sakal ve Hırpani Prens birbirinden nefret ediyor. Kimse bir mücadele beklemiyor. Şimdi değil. Hizdahr’ın barışının bizi uyuttuğuna inanıyorlar.”</p>

    <p>“O barış antlaşmasını Daenerys imzaladı,” dedi Sör Barristan. “Onun izni olmadan antlaşmayı bozamayız.”</p>

    <p>“Ya Daenerys öldüyse?” diye sordu Skahaz. “O zaman ne olacak? Bana sorarsan, Daenerys kendi şehrini ve çocuklarını korumak isterdi.”</p>

    <p>Onun çocukları azatlı kölelerdi. <em>Zincirlerden kurtardığı insanlar, ona Mhysa derdi. “Anne.”</em> Kelkafa yanılmıyordu. Daenerys çocuklarını korumak isterdi. “Hizdahr ne olacak? O hâlâ Dany’nin hayat arkadaşı. Onun kralı. Kocası.”</p>

    <p>“Onun zehircisi.”</p>

    <p><em>Öyle mi?</em> “Kanıtın nerede?”</p>

    <p>“Adamın taktığı taç ve oturduğu taht yeterli kanıt. Gözlerini aç yaşlı adam. Hizdahr, hayatı boyunca istediği her şeyi Daenerys’ten aldı. Şimdi yönetimi eline geçirmişken, onu neden paylaşsın?”</p>

    <p><em>Neden gerçekten?</em> O gün çukur çok sıcaktı. Selmy, kırmızı kumların üzerinde harelenen havayı hâlâ görüyor ve birilerini eğlendirmek için ölen adamların bedenlerinden dökülen kanın kokusunu hâlâ alıyordu. Ve kraliçenin çekirge yemesi için ısrar eden Hizdahr’ın sesini hâlâ duyuyordu. <em>Bunlar çok lezzetlidir... tatlı ve acı... ama kendisi bir çekirgeye bile dokunmadı...</em> Selmy şakaklarını ovdu. <em>Hizdahr zo Loraq’a hiçbir yemin vermedim. Vermiş olsaydım bile, Hizdahr beni bir kenara atardı, Joffrey’nin yaptığı gibi.</em> “Şu... pastacı, onu bizzat sorgulamak istiyorum. Tek başıma.”</p>

    <p>“Öyle mi?” Kelkafa, kollarını göğsünde birleştirdi. “O halde anlaştık. Onu istediğin gibi sorgula.”</p>

    <p>“Eğer... eğer adamın söyleyecekleri beni ikna ederse... bu işte senin yanında olacağım. Hizdahr zo Loraq’a zarar vermemeni istiyorum. Ta ki... adamın bu işte bir rolü olduğu kanıtlanana kadar.”</p>

    <p>“Hizdahr’ı neden bu kadar çok umursuyorsun yaşlı adam? Hizdahr, eğer Harpiya değilse, Harpiya’nın ilk oğlu.”</p>

    <p>“Kesin olarak bildiğim tek şey, Hizdahr’ın, kraliçenin hayat arkadaşı olduğu. Bu konuda söz vermeni istiyorum, aksi takdirde, yemin ediyorum ki karşında dururum.”</p>

    <p>Skahaz’ın gülümsemesi vahşiydi. “Öyleyse söz veriyorum. Hizdahr, suçu kanıtlanana kadar zarar görmeyecek. Ama kanıt bulduğumuzda, onu kendi ellerimle öldüreceğim. Bağırsaklarını sökeceğim ve adamın ölmesine izin vermeden önce o bağırsakları ona göstereceğim.”</p>

    <p><em>Hayır,</em> diye düşündü yaşlı şövalye. <em>Eğer Hizdahr kraliçemin ölümü için komplo kurduysa, onun içini bizzat ben bitireceğim ama ölümü hızlı ve temiz olacak.</em> Batıdiyar’ın tanrıları çok uzaktaydı ama Sör Barristan Selmy sessiz bir dua okumak için bir an durdu. Yolunu aydınlatması için Yaşlı Hatun’a yalvardı. <em>Çocuklar için, dedi kendi kendine. Şehir için. Kraliçem için.</em></p>

    <p>“Gri Solucan’la konuşacağım.”</p>
  </div>
</body>
</html>
