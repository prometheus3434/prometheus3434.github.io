<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kışyarı Prensi</h1>

    <p>Soğuk, siyah küller şöminede katılaşmıştı, odada mumlardan başka ısı kaynağı yoktu. Ne zaman bir kapı açılsa, mumların alevi sallanıp titriyordu. Gelin de titriyordu. Geline, eteklerine dantel geçilmiş beyaz kuzu yünü giydirmişlerdi, elbisesinin kol yenlerine ve bedenine tatlı su incileri dikilmişti, kızın ayağındaki maral derisi terlikler güzeldi ama sıcak tutmuyordu. Gelinin yüzü solgundu, kansızdı.</p>

    <p>Kızın omuzlarına kürk astarlı bir pelerin sererken, <em>buzdan oyulmuş bir yüz,</em> diye düşündü Theon Greyjoy. <em>Kara gömülmüş bir ceset.</em> “Leydim. Vakit geldi.” Kapının dışından duyulan müzik onları çağırıyordu; ut, flütler ve davul.</p>

    <p>Gelin, gözlerini kaldırdı. Mum ışığında pırıldayan kahverengi gözler. “Ona iyi ve sadık bir eş olacağım. Ben... ben onu mutlu edeceğim ve ona erkek evlatlar vereceğim. Gerçek Arya’nın olacağından daha iyi bir eş olacağım, görecek.”</p>

    <p><em>Bu tür konuşmalar seni öldürür yahut daha beterini yapar.</em> Theon bu dersi Leş olarak öğrenmişti. “Siz gerçek Arya’sınız leydim. Stark Hanedanı’ndan Arya, Lord Eddard’ın kızı, Kışyarı vârisi.” İsim. Kız <em>ismini</em> bilmeliydi. “Arya Ayakaltı. Ablanız eskiden sizi Arya Atsurat diye çağırırdı.”</p>

    <p>“O ismi uyduran bendim. Arya’nın yüzü uzundu, bir atın yüzüne benziyordu. Benimki benzemiyor. Ben şirindim.” Sonunda, kızın gözlerinden yaşlar döküldü. “Sansa gibi güzel değildim ama herkes şirin olduğumu söylerdi. Lord Ramsay benim şirin olduğumu düşünüyor mu?”</p>

    <p>“Evet,” diye yalan söyledi Theon. “Bana öyle dedi.”</p>

    <p>“Ama kim olduğumu biliyor. Gerçekte kim olduğumu. Bana baktığında bunu görebiliyorum. Ramsay öfkeli görünüyor, gülümsediğinde bile, ama bu benim suçum değil. Ramsay’nin insanlara zarar vermekten hoşlandığını söylüyorlar.”</p>

    <p>“Leydim bu çeşit... yalanları dinlememeli.”</p>

    <p>“Sana zarar verdiğini de söylüyorlar. Ellerine ve...”</p>

    <p>Theon’ın ağzı kuruydu. “Ben... ben bunu hak ettim. Onu kızdırdım. Onu kızdırmamalısınız. Lord Ramsay... tatlı ve nazik bir adamdır. Onu memnun ederseniz size iyi davranır. İyi bir eş olun.”</p>

    <p>“Bana yardım et.” Kız, Theon’a yapıştı. “Lütfen. Eskiden seni avluda izlerdim. Kılıçlarınla oynarken. Çok yakışıklıydın.” Theon’ın kolunu sıktı. “Eğer kaçarsak senin karın olurum... ya da fahişen... sen neyin olmamı istersen. Benim erkeğim olabilirsin.”</p>

    <p>Theon kolunu kızdan kurtardı. “Ben... ben kimsenin erkeği değilim.” <em>Bir erkek bu kıza yardım ederdi.</em> “Sadece... sadece Arya olun. Lordun karısı olun. Onu memnun edin ya da... sadece onu memnun edin ve başka biri olmakla ilgili konuşmayı kesin.” <em>Jeyne, onun adı Jeyne, eynle kafiyeli.</em> Müzik daha ısrarcı olmuştu. “Vakit geldi. Gözlerinizdeki yaşları silin.” <em>Kahverengi gözler. Gözler gri olmalıydı. Biri görecek. Biri hatırlayacak.</em> “Güzel. Şimdi gülümseyin.”</p>

    <p>Kız gülümsemeyi denedi. Dudakları titredi, sağirdi ve dondu, Theon kızın dişlerini gördü. <em>Güzel beyaz dişler,</em> diye düşündü, <em>ama lordu kızdırırsa, dişleri uzun süre güzel kalmaz.</em> Kapıyı açtığında mumlardan üçü ya da dördü söndü. Theon, gelini sislerin içine, düğün davetlilerinin beklediği yere götürdü.</p>

    <p>Leydi Dustin, gelini damada Theon’ın vereceğini söylediğinde, “Neden ben?” diye sormuştu Theon.</p>

    <p>“Kızın babası ve bütün erkek kardeşleri öldü. Annesi İkizler’de can verdi. Amcaları kayıp, ölü ya da tutsak.”</p>

    <p>“Hâlâ bir ağabeyi var.” <em>Bir ağabeyi ve iki erkek kardeşi var,</em> diyebilirdi Theon. “Jon Kar, Gece Nöbetçileri’nde.”</p>

    <p>“Üvey ağabey, gayrimeşru doğumlu ve Sur’a bağlı. Sen kızın babasının vesayetindeydin. Kızın sahip olduğu, yaşayan bir akrabaya en yakın şey sensin. Kızı damada senin teslim etmen gayet münasip.”</p>

    <p><em>Kızın sahip olduğu, yaşayan bir akrabaya en yakın şey.</em> Theon Greyjoy, Arya Stark’la birlikte büyümüştü. Theon bir sahtekârı tanıyabilirdi. Eğer Theon, Bolton’ın sahte gelinini Arya olarak kabul ederken görülürse, evliliğe şahitlik etmek üzere toplanmış kuzeyli lordlar kızın meşruiyetini sorgulamak için herhangi bir sebebe sahip olmazlardı. Stout, Slate, Fahişefelaketi Umber, kavgacı Ryswelller, Hornwood adamları, Cerwyn kuzenleri, şişman Lord Manderly... bu adamların hiçbiri, Ned Stark’ın kızlarını Theon kadar iyi tanımıyordu. Bazıları kendilerince şüphelenecek olsalar bile, bu vesveseleri kendilerine saklayacak kadar akıllı davranırlardı.</p>

    <p><em>Kandırmacalarının üstünü örtmek için beni kullanıyorlar, kendi yalanlarının üstüne benim yüzümü koyuyorlar.</em> Roose Bolton, Theon’ı bu sebeple bir lord gibi giydirmişti; bu fars oyununda kendine düşen rolü oynaması için. Bu iş bittiğinde, sahte Arya evlendiğinde ve yatağa girdiğinde, Bolton’ın Dönek Theon’a ihtiyacı kalmayacaktı. “Bize bu meselede hizmet et. Stannis’i yenilgiye uğrattığımızda, yapabileceğimiz en iyi şeyin, seni babanın makamına iade etmek olduğunu konuşacağız,” demişti Lord yalanlar ve fısıltılar için yaratılmış o yumuşak sesiyle. Theon, adamın söylediklerinin tek kelimesine inanmamıştı. Onlar için bu oyunu oynayacaktı çünkü başka şansı yoktu, fakat daha sonra... <em>Sonra beni Ramsay’ye geri verecek,</em> diye düşünmüştü. <em>Ramsay birkaç parmağımı daha alacak ve beni bir kez daha Leş’e dönüştürecek.</em> Meğerki tanrılar merhametli olsun ve Stannis Baratheon, Kışyarı’nın tepesine binip Theon dahil herkesi kılıçtan geçirsin. Theon’ın umabileceği en iyi şey buydu.</p>

    <p>Ne tuhaftır ki tanrı korusu odadan daha sıcaktı. Korunun sınırlarının ötesinde, sert ve beyaz bir kırağı Kışyarı’nı sıkıca yakalamıştı. Patikalar gizli buz yüzünden tehlikeydi. Cam Bahçeler’in kırık camlarındaki buzlar ay ışığıyla parlıyordu. Duvarlara yaslanmış kirli kar yığınları her kuytuyu ve her köşeyi doldurmuştu. Bazı yığınlar, arkalarındaki kapıları gizleyecek kadar yüksekti. Karın altında gri küller ve cüruflar yatıyordu. Orada burada, bir parça deri ve saçla süslenmiş kemiklerden oluşan yığınlar ya da kararmış kirişler görünüyordu. Mızraklar kadar uzun buz saçakları siperlerden sarkıyor ya da yaşlı bir adamın sert ve beyaz sakalları misali kuleleri süslüyordu. Fakat tanrı korusunun zemini donmamıştı. Sıcak havuzlardan, bir bebeğin nefesi kadar ılık buharlar yükseliyordu.</p>

    <p>Gelin beyazlara ve grilere bürünmüştü; evlenecek kadar uzun yaşasaydı gerçek Arya da bu renklere bürünürdü. Theon siyah ve altın rengi giymişti. Pelerinini, Höyükler’deki bir demircinin kabaca dövdüğü deniz canavarı broşuyla omzuna tutturmuştu. Fakat başlığın altında, Theon’ın saçları beyaz ve inceydi, teni yaşlı bir adamın teni gibi mat griydi. <em>Sonunda bir Stark,</em> diye düşündü Theon. Bacaklarının etrafında sis demetleri dalgalanırken gelinle birlikte kemerli taş bir kapıdan geçtiler. Davul, bir bakirenin kalbi kadar ürkekti. Flütler tiz, tatlı ve davetkârdı. Ağaçların üzerinde, karanlık gökyüzünde hilal yüzüyordu, sis yüzünden yarı görünür haldeydi, ipek bir duvağın ardından bakan bir göze benziyordu.</p>

    <p>Theon Greyjoy tanrı korusuna yabancı değildi. Küçük bir çocukken burada oyunlar oynamıştı, soğuk siyah havuzun sularında taş sektirmişti, kadim ağaçların kovuklarına hazinelerini saklamıştı, kendi yaptığı yayla sincapların peşine düşmüştü. Büyüdüğünde, avluda Robb, Jory ve Jon Kar’la yaptıkları talimlerin ardından sıcak havuzlara girmiş ve morluklarını suya bastırmıştı. Bu kestane ağaçlarının, karaağaçların ve asker çamların arasında, yalnız kalmak istediğinde saklanabileceği gizli yerler bulmuştu. Bir kızı ilk kez burada öpmüştü. Daha sonra, başka bir kız, şu gri yeşil muhafız ağacının gölgesindeki eski püskü şiltenin üstünde onu bir erkeğe dönüştürmüştü.</p>

    <p>Fakat Theon tanrı korusunu hiç bu şekilde görmemişti. Gri ve korkunç. Ilık sislerle, yüzen ışıklarla, her yerden ve hiçbir yerden gelen seslerle dolu. Ağaçların altında sıcak kaynaklar tütüyordu. Topraktan yükselen ılık buhar, nemli nefesiyle ağaçları kefen gibi sarıyor ve pencerelere gri bir perde çekmek için sessizce duvarlara tırmanıyordu.</p>

    <p>Bir çeşit patika vardı. Yosunlu kırık taşlardan oluşan kıvrımlı yaya yolu, rüzgârla savrulan toprağın ve yere düşen yaprakların altına gömülmüştü. Yol, toprağın altından çıkan kalın kökler yüzünden tehlikeliydi. Theon, gelini yol boyunca yürüttü. <em>Jeyne, onun adı Jeyne, eynle kafiyeli.</em> Ama Theon bunu düşünmemeliydi. Dudaklarından bu ismi geçirmesi, ona bir parmağa ya da kulağa mal olurdu. Her adımına dikkat ederek ağır ağır yürüdü; acele ettiğinde, eksik ayak parmakları yüzünden aksıyordu ve tökezlemesi iyi olmazdı. Lord Ramsay’nin düğününü yanlış bir adımla mahvet ve Lord Ramsay böyle bir sakarlığın bedelini, aksayan ayağın derisini yüzerek ödetsin.</p>

    <p>Sis o kadar yoğundu ki sadece en yakındaki ağaçlar görünüyordu, ağaçların arkasında uzun gölgeler ve solgun ışıklar vardı. Kıvrımlı patikanın yanında ve ağaçların arasında mumlar titriyordu; gri, ılık bir çorbanın içinde yüzen ateş böcekleri. Tuhaf bir yeraltı dünyası gibiydi burası; lanetlenmişlerin günahlarıyla kazandıkları cehennemi bulana kadar kederle dolaştığı, iki dünya arasında kalmış zamansız bir mekân. <em>O halde hepimiz ölü müyüz? Stannis geldi ve hepimizi uykumuzda öldürdü mü? Mücadele henüz gerçekleşmedi mi yoksa dövüşülüp yenilgiyle mi sonuçlandı?</em></p>

    <p>Meşaleler açlıkla yanıyor ve düğün davetlilerinin yüzüne kıpkırmızı pırıltılar konduruyordu. Sisin yansıttığı değişken ışıklar, konukların yüz hatlarının hayvani, yarı insani ve çarpık görünmesine sebep oluyordu. Lord Stout bir çoban köpeğine, Lord Locke bir akbabaya, Fahişefelaketi Umber bir gargoyleye, Büyük Walder bir tilkiye, Küçük Walder kırmızı bir boğaya dönüşmüştü, sadece burun halkası eksikti. Roose Bolton’ın yüzü gri bir maskeydi, adamın gözlerinin olması gereken yerde kirli buz parçaları vardı.</p>

    <p>Ağaçlar kuzgun doluydu. Kabarık tüyleriyle kahverengi çıplak dallara tüneyen kuşlar aşağıdaki töreni izliyordu. <em>Üstat Luwin’in kuşları.</em> Luwin ölmüştü, üstadın kulesi ateşe verilmişti ama kuşlar burada kalmıştı. <em>Burası onların evi.</em> Theon, bir eve sahip olmanın nasıl bir şey olduğunu merak etti.</p>

    <p>Sonra sisler açıldı, tiyatro oyunundaki yeni bir sahneyi meydana çıkarmak için açılan perdeler gibi. Gelinle Theon’ın önünde yürek ağacı belirdi, kemiksi dalları genişçe yayılmıştı. Ağacın geniş gövdesinin çevresinde, kırmızı ve kahverengi yığınlar halinde yapraklar birikmişti. Kuzgunların en yoğun olduğu yer burasıydı. Kuşlar, sürünün gizli lisanıyla fısıldaşıyordu. Ramsay Bolton kuşların altında duruyordu, yumuşak gri deriden yapılmış uzun çizmeler ve siyah kadifeden dikilmiş bir takım giymişti. Pembe ipek astarlı takımın üstünde koyu kırmızı gözyaşları pırıldıyordu. Ramsay’nin yüzünde bir gülümseme dans etti. “Kim geldi?” diye sordu Ramsay. Takımının yakasının üstünde kalan boynu kırmızıydı. “Tanrıların huzuruna kim geldi?”</p>

    <p>Theon cevap verdi. “Stark Hanedanı’ndan Arya evlenmek üzere buraya geldi. Çiçek açmış yetişkin bir kadın. Meşru ve soylu. Tanrıların inayetini istemeye geldi. Onu almaya kim geldi?”</p>

    <p>“Ben,” dedi Ramsay. “Bolton Hanedanı’ndan Ramsay, Hornwood Lordu, Dehşet Kalesi vârisi. Onu ben alıyorum. Onu kim veriyor?”</p>

    <p>“Greyjoy Hanedanı’ndan Theon, bir vakitler gelinin babasının vesayetindeydi.” Theon, geline döndü. “Leydi Arya, bu adamı kocalığa kabul ediyor musunuz?”</p>

    <p>Kız, gözlerini kaldırdı. <em>Kahverengi gözler, gri değil. Herkes bu kadar kör mü?</em> Uzunca bir an konuşmadı ama gözleri yalvarıyordu. <em>Şimdi bir şansın var,</em> diye düşündü Theon. <em>Onlara söyle. Onlara şimdi söyle. Herkesin önünde adım haykır, onlara Arya Stark olmadığını söyle, bırak da bu rolü oynamaya mecbur edildiğini bütün kuzey duysun.</em> Bu itiraf elbette ki kızın ölümü anlamına gelirdi, Theon’ın ölümü anlamına da gelirdi. Fakat Ramsay, öfkenin doruğundayken onları hızlıca öldürebilirdi. Kuzeyin eski tanrıları onlara bu küçük ihsanı bağışlardı belki.</p>

    <p>“Bu adamı kocam olarak kabul ediyorum,” dedi gelin fısıltıyla.</p>

    <p>Sislerin içinde ışıklar pırıldıyordu; kefene sarılmış yıldızlar kadar solgun yüz mum. Theon geri çekildi. Ramsay ile gelin el ele tutuştular ve yürek ağacının önünde diz çöktüler, teslimiyetin nişanı olarak başlarını eğdiler. Büvet ağacının kırmızı gözleri onlara baktı, büyük kırmızı ağzı gülercesine açıldı. Yukarıdaki dallardan bir kuzgun <em>gak</em>ladı.</p>

    <p>Kadın ve erkek sessiz bir duanın ardından tekrar ayağa kalktılar. Ramsay, Theon’ın birkaç dakika önce geline giydirdiği pelerini çıkardı; beyaz yünden dikilmiş, kenarlarına gri kürk geçilmiş, üstüne Stark Hanedanı’nın ulu kurdu işlenmiş ağır pelerini. Onun yerine, kendi takımındaki gibi kırmızı gözyaşlarıyla süslenmiş pembe bir pelerin serdi. Pelerinin sırtında Dehşet Kalesi’nin derisi yüzülmüş adamı vardı, kırmızı sert deriden yapılmıştı, korkunç ve amansızdı.</p>

    <p>Tören bu kadar çabuk bitmişti. Kuzeyde düğünler daha kısa sürerdi. <em>Rahipler olmadığı için,</em> diye düşündü Theon. Ramsay Bolton karısını kollarına aldı ve onunla birlikte sislerin içine yürüdü. Lord Bolton ve Leydi Walda onları takip etti, sonra da diğerleri. Müzisyenler tekrar çalmaya başladı ve ozan Abel, “Tekmiş Gibi Atan İki Kalp” isimli şarkıya girdi. Abel’ın kadınlarından ikisi, seslerini onun sesine kattılar ve tatlı bir armoni oluşturdular.</p>

    <p><em>Dua etmem gerekir mi?</em> diye düşündü Theon. <em>Eğer edersem eski tanrılar beni duyar mı?</em> Onlar Theon’ın tanrıları değillerdi, asla olmamışlardı. Theon demirdoğumluydu, Pyke’ın oğluydu. Onun tanrısı, adaların Boğulmuş Tanrı’sıydı... ama Kışyarı denizden fersahlarca uzaktı. Herhangi bir tanrının Theon’ı son duyuşundan bu yana bir ömür geçmişti. Theon kim olduğunu, ne olduğunu, neden hâlâ yaşadığını ve hatta neden doğduğunu bilmiyordu.</p>

    <p>“Theon,” diye fısıldadı bir ses.</p>

    <p>Theon başını kaldırdı. “Bunu kim söyledi?” Ağaçlardan ve ağaçları örten sisten başka bir şey göremedi. Ses, yaprakların hışırtısı kadar hafifti, nefret kadar soğuktu. <em>Bir tanrının ya da bir hayaletin sesi.</em> Theon’ın Kışyarı’nı ele geçirdiği gün kaç kişi ölmüştü? Kışyarı’nı kaybettiği gün kaç kişi daha ölmüştü? <em>Theon Greyjoy’un öldüğü ve Leş olarak yeniden doğduğu gün. Leş, Leş beleşle kafiyeli.</em></p>

    <p>Birdenbire, Theon orada olmak istemedi.</p>

    <p>Tanrı korusundan çıktı. Soğuk, aç bir kurt gibi Theon’ın üstüne çöktü ve onu dişlerinin arasına aldı. Theon başını rüzgâra karşı öne eğdi, mumlardan ve meşalelerden oluşan uzun sıranın peşinden koşarak Büyük Salon’a doğru gitti. Çizmelerinin altında buzlar çatırdadı, başlığı sert bir rüzgâr tarafından geri çekildi; Theon’ın yüzünü görmeye hasret bir hayalet, buzlu parmaklarıyla başlığa asılmıştı sanki.</p>

    <p>Kışyarı, Theon Greyjoy için hayaletlerle doluydu.</p>

    <p>Theon’ın, gençliğinin yazından hatırladığı kale değildi bu. Bu yer yaralı ve sakattı, kaleden çok harabeydi, kargaların ve cesetlerin buluşma yeriydi. Muazzam perde duvarlar hâlâ ayaktaydı; zira granit, ateşe kolayca teslim olmazdı, ama kulelerin ve iç kalelerin çoğu çatısızdı. Bazı kuleler çökmüştü. Saz ve ahşap, bütünüyle ya da kısmen, ateş tarafından tüketilmişti. Kaleyi kış boyunca doyurması gereken meyveler ve sebzeler, Cam Bahçeler’in kırık camlarının altında ölmüş, kararmış ve donmuştu. Avlu, kara yarı gömülmüş çadırla doluydu. Roose Bolton, Frey dostlarının yanı sıra ordusunu da duvarların iç tarafına getirmişti. Harabelerin arasında toplanan binlerce insan bütün boş alanları dolduruyor; mahzenlerin içinde, çatısız kulelerin altında ve asırlardır metruk olan binalarda uyuyordu.</p>

    <p>Yeniden inşa edilmiş mutfaktan ve çatısı tekrar yapılmış kışla kalesinden gri duman sütunları yükseliyordu. Karla taçlanmış mazgallı siperlerden buz saçakları sarkıyordu. Kışyarı’ndaki bütün renkler, geriye yalnızca gri ve beyaz kalana kadar emilmişti. <em>Stark renkleri.</em> Theon, bu durumu meşum mu yoksa güven verici mi bulması gerektiğini bilmiyordu. Gökyüzü bile griydi. <em>Gri, gri ve daha gri. Bütün dünya gri, insanın baktığı her yer gri, gelinin gözleri dışında her şey gri.</em> Gelinin gözleri kahverengiydi. <em>İri, kahverengi ve korku dolu.</em> Kızın, kurtarıcı olarak Theon’ı seçmesi doğru değildi. Ne düşünüyordu ki? Theon’ın, Sansa’nın sevdiği hikâyelerdeki bir kahraman gibi ıslık çalıp kanatlı bir at çağıracağını ve onu uçurup oradan kaçıracağını mı? Theon kendine bile yardım edemiyordu. <em>Leş Leş, gebeşle kafiyeli.</em></p>

    <p>Avlunun her yanında, kenevir iplerin ucunda yarı donmuş halde sallanan ölü adamlar vardı, suratları kırağı yüzünden beyazdı. Bolton’ın öncü kuvveti kaleye vardığında, Kışyarı gecekonducu kaynıyordu. İki düzineden fazla gecekonducu, kalenin harap haldeki iç kalelerinin ve kulelerinin arasına kurdukları yuvalardan mızrak zoruyla çıkarılmıştı. En cüretkâr ve en saldırgan olanlar asılmıştı, geri kalanlara işler verilmişti. <em>İyi hizmet ederseniz merhametli olurum,</em> demişti Lord Bolton onlara. Kurt Ormanı yakında olduğu için taş ve ahşap boldu. Önce, yanan kapıların yerini almak üzere yeni ve sağlam kapılar yükseltilmişti. Sonra, Büyük Salon’un çöken çatısı ortadan kaldırılmış ve hızla yeni bir çatı inşa edilmişti. İş bittiğinde, Lord Bolton işçileri asmıştı; sözüne sadık kalmış, adamlara merhamet göstermiş ve onları yüzmemişti.</p>

    <p>O esnada Bolton ordusunun geri kalanı gelmişti. Rüzgâr kuzeyden uluyarak eserken, adamlar Kışyarı duvarlarının üstünde Kral Tommen’ın geyikli ve aslanlı sancağını yükseltmişti, kralın sancağının altına Dehşet Kalesi’nin derisi yüzülmüş adamını çekmişlerdi. Theon, Barbrey Dustin’in kafilesinde; leydinin kendisi, Höyükler’in hizmetkârları ve müstakbel gelinle birlikte yolculuk etmişti. Leydi Dustin, Leydi Arya’nın vesayetinin, kızın evleneceği güne kadar kendisine verilmesi için ısrar etmişti ama o süre artık bitmişti. <em>Kız artık Ramsay’ye ait. Sözleri söyledi.</em> Ramsay bu evlilikle Kışyarı Lordu olacaktı. Jeyne onu öfkelendirmemeye dikkat ettiği sürece, Ramsay’nin kıza zarar vermesi için sebep yoktu. <em>Arya, onun adı Arya.</em></p>

    <p>Theon’ın elleri kürk astarlı eldivenlere rağmen acıyla zonklamaya başladı. Theon’ın en çok acıyan yeri genellikle elleriydi, özellikle eksik parmakları. Dokunuşunun kadınlar tarafından arzulandığı bir zaman olmuş muydu gerçekten? <em>Kendimi Kışyarı Prensi ilan ettim,</em> diye düşündü, <em>ve bütün bunlar o yüzden oldu.</em> Theon, insanların yüzyıllar boyunca onun hakkında şarkılar söyleyeceğini ve onun cesaretiyle ilgili hikâyeler anlatacağını sanmıştı. Ama şimdi, birileri ondan bahsediyorsa bile Dönek Theon olarak bahsediyordu ve anlatılan hikâyeler onun ihaneti hakkındaydı. <em>Burası hiçbir zaman benim evim olmadı. Ben burada tutsaktım.</em> Lord Stark ona zalimce davranmamıştı ama Lord Stark’la Theon’ın arasında lordun büyükkılıcının çelik gölgesi her zaman vardı. <em>Bana karşı nazikti ama asla sıcak değildi. Bir gün beni öldürmek zorunda kalabileceğini biliyordu.</em></p>

    <p>Theon, çadırların arasında dolanarak avluyu geçerken bakışlarını yerde tuttu. <em>Dövüşmeyi bu avluda öğrendim,</em> diye düşündü. Yaşlı Sör Rodrik’in dikkatli bakışları altında, Robb ve Jon Kar’la talim yaparak geçirdiği sıcak yaz günlerini hatırladı. O zamanlar, Theon’ın bütün olduğu zamanlardı, bir kılıcın kabzasını herhangi bir adam kadar iyi tutabildiği zamanlar. Ama bu avluda daha karanlık hatıralar da vardı. Burası, Bran ve Rickon’ın kaçtığı gece, Theon’ın Stark ahalisini bir araya topladığı yerdi. Ramsay o zamanlar Leş’ti, Theon’ın yanında durmuştu; ona, çocukların nereye gittiğini söylemeleri için tutsaklardan birkaçının derisini yüzmesi gerektiğini fısıldamıştı. <em>Ben Kışyarı Prensi olduğum sürece kimsenin derisi yüzülmeyecek,</em> diye cevap vermişti Theon, hâkimiyetinin o kadar kısa süreceğini hiç hayal etmemişti. <em>Hiçbiri bana yardım etmedi. Hayatımın yarısını onlarla birlikte geçirdim ve biri bile bana yardım etmedi.</em> Buna rağmen, Theon onları korumak için elinden gelenin en iyisini yapmıştı. Fakat Ramsay, Leş’in yüzünü bir kenara koyup bütün insanları katletmişti, Theon’ın demiradamlarını da öldürmüştü. <em>Atımı ateşe verdi.</em> Kalenin düştüğü gün Theon’ın gördüğü son görüntü şuydu: Gülümseyen yanıyordu; şahlanan, tekmeler atan ve gözleri dehşetle beyazlaşan hayvanın yelesinden alevler çıkıyordu. <em>Tam olarak bu avluda.</em></p>

    <p>Theon’ın önünde Büyük Salon’un kapıları belirdi; yanan kapıların yerini almak üzere aceleyle bir araya getirilmiş ham kalaslar Theon’a kaba ve çirkin göründü. Kapıları bir çift muhafız koruyordu, kürk pelerinlerin altında kamburlaşmışlardı, titriyorlardı, sakalları buzla sertleşmişti. Muhafızlar; basamakları tırmanan, kapının sağ kanadını iten ve salona giren Theon’a öfkeli gözlerle baktılar.</p>

    <p>Salon kutsanmış bir surette sıcaktı, meşale ışığıyla parlaktı ve Theon’ın o güne kadar hiç görmediği kadar kalabalıktı. Theon, sıcaklığın bedenine çarpmasına izin verdi, sonra salonun ön tarafına doğru yürümeye başladı. Adamlar sıralarda tıkış tıkış oturuyordu. Salon öyle hıncahınç doluydu ki hizmetkârlar insanların arasından geçerken kıvrılıp bükülmek zorunda kalıyordu. Tuzun üstündeki şövalyeler ve lordlar bile her zamankinden daha küçük bir alanın tadını çıkarıyordu.</p>

    <p>Yüksek masanın yanındaki Abel, udunun tellerine vuruyor ve “Yazın Güzel Kızları”nı söylüyordu. <em>Kendisine ozan diyor. Gerçekte bir deyyus.</em> Lord Manderly, Beyaz Liman’dan müzisyenler getirmişti ama adamların hiçbiri şarkıcı değildi. Bu yüzden, bir ut ve altı kadınla birlikte kapılara gelen Abel hoş karşılanmıştı. “İki kardeş, iki evlat, bir eş ve yaşlı annem,” demişti şarkıcı ama kadınların hiçbiri ona benzemiyordu. “Kimi dans eder, kimi şarkı söyler, biri flüt biri de davul çalar. Aynı zamanda iyi çamaşır yıkarlar.”</p>

    <p>Ozan ya da deyyus, Abel’ın sesi fena değildi ve adam iyi bir udiydi. Burada, harabelerin ortasında, kimse daha fazlasını bekleyemezdi.</p>

    <p>Duvarlara sancaklar asılmıştı: Ryswelller’in altın, kahverengi, gri ve siyah at başları; Umber Hanedanı’nın kükreyen devi; Hornwood’un geyiği ve Manderly’nin balıkadamı; Cerwyn’in siyah savaş baltası ve Tallhart’ın çam ağaçları. Yine de, sancakların parlak renkleri, ne arkalarındaki kararmış duvarları ne de bir zamanlar pencerelerin olduğu boşluklara çakılmış panoları gizleyebilmişti. Tavan bile yanlıştı; yeni kalaslar açık renk ve parlakken, eski kirişler asırların dumanıyla neredeyse siyaha boyanmıştı.</p>

    <p>En büyük sancaklar yüksek masanın arkasındaydı. Kışyarı’nın ulu kurdu ve Dehşet Kalesi’nin derisi yüzülmüş adamı gelinle damadın arkasına asılmıştı. Stark sancağının görüntüsü, Theon’a tahmin ettiğinden daha sert çarptı. <em>Yanlış, bu yanlış, kızın gözleri kadar yanlış.</em> Poole Hanedanı’nın arması; gri zambaklarla çerçevelenmiş beyaz zeminde, mavi bir tabaktı. Duvara asılması gereken arma buydu.</p>

    <p>“Dönek Theon,” dedi biri Theon geçerken. Diğer adamlar onu görünce başlarını çevirdiler. Biri tükürdü. <em>Niye tükürmesin?</em> Theon, Kışyarı’nı kalleşlikle ele geçiren, üvey kardeşlerini katleden, kendi insanlarını yüzülmek üzere Moat Cailin’e götüren ve üvey kız kardeşini Lord Ramsay’nin yatağına sokan bir haindi. Roose Bolton ondan faydalanabilirdi ama kuzeyli adamlar ondan nefret ediyor olmalıydı.</p>

    <p>Theon, sol ayağındaki eksik parmaklar yüzünden tuhaf ve izlemesi komik bir şekilde yürüyordu. Arkasında bir kadının güldüğünü duydu. Bu karla, buzla ve ölümle çevrili yarı donmuş mezar kalede bile kadınlar vardı. <em>Çamaşırcı kadınlar.</em> Bu, <em>kamp takipçisi</em> demenin daha nazik şekliydi, ki kamp takipçisi de <em>fahişe</em> demenin daha zarif yoluydu.</p>

    <p>Theon, kadınların nereden geldiğini söyleyemezdi. Mücadeleden sonra cesetlerin üstünde beliren kurtçuklar ya da kuzgunlar gibi birdenbire ortaya çıkmışlardı. Her ordu onları çekerdi. Bazıları, bir gecede yirmi adamı birden düzebilecek ve hepsinden fazla içki içebilecek sert fahişelerdi. Diğerleri bakireler kadar masum görünüyordu ama onların sanatlarının hilelerinden biriydi bu. Bazıları kamp gelinleriydi; şu ya da bu tanrıya fısıldanmış sözlerle takip ettikleri askerlere bağlanan ama savaş bittiğinde unutulmaya mahkûm olan kadınlardı. Geceleri adamın yatağını ısıtır, gündüzleri adamın çizmelerindeki delikleri onarır, akşam çökerken adamın yemeğini pişirir, mücadeleden sonra cesetleri yağmalarlardı. Bazıları ara sıra çamaşır bile yıkardı. Bu kadınlarla birlikte, piç çocuklar gelirdi; şu ya da bu kampta doğan, sefil, kirli yaratıklar. Ve bu çeşit kadınlar bile Dönek Theon’la dalga geçiyordu. <em>Bırak gülsünler.</em> Theon’ın gururu burada, Kışyarı’nda yok olmuştu. Dehşet Kalesi’nin zindanlarında gurura yer yoktu. İnsan bir deri yüzme bıçağının öpücüğüyle tanıştığında, bir kahkaha onu incitme gücünü tamamıyla kaybediyordu.</p>

    <p>Doğum ve kan, Theon için yüksek masanın sonunda, duvarın yanında bir yer satın almıştı. Theon’ın solunda Leydi Dustin oturuyordu. Leydi her zamanki gibi sade kesimli ve gösterişsiz siyah yünler giymişti. Theon’ın sağında kimse yoktu. <em>Onursuzluğumun onlara da bulaşacağından korkuyorlar.</em> Eğer cesaret edebilseydi, Theon gülerdi.</p>

    <p>Gelin, Ramsay ve Roose Bolton’ın arasında en itibarlı yerde oturuyordu. Roose Bolton, Leydi Arya’nın şerefine kadeh kaldırılmasını emrettiğinde, kız gözlerini yere indirdi. “Leydinin doğuracağı çocuklar sayesinde iki kadim hanedan bir olacak ve Stark’la Bolton arasındaki uzun husumet bitecek,” dedi lord, sesi o kadar yumuşaktı ki, adamlar onu duymak için gayret ederken salon sessizleşti. “İyi dostumuz Stannis’in bize katılmamış olmasından üzgünüm,” diye devam etti lord, küçük bir kahkaha dalgası duyuldu. “Ramsay onun başını düğün hediyesi olarak Leydi Arya’ya vermek istiyordu.” Kahkahalar büyüdü. “Stannis geldiğinde ona fevkalade bir karşılama sunmalıyız, gerçek kuzeyli adamlara yakışır bir karşılama. O güne kadar yiyelim, içelim ve eğlenelim dostlarım... zira kış neredeyse kapıda ve şu anda burada bulananların çoğu baharı görecek kadar uzun yaşamayacak.”</p>

    <p>Yiyecekleri ve içecekleri Beyaz Liman Lordu tedarik etmişti. Sarı ve siyah biralar; lordun derin mahzenlerinde yıllanmış kırmızı, altın ve mor şaraplar; şişman tabanlı gemilerle sıcak güneyden getirilmişti. Düğün konukları morina turtaları, balkabakları, şalgamlar, peynir tekerlekleri, üstünden duman tüten koyun eti dilimleri, neredeyse kararana kadar kızartılmış sığır kaburgaları ve son olarak, araba tekerleği kadar geniş üç düğün turtası yedi. Turtaların gevrek kabuklarının altı tıka basa havuçla, soğanla, turpla, karakavzayla ve kekikli yağın içinde yüzen baharatlı domuz parçalarıyla doldurulmuştu. Ramsay, turtaları orak biçimli kılıcıyla dilimledi ve dilimleri bizzat Wyman Manderly servis etti. Üzerinden duman tüten ilk parçaları Roose Bolton’a ve lordun şişman Frey karısına verdi. Sonraki dilimler Walder Frey’in oğulları Sör Hosteen’e ve Sör Aenys’e gitti. “Bugüne kadar tattığınız en iyi turta budur lordlarım,” diye duyurdu şişman lord. “Arbor altınıyla mideye indirin ve her lokmanın tadını çıkarın. Ben öyle yapacağım.”</p>

    <p>Manderly, sözüne sadık kalarak altı dilim turtayı silip süpürdü, her turtadan iki dilim aldı, ağzını şapırdatarak ve göbeğine vurarak midesini doldurdu. Sonunda, adamın tuniğinin önü yağ lekeleri yüzünden kahverengi oldu ve sakalı hamur kırıntılarıyla doldu. Şişman Leydi Walda bile Manderly’nin oburluğuna yetişemedi ama üç dilim turtayı mideye indirmeyi başardı. Ramsay de iştahla yedi. Fakat Ramsay’nin solgun yüzlü karısı, önüne koyulan dilime bakmaktan başka bir şey yapmadı, gözlerini kaldırıp Theon’a baktığında, Theon, kızın kahverengi iri gözlerinin arkasındaki korkuyu gördü.</p>

    <p>Salona kılıç sokulmasına izin verilmemişti ama Theon Greyjoy dahil oradaki her adamın bir hançeri vardı. Yoksa Theon etini nasıl keserdi? Bir zamanlar Jeyne Poole olan kıza her baktığında, çeliğin varlığını yanında hissetti. <em>Onu kurtaramam,</em> diye düşündü, <em>ama onu kolayca öldürebilirim.</em> Kimse bunu beklemezdi. <em>Bir şeref dansı için ona yalvarırım ve boğazını keserim. Ona iyilik yapmış olurum, olmaz mıyım? Ve eğer eski tanrılar duamı duyarsa, Ramsay de beni öldürür.</em> Theon ölmekten korkmuyordu. Dehşet Kalesi’nin altında, ölümden daha beter şeyler olduğunu öğrenmişti. Ramsay bu dersi ona parmak parmak öğretmişti ve bu Theon’ın asla unutmayacağı bir dersti.</p>

    <p>“Yemiyorsun,” dedi Leydi Dustin.</p>

    <p>“Evet.” Yemek yemek Theon için zordu. Ramsay sayesinde o kadar çok kırık dişi vardı ki çiğnemek eziyetti. İçmek daha kolaydı ama Theon kadehi düşürmemek için iki elini birden kullanmak zorundaydı.</p>

    <p>“Domuz turtasını sevmez misin lordum? Şişman dostumuzun söylediğine göre bugüne kadar tattığımız en iyi turta bu.” Leydi, elindeki şarap kadehiyle Lord Manderly’yi gösterdi. “Daha önce bu kadar mutlu bir şişman adam gördün mü? Neredeyse dans ediyor. Kendi elleriyle servis yapıyor.”</p>

    <p>Bu doğruydu. Beyaz Liman Lordu, neşeli şişman adamın resmiydi, gülüyordu, gülümsüyordu, diğer lordlarla şakalaşıyor, onların sırtına vuruyor, şu ya da bu melodiyi çalmaları için müzisyenlere sesleniyordu. “Bize ‘Biten Gece’yi çal,” diye bağırdı. “Gelinimiz o şarkıyı sevecek, bunu biliyorum. Ya da genç ve cesur Danny Flint’i anlatan şarkıyı söyle ve hepimizi ağlat.” İnsan Manderly’ye bakınca, yeni evlenen adamın o olduğunu düşünebilirdi.</p>

    <p>“Sarhoş,” dedi Theon. “Korkularını boğuyor. Bu adam kemiklerine kadar korkak.”</p>

    <p>Korkak mıydı? Theon emin değildi. Lordun oğulları da şişmandı ama mücadelede kendilerini utandırmamışlardı. “Demirdoğumlular da mücadeleden önce ziyafet düzenler. Ölümün bekliyor olma ihtimaline karşı hayattan son bir tat. Eğer Stannis gelirse...”</p>

    <p>“Gelecek. Gelmek zorunda.” Leydi Dustin güldü. “Ve geldiğinde, şişman adam altını ıslatacak. Oğulları Kırmızı Düğün’de öldü, adam buna rağmen ekmeğini ve tuzunu Freyler’le paylaştı, onları çatısının altında konuk etti, onlardan birine torununu verdi. Onlara turta servisi bile yapıyor. Manderlyler bir zamanlar güneyden kaçtılar, düşmanları tarafından arazilerinden ve kalelerinden kovuldular. Kan kendisinden beklendiği gibi akar. Şişman adam hepimizi öldürmek istiyor, eminim, ama bunu yapacak cesareti yok. Şu terli etin altında... seninki kadar korkak ve dalkavuk bir kalp atıyor.”</p>

    <p>Kadının son sözleri kamçıydı ama Theon aynı şekilde karşılık vermeye cesaret edemedi. Herhangi bir saygısızlık, ona deriye mal olurdu. “Eğer Leydim, Lord Manderly’nin bize ihanet etmek istediğine inanıyorsa, bunu Lord Bolton’a söylemeli.”</p>

    <p>“Roose’un bilmediğini mi sanıyorsun? Aptal oğlan. Onu izle. Manderly’yi nasıl izlediğine bak. Önce Lord Wyman’ın yemediği hiçbir yemek Roose’un dudaklarına değmiyor. Roose, Manderly’nin aynı fıçıdan içtiğini görmeden hiçbir şarabı yudumlamıyor. Bence, şişman adamın bir ihanet girişiminde bulunması Roose’u memnun eder, eğlendirir. Roose’un duyguları yoktur. Şu çok sevdiği sülükler, onun içindeki bütün tutkuları yıllar önce emip bitirdiler. Roose sevmez, nefret etmez, hüzünlenmez. Bu onun için eğlenceli bir oyun. Bazı adamlar avlanır, bazıları kuş uçurur, bazıları zar atar. Roose insanlarla oynar. Sen ve ben, şu Freyler, Lord Manderly, Roose’un yeni ve şişman karısı, hatta piçi; bizler onun oyuncaklarından başka bir şey değiliz.” Masanın yanından bir hizmetkâr geçiyordu. Leydi Dustin kadehini uzattı, adamın kadehi doldurmasına izin verdi, sonra bir baş işareti yaparak Theon’ın kadehini doldurttu. “Doğruyu söylemek gerekirse,” dedi, “Lord Bolton basit bir lordluk unvanından daha fazlasını istiyor. Neden Kuzey Kralı olmasın? Tywin Lannister öldü, Kral Katili sakatlandı, İblis kaçtı. Lannisterlar eskisi kadar güçlü değiller ve sen nezaket gösterip Roose’u Starklar’dan kurtardın. Yaşlı Walder Frey, şişman Walda’sının kraliçe olmasına itiraz etmez. Lord Wyman önümüzdeki mücadeleden sağ çıkarsa Beyaz Liman sorun yaratabilir... ama Wyman’ın mücadeleden sağ çıkmayacağına eminim. Ancak Stannis kadar şansı var. Roose ikisini de ortadan kaldıracak, Genç Kurt’u kaldırdığı gibi. Başka kim kaldı?”</p>

    <p>“Siz,” dedi Theon. “Siz varsınız. Höyükler Leydisi, evlilik yoluyla bir Dustin, doğumla bir Ryswell.”</p>

    <p>Bu sözler leydiyi memnun etti. Gözleri pırıldayan kadın bir yudum şarap aldı ve, “Höyükler’in <em>dulu,</em>” dedi. “Ve evet, eğer öyle tercih edersem, bir güçlük olabilirim. Bunu elbette ki Roose da biliyor ve beni hoş tutmak için elinden geleni yapıyor.”</p>

    <p>Daha fazlasını söyleyebilirdi ama üstatları gördü. Üç üstat, yüksek masanın arkasındaki lord girişinden içeri girdi; biri uzun boyluydu, biri tombuldu, biri çok gençti. Ama kıyafetleriyle ve üstat zincirleriyle, siyah bir kabuktan çıkmış üç gri bezelye gibi görünüyorlardı. Savaştan önce, Medrick, Lord Hornwood’a; Rhodry, Lord Cerwyn’e; genç Henly de Lord Slate’e hizmet etmişti. Roose Bolton onları Kışyarı’na Üstat Luwin’in kuzgunlarının sorumluluğunu almaları için getirmişti. Bu sayede buradan tekrar mesajlar alınıp gönderilebilecekti.</p>

    <p>Üstat Medrick, Bolton’ın kulağına bir şey fısıldamak için tek dizinin üstüne çöktüğünde, Leydi Dustin’in ağzı tiksintiyle büküldü. “Eğer kraliçe olsaydım, yapacağım ilk şey şu gri fareleri öldürmek oturdu. Her yerde dolanıyorlar, lordların artıklarıyla yaşıyorlar, birbirleriyle çene çalıyorlar, efendilerinin kulaklarına fısıldıyorlar. Ama gerçekte kim efendi, kim hizmetkâr? Her büyük lordun bir üstadı var, her önemsiz lord bir üstat arzu ediyor. Eğer bir üstadın yoksa ehemmiyetsiz sayılıyorsun. Gri fareler mektuplarımızı yazıyor ve okuyor, okuma yazma bilen lordlar bile onları kullanıyor, kelimeleri kendi çıkarları için çarpıtmadıklarını kim kesin olarak söyleyebilir? Bu fareler ne işe yarar, sorarım sana?”</p>

    <p>“Şifa verirler,” dedi Theon. Bir cevap vermesi bekleniyordu.</p>

    <p>“Şifa verirler, evet. Akıllı olmadıklarını asla söylemedim. Hastalandığımızda ve yaralandığımızda bizi tedavi ederler yahut bir ebeveynin ya da çocuğun hastalığı için perişan olurlar. En zayıf ve en savunmasız anlarımızda, oradadırlar. Bazen bizi iyileştirirler, onlara gerektiği gibi minnettar oluruz. Başarısız olduklarında bizi teselli ederler ve biz bunun için de minnettar oluruz. Şükran duygusuyla onlara çatılarımızın altında bir yer veririz ve onları bütün utançlarımıza, sırlarımıza, meclislerimize ortak ederiz. Ve çok vakit geçmeden, yöneten, yönetilen olur.</p>

    <p>Lord Rickard Karstark’ın başına gelen şey buydu. Onun gri faresinin adı Üstat Walys’ti. Üstatların tek isim kullanması çok zekice değil mi? Hisar’a ilk gittiğinde iki ismi olanlar bile tek isim kullanıyor. Bu sayede kimin gerçekte kim olduğunu ya da nereden geldiğini bilemiyoruz... ama yeterince kararlıysan, yine de öğrenebilirsin. Üstat Walys zincirini dövmeden önce Walys Çiçek olarak tanınıyordu. Çiçek, Tepe, Nehir, Kar... bu çeşit isimleri gayrimeşru çocuklara veririz, onları işaretlemek için, ama onlar bu isimlerden çabucak kurtulurlar. Walys Çiçek’in annesi bir Hightower kızıydı... söylentilere göre babası da Hisar’ın aliüstatlarından biriydi. Gri fareler bizim sandığımız kadar namuslu değiller. Eski Şehir üstatları hepsinden daha beter. Walys zincirini dövdüğünde, adamın gizli babası ve arkadaşları onu hiç vakit kaybetmeden Kışyarı’na gönderdiler, Lord Rickard’ın kulaklarını bal kadar tatlı, zehirli sözlerle doldurması için. Tully evliliği Walys’in fikriydi, bundan asla şüphe etme. Walys...”</p>

    <p>Roose Bolton ayağa kalktığında Leydi Dustin konuşmayı kesti. “Dostlarım,” diye başladı lord. Salona sessizlik çöktü, öyle derin bir sessizlikti ki Theon pencerelere çakılmış levhalara vuran rüzgârı duyabiliyordu. “Stannis ve şövalyeleri, Stannis’in yeni tanrısının sancağını dalgalandırarak Derinorman Kalesi’nden ayrıldılar. Kuzey tepelerindeki kabileler, küçük ve güçsüz atlarının sırtında Stannis’le birlikte geliyorlar. Eğer havalar iyi giderse on beş gün içinde tepemizde olurlar. Umber Kargayemi de Kral Yolu’ndan geliyor, Karstarklar doğudan yaklaşıyor. Burada Lord Stannis’e katılmak ve bu kaleyi bizden almak niyetindeler.”</p>

    <p>Sör Hosteen Frey ayağa kalktı. “Onları karşılamak için harekete geçmeliyiz. Neden kuvvetlerini birleştirmelerine izin verelim?”</p>

    <p>Diğer lordlar bağırarak fikir beyan ederken, <em>çünkü Arnolf Karstark taraf değiştirmek için sadece Lord Bolton’ın sinyalini bekliyor,</em> diye düşündü Theon. Lord Bolton sessizlik sağlamak için elini kaldırdı. “Salon bu çeşit konuşmalar için uygun bir yer değil lordlarım. Oğlum evliliğinin şartlarını yerine getirirken bizler çalışma odasında toplanalım. Diğerleriniz, burada kalın ve yiyeceklerle içeceklerin tadını çıkarın.”</p>

    <p>Dehşet Kalesi Lordu üç üstat eşliğinde salondan çıkarken, diğer lordlar ve kumandanlar onu takip etmek için ayağa kalktılar. Fahişefelaketi olarak anılan yaşlı ve cılız adam Hother Umber, kaşlarını çatarak ve suratını asarak gitti. Lord Manderly öyle sarhoştu ki dört güçlü adam tarafından salondan çıkarıldı. Şövalyelere yaslanmış halde Theon’ın önünden geçerken, “Fare Aşçı hakkında bir şarkımız olmalı,” diye homurdanıyordu. “Şarkıcı, bize Fare Aşçı hakkında bir şarkı söyle.”</p>

    <p>Leydi Dustin, yerinden son kalkanlardan biriydi. Kadın gittiğinde salon birdenbire boğucu göründü. Theon ne kadar çok içtiğini ancak ayağa kalktığında fark etti. Masadan uzaklaşırken tökezledi, bir hizmetçi kızın elindeki sürahinin düşmesine sebep oldu. Çizmelerine ve pantolonuna şarap döküldü.</p>

    <p>Bir el, Theon’ın omzunu yakaladı. Demir kadar sert beş parmak Theon’ın etine gömüldü. “Çağrılıyorsun Leş,” dedi Ekşi Alyn, çürük dişleri yüzünden nefesi kokuyordu. Sarı Dick ve Benim-İçin-Dans-Et Damon da onunla birlikteydi. “Ramsay, gelini onun yatağına senin götüreceğini söyledi.”</p>

    <p>Theon korkuyla titredi. <em>Ben üstüme düşeni yaptım,</em> diye düşündü. <em>Neden ben?</em> Ama itiraz etmemesi gerektiğini biliyordu.</p>

    <p>Lord Ramsay salonu halihazırda terk etmişti. Kimsesiz ve unutulmuş gelin sessiz bir şekilde Stark Hanedanı’nın sancağının altında oturuyordu, gümüş bir kadehi iki eliyle birden kavramıştı. Görünüşe bakılırsa kadehini bir kereden fazla boşaltmıştı. Belki de, yeterince içerse, bu zorlu sınavın ona dokunmadan geçip gideceğini düşünmüştü. Theon daha iyi biliyordu. “Leydi Arya,” dedi. “Gelin. Vazifenizi yapma vakti geldi.”</p>

    <p>Kızı salonun arka kapısından dışarı çıkaran ve soğuk avludan geçirip Büyük Kule’ye götüren Theon’a Piç’in altı adamı eşlik etti. Lord Ramsay’nin yatak odası üç kat yukarıdaydı. Yatak odası, alevlerin hafifçe dokunduğu odalardan biriydi. Basamakları tırmanırlarken, Benim-İçin-Dans-Et Damon ıslık çaldı Deriyüzen, kanlı çarşafın bir parçasının, Lord Ramsay tarafından özel bir iyiliğin nişanesi olarak kendisine verileceğini söyleyip böbürlendi.</p>

    <p>Yatak odası gerdek için özenle hazırlanmıştı. Bütün mobilyalar yeniydi, yük arabasıyla Höyükler’den getirilmişti. Kubbeli yatağın kuştüyü bir şiltesi ve kan kırmızısı kadifeden dikilmiş perdeleri vardı. Taş zemin, kurt postlarıyla kaplanmıştı. Şöminede bir ateş, komodinin üstünde bir mum yanıyordu. Büfede bir sürahi şarap, iki kadeh ve yarım tekerlek damarlı beyaz peynir vardı.</p>

    <p>Odada, kara meşeden oyulmuş, kırmızı deri minderli bir sandalye de vardı. Theon ve yanındakiler içeri girdiğinde Lord Ramsay o sandalyede oturuyordu. Lordun dudaklarında tükürükler pırıldıyordu. “İşte benim tatlı bakirem. Şimdi bizi yalnız bırakabilirsiniz çocuklar. Sen değil Leş. Sen kal.”</p>

    <p><em>Leş, Leş, kalleşle kafiyeli.</em> Theon, eksik parmaklarının kasıldığını hissedebiliyordu: Sol elinde iki, sağ elinde bir parmak. Ve kalçasında hançeri vardı, kınında uyuyordu, ama çok ağırdı, ah çok ağırdı. <em>Sağ elimden sadece serçe parmağım gitti,</em> diye hatırlattı Theon kendine. <em>Hâlâ bir bıçağı tutabilirim.</em> “Lordum. Size nasıl hizmet edebilirim?”</p>

    <p>“Fahişeyi bana sen verdin. Hediyeyi açmak için senden daha uygun biri var mı? Ned Stark’ın küçük kızına bir bakalım.”</p>

    <p><em>Bu kız Lord Eddard’ın nesebinden değil,</em> diyecekti Theon neredeyse. <em>Ramsay biliyor, bilmek zorunda. Bu hangi yeni ve zalim oyun?</em> Kız, bir yatak direğinin yanında duruyordu, bir maral gibi titriyordu. “Leydi Arya, eğer arkanızı dönerseniz, elbisenizin bağcıklarını çözmem gerek.”</p>

    <p>“Hayır.” Lord Ramsay kendine bir kadeh şarap doldurdu. “Bağcıklar çok zaman alır. Elbiseyi kes.”</p>

    <p>Theon hançerini çekti. <em>Yapmam gereken tek şey onu bıçaklamak. Bıçak benim elimde.</em> O anda oyunun farkına vardı. Kyra’yı ve anahtarları hatırlayarak, <em>bir başka tuzak,</em> dedi kendine. <em>Onu öldürmeye çalışmamı istiyor. Başarısız olduğumda, bıçağı tutmak için kullandığım elin derisini yüzecek.</em> Gelinin eteğini yakaladı. “Kımıldamadan durun leydim.” Elbisenin belden aşağısı boldu, Theon bıçağı oraya geçirdi ve kızı kesmemeye dikkat ederek ağır ağır yukarı kaydırdı. Çelik, hafif ve yumuşak bir ses çıkararak yünle ipeğin içinden fısıldadı. Kız titriyordu. Theon, sakat sol elinin izin verdiği kadar sıkı bir şekilde kızın kolunu tuttu. <em>Jeyne, Jeyne, eynle kafiyeli.</em> “Kımıldamayın.”</p>

    <p>Elbise sonunda yere düştü, kızın ayaklarının dibinde beyaz bir yığın oluşturdu. “İç çamaşırlarını da çıkar,” diye emretti Ramsay. Leş itaat etti.</p>

    <p>Iç çamaşırları da çıktığında gelin çırılçıplak kaldı. Düğün kıyafetleri, beyaz ve gri paçavralardan ibaret bir öbek halinde kızın ayaklarının dibindeydi. Jeyne’in göğüsleri küçük ve dikti, kalçaları dar ve çocuksuydu, bacakları bir kuşunkiler kadar inceydi. <em>Bir çocuk.</em> Theon, kızın ne kadar küçük olduğunu unutmuştu. <em>Sansa’nın yaşında. Arya bundan da küçük olurdu.</em> Yatak odası, şöminedeki ateşe rağmen soğuktu. Jeyne ürpermişti, göğüslerini saklamak için ellerini yukarı kaldırmaya başladı ama Theon’ın dudaklarından sessiz bir <em>hayır</em> çıktı, Jeyne bunu gördü ve hemen durdu.</p>

    <p>“Onunla ilgili ne düşünüyorsun Leş?” diye sordu Lord Ramsay.</p>

    <p>“O...” <em>Nasıl bir cevap istiyor?</em> Kız tanrı korusuna gitmeden önce ne demişti? <em>Herkes şirin olduğumu söylerdi.</em> Artık şirin değildi. Theon, kızın kamçılanan sırtındaki solgun ve ince çizgileri görebiliyordu. “...güzel, çok... çok güzel.”</p>

    <p>Ramsay ıslak bir gülümseme bahşetti. “Aletin sertleşiyor mu Leş? Pantolonunun bağcıklarını zorluyor mu?” Güldü. “Kışyarı Prensi hakkını almalı. Tıpkı eski zamanlardaki bütün lordlar gibi. İlk gece hakkı. Ama sen lord değilsin, değil mi? Sadece Leş’sin. Doğruyu söylemek gerekirse sen bir erkek bile değilsin.” Bir yudum şarap daha içti, sonra kadehi duvara fırlatıp paramparça etti. “Leydi Arya. Yatağa çık. Evet, yastığa yaslan, aferin. Şimdi bacaklarını aç. Bacaklarının arasını görelim.”</p>

    <p>Kız sessizce itaat etti. Theon kapıya doğru geri çekildi. Lord Ramsay yeni karısının yanına oturdu, elini kızın bacaklarına götürdü, sonra iki parmağını kızın içine soktu. Jeyne acıyla inledi. “Eski bir kemik kadar kurusun.” Ramsay elini geri çekip kızı tokatladı. “Bana, bir erkeğin nasıl memnun edileceğini bildiğin söylenmişti. Bu bir yalan mıydı?”</p>

    <p>“Ha-hayır lordum. Ben e-eğitildim.”</p>

    <p>Ramsay ayağa kalktı, yüzünde ateş ışığı parlıyordu. “Leş, buraya gel. Onu benim için hazırla.”</p>

    <p>Leş bir an için anlamadı. “Ben... demek istediğiniz... lordum, benim... ben...”</p>

    <p>“Ağzınla yap,” dedi Lord Ramsay. “Ve çabuk ol. Ben soyunmayı bitirdiğimde kız ıslak olmazsa, dilini kesip duvara çivilerim.” Tanrı korusunda bir yerde, bir kuzgun çığlık attı. Hançer hâlâ Theon’ın elindeydi.</p>

    <p>Theon hançeri kınına soktu.</p>

    <p><em>Leş, benim adım Leş, gebeşle kafiyeli.</em></p>

    <p>Vazifesini yapmak için öne eğildi.</p>
  </div>
</body>
</html>
