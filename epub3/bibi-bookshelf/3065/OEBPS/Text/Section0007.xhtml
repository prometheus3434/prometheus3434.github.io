<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Ölü adamın basamakları tırmandığını duyabiliyordu. Adamın önünden giden adımların ağır ve ölçülü sesi, salonun mor sütunlarının arasında yankılanıyordu. Daenerys Targaryen, ölü adamı, taht olarak kullandığı abanoz sıranın üstünde bekliyordu. Gözleri uykuluydu, platin saçları dağınıktı.</p>

    <p>“Majesteleri,” dedi Sör Barristan Selmy, Dany’nin Kraliçe Muhafızları’nın lord kumandanı. “Bunu görmenize gerek yok.”</p>

    <p>“O benim için öldü.” Dany aslan postunu göğsüne çekti. Postun altında, onu uyluklarına kadar örten ince, beyaz bir keten tunik vardı. Missandei onu uyandırdığında, Dany kırmızı kapılı bir evin rüyasını görüyordu. Giyinmek için zamanı olmamıştı.</p>

    <p><em>“Khaleesi,”</em> diye fısıldadı Irri, “ölü adama dokunmamalısınız. Ölüye dokunmak kötü şans getirir.”</p>

    <p>“Eğer onu bizzat öldürmediyseniz.” Jhiqui, Irri’den daha iri kemikliydi, geniş kalçaları ve büyük göğüsleri vardı. “Bu bilinir.”</p>

    <p>“Bilinir,” diye onayladı Irri.</p>

    <p>Dothraklar, atlar söz konusu olduğunda zeki insanlardı ama diğer konularda tamamen aptal olabiliyorlardı. <em>Ayrıca, onlar sadece küçük kızlar.</em> Dany’nin hizmetçileri onunla aynı yaştalardı; siyah saçları, bakır tenleri ve badem şekilli gözleriyle görüntüde yetişkin kadınlardı ama yine de küçük kızlardı. Dany’ye, Khal Drogo’yla evlendiği gün verilmişlerdi. Dany’nin giydiği postu ona Drogo vermişti; bir <em>hrakkar</em>’ın başı ve derisi, Dothrak denizinin beyaz aslanı. Dany’ye çok büyük geliyordu ve küf kokuyordu ama Dany post sayesinde, güneşi ve yıldızı hâlâ onun yanındaymış gibi hissediyordu.</p>

    <p>Basamakların tepesinde önce Gri Solucan belirdi, bir meşale taşıyordu. Adamın bronz miğferinin tepesinde üç diken vardı. Gri Solucan’ı dört Lekesiz takip etti, ölü adamı omuzlarında taşıyorlardı. Lekesizler’in miğferlerinde sadece birer diken vardı. Adamların yüzleri öyle ifadesizdi ki onlar da bronzdan dökülmüş olabilirlerdi. Cesedi Dany’nin ayaklarının dibine yatırdılar. Sör Barristan kanla lekelenmiş kefeni açtı. Gri Solucan, Dany’nin cesedi görebilmesi için meşaleyi aşağı indirdi.</p>

    <p>Ölü adamın yüzü pürüzsüz ve tüysüzdü ama yanakları bir kulağından diğerine kadar kesilmişti. Uzun boylu, mavi gözlü, güzel yüzlü bir adamdı. <em>Lys’in ya da Eski Volantis’in çocuklarından biri. Korsanlar tarafından bir gemiden çalınmış ve kırmızı Astapor’daki köleliğe satılmış.</em> Adamın gözleri açıktı ama ağlayan, yaralarıydı. Dany’nin sayamayacağı kadar çok yara vardı.</p>

    <p>“Majesteleri,” dedi Sör Barristan, “cesedin bulunduğu sokak arasında, kiremitlere çizilmiş bir harpiya vardı.”</p>

    <p>“Kanla çizilmiş bir harpiya.” Daenerys şimdiye kadar bu cinayetlerin yöntemini öğrenmişti. Harpiya’nın Oğulları katliamlarını geceleri gerçekleştiriyorlardı ve her itlafın üstüne işaretlerini bırakıyorlardı. “Gri Solucan, bu adam neden yalnızdı? Bir ortağı yok muydu?” Dany’nin emriyle, Lekesizler geceleri Meereen sokaklarını daima çift olarak dolaşıyorlardı.</p>

    <p>“Kraliçem,” diye karşılık verdi kumandan, “hizmetkârınız Sadık Kalkan dün gece görevde değildi. İçki içmek ve arkadaş bulmak için... malum bir yere... gitmişti.”</p>

    <p>“Malum bir yer? Ne demek istiyorsun?”</p>

    <p>“Bir zevk evi Majesteleri.”</p>

    <p><em>Bir genelev.</em> Dany’nin azatlı kölelerinin yarısı, Bilge Ustalar’ın yatak kölesi yetiştirmekle meşhur olduğu Yunkai’den geliyordu. İç çekmenin yedi makamı. Meereen’in dört bir yanında mantarlar gibi genelevler bitmişti. <em>Bildikleri tek şey bu. Hayatta kalmak zorundalar.</em> Yiyecek her gün biraz daha pahalanırken, insan eti ucuzluyordu. Meereen’in köle ticareti asaletine ait olan basamaklı piramitlerin arasındaki yoksul bölgelerde, akla gelebilecek her tür şehevi zevke hizmet eden genelevler vardı, Dany bunu biliyordu. <em>Buna rağmen...</em> “Bir hadım, bir genelevde ne bulmayı umabilir?”</p>

    <p>“Erkeklik organlarından yoksun olan adamlar bile, hâlâ bir erkeğin kalbine sahip olabilirler Majesteleri,” dedi Gri Solucan. “Öğrendiğime göre, hizmetkârınız Sadık Kalkan bazen genelev kadınlarına sikke veriyormuş, onunla yatağa uzanıp ona sarılmaları için.”</p>

    <p><em>Ejderhanın kanı ağlamaz.</em> “Sadık Kalkan,” dedi Dany kuru gözlerle. “Adı bu muymuş?”</p>

    <p>“Eğer Majesteleri memnun olacaksa.”</p>

    <p>“Güzel bir isim.” Astapor’un İyi Ustalar’ı, köle askerlerin isim almasını bile yasaklamıştı. Lekesizlerden bazıları, Dany onları azat ettikten sonra doğum isimlerini geri almışlardı, diğerleri kendileri için yeni isimler seçmişlerdi. “Sadık Kalkan’a kaç kişinin saldırdığı biliniyor mu?”</p>

    <p>“Bu kulunuz bilmiyor. Çok.”</p>

    <p>“Altı ya da daha fazla,” dedi Sör Barristan. “Aldığı yaralardan anlaşılıyor ki ona her yandan saldırmışlar. Ceset, boş bir kınla birlikte bulundu. Sadık Kalkan saldırganların bazılarını yaralamış olabilir.”</p>

    <p>Dany, Harpiya’nın Oğulları’ndan birinin, o anda bir yerlerde, karnını tutmuş ve acıyla kıvranır halde ölüyor olması için sessiz bir dua okudu. “Yanaklarını niye bu şekilde kesmişler?”</p>

    <p>“İnayetli kraliçem,” dedi Gri Solucan, “katiller, bir keçinin edep yerlerini, hizmetkârınız Sadık Kalkan’ın boğazına zorla tıkmışlar. Bu kulunuz, cesedi buraya getirmeden önce onları çıkardı.”</p>

    <p><em>Ona bizzat onun edep yerlerini yediremezlerdi. Astaporlular ona ne kök ne de gövde bırakmıştı.</em> “Oğullar cesaretleniyor,” dedi Dany. Şu ana kadar, saldırılarını silahsız azatlı kölelerle sınırlı tutmuşlardı, onları caddelerde katletmiş ya da karanlıkta evlerine girerek yataklarında öldürmüşlerdi. “İlk kez bir askerimi öldürüyorlar.”</p>

    <p>“İlk kez,” diye uyardı Sör Barristan, “lakin son kez değil.”</p>

    <p><em>Hâlâ savaştayım,</em> diye düşündü Dany. <em>Tek fark, şimdi gölgelerle dövüşüyorum.</em> Katliamın bir süre durmasını ummuştu, gelişmek ve iyileşmek için biraz zaman ummuştu.</p>

    <p>Aslan postunu omuzlarından attı, cesedin yanında diz çöktü ve ölü adamın gözlerini kapadı, Jhiqui’nin soluğunun kesilişini duymazdan geldi. “Sadık Kalkan unutulmayacak. Onu yıkayın ve savaş için giydirin. Onu miğfer, kalkan ve mızrakla birlikte gömün.”</p>

    <p>“Majesteleri nasıl emrederse,” dedi Gri Solucan.</p>

    <p>“Merhamet Tapınağı’na adam gönderin. Mavi Faziletler’e kılıç yarasıyla gelen bir adam olup olmadığını soruşturun. Sadık Kalkan’ın kısakılıcı için yüklü miktarda altın ödeyeceğimizi duyurun. Kasapları ve çobanları sorgulayın, son zamanlarda kimlerin keçi iğdiş ettiğini öğrenin.” Belki de bir keçi çobanı itirafta bulunurdu. “Bundan böyle, karanlık çöktükten sonra hiçbir adam tek başına dolaşmayacak.”</p>

    <p>“Kullarınız emrinize itaat edecek.”</p>

    <p>Daenerys saçlarını arkaya itti. “Bana şu korkakları bulun. Bulun ki, Harpiya’nın Oğulları’na ejderhayı uyandırmanın ne demek olduğunu öğreteyim.”</p>

    <p>Gri Solucan, Dany’yi selamladı. Lekesizler kefeni bir kez daha kapattılar, ölü adamı omuzlarına aldılar ve onu salondan çıkardılar. Sör Barristan salonda kaldı. Saçları beyazdı, soluk mavi gözlerinin kenarında ince çizgiler vardı. Bununla birlikte, adamın sırtı hâlâ dimdikti ve yıllar onun silah kullanmaktaki maharetini köreltmemişti. “Majesteleri,” dedi şövalye, “korkarım ki hadımlarınız, onlara verdiğiniz görevler için uygun değiller.”</p>

    <p>Dany sırasına oturdu, aslan postunu tekrar omuzlarına aldı. “Lekesizler benim en iyi savaşçılarım.”</p>

    <p>“Askerleriniz, savaşçılarınız değil. Onlar muharebe meydanında, öne uzattıkları mızraklarıyla, kalkanlarının arkasında omuz omuza durmak için yaratıldılar. Eğitimleri onlara itaat etmeyi öğretir. Düşünmeden, tereddüt etmeden, korkusuzca ve kusursuzca itaat etmeyi... sırları aydınlatmayı ya da sorular sormayı değil.”</p>

    <p>“Şövalyeler bana daha iyi hizmet eder mi?” Selmy, Dany için şövalyeler yetiştiriyordu. Kölelerin oğullarına, Batıdiyar tarzında mızrak ve uzunkılıçla dövüşmeyi öğretiyordu... ama mızraklar, gölgelerin içinden öldüren korkaklara karşı ne işe yarardı?</p>

    <p>“Bu meselede değil,” diye kabul etti yaşlı adam. “Ve Majesteleri’nin benden başka şövalyesi yok. Çocuklar hazır olana kadar yıllar geçecek.”</p>

    <p>“Peki Lekesizler değilse kim? Dothraklar daha kötü olur.” Dothraklar at sırtında dövüşürlerdi. Atlı adamlar, açık arazilerde ve tepelerde, şehrin dar caddelerinde ve ara sokaklarında olduklarından daha faydalılardı. Meereen’in rengârenk kiremitlerden örülmüş duvarlarının ardında, Dany’nin hâkimiyeti en iyimser tabirle zayıftı. Binlerce köle, tepelerdeki engin arazilerde hâlâ büyük meşakkatle çalışıyordu; buğday ve zeytin yetiştiriyorlardı, koyun ve keçi güdüyorlardı, madenlerden tuz ve bakır çıkarıyorlardı. Meereen’in ambarlarında kâfi miktarda tahıl, yağ, zeytin, kuru meyve ve tuzlu et vardı ama stoklar gitgide azalıyordu. Bu yüzden Dany, üç kansüvarisinin komutasındaki küçük <em>khalasar</em>’ını, art bölgeleri baskıyla kontrol altına almaları için şehirden göndermişti. Esmer Ben Plumm, Yunkai akınlarını engellemek üzere İkinci Oğullar’la birlikte güneye gitmişti.</p>

    <p>Dany en ehemmiyetli görevi Daario Naharis’e vermişti. Altın dişi ve üç çatallı sakalıyla, mor bıyıklarının arkasından muzipçe gülümseyen belagatli Daario. Doğudaki tepelerin ötesinde bir sıra kumtaşı dağı, Khyzai Geçidi ve Lhazar vardı. Eğer Daario, Lhazarlıları, ticaret yollarını tekrar açmaya ikna edebilirse, gerektiğinde nehir kıyısından ve tepelerin üzerinden tahıl getirilebilirdi... fakat Kuzu İnsanlar’ın Meereen’i sevmek için herhangi bir sebebi yoktu. “Fırtına Kargaları, Lhazar’dan döndüğünde onları caddelerde kullanabilirim,” dedi Dany, Sör Barristan’a, “fakat o zamana kadar elimde sadece Lekesizler var.” Ayağa kalktı, “izninizi rica ediyorum sör. Ricacılar kısa zaman sonra kapımda olacaklar. Sarkık kulaklarımı takmalı ve yine onların kraliçesi olmalıyım. Reznak’ı ve Kelkafa’yı çağırın, giyindiğimde onlarla görüşeceğim.”</p>

    <p>“Emredersiniz Majesteleri.” Selmy reverans yaptı.</p>

    <p>Büyük Piramit, kare şekilli muazzam zemininden, kraliçenin yeşilliklerle ve kokulu havuzlarla çevrili özel dairesinin bulunduğu azametli zirvesine kadar iki yüz elli metre boyundaydı. Şehrin üzerinde serin ve mavi bir şafak sökerken Dany terasa çıktı. Batıda, güneş ışığı Merhamet Tapınağı’nın altın kubbelerinden yansıyor ve kudretlilerin piramitlerinin arkasına derin gölgeler düşürüyordu. <em>O piramitlerden bazılarının içinde, Harpiya’nın Oğulları şu anda bile yeni cinayetler planlıyorlar ve benim onları durduracak gücüm yok.</em></p>

    <p>Viserion, Dany’nin huzursuzluğunu sezdi. Beyaz ejderha bir armut ağacına dolanmış yatıyordu, başını kuyruğunun üstüne koymuştu. Dany önünden geçtiğinde Viserion gözlerini açtı. Gözleri, erimiş altınla dolu iki havuzdu. Boynuzları da altındı, başının arkasından kuyruğuna kadar akan pullar da öyle. Ejderhanın çenesinin altını kaşıyarak, “Tembelsin,” dedi Dany. Hayvanın pulları, uzun zaman güneşin altında bırakılmış bir zırh gibi sıcaktı. <em>Ejderhalar ete dönüşmüş ateştir.</em> Dany bunu, Sör Jorah’ın ona düğün hediyesi olarak verdiği kitaplardan birinde okumuştu. “Kardeşlerinle birlikte avlanıyor olman gerekirdi. Yoksa sen ve Drogon yine kavga mı ettiniz?” Ejderhalar son zamanlarda vahşileşmişti. Rhaegal, Irri’yi ısırmaya çalışmıştı. Viserion, Reznak’ın son ziyaretinde kethüdanın <em>tokar</em>ını tutuşturmuştu. <em>Onları çok yalnız bıraktım ama onlar için zamanı nereden bulacağım?</em></p>

    <p>Viserion’un kuyruğu sağa sola sallandı, ağacın gövdesine sertçe çarptı, Dany’nin ayaklarına bir armut düştü. Viserion kanatlarını açtı ve yarı uçup yarı zıplayarak balkon duvarının üstüne çıktı. Ejderha kendini gökyüzüne bırakırken, <em>büyüyor,</em> diye düşündü Dany. <em>Hepsi büyüyor. Yakında ağırlığımı taşıyacak kadar iri olacaklar.</em> Sonra Dany, Fatih Aegon’ın uçtuğu gibi uçacaktı, yukarı ve yukarı, Meereen küçücük kalana ve Dany’nin başparmağının altında kaybolana kadar.</p>

    <p>Dany, genişleyen daireler çizerek yukarı tırmanan Viserion’u, Skahazadhan’ın çamurlu sularının ilerisinde kaybolana kadar izledi. Sonra piramidin içine geri döndü; Irri ve Jhiqui, saçlarındaki düğümleri çözmek ve onu Meereen Kraliçesi’ne yakışır bir şekilde giydirmek için içeride bekliyordu.</p>

    <p>Meereen Kraliçesi’ne yakışan kıyafet bir Ghiscar <em>tokar</em>ıydı. Kullanışsız bir giysiydi. Kalçaların etrafına sarılan, tek kolun altından geçirilen ve omzun üzerine atılan, uzun, bağcıksız, şekilsiz bir çarşaftı, <em>tokar</em>ın eteklerinden sarkan püsküller dikkatlice diziliyor ve sergileniyordu. <em>Tokar</em> çok gevşek sarılırsa düşüyordu, çok sıkı sarılırsa dolaşıyor, insanı tökezletiyor ve rahatsız ediyordu. Uygun bir şekilde sarıldığında bile, <em>tokar</em>ı giyen insan onu sol eliyle yerinde tutmak zorunda kalıyordu. <em>Tokar</em>ın içinde yürümek için küçük adımlar atmak ve olağanüstü bir dengeyle hareket etmek gerekiyordu, aksi halde insan, yere sürtünen ağır püsküllerin üstüne basıyordu. <em>Tokar,</em> çalışmak zorunda olan adamlar için tasarlanmış bir giysi değildi. <em>Tokar</em> bir <em>efendi</em> kıyafetiydi, variyet ve kudret göstergesiydi.</p>

    <p>Dany, Meereen’i aldığında <em>tokar</em>ı yasaklamak istemişti ama danışmanları tarafından bunun aksine ikna edilmişti. Yeşil Fazilet Galazza Galare, “Ejderhaların Anası <em>tokar</em> kuşanmalı ya da sonsuza kadar nefret edilmeyi göze almalı,” diye uyarmıştı. “Batıdiyar yünlerinin ya da Myr dantelinden dikilmiş bir elbisenin içinde, Majesteleri bizim aramızda sonsuza kadar bir yabancı olarak kalır, tuhaf bir ecnebi, barbar bir fatih.” İkinci Oğullar’ın kumandanı Esmer Ben Plumm, meseleyi kısa ve öz bir şekilde açıklamıştı. “Tavşanların kralı olmak isteyen bir adam, bir çift sarkık kulak takmalı.”</p>

    <p>Dany’nin bugün için seçtiği sarkık kulaklar, beyaz ince ketenden yapılmıştı. Dany, Irri’nin yardımıyla, altın püsküllü <em>tokar</em>ı üçüncü denemesinde doğru bir şekilde vücuduna sardı. Irri, Dany’nin tacını getirdi. Taç, Dany’nin hanedanının üç başlı ejderhası şeklinde dövülmüştü. Ejderhanın kıvrımları altındı, kanatları gümüştü, üç başından biri fildişi, biri akik, biri de yeşimdi. Gün bitmeden, Dany’nin boynu ve omuzları tacın ağırlığı yüzünden kaskatı olacaktı. <em>Bir taç, başta rahatça taşınmamalı.</em> Bunu bir zamanlar Dany’nin atalarından biri söylemişti. <em>Bir Aegon ama hangisi?</em> Batıdiyar’ın Yedi Krallık’ında beş Aegon hüküm sürmüştü. Altıncısı da olabilirdi ama İşgalci’nin köpeği, Dany’nin ağabeyinin oğlunu henüz sütten kesilmemiş bir bebekken öldürmüştü. <em>Yaşasaydı onunla evlenebilirdim. Aegon benim yaşıma Viserys’ten daha yakın olacaktı.</em> Aegon ve kız kardeşi öldürüldüğünde, Dany yeni doğmuştu. Çocukların babası, yani Dany’nin ağabeyi Rhaegar, çocuklardan da önce ölmüştü, Üç Dişli Mızrak’ta İşgalci tarafından katledilmişti. Dany’nin diğer ağabeyi Viserys, Vaes Dothrak’ta, başında erimiş altından bir taçla, çığlıklar atarak ölmüştü. İzin verirsem beni de öldürürler. Sadık Kalkan’ı katleden bıçakların asıl hedefi bendim.</p>

    <p>Dany, Ulu Ustalar’ın, Yunkai’den Meereen’e gelen yol boyunca çivilediği köle çocukları unutmamıştı. Yüz altmış üç çocuk vardı, her milde bir çocuk, mil direklerine çivilenmiş ve tek kolları Dany’ye yolu gösterecek şekilde ileri uzanmış. Meereen düştükten sonra, Dany aynı sayıda Ulu Usta’yı direklere çivilemişti. Adamların yavaş ölümüne sinek sürüleri eşlik etmişti ve ufunet uzun süre meydandan ayrılmamıştı. Bununla birlikte, Dany zaman zaman yeterince ileri gitmediğinden endişe ediyordu. Meereenliler, Dany’ye her fırsatta karşı koyan sinsi ve inatçı insanlardı. Köleleri azat etmişlerdi, evet... ama onları, karınlarını bile doyurmayacakları kadar düşük maaşlarla hizmetkâr olarak geri almışlardı. Bir işe yaramayacak kadar yaşlı ya da genç olanlar, hastalıklı ve sakat olanlarla birlikte sokaklara atılmıştı. Ve Ulu Ustalar, soylu şehirlerinin ejderha kraliçesi tarafından pis dilencilerle, hırsızlarla ve fahişelerle doldurulduğundan şikâyet etmek için hâlâ azametli piramitlerinin tepesinde toplanıyorlardı.</p>

    <p><em>Meereen’i yönetmek için Meereenlileri kazanmalıyım, onlardan ne kadar nefret ediyor olursam olayım.</em> Dany, Irri’ye, “Hazırım,” dedi.</p>

    <p>Reznak ve Shakaz mermer basamakların başında bekliyorlardı. “Ulu kraliçe,” dedi Reznak mo Reznak, “bugün o kadar göz alıcısınız ki size bakmaya korkuyorum.” Kethüda, altın püskülleri olan kestane rengi bir <em>tokar</em> giymişti. Ufak tefek, silik bir adamdı. Parfümle yıkanmış gibi kokuyordu. Yüksek Valyria Dili’nin, koyu Ghiscar aksanıyla bozulup yozlaşmış bir formunu konuşuyordu.</p>

    <p>“Çok naziksiniz,” diye karşılık verdi Dany, aynı dilde.</p>

    <p>“Kraliçem,” diye hırladı Skahaz mo Kandaq, saçlarını kazıyan adamlardan biriydi. Ghiscarlıların saçları gür ve kıvırcıktı. O saçlara boynuz, diken ve kanat şekli vermek, Köle Şehirleri’ndeki adamların uzun yıllardır benimsediği bir tarzdı. Skahaz, eski Meereen’i geride bırakmak ve yenisini kabul etmek için saçlarını kazımıştı. Skahaz’ın akrabaları onu örnek alıp aynı şeyi yapmıştı. Diğer adamlar da onları takip etmişti ama Dany bunun sebebinin korku mu, özenti mi yoksa hırs mı olduğunu söyleyemezdi. Saçlarını kazıyan adamlara kelkafalar deniyordu. Skahaz, asıl Kelkafa’ydı... ve Harpiya’nın Oğulları’na ihanet edenlerin en şeytani olanıydı. “Hadımın başına gelenleri duyduk.”</p>

    <p>“Onun adı Sadık Kalkan’dı.”</p>

    <p>“Katiller cezalandırılmazsa daha fazla adam ölecek.” Saçları kazınmış olmasına rağmen, Skahaz’ın tiksinti verici bir yüzü vardı; çatık kaşlar, torbalı küçük gözler, siyah noktalarla dolu büyük bir burun, Ghiscarlıların olağan amberinden çok sarı görünen yağlı bir cilt. Keskin, acımasız ve öfkeli bir yüzdü. Dany sadece, o yüzün aynı zamanda dürüst bir yüz olması için dua edebilirdi.</p>

    <p>“Kim olduklarını bilmezken onları nasıl cezalandırabilirim?” diye sordu. “Bana bunu söyle cesur Skahaz.”</p>

    <p>“Düşman sıkıntısı çekmiyorsunuz Majesteleri. Terasınızdan, onların piramitlerini görebiliyorsunuz. Zhak, Hazkar, Ghazeen, Merreq, Lorq. Eski köle taciri ailelerin hepsi. Pahl. En çok da Pahl. Şimdi kadınlardan oluşan bir hane. Kan isteyen öfkeli ve yaşlı kadınlar. Kadınlar unutmaz. Kadınlar affetmez.”</p>

    <p><em>Unutmaz ve affetmez,</em> diye düşündü Dany, <em>ve ben Batıdiyar’a döndüğümde, bunu İşgalci’nin köpekleri de öğrenecek.</em> Dany ile Pahl Hanedanı arasında bir kan davası olduğu doğruydu. Oznak zo Pahl, teke tek bir dövüşte Güçlü Belwas tarafından katledilmişti. Joso’nun Kamışı şehrin kapılarını kıymıklara ayırdığında, Oznak’ın babası, yani Meereen’in şehir muhafızları kumandanı, kapıları savunurken can vermişti. Meydandaki yüz altmış üç adamın arasında Oznak’ın üç amcası vardı. “Harpiya’nın Oğulları’yla ilgili bilgi için ne kadar altın vadettik?”</p>

    <p>“Eğer Majesteleri memnun olacaksa, yüz altın.”</p>

    <p>“Bin altın bizi daha fazla memnun eder. Öyle yapın.”</p>

    <p>“Majesteleri benim tavsiyemi sormadı,” dedi Skahaz Kelkafa, “lakin ben derim ki, kanın bedeli kanla ödenmeli. İsmini verdiğim her aileden bir erkek alın ve öldürün. Bir dahaki sefere adamlarınızdan biri katledildiğinde, her büyük hanedandan iki erkek alın ve ikisini de öldürün. Üçüncü bir cinayet olmayacaktır.”</p>

    <p>Reznak ıstırapla inledi. “<em>Hayıııır...</em> nazik kraliçem, böyle bir mezalim tanrıların gazabını üstümüze çeker. Katilleri bulacağız, size söz veriyorum. Ve bulduğumuzda, katillerin alt tabaka doğumlu pislikler olduğu anlaşılacak, göreceksiniz.”</p>

    <p>Kethüda, Skahaz kadar keldi ama onun kelliğinin sorumlusu tanrılardı. Reznak, Dany tarafından terfi edildiğinde, “Saçlarım ortaya çıkacak kadar küstahlaşırsa, berberim usturasıyla birlikte hazır bekliyor,” diye güvence vermişti. Dany bazen, o usturanın, Reznak’ın boğazı için saklanmasının daha iyi olup olmayacağını merak ediyordu. Reznak faydalı bir adamdı ama Dany ondan hoşlanmıyor ve ona güvenmiyordu. Qarth’ın Ölümsüzler’i, Dany’nin üç kez ihanete uğrayacağını söylemişti. İhanetlerin ilki Mirri Maz Duur’du, İkincisi Sör Jorah Mormont’tu. Üçüncüsü Reznak mı olacaktı? Kelkafa mı? Daario mu? <em>Yoksa hiç şüphelenmediğim biri mi? Sör Barristan, Gri Solucan ya da Missandei?</em></p>

    <p>“Skahaz,” dedi Dany, Kelkafa’ya. “Tavsiyen için teşekkür ederim. Reznak, bin altının neler başarabileceğini bir görelim.” Daenerys, <em>tokar</em>ını tutarak adamları geçti ve geniş mermer merdivenden aşağı inmeye başladı. Püsküllere basıp düşmemek ve saraya kafa üstü girmemek için ağır adımlar attı.</p>

    <p>Missandei onun gelişini duyurdu. Küçük kâtibenin tatlı ve güçlü bir sesi vardı. <em>“Meereen Kraliçesi, Andallar’ın ve Rhoynarlar’ın Kraliçesi, Büyük Çim Denizi’nin</em> Khaleesi<em>’si, Zincir Kıran ve Ejderhaların Anası Daenerys Fırtınadadoğan için diz çökün.”</em></p>

    <p>Salon doluydu. Lekesizler, sırtlarını sütunlara vermiş halde ayakta duruyordu, ellerinde kalkanları ve mızrakları vardı. Adamların miğferlerindeki dikenler, bir sıra bıçak gibi yukarı uzanmıştı. Meereenliler doğu duvarındaki pencerelerin altında toplanmıştı. Dany’nin azatlı köleleri, eski sahiplerinin iyice uzağında duruyordu. <em>Onlar bir arada durmadığı sürece, Meereen’de barış olmayacak. Salon ayağa kalktı. En azından bunu birlikte yapıyorlar.</em></p>

    <p>Reznak mo Reznak’ın bir listesi vardı. Teamül, kraliçenin, Astaporlu elçiyle başlamasını gerektiriyordu. Elçi, kendine Lord Ghael diyen eski bir köleydi ama adamın neyin lordu olduğunu kimse bilmiyordu.</p>

    <p>Lord Ghael’in bir ağız dolusu çürük dişi ve gelinciğe benzeyen sivri, sarı bir yüzü vardı. Bir de hediyesi. “Muhteşem Cleon, Ejderhaların Anası Daenerys Fırtınadadoğan’a duyduğu aşkın nişanı olarak bu terlikleri gönderdi.”</p>

    <p>Irri, terlikleri Dany’nin ayağına geçirdi. Terlikler altın yaldızlı deriden yapılmış ve tatlı su incileriyle süslenmişti. <em>Kasap kral bir çift sevimli terlikle beni kazanabileceğine mi inanıyor?</em> “Kral Cleon çok cömertmiş. Bu güzel hediye için ona teşekkür edin.” <em>Güzel ama bir çocuk için yapılmış.</em> Dany’nin ayakları küçüktü, buna rağmen sivri uçlu terlikler Dany’nin ayak parmaklarını sıkıştırıyordu.</p>

    <p>“Terliklerin sizi memnun ettiğini duymak Muhteşem Cleon’ı memnun edecek,” dedi Lord Ghael. “Kralımız, Ejderhaların Anası’nı bütün düşmanlarına karşı savunmaya hazır olduğunu iletmemi emretti.”</p>

    <p><em>Eğer yine Kral Cleon’la evlenmemi teklif ederse, terliklerden birini kafasına fırlatacağım,</em> diye düşündü Dany, fakat Astaporlu elçi bu sefer bir kraliyet evliliğinden bahsetmedi. Bunun yerine, “Astapor ve Meereen için, Yunkai’nin Bilge Ustaları’nın acımasız saltanatına son verme vakti gelmiştir,” dedi. “Bilge Ustalar, özgürlük içinde yaşayanların yeminli düşmanlarıdır. Muhteşem Cleon, kendisinin ve yeni Lekesizler’inin yalan zamanda yürüyüşe geçeceğini söylememi emretti.”</p>

    <p><em>Cleon’ın yeni Lekesizler’i, ağza alınmaz bir şaka.</em> “Kral Cleon kendi bahçesiyle ilgilensin ve Yunkaililerin kendi bahçeleriyle ilgilenmelerine izin versin, akıllıca davranmış olur.” Bu tavsiyenin sebebi, Dany’nin Yunkai’ye karşı sevgi besliyor olması değildi. Dany, Yunkai ordusunu arazide yendikten sonra Sarı Şehir’i ele geçirilmemiş bir halde bıraktığı için pişmandı. Dany oradan ayrılır ayrılmaz, Bilge Ustalar kölelik düzenine geri dönmüşlerdi ve şimdi ordular toplamak, kiralık askerler tutmak ve Dany’ye karşı ittifaklar kurmakla meşgullerdi.</p>

    <p>Bununla birlikte, kendi kendini Muhteşem ilan eden Cleon da Bilge Ustalar’dan daha iyi değildi. Kasap Kral, köleliği Astapor’a geri getirmişti. Tek değişiklik, artık eski kölelerin efendi, eski efendilerin de köle olmasıydı.</p>

    <p>“Ben sadece genç bir kızım ve savaş hakkında çok az şey bilirim,” dedi Dany, Lord Ghael’e. “Lakin Astapor’un açlıktan kırıldığını duyduk. Kral Cleon, insanlarını savaşa götürmeden önce onların karnını doyursun.” Elini salladı. Ghael salondan çıktı.</p>

    <p>“İlahemiz,” dedi Reznak mo Reznak, “soylu Hizdahr zo Loraq’ı dinleyecek misiniz?”</p>

    <p><em>Yine mi?</em> Dany başıyla onayladı ve Hizdahr öne çıktı; amber rengi kusursuz bir cildi olan, uzun boylu, çok zayıf bir adamdı. Hizdahr, kısa zaman önce Sadık Kalkan’ın ölü yattığı aynı noktada reverans yaptı. Dany kendine, <em>bu adama ihtiyacım var,</em> diye hatırlattı. Hizdahr varsıl bir tüccardı. Meereen’de ve denizin karşısında pek çok dostu vardı. Volantis’e, Lys’e ve Qarth’a gitmişti. Tolos’ta ve Elyria’da akrabaları vardı. Hatta adamın, Yunkaililerin Dany’ye ve saltanatına karşı düşmanlık uyandırmaya çalıştığı Yeni Ghis’te bile etkili olduğu söyleniyordu.</p>

    <p>Ve zengindi. İnanılmaz derecede zengin...</p>

    <p><em>Ve talebini kabul edersem daha da zengin olacak.</em> Dany şehrin dövüş çukurlarını kapattığında, çukurların hisse değerleri düşmüştü. Hizdahr zo Loraq hisseleri iki eliyle birden kapmıştı, şimdi Meereen’deki dövüş çukurlarının çoğu ona aitti.</p>

    <p>Soylu adamın şakaklarından, kırmızı siyah saçlardan oluşan kanatlar çıkıyordu. Kanatlar onu uçmak üzereymiş gibi gösteriyordu. Altın halkalarla bağlanmış bir sakal, adamın uzun yüzünü daha uzun hale getiriyordu. Hizdahr’ın mor <em>tokar</em>ının püsküllerinden ametistler ve inciler sarkıyordu. “Majesteleri burada bulunuş sebebimi biliyor.”</p>

    <p>“Beni rahatsız etmekten başka bir amaca sahip olmadığın için buradasın sanırım. Seni kaç kez geri çevirdim?”</p>

    <p>“Beş kez Majesteleri.”</p>

    <p>“Şimdi altı oldu. Dövüş çukurlarını tekrar açmayacağım.”</p>

    <p>“Eğer Majestleri sebeplerimi dinlerse...”</p>

    <p>“Dinledim. Beş kez. Yeni sebepler mi getirdin?”</p>

    <p>“Eski sebepler,” diye kabul etti Hizdahr, “yeni kelimeler. Bir kraliçeyi etkilemeye daha uygun, güzel ve nazik kelimeler.”</p>

    <p>“Kusurlu bulduğum şey amacın, nezaketin değil. Sebeplerini o kadar çok duydum ki senin davanı bizzat müdafaa edebilirim. Edeyim mi?” Dany öne eğildi. “Dövüş çukurları, Meereen’in kuruluşundan bu yana şehrin bir parçasıdır. Dövüşlerin tabiatı son derece dinseldir, Ghis’in tanrıları için bir kan fedakârlığıdır. Ghis’in <em>ölüm sanatı</em> basit bir kasaplık değildir; tanrılarınızı çok memnun eden bir cesaret, maharet ve kuvvet nümayişidir. Muzaffer dövüşçüler şımartılır ve alkışlanır. Ölenler onurlandırılır ve hatırlanır. Çukurları tekrar açmakla, Meereen’in insanlarına, onların usullerine ve teamüllerine saygı duyduğumu göstermiş olurum. Çukurlar dünyaca meşhurdur. Meereen’e ticaret getirirler ve şehrin hazinesini dünyanın en uzak köşelerinden doldururlar. Bütün insanların kan susuzluğu vardır, çukurlar bu susuzluğu giderir ve Meereen’in daha huzurlu bir yer olmasını sağlar. Çukurlar, kumların üstünde ölmeye mahkûm edilmiş suçlular için dövüşle yargılama demektir, bir adamın masumiyetini kanıtlayabilmesi için son bir şanstır.” Dany tekrar arkasına yaslandı. “İşte böyle. Nasıldım?”</p>

    <p>“Davayı, benim bizzat yapmayı umabileceğimden çok daha iyi açıkladınız Majesteleri. Görüyorum ki, güzel olduğunuz kadar belagatlisiniz.”</p>

    <p>Dany güldü. “Ah, değilim.”</p>

    <p>Reznak mo Reznak, Dany’nin kulağına, “Majesteleri,” diye fısıldadı, “şehrin, dövüş çukurlarında elde edilen net kazancın onda birini vergi olarak alması âdettendir. Sikkeler birçok soylu iş için kullanılabilir.”</p>

    <p>“Kullanılabilir... fakat çukurları tekrar açacak olursak, onda birimizi <em>brüt</em> kazançtan almamız gerekir. Ben sadece küçük bir kızım ve bu çeşit meselelerle ilgili çok az şey bilirim ama Xaro Xhoan Daxos’la birlikte bu kadarını öğrenecek kadar uzun zaman yaşadım. Hizdahr, sebeplerini sıraladığın maharetle ordular sıralayabilseydin dünyayı fethederdin... lakin cevabım hâlâ hayır. Altıncı kez.”</p>

    <p>“Kraliçe konuştu.” Hizdahr tekrar reverans yaptı. Adamın ametistleri ve incileri mermer zeminde hafifçe tıkırdadı. Hizdahr zo Loraq çok kıvrak bir adamdı.</p>

    <p><em>Yakışıklı bir adam olabilirdi, o aptal saçları olmasaydı.</em> Reznak ve Yeşil Fazilet, Dany’nin Meereen soylusuyla evlenmesi için ısrar ediyordu, şehir bu sayede Dany’nin hâkimiyetiyle uzlaşabilirdi. Hizdahr mo Loraq dikkatli bir bakışa değer olabilirdi. <em>Onu Skahaz’a tercih ederim.</em> Kelkafa, Dany için karısını bir kenara koymayı önermişti ama bu fikir Dany’yi titretmişti. Hizdahr en azından gülümsemeyi biliyordu.</p>

    <p>Listesine başvurarak, “Majesteleri,” dedi Reznak, “soylu Grazdan zo Galare size hitap edecek. Onu dinleyecek misiniz?”</p>

    <p>Ayak parmaklarındaki sızıyı elinden geldiğince yok sayarak ve Cleon’ın terliklerindeki altınların ve incilerin ışıltısını hayranlıkla seyrederek, “Benim için zevk olur,” dedi Dany. Önceden uyarılmıştı; Grazdan, Yeşil Fazilet’in kuzeniydi. Dany, Yeşil Fazilet’in desteğinin paha biçilmez olduğunu düşünüyordu. Rahibe; barışın, teslimiyetin ve yetkili makamlara itaatin sesiydi. <em>Onun kuzenini saygıyla dinleyebilirim, ona istediği her şeyi verebilirim.</em></p>

    <p>Adamın istediği şeyin altın olduğu anlaşıldı. Dany, Ulu Ustalar’a, kölelerinin maddi değeri karşılığında tazminat ödemeyi reddetmişti ama Meereenliler ondan altın sızdırmanın yeni yollarını bulup duruyorlardı. Görünüşe göre, soylu Grazdan bir zamanlar bir köle kadının sahibiydi. Kadın çok iyi bir dokumacıydı. Onun tezgâhından çıkan ürünler sadece Meereen’de değil, Yeni Ghis’te, Astapor’da ve Qarth’ta da çok değerliydi. Kadın yaşlandığında, Grazdan yarım düzine genç kız satın almış ve yaşlı kadına, sanatının sırlarını kızlara öğretmesini emretmişti. Yaşlı kadın şimdi ölüydü. Azat edilen genç kızlar, dokumalarını satmak için liman duvarının yanında bir dükkân açmıştı. Grazdan zo Galare, kızların kazancından pay almak istiyordu. “Maharetlerini bana borçlular,” diye ısrar etti. “Onları bir mezattan çıkardım ve dokuma tezgâhının başına oturttum.”</p>

    <p>Dany sessizce dinledi, yüzü ifadesizdi. Grazdan’ın sözleri bittiğinde, “Yaşlı dokumacının adı neydi?” dedi.</p>

    <p>“Kölenin adı mı?” Grazdan kaşlarını çattı ve ağırlığını bir ayağından diğerine verdi. “Onun adı... Elza olabilir. Ya da Ella. Altı yıl önce öldü. Benim çok kölem vardı Majesteleri.”</p>

    <p>“Elza diyelim. İşte kararım. Kızlardan hiçbir şey almayacaksınız. Onlara dokumacılığı öğreten Elza’ydı, siz değildiniz. Kızlara yeni bir tezgâh alacaksınız, sikkenin satın alabileceği en iyi tezgâhı. Bu, yaşlı kadının adını unutmanızın cezası.”</p>

    <p>Reznak yeni bir <em>tokar</em> çağıracaktı ama Dany azatlı kölelerden birini çağırması için ısrar etti. O andan sonra eski efendileri ve eski köleleri sırayla dinledi. Önüne çözülmesi gereken birçok mesele getirildi. Meereen, düşüşünün ardından vahşice yağmalanmıştı. Kudretlilerin basamaklı piramitleri yıkımın en kötü kısmından esirgenmişti ama şehrin köleleri ayaklanırken ve Dany’yi Yunkai’yle Astapor’dan beri takip eden aç sürüler kırık kapılardan içeri akarken Meereen’in daha mütevazı bölgeleri bir yağma ve cinayet çılgınlığına teslim edilmişti. Lekesizler sonunda asayişi tekrar sağlamıştı fakat yağma, arkasında sayısız sorun bırakmıştı. Onlar da kraliçeyi görmek için geliyordu.</p>

    <p>Kocası ve oğulları şehir duvarlarını savunurken ölen bir kadın geldi. Kadın yağma sırasında korkuyla ağabeyine kaçmıştı. Geri döndüğünde, evinin bir geneleve çevrildiğini görmüştü. Fahişeler kendilerini onun giysileri ve mücevherleriyle donatmışlardı. Kadın, evini ve mücevherlerini geri istiyordu. “Kıyafetler onlarda kalabilir,” dedi. Dany, kadının mücevherlerinin iade edilmesine karar verdi ama ev, sahibesi onu terk ettiğinde kaybedilmişti.</p>

    <p>Zhak Hanedanı’ndan malum bir soyluyu itham etmek üzere eski bir köle geldi. Adam, yakın zaman önce, eskiden o soylunun yatak ısıtıcısı olan azatlı bir köleyle evlenmişti. Soylu, kadının bekâretini almış, onu kendi zevki için kullanmış ve hamile bırakmıştı. Kadının yeni kocası, soylunun tecavüz suçuyla hadım edilmesini istiyordu, soylunun piçini kendi çocuğu gibi büyütmek için bir kese altın da istiyordu. Dany, adamın altın isteğini onayladı ama soylunun hadım edilmesine dair talebini reddetti. “Soylu adam senin karınla yattığında, kadın onun malıydı. Kanunlara göre ortada tecavüz yoktu.” Eski köle karardan memnun değildi, Dany bunu görebiliyordu ama bir yatak kölesine zorla sahip olmuş her adamı iğdiş etmeye kalksa, çok geçmeden hadımlardan oluşan bir şehri yönetirdi.</p>

    <p>Bir delikanlı geldi, Dany’den gençti, narin yapılı ve yaralıydı, gümüş püsküllü, yıpranmış bir <em>tokar</em> giymişti. Babasının hane kölelerinden ikisinin, kapıların kırıldığı gece nasıl ayaklandığını titrek bir sesle anlattı. Kölelerden biri delikanlının babasını, diğeri de ağabeyini katletmişti. Annesini de öldürmeden önce ikisi birden kadına tecavüz etmişlerdi. Delikanlı, yüzündeki yaradan öte bir hasar almadan kaçmayı başarmıştı ama katillerden biri hâlâ onun babasının evinde yaşıyordu, diğeri de Ana’nın Adamları’ndan biri olarak kraliçenin askerlerine katılmıştı. Delikanlı iki adamın da asılmasını istiyordu.</p>

    <p><em>Tozun ve ölümün üstüne inşa edilmiş bir şehrin kraliçesiyim.</em> Dany’nin delikanlıyı reddetmekten başka bir seçeneği yoktu. Yağma sırasında işlenmiş bütün suçları kapsayan bir genel af ilan etmişti. Efendisine karşı ayaklanan köleleri de cezalandırmayacaktı.</p>

    <p>Bunu delikanlıya söylediğinde, çocuk ona doğru koştu, fakat ayakları <em>tokar</em>ına dolandı ve delikanlı mor mermerin üstüne serildi. Güçlü Belwas aynı anda çocuğun tepesindeydi. Kahverengi devasa hadım, çocuğu tek eliyle havaya kaldırdı ve onu, bir fareyi sallayan çoban köpeği gibi salladı. “Yeter Belwas,” diye seslendi Dany. “Onu bırak.” Çocuğa döndü, “O <em>tokar</em>a şükret,” dedi, “zira hayatını kurtardı. Henüz çocuksun, bu yüzden burada olanları unutacağız. Sen de aynı şeyi yapmalısın.” Ama çocuk, salondan çıkarken omzunun üzerinden arkaya baktı. Dany çocuğun gözlerini gördüğünde, <em>Harpiya’nın bir oğlu daha oldu,</em> diye düşündü.</p>

    <p>Gün ortası geldiğinde, Daenerys başının üstündeki tacın ağırlığını ve bedeninin altındaki sıranın sertliğini hissediyordu. Onu bekleyen onca insan varken yemek yemek için durmadı. Bunu yapmak yerine, Jhiqui’yi ekmek, zeytin, peynir ve incir getirmesi için mutfağa gönderdi. Yemeğini insanları dinlerken yedi ve bir kadeh sulu şarap içti. İncirler güzeldi, zeytinler daha güzeldi ama şarap, Dany’nin ağzında metalik bir tat bıraktı. Bu bölgelerde yetişen sarı üzümler, oldukça kalitesiz bir şaraba dönüşüyordu. Şarap ticareti yapamayız. Ayrıca Ulu Ustalar, zeytin ağaçlarının yanı sıra en iyi çardakları da yakmıştı.</p>

    <p>Öğleden sonra bir heykeltıraş geldi, Arınma Meydanı’ndaki bronz harpiyanın başını Dany’nin suretiyle değiştirmeyi önerdi. Dany adamı mümkün olduğunca nazik bir şekilde geri çevirdi. Skahazadhan’da, benzeri görülmemiş büyüklükte bir turna balığı yakalanmıştı ve balıkçılar onu kraliçeye vermek istiyordu. Dany balığa abartılı bir hayranlıkla baktı, balıkçıları bir kese gümüşle ödüllendirdi ve turnayı mutfağa gönderdi. Bir bakır ustası, Dany için, cilalı halkalardan oluşan bir savaş zırhı yapmıştı. Dany hediyeyi şükranla kabul etti; zırh gerçekten güzeldi. Üstelik cilalı bakır, güneşin altında çok hoş pırıldardı ama Dany gerçek bir mücadelede çelik kuşanmayı tercih ederdi. Savaşla ilgili hiçbir şey bilmeyen küçük bir kız bile <em>bunu</em> bilirdi.</p>

    <p>Kasap Kral’ın gönderdiği terlikler fazlasıyla rahatsız edici hale gelmişti. Dany terlikleri çıkardı, tek ayağını altına alıp oturdu, diğer ayağını öne arkaya sallıyordu. Kraliçelere yakışır bir oturuş şekli değildi ama Dany kraliçelere yakışır şekilde davranmaktan bıkmıştı. Başı taç yüzünden ağrıyordu ve kalçaları uyuşmuştu. “Sör Barristan,” diye seslendi Dany, “bir kralın en çok ihtiyaç duyduğu niteliğin ne olduğunu biliyorum.”</p>

    <p>“Cesaret mi Majesteleri?”</p>

    <p>“Demir gibi bir popo,” diye dalga geçti Dany. “Yaptığım tek şey oturmak.”</p>

    <p>“Kendinize fazla yükleniyorsunuz Majesteleri. Yükünüzün bir kısmını danışmanlarınızın taşımasına izin vermelisiniz.”</p>

    <p>“Çok fazla danışmanım ve çok az minderim var.” Dany, Reznak’a döndü. “Daha kaç kişi?”</p>

    <p>“Majesteleri memnun olacaksa, yirmi üç. Bir o kadar taleple birlikte.” Kethüda bazı kâğıtlara başvurdu. “Bir buzağı ve üç keçi. Geri kalanlar hiç şüphesiz koyun ya da kuzu olacak.”</p>

    <p>“Yirmi üç.” Dany iç geçirdi. “Çobanlara, ejderhalarımın öldürdüğü hayvanlar karşılığında sikke ödemeye başladığımızdan beri, ejderhalarım koyun etine karşı olağanüstü bir düşkünlük geliştirdi. Bu iddialar doğrulandı mı?”</p>

    <p>“Bazı adamlar yanık kemikler getirdi.”</p>

    <p>“Adamlar ateş yakar. Adamlar koyun eti pişirir. Yanık kemikler hiçbir şey ispatlamaz. Esmer Ben, şehrin dışındaki tepelerde kızıl kurtlar, çakallar ve vahşi köpekler olduğunu söylüyor. Yunkai ile Skahazadhan arasında kaybolan her kuzu için yüklü miktarda gümüş mü ödemeliyiz?”</p>

    <p>“Hayır Majesteleri.” Reznak reverans yaptı. “Şu serserileri göndereyim mi yoksa onların kırbaçlanmasını mı isterseniz?”</p>

    <p>Daenerys oturduğu sıranın üstünde kıpırdandı. “İnsanlar bana gelmekten korkmamalı.” Bazı iddialar asılsızdı, Dany bundan emindi, fakat daha fazlası hakikiydi. Ejderhalar; farelerle, kedilerle ve köpeklerle yetinemeyecek kadar büyümüşlerdi. <em>Daha çok yedikçe daha çok büyüyecekler,</em> diye uyarmıştı Sör Barristan, <em>ve daha çok büyüdükçe daha çok yiyecekler.</em> Bilhassa Drogon çok uzak mesafelere uçuyordu, her gün bir koyunu rahatlıkla yiyebilirdi. “Çobanlara hayvanlarının bedelini ödeyin,” dedi Dany, Reznak’a, “fakat bundan sonra, talep sahipleri Merhamet Tapınağı’na gidecek ve Ghis’in tanrılarının huzurunda kutsal bir yemin verecek.”</p>

    <p>“Emredersiniz.” Reznak ricacılara döndü. Ghiscar dilinde, “Majesteleri Kraliçe kaybettiğiniz hayvanlar için tazminat ödemeye razı oldu,” dedi. “Yarın sabah temsilcilerime gidip kendinizi tanıtın. Ödemeniz sizin tercihinize göre sikkeyle ya da hayvanla yapılacak.”</p>

    <p>Duyuru, kasvetli bir sessizlikle karşılandı. <em>Bir de daha mutlu olacaklarını düşünürsün,</em> diye düşündü Dany. <em>Almaya geldikleri şeyi aldılar. Bu insanları memnun etmenin bir yolu yok mu?</em></p>

    <p>Ricacılar tek sıra halinde salondan çıkarken, bir adam arkada kalıp oyalandı; rüzgâr yanığı bir yüzü olan, tıknaz bir adamdı, eski püskü kıyafetler giymişti, kırmızı siyah saçları kulak hizasında kesilmişti. Adam başını öne eğmişti, nerede olduğunu tamamen unutmuş gibi mermer zemine bakıyordu. <em>Bu ne istiyor?</em> diye düşündü Dany.</p>

    <p><em>“Meereen Kraliçesi, Andallar’ın ve Rhoynarlar’ın Kraliçesi, Büyük Çim Denizi’nin</em> Khaleesi<em>’si, Zincir Kıran ve Ejderhaların Anası Daenerys Fırtınadadoğan için diz çökün,”</em> diye bağırdı Missandei o tiz ve tatlı sesiyle.</p>

    <p>Dany ayağa kalktığında, <em>tokar</em>ı aşağı kaymaya başladı. Dany <em>tokar</em>ı yakalayıp yerine çekti. “Sen, çuvallı adam,” diye seslendi, “bizimle konuşmak mı istiyordun? Yaklaşabilirsin.”</p>

    <p>Adam başını yukarı kaldırdı, gözleri açık yaralar gibi çiğ ve kırmızıydı. Dany, Sör Barristan’ın, beyaz bir gölge misali onun yanına geldiğini gördü. Adam, elindeki çuvalı sımsıkı tutarak, sendeleyerek ve ayaklarını sürüyerek yaklaştı, bir adım ve sonra bir adım daha. <em>Sarhoş mu yoksa hasta mı?</em> diye merak etti Dany. Adamın sarı tırnaklarının altında toprak vardı.</p>

    <p>“O nedir?” diye sordu Dany. “Bizimle paylaşacağın bir sıkıntın mı var? Bir istirhamın mı var? Bizden ne istiyorsun?”</p>

    <p>Adam tedirgin bir şekilde çatlak dudaklarını yaladı. “Ben... bir şey getirdim...”</p>

    <p>“Kemikler mi?” dedi Dany sabırsızca. “Yanık kemikler?”</p>

    <p>Adam çuvalı kaldırdı ve çuvalın içindekileri mermerlerin üstüne döktü.</p>

    <p>Çuvalın içindekiler kemikti. Kırık ve kararmış kemikler. Uzun olanlar, ilikleri için açılmıştı.</p>

    <p>“Siyah olandı,” dedi adam Ghiscar aksanıyla, “kanatlı gölge. Gökyüzünden indi ve... ve...”</p>

    <p><em>Hayır.</em> Dany titredi. <em>Hayır, hayır, ah hayır.</em></p>

    <p>“Sağır mısın aptal adam?” diye sordu Reznak mo Reznak. “Beyanımı duymadın mı? Yarın temsilcilerime git, koyununun bedelini alacaksın.”</p>

    <p>“Reznak,” dedi Sör Barristan sessizce, “ağzını kapat ve gözlerini aç. Bunlar koyun kemikleri değil.”</p>

    <p><em>Hayır,</em> diye düşündü Dany, <em>bunlar bir çocuğun kemikleri.</em></p>
  </div>
</body>
</html>
