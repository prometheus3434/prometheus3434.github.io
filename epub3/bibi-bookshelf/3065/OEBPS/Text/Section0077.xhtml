<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Son</h1>

    <p>“Ben hain değilim,” dedi Akbaba Tüneği Şövalyesi, “ben Kral Tommen’ın ve sizin sadık adamınızım.”</p>

    <p>Pelerininden erimiş kar suları damlayan şövalyenin sözlerine, <em>pıt-pıt-pıt,</em> sesleri eşlik ediyordu. Kral Toprakları’nın üstüne bütün gece boyunca kar yağmıştı, dışarıdaki kar yığınları ayak bileği boyundaydı. Sör Kevan Lannister, pelerinine daha sıkı sarındı. “Böyle söylüyorsunuz sör. Kelimeler rüzgârdır.”</p>

    <p>“Öyleyse kelimelerimin gerçekliğini kılıcımla kanıtlamama izin verin.” Meşale ışıkları, Ronnet Connington’ın kızıl saçlarını ve sakalını kırmızı bir ateşe dönüştürüyordu. “Beni amcama karşı gönderin, size onun ve sahte ejderhanın kafasını getireyim.”</p>

    <p>Lannisterlar’ın kırmızı pelerinler giyen ve aslan tepelikli miğferler takan mızrakçıları taht odasının batı duvarına dizilmişti. Karşı duvarda Tyrell muhafızları vardı. Taht odasındaki soğuk, elle tutulur yoğunluktaydı. Kraliçe Cersei ya da Kraliçe Margaery salonda değildi ama varlıkları hissediliyor ve havayı zehirliyordu; bir ziyafetteki hayaletler gibi.</p>

    <p>Masanın arkasında, kralın küçük konseyinin beş üyesi oturuyordu. Demir Taht siyah bir canavar gibi yere çömelmişti. Tahtın dikenleri, pençeleri ve bıçakları gölgelerin içine gizlenmişti. Kevan Lannister onları sırtında hissedebiliyordu, kürek kemiklerinin arasındaki bir kaşıntı gibi. Yaşlı Kral Aerys’in bu tahta tünediğini, yeni edindiği kesikler yüzünden kanarken öfkeli gözlerle aşağı baktığını hayal etmek kolaydı. Ama bugün, taht boştu. Sör Kevan, Tommen’ın konseye katılması için bir sebep görememişti. Çocuğun annesiyle kalmasına izin vermek daha nazikçe bir tavırdı. Anne ve oğulun daha ne kadar birlikte olacağını sadece Yedi biliyordu... Cersei’nin duruşması... ve büyük ihtimalle infazı yaklaşmıştı.</p>

    <p>Mace Tyrell konuşuyordu. “Amcanızla ve şu sahtekâr delikanlıyla daha sonra biz ilgileneceğiz.” Yeni Kral Eli, meşe ağacından el şeklinde yontulmuş bir tahtta oturuyordu. Lord, çok istediği bu makamı Sör Kevan’ın rızasıyla aldığı gün tuhaf bir kibre kapılmıştı. “Biz yürüyüş için hazır olana dek siz burada bekleyeceksiniz. Sonra sadakatinizi kanıtlamak için bir fırsata sahip olabilirsiniz.”</p>

    <p>Sör Kevan, Tyrell’in söylediklerine katılmadı. “Sör Ronnet’i dairesine geri götürün,” dedi. <em>Ve orada sessiz durmasını sağlayın.</em> İtirazları ne kadar şiddetli olursa olsun, Akbaba Tüneği Şövalyesi hâlâ zanlıydı. İddialara göre, güneyde karaya çıkan paralı askerlerin lideri, şövalyenin kanından biriydi.</p>

    <p>Connington’ın ayak sesleri duyulmaz olduğunda. Yüce Üstat Pycelle ağır ağır başını salladı. “Ronnet’in amcası bir zamanlar onun durduğu yerde durmuş ve Kral Aerys’e, ona Robert Baratheon’ın başını getireceğini söylemişti.”</p>

    <p><em>Bir adam Pycelle kadar yaslandığında böyle şeyler oluyor. Gördüğü ya da duyduğu her şey, ona gençliğinde vuku bulmuş olayları hatırlatıyor.</em> “Sör Ronnet’le birlikte kaç silahlı asker şehre geldi?” diye sordu Sör Kevan.</p>

    <p>“Yirmi,” dedi Lord Randyll Tarly. “Adamların çoğu Gregor Clegane’in eski sürüsünden. Yeğeniniz Jaime onları Connington’a vermişti. Bahse girerim ki onlardan kurtulmak için. İçlerinden biri, Bakire Havuzu’na ayak basar basmaz cinayet işledi. Biri de tecavüzle itham edildi. İlk adamı asmak, ikinciyi hadım etmek zorunda kaldım. Bana kalsa hepsini Gece Nöbetçileri’ne gönderirim. Connington’ı da. Böyle pislikler Sur’a aittir.”</p>

    <p>“Bir köpek, sahibine benzer,” dedi Mace Tyrell. “Siyah pelerinin onlara yakışacağı konusunda hemfikiriz. Şehir muhafızlarında bu tür adamların olmasına tahammül edemem.” Altın pelerinlilere Yüksek Bahçeli yüz adam katılmıştı ama Lord Tyrell, batılı adamların birliğe yapacağı dengeleyici katılıma açıkça direniyordu.</p>

    <p><em>Ben ona bir şeyler verdikçe o daha fazlasını istiyor.</em> Kevan Lannister, Cersei’nin Tyrelller’e niye o kadar kızgın olduğunu anlamaya başlıyordu. Fakat şu an, açık bir tartışma başlatmaya uygun bir zaman değildi. Lannister Hanedanı’nın kuvvetinin büyük bir bölümü nehir topraklarındayken, Randyll Tarly ve Mace Tyrell, Kral Toprakları’na ordular getirmişti. Sör Kevan uzlaştırıcı bir ses tonuyla, “Dağ’ın adamları her zaman savaşçıydı,” dedi, “onları paralı askerlere karşı kullanmamız gerekebilir. Eğer bu birlik, Qyburn’ün muhbirlerinin iddia ettiği gibi Altın Mürettebat ise...”</p>

    <p>“İsimleri ne olursa olsun, onlar bir grup maceraperestten başka bir şey değil,” dedi Randyll Tarly.</p>

    <p>“Olabilir,” dedi Sör Kevan. “Lakin bu maceraperestler, biz onları görmezden geldiğimiz sürece kuvvetlenecekler. Bir harita hazırlattık. Akın yapılan yerleri gösteren bir harita. Yüce Üstat?”</p>

    <p>Harita çok güzeldi, bir üstat eli tarafından ince tirşe üstüne çizilmişti, masayı kaplayacak kadar büyüktü. Lekeli eliyle işaret ederek, “Burası,” dedi Pycelle. Üstadın kol yeni yukarı sıyrıldığında, adamın dirseğiyle bileğinin arasında sarkık ve solgun bir deri parçası sallandı. “Burası ve burası. Sahil şeridi ve adalar. Tarth, Basamaktaşı, hatta Estermont. Connington’ın şimdi de Fırtına Burnu’na doğru gittiğini bildiren raporlar aldık.”</p>

    <p>“Eğer bu akınları düzenleyen Jon Connington’sa,” dedi Randyll Tarly.</p>

    <p>“Fırtına Burnu,” diye homurdandı Lord Mace Tyrell. “Fırtına Burnu’nu alamaz. Eğer Fatih Aegon değilse bunu yapamaz. Alsa da ne çıkar? Fırtına Burnu, Stannis’in elinde. Bırakın da kale, bir taht talibinden diğerine geçsin. Bu bizi neden rahatsız etsin? Kızımın masumiyeti ispatlandıktan sonra, ben kaleyi yeniden ele geçiririm.”</p>

    <p><em>Kaleyi en başta ele geçirmemişken, nasıl yeniden ele geçireceksin?</em> “Anlıyorum lordum, fakat...”</p>

    <p>Tyrell, Kevan’ın sözünü bitirmesine izin vermedi. “Kızıma karşı yapılan ithamlar, çok çirkin yalanlar. Tekrar soruyorum, <em>neden</em> bu fars oyununu oynamak zorundayız? Kral Tommen kızımın masum olduğunu duyursun ve bu saçmalık şimdi ve burada bitsin Sör.”</p>

    <p><em>Bunu yap ve fısıltılar bir ömür boyu Margaery’yi takip etsin.</em> “Kimse kızınızın masumiyetinden kuşku duymuyor lordum,” diye yalan söyledi Sör Kevan. “Lakin Yüce Rahip bir duruşma yapılması için ısrar ediyor.”</p>

    <p>Lord Randyll tiksintiyle güldü. “Krallar ve büyük lordlar serçelerin cıvıltılarıyla dans etmeye başlarsa neye dönüşürüz?”</p>

    <p>“Her tarafta düşmanlarımız var Lord Tarly,” diye hatırlattı Sör Kevan. “Kuzeyde Stannis, batıda demiradamlar, güneyde paralı askerler. Yüce Rahip’e meydan okursak, Kral Toprakları’nın oluklarında da kan akar. Tanrılara karşı gelirken görülürsek, mütedeyyinleri birbirlerinin ya da şu sözde işgalcilerin kollarına atarız.”</p>

    <p>Mace Tyrell etkilenmedi. “Paxter Redwyne demiradamları denizden süpürdüğünde, oğlum Kalkanlar’ı geri alacak. Stannis’in işini kar yağışı ya da Bolton bitirecek. Connington’a gelince...”</p>

    <p>“Eğer oysa,” dedi Lord Randyll.</p>

    <p>“...Connington’a gelince,” diye tekrar etti Tyrell, “o bugüne dek ne zaferler kazandı ki ondan korkalım? Taşlı Sept’te Robert’ın İsyanı’nı bitirebilirdi. Başarısız oldu. Tıpkı Altın Mürettebat’ın her daim başarısız olduğu gibi. Bazı adamlar onlara katılabilir, bu doğru. Diyar, o aptallardan kurtulunca daha iyi bir yer olur.”</p>

    <p>Sör Kevan, Tyrell’in kuşkusuzluğunu paylaşabilmek isterdi. Jon Connington’ı bir zamanlar uzaktan tanımıştı. Connington gururlu bir delikanlıydı. Prens Rhaegar’ın sevgisini kazanmak için yarışan genç lordların en dikbaşlı olanıydı. <em>Kibirliydi ama aynı zamanda yetenekli ve çalışkandı.</em> Bu özellikleri ve silah kullanmaktaki becerisi sayesinde, Deli Kral Aerys tarafından El ilan edilmişti. Yaşlı Lord Merryweather’ın eylemsizliği, ayaklanmanın çıkmasına ve yayılmasına yol açmıştı. Kral Aerys, Robert’ın gençliğine ve kuvvetine denk gelecek genç ve kuvvetli birini istemişti. Kralın yaptığı tercih Casterly Kayası’nda duyulduğunda, “Çok erken,” demişti Lord Tywin. “Connington çok genç, çok cüretkâr, şöhrete çok hevesli.”</p>

    <p>Çanların Savaşı, bu sözlerin doğruluğunu kanıtlamıştı. Sör Kevan savaştan sonra, Aerys’in Tywin’i bir kez daha çağırmaktan başka şansının olmadığını düşünmüştü... fakat Deli Kral, Tywin yerine Lord Chelsted’e ve Lord Rossart’a dönmüştü. <em>Ama bütün bunlar çok uzun zaman önceydi. Eğer bu akınları düzenleyen gerçekten Jon Connington’sa, o şimdi farklı bir adam. Daha yaşlı, daha sert, daha tecrübeli... daha tehlikeli.</em> “Connington’ın elinde Altın Mürettebat’tan daha fazlası olabilir. Elinde Targaryen soyundan gelen bir taht talibi olduğu söyleniyor.”</p>

    <p>“Elinde sahtekâr bir delikanlı var,” dedi Randyll Tarly.</p>

    <p>“Belki. Belki de değil.” Tywin, Prens Rhaegar’ın çocuklarının kırmızı pelerinlere sarılmış bedenlerini Demir Taht’ın önüne bırakırken, Kevan Lannister bu salondaydı. Küçük kız tanınır surette Prenses Rhaenys’ti ama erkek bebek... <em>kemikten, beyinden, kan pıhtısından ve birkaç saç telinden ibaret suratsız bir dehşetti. Tywin, bebeğin Prens Aegon olduğunu söyledi ve biz onun sözüne inandık.</em> “Doğudan da bazı hikâyeler geliyor. Kanını kimsenin sorgulayamayacağı ikinci bir Targaryen. Daenerys Fırtınadadoğan.”</p>

    <p>“Babası kadar deli,” dedi Lord Mace Tyrell.</p>

    <p><em>Yüksek Bahçe ve Tyrell Hanedanı tarafından, sonuna ve daha ötesine kadar desteklenen bir babadan bahsediyoruz.</em> “Kız deli olabilir,” dedi Sör Kevan, “ama batıya bu kadar duman geliyorsa, doğuda bir ateş yanıyor olmalı.”</p>

    <p>Yüce Üstat Pycelle başını salladı. “Ejderhalar. Aynı hikâyeler Eski Şehir’e de ulaştı. Duymazdan gelinemeyecek kadar fazla. Üç ejderhası olan gümüş saçlı bir kraliçe.”</p>

    <p>“Dünyanın diğer ucunda,” dedi Mace Tyrell. “Köle Körfezi Kraliçesi, evet. İstediği gibi kraliçe olabilir.”</p>

    <p>“Bu konuda hemfikiriz,” dedi Sör Kevan, “lakin o kız Fatih Aegon’ın kanından geliyor ve ben onun sonsuza kadar Meereen’de kalacağını sanmıyorum. Eğer kız bu kıyılara ulaşır ve kuvvetini Jon Connington’la sahte prensin kuvvetine katarsa... Connington’ı ve şu taht talibini <em>şimdi</em> yok etmeliyiz. Daenerys Fırtınadadoğan batıya gelmeden önce.”</p>

    <p>Mace Tyrell, kollarını göğsünde birleştirdi. “Ben de bunu yapmak niyetindeyim sör. Duruşmadan <em>sonra.</em>”</p>

    <p>“Paralı askerler sikke için savaşır, dedi Yüce Üstat Pycelle. “Yeterince altın verirsek, Altın Mürettebat’ın, Lord Connington’ı ve taht talibini bize teslim etmesini sağlayabiliriz.”</p>

    <p>“Eğer altınımız olsaydı,” dedi Harys Swyft. “Hazine dairemizde farelerden ve böceklerden başka bir şey yok lordlarım. Myrli bankacılara bir mektup daha yazdım. Braavos’a olan borcumuzu ödeyip bize yeni kredi vermeyi kabul ederlerse, vergileri arttırmak zorunda kalmayabiliriz. Aksi takdirde...”</p>

    <p>“Pentoslu yargıçların da kredi verdiği bilinir,” dedi Sör Kevan. “Onları deneyin.” Pentosluların borç para verme ihtimali, Myrli bankacıların Demir Taht’a yardım etme ihtimalinden daha düşüktü ama bu yol da denenmeliydi. Yeni bir sikke kaynağı bulunamaz ya da Demir Bankası insaflı olmaya razı edilemezse, Sör Kevan kraliyetin borçlarını Lannister altınıyla ödemek zorunda kalacaktı. Yeni vergiler koymaya cesaret edemezdi. Yedi Krallık’ın her yerinde isyanlar varken bunu yapamazdı. Diyardaki lordların yarısı, vergi sistemiyle istibdadı birbirinden ayıramazdı ve bir bakır sikke muhafaza etme ihtimali varsa en yakındaki gaspçının tarafına geçmekte bir an bile tereddüt etmezdi. “Yargıçlardan bir şey çıkmazsa, Demir Bankası’yla bizzat görüşmek için Braavos’a gitmeniz gerekebilir.”</p>

    <p>Sör Harys ürktü. “Mecbur muyum?”</p>

    <p>“<em>Siz</em> hazine başısınız,” dedi Lord Randyll sertçe.</p>

    <p>“Öyleyim.” Swyft’in çenesinin ucundaki beyaz sakal demeti öfkeyle titredi. “Bu sıkıntının benim marifetim olmadığını hatırlamama gerek var mı lordlarım? Üstelik bazılarımız, kasalarını, Bakire Havuzu’nun ve Ejderha Kayası’nın ganimetleriyle dolduramadı.”</p>

    <p>“Bu imadan hoşlanmadım Swyft,” dedi Mace Tyrell. “Size yemin ederim ki Ejderha Kayası’nda herhangi bir servet bulunamadı. Oğlumun adamları o rutubetli ve kasvetli adayı karış karış aradı ama bir tek değerli taşa ya da bir parça altına rastlanmadı. Şu efsanevi ejderha yumurtaları da yoktu.”</p>

    <p>Kevan Lannister, Ejderha Kayası’nı kendi gözleriyle görmüştü. Loras Tyrell’in o kadim kaleyi karış karış aradığından şüpheliydi. Neticede o kale, Valyrialılar tarafından büyücülük kokan yöntemlerle inşa edilmişti. Ve Sör Loras gençti, gençliğin verdiği bütün aceleci muhakemelere meyilliydi, üstelik kaleye saldırırken korkunç bir şekilde yaralanmıştı. Fakat Tyrell’e, oğlunun hatalı olabileceğini hatırlatmak işe yaramazdı. “Eğer Ejderha Kayası’nda bir servet varsa, Stannis onu bulmuştur,” dedi Sör Kevan. “Diğer konulara geçelim lordlarım. Yüksek ihanet ithamıyla yargılanacak iki kraliçemiz var. Yeğenim, dövüşle yargılanmayı tercih etti. Kendisinin müdafisi Sör Robert Strong olacak.”</p>

    <p>“Sessiz dev.” Lord Randyll yüzünü buruşturdu.</p>

    <p>“Söyleyin sör, bu adam nereden çıktı?” diye sordu Mace Tyrell. “Adını neden daha önce hiç duymadık? Konuşmuyor, yüzünü göstermiyor, zırhını asla çıkarmıyor. Onun bir şövalye olduğundan emin miyiz?”</p>

    <p><em>Canlı olduğundan bile emin değiliz.</em> Meryn Trant, Strong’un yemek yemediğini ve hiçbir şey içmediğini söylemişti. Boros Blount, adamın tuvaleti hiç kullanmadığını iddia etmişti. <em>Neden kullansın? Ölü adamlar sıçmaz.</em> Kevan Lannister, o pırıltılı beyaz zırhın altında kimin olduğuna dair kuvvetli bir şüphe besliyordu. Bu şüpheyi Mace Tyrell ve Randyll Tarly’nin de paylaştığına kuşku yoktu. Strong’un miğferinin altında hangi yüz gizleniyor olursa olsun, şimdilik gizli kalmalıydı. Sessiz dev, Sör Kevan’ın yeğeninin tek umuduydu. <em>Umarım göründüğü kadar sağlamdır.</em></p>

    <p>Fakat Mace Tyrell, kendi kızına yönelik tehditten ötesini göremiyordu. “Majesteleri Kral, Sör Robert’ı Kral Muhafızı ilan etti,” etti diye hatırlattı Sör Kevan. “Qyburn de adama kefil oldu. Ne olursa olsun, Sör Robert’ın galip gelmesine ihtiyacımız var lordlarım. Eğer yeğenim suçlu bulunursa, çocuklarının meşruiyeti sorgulanır. Eğer Tommen’ın krallığı son bulursa, Margaery’nin kraliçeliği de son bulur.” Tyrell’in bunu düşünmesi için biraz bekledi. “Cersei, ne yapmış olursa olsun hâlâ Kaya’nın kızıdır, benim kanımdır. Onun bir hain gibi öldürülmesine izin vermem ama tırnaklarını içeri çekmesini sağlarım. Cersei’nin bütün muhafızları azledildi ve onların yerine benim adamlarım yerleştirildi. Cersei’ye bundan böyle leydiler değil, Yüce Rahip tarafından seçilen üç kalfa ve bir rahibe eşlik edecek. Cersei diyar yönetiminde ve Tommen’ın eğitiminde söz sahibi olmayacak. Duruşmadan sonra onu Casterly Kayası’na göndereceğim ve orada kalmasını sağlayacağım. Bunlarla yetinin.”</p>

    <p>Sör Kevan hikâyenin gerisini anlatmadı. Cersei artık lekeli bir maldı ve güçten yoksundu. Şehirdeki her fırıncı çırağı ve her dilenci Cersei’nin utancına şahit olmuştu. Bit Çukuru’ndan Sidiksu Dönemeci’ne kadar her fahişe ve her sepici onun çıplaklığını görmüştü. İnsanların hevesli gözleri Cersei’nin göğüslerinde, karnında ve kadınlık organında gezinmişti. Bunlardan sonra hiçbir kraliçe, insanlara hükmetmeyi umut edemezdi. Cersei, altınların, zümrütlerin ve ipeklerin içindeyken bir kraliçeydi, bir tanrıçaya en yakın şeydi ama çıplakken sadece insandı. Karnında çatlaklar olan, göğüsleri sarkmış orta yaşlı bir kadındı. <em>Utanç içinde yaşamak, kibir içinde ölmekten iyidir,</em> dedi Sör Kevan kendine. “Yeğenim bundan böyle uslu duracak,” diye söz verdi Mace Tyrell’e. “Bu konuda bana güvenebilirsiniz lordum.”</p>

    <p>Tyrell gönülsüz bir şekilde başıyla onayladı. “Dediğiniz gibi olsun. Margaery, bütün diyar onun masumiyetine şahit olabilsin diye İnanç tarafından yargılanmayı tercih etti.”</p>

    <p><em>Eğer kızınız inanmamızı istediğiniz kadar masumsa, kızınız kendisini suçlayanlarla yüzleşirken neden sizin ordunuz da orada olmak zorunda?</em> diye sorabilirdi Sör Kevan. Bunun yerine, “Masumiyeti en kısa zamanda ispatlanır umarım,” dedi, sonra Yüce Üstat Pycelle’e döndü. “Başka bir şey var mı?”</p>

    <p>Yüce Üstat kâğıtlarına başvurdu. “Rosby mirasını konuşmalıyız. Pay talep eden dört kişi var...”</p>

    <p>“Rosby meselesini daha ileri bir tarihte halledebiliriz. Başka?”</p>

    <p>“Prenses Myrcella için hazırlıklar yapılmalı.”</p>

    <p>“Dornelularla alışveriş yapanların başına gelen şey budur,” dedi Mace Tyrell. “Kız için daha iyi bir eş bulunabilir elbette?”</p>

    <p><em>Oğlun Willas gibi mi? Myrcella bir Dornelu tarafından sakat bırakıldı; senin oğlun başka bir Dornelu tarafından.</em> “Elbette,” dedi Sör Kevan, “lakin Dorneluları gücendirmeden de yeterince düşmana sahibiz. Eğer Doran Martell şu sahte ejderhaya aldanıp kuvvetini Connington’ın kuvvetine eklerse, işler hepimiz için çok kötü gidebilir.”</p>

    <p>Sör Harys Swyft rahatsız edici bir kıkırtıyla, “Belki de Dornelu dostlarımızı Lord Connington’ın hakkından gelmeye ikna edebiliriz,” dedi. “Böylece kandan ve beladan uzak durmuş oluruz.”</p>

    <p>“Oluruz,” dedi Sör Kevan yorgunca. Bu toplantıyı bitirme vakti gelmişti. “Teşekkür ederim lordlarım. Beş gün sonra tekrar toplanalım. Cersei’nin duruşmasından sonra.”</p>

    <p>“Nasıl isterseniz. Savaşçı, Sör Robert’ın kollarına kuvvet versin.” Mace Tyrell’in sözleri kin doluydu. Lord, Vekil Kral’ın önünde, reveransların en baştan savmasını yaptı. Ama bu da bir şeydi ve Sör Kevan bu kadarı için müteşekkirdi.</p>

    <p>Randyll Tarly metbu lorduyla birlikte salondan ayrıldı, adamların arkasında yeşil pelerinli bir mızrakçı vardı. Adamların gidişini izleyen Sör Kevan, <em>asıl tehlike Tarly,</em> diye düşündü. <em>Dar görümlü bir adam ama demir iradeli ve zeki. Üstelik Menzil’in böbürlenebileceği kadar iyi bir savaşçı. Fakat onu bizim tarafımıza nasıl çekebilirim?</em></p>

    <p>Kral Eli gittiğinde, “Lord Tyrell beni sevmiyor,” dedi Yüce Üstat Pycelle. “Şu ay çayı meselesi... bundan asla bahsetmezdim ama kraliçeden emir aldım! Eğer Vekil Kral bana birkaç muhafız verirse, geceleri daha rahat uyurum.”</p>

    <p>“Lord Tyrell bunu yanlış anlayabilir.”</p>

    <p>Sör Harys Swyft keçi sakalını çekiştirdi. “Benim de muhafıza ihtiyacım var. Bunlar çok tehlikeli zamanlar.”</p>

    <p><em>Evet,</em> diye düşündü Sör Kevan Lannister. <em>Üstelik Kral Eli’nin değiştirmek istediği tek konsey üyesi Pycelle değil.</em> Mace Tyrell’in hazine başı makamı için kendi adayı vardı: Yüksek Bahçe’nin Kocaman Garth olarak tanınan Lord Kethüdası, Mace’in kendi amcası. <em>İhtiyacım olan son şey, küçük konseyde bir Tyrell daha.</em> Kevan’ın konseydeki adam sayısı halihazırda azdı. Sör Harys, Kevan’ın karısının babasıydı. Kevan, Pycelle’e de güvenebilirdi. Fakat Tarly, Yüksek Bahçe’ye yeminliydi. Şu anda Euron Greyjoy’un hakkından gelmek üzere donanmasıyla birlikte Dorne’a doğru giden lord amiral Paxter Redwyne da Yüksek Bahçe’nin adamıydı. Redwyne, Kral Toprakları’na döndüğünde, küçük konseydeki taraf sayısı üçe üç olacaktı; Lannister’a karşı Tyrell.</p>

    <p>Yedinci sandalyede, şu anda Myrcella’yı eve getiren Dornelu kadın oturabilirdi. <em>Leydi Nym. Fakat Qyburn’ün raporlarının sadece yarısı bile doğruysa, kadın bir leydi değil.</em> Nym, Kızıl Yılan’ın piç kızlarından biriydi. En az babası kadar kötü şöhretliydi ve Prens Oberyn’in kısa bir süre oturduğu konsey sandalyesini kendisine almak niyetindeydi. Sör Kevan, Mace Tyrell’i kadının gelişinden henüz haberdar etmemişti. El’in bundan memnun olmayacağını biliyordu. <em>Serçeparmak’a ihtiyacımız var. Petyr Baelish, havadan altın ejderhalar toplamak gibi bir yeteneğe sahipti.</em></p>

    <p>“Dağ’ın adamlarını tutun,” dedi Sör Kevan. “Ronnet’in artık onlara ihtiyacı yok.” Mace Tyrell’in, Pycelle’i ya da Swyft’i öldürmeyi deneyecek kadar aptal olacağını düşünmüyordu ama muhafızlar iki adamın kendilerini daha güvende hissetmelerini sağlayacaksa, onlar için muhafız temin edilebilirdi.</p>

    <p>Üç adam, taht odasından birlikte çıktı. Dışarıda kar yağıyordu. Dış avlunun etrafında girdap gibi dönen kar taneleri, kafesinden çıkmak için uluyan bir hayvanı anımsatıyordu. “Daha evvel böyle bir soğuk gördünüz mü?” diye sordu Sör Harys.</p>

    <p>“Soğuktan bahsedilecek zaman,” dedi Yüce Üstat Pycelle, “dışarıda soğuğun içinde durduğun zaman değildir.” Dış avluyu ağır adımlarla geçip dairesine döndü.</p>

    <p>Diğer iki adam, taht odasının basamaklarında biraz daha oyalandı. “Şu Myrli bankacılara hiç güvenmiyorum,” dedi Sör Kevan. “Braavos’a gitmek için hazırlık yapsanız iyi olur.”</p>

    <p>Sör Harys bu fikirden hoşlanmamıştı. “Eğer mecbursam. Lakin tekrar söylüyorum, bu sıkıntı benim marifetim değil.”</p>

    <p>“Değil. Demir Bankası’nın beklemesini isteyen Cersei’ydi. Braavos’a onu mu göndereyim?”</p>

    <p>Sör Harys gözlerini kırpıştırdı. “Majesteleri Kraliçe... bu... bu...”</p>

    <p>Sör Kevan adamı kurtardı. “Şakaydı. Kötü bir şaka. Gidin ve sıcak bir ateş bulun. Ben de aynı şeyi yapacağım.” Eldivenlerini taktı ve avlunun karşı tarafına yürüdü, pelerini arkasında dalgalanırken başını rüzgâra karşı öne eğdi.</p>

    <p>Maegor Hisarı’nı çevreleyen kuru hendeğin içinde bir metre yüksekliğinde kar vardı. Hendeğin kenarındaki kazıklar buzla pırıldıyordu. Maegor’a giren ve oradan çıkan tek yol, hendeğin üzerinde uzanan açılır kapanır köprüden geçiyordu. Köprünün diğer ucunda her zaman bir Kral Muhafızları şövalyesi olurdu. Bu geceki görev, Sör Meryn Trant’a düşmüştü. Balon Swann, Siyah Yıldız isimli şövalyeyi bulmak üzere Dorne’daydı. Loras Tyrell ağır yaralı bir halde Ejderha Kayası’ndaydı. Jaime nehir topraklarında kaybolmuştu. Sör Kevan, Cersei her iki adamla da yattığını itiraf ettikten bir saat sonra, Osmund Karakazan’ı (ve adamın kardeşi Osfryd’i) zindana atmıştı. Geride, küçük kralı ve kraliyet ailesini korumak üzere sadece Trant, Boros Blount ve Qyburn’ün dilsiz canavarı Robert Strong kalmıştı.</p>

    <p><em>Kral Muhafızları için yeni kılıçlar bulmam gerek.</em> Tommen’ın etrafında yedi iyi şövalye olmalıydı. Eskiden Kral Muhafızları ömür boyu hizmet ederdi ama bu teamül, Joffrey’yi, kendi köpeği olan Sandor Clegane’e yer açmak için Sör Barristan Selmy’yi azletmekten alıkoymamıştı. Kevan bu emsali kullanabilirdi. <em>Lancel’a beyaz bir pelerin giydirebilirim,</em> diye düşündü. Bu görevde, <em>Savaşçı’nın Oğulları’nda asla bulunamayacak bir şeref var.</em></p>

    <p>Kevan Lannister, karla ıslanmış pelerinini çalışma odasının duvarına astı ve hizmekârına ateş için odun getirmesini emretti. Şöminenin yanına otururken, “Bir kadeh sıcak şarap da iyi olur,” dedi.</p>

    <p>Ateş kısa zamanda etkisini gösterdi, sıcak şarap Kevan’ın içini güzelce ısıttı. Onu uykulu da yaptı, Sör Kevan bir kadeh daha içmeye cesaret edemedi. Gün henüz bitmemişti. Okunacak raporlar, yazılacak mektuplar vardı. <em>Cersei ve kralla birlikte akşam yemeği de yiyeceğim.</em> Cersei, nedamet yürüyüşünden beri durgun ve uysaldı. Ona refakat eden çırakların verdiği rapora göre, kraliçe, uyanık olduğu zamanların üçte birini oğluyla geçiriyor, diğer üçte birinde dua okuyor ve vaktin geri kalanını banyo teknesinde harcıyordu. Cersei günde dört ya da beş kez yıkanıyordu, kendini at kılından yapılmış fırçalarla ve sert soda sabunuyla ovuyordu, derisini yüzmek istiyormuş gibi görünüyordu.</p>

    <p><em>Ne kadar sert ovalarsa ovalasın, tenindeki lekeyi çıkaramayacak.</em> Sör Kevan, Cersei’nin bir zamanlar olduğu, hayat ve haylazlık dolu küçük kızı hatırladı. Ve çiçek açtığında, ahhh... ondan daha güzel bir kız var mıydı? <em>Eğer Aerys, Cersei’yi Rhaegar’la evlendirmeye razı olsaydı kim bilir kaç ölüm engellenirdi.</em> Cersei, prense oğullar verebilirdi. Menekşe gözlü ve altın yeleli aslanlar... ve Rhaegar, Cersei gibi bir karısı varken, Lyanna Stark’a asla iki kez bakmazdı. Kevan’ın hatırladığı kadarıyla kuzeyli kızın vahşi bir güzelliği vardı ama parlak bir meşale, doğan güneşin dengi olamazdı.</p>

    <p>Ama kaybedilmiş mücadeleleri ve sapılmamış yolları düşünmenin bir faydası yoktu. İşi bitmiş yaşlı adamların kusuruydu bu. Rhaegar, Dornelu Elia ile evlenmişti. Lyanna Stark ölmüştü. Robert Baratheon, Cersei’yi eş olarak almıştı ve şimdi buradalardı. Bu gece, Kevan’ın yolu, onu yeğeninin odasına götürecek ve Cersei’yle yüz yüze getirecekti.</p>

    <p><em>Suçlu hissetmem için bir sebep yok,</em> dedi Sör Kevan kendi kendine. <em>Tywin bunu mutlaka anlardı. İsmimize leke süren ben değildim, onun kendi kızıydı. Ben yaptığım şeyi, Lannister Hanedanı’nın iyiliği için yaptım.</em></p>

    <p>Bir zamanlar Kevan’ın ağabeyi de aynı şeyi yapmıştı. Lord Tytos son yıllarında, karısının ölümünden sonra, bir mum imalatçısının kızını metres tutmuştu. Dul bir lordun, sıradan bir kızı yatak ısıtıcı olarak kullanması alışılmadık bir şey değildi... ama çok geçmeden, Lord Tytos metresini yanında oturtmaya, kadına hediyeler ve sikkeler vermeye, hatta ona devlet meselelerini danışmaya başlamıştı. Kadın birkaç yıl içinde hizmetkârları kovar, hane şövalyelerine emir verir, lord rahatsızlandığında onun adına konuşur hale gelmişti. İtibarı öyle büyümüştü ki, Lannis Limanı’nda, lorddan ricası olan adamların, kadının önünde diz çöküp onun kucağına konuşması gerektiği söylenir olmuştu... çünkü Lord Tytos’un kulakları, leydisinin bacaklarının arasındaydı. Kadın, Kevan’la Tywin’in annesinin mücevherlerini bile almıştı.</p>

    <p>Bütün bunlar, Lord Tytos’un, kadının yatağına giden basamakları tırmanırken öldüğü güne kadar sürmüştü. Tywin kadını çırılçıplak soyup sıradan bir fahişe gibi Lannis Limanı’nın rıhtımlarının arasında dolaştırdığında, kendini kadının arkadaşı ilan eden ve sevgisini kazanan herkes çabucak kaybolmuştu. Kimse kadına el sürememişti ama o yürüyüş, kadının gücünün bitişini hecelemişti. Hiç şüphe yok ki Tywin, altın kızı için aynı kaderi hayal etmemişti.</p>

    <p>Şarabının son yudumunu içerken, “Böyle olmak zorundaydı,” diye homurdandı Sör Kevan. Yüce Rahip’in sakinleştirilmesi gerekiyordu. Tommen, gelecek mücadelelerde İnanç’ın desteğine ihtiyaç duyacaktı. Ve Cersei... o altın çocuk; kibirli, aptal, muhteris bir kadına dönüşmüştü. Hükmetmesine izin verilirse, Joffrey’yi mahvettiği gibi Tommen’ı da mahvederdi.</p>

    <p>Dışarıda yükselen rüzgâr, Kevan’ın penceresindeki panjurları tırmalıyordu. Kevan ayağa kalktı. Dişi aslanla ininde yüzleşme vakti gelmişti. <em>Onun tırnaklarını söktük. Jaime...</em> Ama hayır, Kevan bunu düşünmeyecekti.</p>

    <p>Kullanılmaktan yıpranmış eski bir takım giydi; yeğeni onun yüzüne bir kadeh şarap daha fırlatabilirdi. Kılıç kemerini sandalyesinin sırtında asılı bıraktı. Sadece Kral Muhafızları şövalyeleri Tommen’ın huzuruna kılıçla çıkabilirdi.</p>

    <p>Sör Kevan kraliyet dairesine girdiğinde, Sör Boros Blount çocuk kral ile annesinin yanındaydı. Mineli göğüs kalkanı, beyaz pelerin ve yarım miğfer takmıştı. İyi görünmüyordu. Son zamanlarda, Boros’un yüzü ve göbeği gözle görülür şekilde şişmanlamıştı. Adamın rengi de kötüydü. Boros sırtını bir duvara dayamıştı, ayakta durmakta zorluk çekiyor gibiydi.</p>

    <p>Yemek servisi üç çırak tarafından yapıldı. Yaşları on iki ile on altı arasında değişen, iyi ailelerden gelen, beyaz yünlüler giyen temiz kızların her biri, bir öncekinden daha masum ve daha ruhani görünüyordu ama Yüce Rahip, hiçbir kızın yedi günden fazla kraliçenin hizmetinde kalmasına izin vermiyordu; Cersei’nin onları yozlaştıracağından korkuyordu. Kızlar kraliçenin gardırobuyla ilgileniyor, banyosunu hazırlıyor, şarabını dolduruyor, sabahları çarşaflarını değiştiriyordu. İçlerinden biri her gece kraliçenin yatağını paylaşıyordu, bu sayede kraliçenin yatağına başka bir ziyaretçi giremiyordu. Diğer iki kız, onlarla ilgilenen rahibeyle birlikte, kraliçenin dairesinin bitişiğindeki odada uyuyordu.</p>

    <p>Leyleğe benzer çiçek bozuğu bir kız, Sör Kevan’ı kralın huzuruna götürdü. Kevan içeri girdiğinde, Cersei ayağa kalktı ve amcasının yanağını hafifçe öptü. “Sevgili amcam. Akşam yemeğini bizimle birlikte yemen ne hoş.” Kraliçe, düğmeleri boğazına kadar kapalı olan, kahverengi, mütevazı bir elbise ve tıraşlı kafasını örten, başlıklı, yeşil bir harmani giymişti. <em>Nedamet yürüyüşünden önce, altın bir taç takarak kelliğini gözler önüne sererdi.</em> “Gel amca, otur,” dedi. “Şarap içer misin?”</p>

    <p>“Bir kadeh.” Kevan oturdu. Hâlâ ihtiyatlıydı.</p>

    <p>Çilli bir çırak, kadehleri baharatlı sıcak şarapla doldurdu. “Tommen, Lord Tyrell’in, El Kulesi’ni yeniden inşa etmek istediğini söyledi.”</p>

    <p>Sör Kevan başıyla onayladı. “Yeni kulenin, senin yaktığın kuleden iki kat yüksek olacağını söylüyor.”</p>

    <p>Cersei güldü. “Uzun mızraklar, uzun kuleler... Lord Tyrell bir şeyler mi ima ediyor?”</p>

    <p>Bu soru Sör Kevan’ı gülümsetti. <em>Nasıl gülündüğünü hâlâ hatırlıyor olması güzel.</em> Sör Kevan, kraliçeye, ihtiyaç duyduğu her şeye sahip olup olmadığını sordu. “Bana iyi hizmet ediliyor,” dedi kraliçe. “Kızlar çok tatlı. Rahibeler dualarımı aksatmamamı sağlıyor. Fakat masumiyetim ispatlandığında, Taena Merryweather’ın bana bir kez daha eşlik etmesini isterim. Taena meclise oğlunu da getirebilir. Tommen’ın etrafında çocuklar olmalı, soylu arkadaşlar.”</p>

    <p>Bu makul bir istekti. Sör Kevan, bu isteğin yerine getirilmemesi için bir sebep göremedi. Cersei, Leydi Taena’yla birlikte Casterly Kayası’na gittiğinde, Kevan, Merryweather’ın oğluna bizzat vasilik yapabilirdi. “Duruşmadan sonra Leydi Taena’yı çağırtırım, “diye söz verdi.</p>

    <p>Akşam yemeği etli arpa çorbasıyla başladı, bıldırcın ve kızarmış turna balığıyla devam etti. Masada şalgam, mantar, bolca sıcak ekmek ve yağ vardı. Her yemek, kralın önüne konulmadan önce Sör Boros Blount tarafından tadıldı. Bu, bir Kral Muhafızları şövalyesi için küçük düşürücü bir görevdi ama belki de Boros’un muvaffak olabileceği tek... ve Tommen’ın ağabeyinin nasıl öldüğü düşünülürse, akıllıca bir vazifeydi.</p>

    <p>Kevan Lannister, kralı uzun zamandır bu kadar mutlu görmemişti. Tommen, çorbadan tatlıya kadar, bir yandan kedi yavrularını besledi diğer yandan onların kahramanlıklarıyla ilgili gevezelik etti. “Kötü kedi geçen gece penceremin dışındaydı,” dedi bir noktada, “fakat Sör Pençe ona tısladı, kötü kedi çatıya kaçtı.”</p>

    <p>“Kötü kedi?” dedi Sör Kevan neşeli bir sesle. <em>Tommen tatlı bir çocuk.</em></p>

    <p>“Tek kulağı yırtık, yaşlı, siyah bir erkek kedi,” dedi Cersei. “Kötü huylu pis bir yaratık. Bir keresinde Joff’un elini tırmalamıştı.” Yüzünü buruşturdu. “Kediler farelerin çoğalmasını engelliyor biliyorum ama... bu kedi, kuşluktaki kuzgunlara da saldırıyor.”</p>

    <p>“Hizmetkârlara onun için bir tuzak kurmalarını söylerim.” Sör Kevan, yeğenini hiç bu kadar sessiz, durgun ve vakur görmemişti. <em>Böylesi daha iyi,</em> diye düşündü. Ama bu durum onu hüzünlendiriyordu bir yandan. <em>Eskiden çok parlak yanan ateşi sönmüş.</em> Kralın en sevdiği tatlı olan kremalı kek beklenirken, “Kardeşini sormadın,” dedi Kevan.</p>

    <p>Cersei çenesini yukarı kaldırdı, kadının yeşil gözleri mum ışığıyla pırıldadı. “Jaime? Bir haber mi var?”</p>

    <p>“Yok. Cersei, kendini hazırlamalısın. Jaime...”</p>

    <p>“Ölmüş olsaydı bilirdim. Biz bu dünyaya birlikte geldik amca. Jaime bensiz gitmez.” Cersei bir yudum şarap içti. “Tyrion ne zaman isterse gidebilir. Ondan da haber yok sanırım.”</p>

    <p>“Son zamanlarda kimse, bize bir cüce kafası satmaya çalışmadı. Hayır.”</p>

    <p>Cersei başını salladı. “Amca, sana bir soru sorabilir miyim?”</p>

    <p>“Ne istersen.”</p>

    <p>“Karın... onu meclise getirecek misin?”</p>

    <p>“Hayır.” Dorna hassas bir ruhtu. Arkadaşları ve akrabalarıyla birlikte evinde olmazsa rahat edemezdi. Çocuklarını gayet güzel yetiştirmişti, torun sahibi olma hayalleri kurmuştu. Günde yedi kez dua ederdi, iğne işini ve çiçekleri severdi. Dorna, Kral Toprakları’nda, yılan deliğine atılan bir kedi yavusu kadar mutlu olurdu. “Leydi karım yolculuk etmekten hoşlanmıyor. Onun yeri Lannis Limanı.”</p>

    <p>“Yerini bilen bir kadın, akıllı bir kadındır.”</p>

    <p>Sör Kevan bu sözlerin tınısından hoşlanmadı. “Ne demek istiyorsan söyle.”</p>

    <p>“Zaten söyledim.” Cersei kadehini uzattı. Çilli kız kadehi tekrar doldurdu. Sonra kremalı kek geldi, sohbet yumuşadı. Tommen ve kedileri Sör Boros tarafından yatak odasına götürüldükten sonra, konu kraliçenin duruşmasına geldi.</p>

    <p>“Osney’nin ağabeyleri, sessizce durup onun ölmesini izlemez,” dedi Cersei.</p>

    <p>“Bunu yapmayacaklarını biliyorum, ikisini de tutuklattım.”</p>

    <p>Cersei şaşırmış gibiydi. “Hangi suçla?”</p>

    <p>“Bir kraliçeyle zina. Yüce Rahip’in söylediğine göre, iki adamla da yattığını itiraf etmişsin, unuttun mu?”</p>

    <p>Cersei’nin yüzü kızardı. “Hayır. Onlara ne yapacaksın?”</p>

    <p>“Eğer suçlarını kabul ederlerse Sur’a göndereceğim. Eğer inkâr ederlerse, Sör Robert’la yüz yüze gelebilirler. Bu tür adamlar asla bu kadar yüksek makamlara getirilmemeli.”</p>

    <p>Cersei başını öne eğdi. “Ben... ben onları yanlış değerlendirdim.”</p>

    <p>“Görünüşe göre birçok adamı yanlış değerlendirdin.”</p>

    <p>Kevan başka şeyler de söyleyebilirdi ama tombul yanakları olan siyah saçlı çırak geri döndü ve, “Lordum, leydim,” dedi, “rahatsız ettiğim için üzgünüm ancak aşağıda bir çocuk var. Yüce Üstat Pycelle, Vekil Kral’ın bir an önce ona gitmesi için yalvarıyormuş.”</p>

    <p><em>Kara kanatlar, kara haberler,</em> diye düşündü Sör Kevan. <em>Fırtına Burnu düşmüş olabilir mi? Yoksa kuzeyden, Bolton’dan bir haber mi geldi?</em></p>

    <p>“Jaime’yle ilgili bir haber olabilir,” dedi kraliçe.</p>

    <p>Bunu bilmenin bir tek yolu vardı. Sör Kevan ayağa kalktı. “Müsaadenle.” Odadan çıkmadan önce tek dizinin üstüne çöküp yeğeninin elini öptü. Eğer sessiz dev onu yarı yolda bırakırsa, Cersei’nin bileceği son öpücük bu olabilirdi.</p>

    <p>Ulak, sekiz ya da dokuz yaşında bir çocuktu, giydiği kalın kürkler yüzünden bir ayı yavrusuna benziyordu. Trant, çocuğu Maegor’a sokmaktansa köprüde bekletmeyi tercih etmişti. “Git ve bir ateş bul delikanlı,” dedi Sör Kevan, çocuğun eline bir sikke tutuşturdu. “Kuşluğa giden yolu gayet iyi biliyorum.”</p>

    <p>Kar yağışı nihayet durmuştu. Kartopu kadar beyaz ve tombul dolunay, dağınık bulutlardan oluşan bir peçenin ardında yüzüyordu. Yıldızlar uzak ve soğuktu. Sör Kevan iç avluya girerken, kale yabancı bir yer gibi görünüyordu. Bütün kuleler buzlu dişler çıkarmıştı, bütün tanıdık yollar beyaz bir battaniyenin altında kaybolmuştu. Mızrak uzunluğunda bir buz saçağı, Kevan’ın ayağının dibine düşüp parçalandı. <em>Kral Toprakları’nda sonbahar,</em> diye düşündü Kevan. <em>Şurada nasıl olduğunu tanrılar bilir.</em></p>

    <p>Bir hizmetçi kız kapıyı açtı, çok zayıftı, üstüne büyük gelen kürk astarlı bir elbise giymişti. Sör Kevan, ayağını yere vurarak çizmesindeki karları temizledi, pelerinini çıkarıp kıza uzattı. “Yüce Üstat beni bekliyor,” dedi. Kız başıyla onayladı, vakur ve sessizdi, basamakları gösterdi.</p>

    <p>Pycelle’in dairesi kuşluğun altındaydı. Birbirine geçişli havadar odalardaki raflar bitkilerle, merhemlerle, losyonlarla, kitaplarla ve parşömenlerle doluydu. Sör Kevan her zaman, bu dairenin rahatsız edici şekilde sıcak olduğunu düşünmüştü. Bu gece değil. Soğuk, elle tutulacak kadar yoğundu. Şöminede küllerden ve sönmek üzere olan közlerden başka bir şey yoktu. Birkaç mumun titrek alevleri, şuraya ya da buraya loş bir ışık saçıyordu.</p>

    <p>Diğer yerler gölgelere gizlenmişti... açık pencerenin altındaki yer dışında. Orada, rüzgârla savrulan kar taneleri pırıldıyordu. Pencere sekisinde açık renkli, iri, tüyleri karışmış bir kuzgun dolaşıyordu. Kevan Lannister’ın bugüne kadar gördüğü en büyük kuştu. Casterly Kayası’ndaki bütün av şahinlerinden büyüktü. En büyük baykuştan daha büyüktü. Savrulan kar taneleri kuzgunun etrafında dans ediyordu. Ay ışığı, kuzgunu gümüşe boyuyordu.</p>

    <p><em>Gümüş değil. Beyaz. Bu kuş beyaz.</em></p>

    <p>Hisar’ın beyaz kuzgunları, siyah kuzenleri gibi mesajlar taşımazdı. Eski Şehir’den çıkmalarının bir tek amacı vardı: Mevsimin değiştiğini haber vermek.</p>

    <p>“Kış,” dedi Sör Kevan. Kelime, havada beyaz bir sise dönüştü. Kevan pencereden döndü.</p>

    <p>Sonra, göğsündeki kaburga kemiklerinin arasına bir şey çarptı, bir devin yumruğu kadar sertti. Sör Kevan nefessiz kaldı, geriye doğru sendeledi. Beyaz kuzgun havalandı, kuşun solgun kanatları Kevan’ın başını dövmeye başladı. Sör Kevan devrilircesine pencere sekisine oturdu. <em>Ne... kim...</em> Bir ok, neredeyse sapına kadar Kevan’ın göğsüne gömülmüştü. <em>Hayır. Hayır, ağabeyim de böyle öldü.</em> Okun saplandığı yerden kan sızıyordu. “Pycelle,” diye mırıldandı Kevan, kafası karışmıştı, “Bana yardım et... Ben...”</p>

    <p>Sonra gördü. Yüce Üstat Pycelle çalışma masasında oturuyordu, alnını deri cildi kalın bir kitaba dayamıştı. <em>Uyuyor,</em> diye düşündü Kevan... sonra gözlerini kırptı, yaşlı adamın lekeli kafatasındaki derin yarığı ve başının altında biriken kanı gördü. Masadaki mumun etrafı kemik ve beyin parçalarıyla doluydu, erimiş mum gölünün içindeki adacıklara benziyorlardı.</p>

    <p><em>Muhafız istemişti,</em> diye düşündü Sör Kevan. <em>Ona muhafız göndermeliydim.</em> Cersei en başından beri haklı olabilir miydi? Bu Tyrion’ın işi miydi? “Tyrion?” diye seslendi Kevan. “Neredesin?”</p>

    <p>“Çok uzakta,” dedi tanıdık bir ses.</p>

    <p>Adam, bir kitaplığın yanındaki gölge havuzunun içinde duruyordu, tıknazdı, yüzü solgundu, pudralı ellerinde bir arbalet vardı, ayaklarını yumuşak terlikler sarmıştı.</p>

    <p>“Varys?”</p>

    <p>Hadım, arbaleti yere indirdi. “Sör Kevan. Lütfen beni bağışlayın. Size karşı bir husumetim yok. Bunu kötü niyetle yapmadım. Diyar için yaptım. Çocuklar için.”</p>

    <p><em>Benim çocuklarım var. Karım var. Ah Dorna.</em> Kevan acıyla sarsıldı, gözlerini kapattı, tekrar açtı. “Kalede... kalede yüzlerce Lannister muhafızı var.”</p>

    <p>“Ama şükürler olsun ki hiçbiri bu odada değil. Bu bana acı veriyor lordum. Böylesi soğuk bir gecede tek başınıza ölmeyi hak etmiyorsunuz. Sizin gibi birçok insan var; kötü amaçların hizmetinde olan iyi adamlar... ama kraliçenin yaptığı bütün iyi işleri mahvedecektiniz; Yüksek Bahçe’yle Casterly Kayası’nı barıştırmak, İnanç’ı küçük kralınıza bağlamak, Yedi Krallık’ı Tommen’ın hâkimiyeti altında birleştirmek. Yani...”</p>

    <p>Sert bir rüzgâr esti. Sör Kevan şiddetli bir şekilde titredi. “Üşüdünüz mü lordum?” diye sordu Varys. “Beni affedin. Yüce Üstat ölürken altını pisletti. Koku o kadar kötüydü ki boğulacağımı sandım.”</p>

    <p>Sör Kevan ayağa kalkmaya çalıştı ama hiç gücü kalmamıştı, bacaklarını hissetmiyordu.</p>

    <p>“Arbaletin uygun olacağını düşündüm. Lord Tywin’le çok şey paylaştınız, bunu neden paylaşmayasınız? Yeğeniniz, Tyrelller tarafından öldürüldüğünüzü düşünecek, belki de İblis’in suç ortaklığıyla. Birileri, bir yerlerde, Dornelu adamları suçlamanın bir yolunu bulacak. Kuşku, bölünme ve güvensizlik çocuk kralın ayağının altındaki zemini yiyip tüketecek. O sırada Aegon, Fırtına Burnu’nun üzerine sancağını çekecek ve diyarın lordları onun etrafında toplanacak.”</p>

    <p>“Aegon?” Kevan bir an için anlamadı, sonra hatırladı. Kendi kanıyla ve beyin parçalarıyla lekenmiş kırmızı pelerine sarılmış bir bebek. “Öldü. O öldü.”</p>

    <p>“Hayır.” Hadımın sesi pesleşmiş gibiydi. “O burada. Aegon, yürümeye başladığı günden beri hükmetmek için şekillendiriliyor. Bir şövalyeye yaraşır şekilde silah eğitimi aldı ama eğitimi bununla sınırlı kalmadı. Okuyor ve yazıyor, birçok dil konuşuyor; tarih, hukuk ve edebiyat biliyor. Bir rahibe, ona İnanç’ın sırlarını öğretti. Aegon balıkçılarla yaşadı, elleriyle çalıştı, nehirlerde yüzdü, balık ağlarını onardı, kendi çamaşırlarını yıkamayı öğrendi. Aegon balık tutabilir, pişirebilir. Açlığın, av durumuna düşmenin, korkmanın ne demek olduğunu bilir. Tommen’a, krallığın onun hakkı olduğu öğretildi. Aegon, krallığın onun görevi olduğunu bilir. Bir kralın, halkını her şeyden üstün tutması ve halkı için yaşaması gerektiğini bilir.”</p>

    <p>Sör Kevan seslenmeyi denedi... muhafızlarına, karısına, ağabeyine... ama kelimeler gelmedi. Kevan’ın ağzından kan sızdı, şövalye sarsıldı.</p>

    <p>“Özür dilerim.” Varys ellerini ovuşturdu. “Acı çektiğinizi bildiğim halde yaşlı ve aptal bir kadın gibi burada duruyorum. Bu işi bitirmenin vakti geldi.” Hadım, dudaklarını büzüp ıslık çaldı.</p>

    <p>Sör Kevan buz gibi soğuktu, güçlükle aldığı her nefes, bedenine bıçak gibi bir ağrı saplıyordu. Kevan hadımın hareket ettiğini gördü, yere sürünen yumuşak terliklerin sesini duydu. Karanlık havuzundan dokuz ya da on yaşında bir çocuk çıktı, solgundu, kıyafeti lime limeydi. Yüce Üstat’ın sandalyesinin arkasında bir başka çocuk belirdi. Kevan’a kapıyı açan kız da oradaydı. Yarım düzine çocuk Kevan’ın etrafında toplandı. Siyah gözlü beyaz tenli oğlanlar ve kızlar.</p>

    <p>Ve ellerinde, hançerler.</p>
  </div>
</body>
</html>
