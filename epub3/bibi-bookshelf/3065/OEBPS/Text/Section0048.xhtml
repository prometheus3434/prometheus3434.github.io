<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Mum neredeyse bitmişti. Erimiş parafin gölünün içinden yükselen bir santimlik mumun ışığı, kraliçenin yatağının üzerine düşüyordu. Alev titremeye başlamıştı.</p>

    <p><em>Birazdan sönecek,</em> diye düşündü Dany, <em>ve mum söndüğünde bir gece daha sona erecek.</em></p>

    <p>Şafak her zaman çok erken geliyordu.</p>

    <p>Daenerys uyumamıştı, uyuyamamıştı, uyumayacaktı. Tekrar açtığında sabah olacağı korkusuyla gözlerini kapatmaya bile cesaret edememişti. Eğer gücü olsaydı gecelerin sonsuza kadar sürmesini sağlardı ama yapabileceği en iyi şey uyanık kalmak ve gün doğumu onları belli belirsiz anılara dönüştürmeden önce her anın tadını çıkarmaktı.</p>

    <p>Daario Naharis, Dany’nin yanında yeni doğmuş bir bebek gibi huzurla uyuyordu. O kendini beğenmiş gülümsemesiyle, uykuyla ilgili bir istidadı olduğunu söyleyip böbürlenirdi. Arazide sık sık eyerinin üstünde uyuduğunu iddia ederdi; bir mücadeleyle karşılaşacak olursa iyi dinlenmiş olmak için. “Çabuk uyuyamayan bir savaşçının dövüşecek gücü olmaz,” derdi. Kâbuslar onu rahatsız etmiyordu. Dany, Ayna Kalkanlı Serwyn’in, öldürdüğü şövalyelerin ruhları tarafından nasıl huzursuz edildiğini anlattığında Daario sadece gülmüştü. “Eğer öldürdüğüm adamlar beni huzursuz etmeye gelirlerse onları tekrar öldürürüm.” Dany o anda, <em>Daario bir paralı askerin vicdanına sahip,</em> diye fark etmişti. <em>Başka bir deyişle, hiç vicdanı yok.</em></p>

    <p>Daario yüzüstü yatıyordu, yüzü yastıklara gömülmüştü, uzun bacaklarına keten örtüler dolanmıştı.</p>

    <p>Dany, Daario’nun omurga çizgisini takip ederek elini adamın sırtında gezdirdi. Kumandanın teni pürüzsüzdü, hemen hemen tüysüzdü. <em>Teni ipek ve saten.</em> Dany parmaklarının altındaki hissi seviyordu. Parmaklarını Daario’nun saçlarının içinden geçirmeyi, eyer üstünde geçen uzun bir günün ardından adamın bacaklarını ovmayı, adamın aletini avuçlamayı ve aletin sertleştiğini hissetmeyi seviyordu.</p>

    <p>Dany sıradan bir kadın olsaydı, bütün hayatını Daario’ya dokunarak, adamın yara izlerini okşayarak ve onun insanlarla karşılaşma hikâyelerini dinleyerek geçirebilirdi. <em>İstese tacımdan vazgeçebilirdim,</em> diye düşündü, <em>ama istemedi ve asla istemeyecek.</em> Daario, Dany’yle tek beden olduğunda onun kulağına aşk sözleri fısıldıyordu ama Dany, Daario’nun aslında ejderha kraliçesine âşık olduğunu biliyordu. <em>Tacımdan vazgeçersem beni istemez.</em> Ayrıca, taçlarını kaybeden krallar genelde başlarını da kaybederdi ve Dany, durumun bir kraliçe için daha farklı olmayacağını düşünüyordu.</p>

    <p>Mum son bir kez titredi ve söndü, kendi gölünün içinde boğuldu. Karanlık, kuş tüyü yatağı ve yatağın iki sakinini yutup odanın her köşesini doldurdu. Dany, kollarını kumandana dolayıp kendi bedenini adamın sırtına bastırdı. Daario’nun kokusunu içti, adamın etinin sıcaklığının ve kendi tenine değen tenin tadını çıkardı. <em>Unutma,</em> dedi kendine, <em>ona dokunmanın nasıl bir his olduğunu unutma.</em> Kumandanın omzunu öptü.</p>

    <p>Daario ona doğru yuvarlandı, gözleri açıktı. “Daenerys.” Tembelce gülümsedi. Daario’nun diğer yeteneklerinden biriydi bu; bir kedi gibi aniden uyanıyordu. “Şafak mı geldi?”</p>

    <p>“Henüz değil. Hâlâ vaktimiz var.”</p>

    <p>“Yalancı. Gözlerini görebiliyorum. Gecenin karanlığında olsaydık bunu yapabilir miydim?” Daario, örtüleri üstünden atıp oturdu. “Loş. Gün yakında doğacak.”</p>

    <p>“Bu gecenin bitmesini istemiyorum.”</p>

    <p>“Neden kraliçem?”</p>

    <p>“Biliyorsun.”</p>

    <p>“Düğün mü?” Daario güldü. “Onun yerine benimle evlen.”</p>

    <p>“Bunu yapamayacağımı biliyorsun.”</p>

    <p>“Sen kraliçesin. İstediğin her şeyi yapabilirsin.” Daario, Dany’nin bacağını okşadı. “Bize kaç gece kaldı?”</p>

    <p><em>İki. Sadece iki.</em> “Sen de benim kadar iyi biliyorsun. Bu ve sonraki gece. Sonra bu işi bitirmeliyiz.”</p>

    <p>“Benimle evlen ve sonsuza kadar bütün geceler bizim olsun.”</p>

    <p><em>Yapabilseydim, evlenirdim.</em> Khal Drogo, Dany’nin güneşi ve yıldızıydı ama o kadar uzun zamandır ölüydü ki Dany sevmenin ve sevilmenin nasıl bir şey olduğunu neredeyse unutmuştu. Daario hatırlamasına yardım etmişti. <em>Ölüydüm ve o beni hayata döndürdü. Uyuyordum ve o beni uyandırdı. Benim cesur kumandanım.</em> Buna rağmen, Daario son zamanlarda fazlasıyla cüretkâr olmuştu. Son saldırısından geri döndüğü gün, Yunkaili bir lordun kafasını Dany’nin ayaklarının dibine fırlatmış ve Dany’yi, bütün dünyanın görebilmesi için salonun ortasında öpmüştü. Barristan Selmy ikisini ayırmak zorunda kalmıştı. Sör Büyükbaba o kadar öfkelenmişti ki Dany kan döküleceğinden korkmuştu. “Evlenemeyiz aşkım. Sebebini biliyorsun.”</p>

    <p>Daario yataktan kalktı. “Öyleyse Hizdahr’la evlen. Ona düğün hediyesi olarak bir çift boynuz vereceğim. Ghiscarlı erkekler boynuzlarla gezmekten hoşlanıyorlar. Boynuzları kendi saçlarından yapıyorlar; taraklar, mumlar ve demirlerle.” Pantolonunu bulup giydi. İç çamaşırı giyme zahmetine katlanmadı.</p>

    <p>“Evlendiğimde, beni arzulamak ağır ihanet olacak.” Dany, yatak örtüsünü göğüslerinin üstüne çekti.</p>

    <p>“O halde bir hain olmak zorundayım.” Daario, mavi ipek bir tuniği başından geçirdi ve sakalının çatallarını parmaklarıyla düzeltti. Sakalını Dany için yeni boyamıştı, mordan maviye döndürmüştü, Dany’nin onu ilk tanıdığı zamanki gibi. Daario, parmaklarını koklayıp sırıtarak, “Senin gibi kokuyorum,” dedi.</p>

    <p>Dany, Daario sırıttığında pırıldayan altın dişi seviyordu. Adamın göğsündeki ince tüyleri seviyordu. Daario’nun kollarındaki kuvveti, onun kahkahasının sesini, Dany’nin gözlerine bakış şeklini ve aletini Dany’nin içine sokarken onun adını söylemesini seviyordu. Binici çizmelerini giyip bağcıkları bağlayan Daario’yu seyrederken, “Güzelsin,” dedi. Daario bazı günler, çizmelerini Dany’nin bağlamasına izin veriyordu ama görünüşe göre bugün vermeyecekti. <em>Bu iş de bitti.</em></p>

    <p>“Evlenilecek kadar güzel değilim.” Daario, kılıç kemerini, asılı olduğu kancadan aldı.</p>

    <p>“Nereye gidiyorsun?”</p>

    <p>“Senin şehrinin içine,” dedi Daario. “Birkaç bira içmek ve kavga çıkarmak için. Bir adam öldürmeyeli epey zaman oldu. Belki de senin nişanlını aramalıyım.”</p>

    <p>Dany kumandana bir yastık fırlattı. “Hizdahr’ı rahat bırakacaksın!”</p>

    <p>“Kraliçem nasıl emrederse. Bugün meclisi toplayacak mısın?”</p>

    <p>“Hayır. Yarın evli bir kadın olacağım. Hizdahr da kral olacak. Bırak da meclisi o toplasın. Bunlar onun insanları.”</p>

    <p>“Bazıları onun, bazıları senin. Özgür bıraktıkların.”</p>

    <p>“Beni azarlıyor musun?”</p>

    <p>“Çocuklarım dediğin insanlar. Annelerini istiyorlar.”</p>

    <p>“Evet. Beni <em>azarlıyorsun.</em>”</p>

    <p>“Sadece biraz, kalbimin ışığı. Gelip meclisi toplar mısın?”</p>

    <p>“Belki düğünden sonra. Barıştan sonra.”</p>

    <p>“Şu bahsettiğin <em>sonra</em> asla gelmiyor. Meclisi toplamalısın. Yeni adamlarım senin gerçek olduğuna inanmıyor. Rüzgârla Savrulanlar’dan gelenler. Çoğu Batıdiyar’da doğmuş ve büyümüş. Kulakları Targaryenlar’la ilgili hikâyelerle dolu. Seni kendi gözleriyle görmek istiyorlar. Kurbağa sana hediye getirmiş.”</p>

    <p>“Kurbağa mı?” dedi Dany kıkırdayarak. “O kim?”</p>

    <p>Daario omuzlarını silkti. “Dornelu bir delikanlı. Yeşilbağırsak denen iri bir şövalyenin yaverliğini yapıyor. Ona, hediyeyi sana iletilmek üzere bana verebileceğini söyledim ama dinlemedi.”</p>

    <p>“Ah, zeki bir kurbağa. <em>‘Hediyeyi bana ver.’</em>” Dany kumandana bir yastık daha fırlattı. “O hediyeyi bir kez olsun görebilir miydim acaba?”</p>

    <p>Daario altın yaldızlı bıyığını sıvazladı. “Ben tatlı kraliçemden çalar mıyım hiç? Eğer sana layık bir hediye olsaydı, onu yumuşak ellerinin içine bizzat koyardım.”</p>

    <p>“Aşkının nişanı olarak mı?”</p>

    <p>“Bu konuda konuşmayacağım ama delikanlıya hediyeyi sana verebileceğini söyledim. Daario Naharis’i yalancı çıkarmazsın değil mi?” Dany adamı reddedemezdi. “Nasıl istersen. Kurbağanı yarın meclise getir. Diğerlerini de. Batıdiyarlıları.” Ortak Dil’i Sör Barristan’dan başka birinden duymak iyi olacaktı.</p>

    <p>“Kraliçem nasıl emrederse.” Daario derin bir reverans yaptı, sırıttı ve odadan ayrıldı, pelerini arkasında dalgalandı.</p>

    <p>Dany, kollarını bacaklarına dolayarak dağınık yatak örtülerinin arasında oturdu, o kadar üzgün ve ümitsizdi ki ekmek, süt ve incirlerle odaya giren Missandei’yi duymadı. “Majesteleri? İyi misiniz? Bu kulunuz, gecenin karanlığında çığlıklarınızı duydu.”</p>

    <p>Dany bir incir aldı. Siyah ve şişman bir meyveydi, çiy yüzünden hâlâ nemliydi. <em>Hizdahr çığlık atmamı sağlayabilecek mi?</em> “Rüzgârın çığlığını duymuşsun.” İncirden bir ısırık aldı ama Daario gitmişti ve meyve bütün lezzetini kaybetmişti. Dany iç geçirerek yataktan kalktı ve bir elbise getirmesi için Irri’ye seslendi, sonra terasa çıktı.</p>

    <p>Etrafı düşmanlarla çevriliydi. Kıyıda her zaman en az bir düzine gemi vardı. Bazı günler, askerler kıyıya çıktığında yüz gemi oluyordu. Yunkaililer deniz yoluyla ahşap bile getiriyorlardı, hendeğin ardında çeşit çeşit mancınıklar inşa ediyorlardı. Dany, sakin gecelerde, sıcak ve kuru havada çınlayan çekiç seslerini duyabiliyordu. <em>Ama kuşatma kuleleri yok. Koçbaşları yok.</em> Yunkaililer Meereen’i saldırıyla almayı denemeyeceklerdi. Kuşatma hattının ardında bekleyeceklerdi, açlık ve hastalık Dany’nin insanlarını dize getirene kadar taş fırlatacaklardı.</p>

    <p><em>Hizdahr bana barış getirecek. Getirmeli.</em></p>

    <p>O gece aşçılar, Dany için hurmalar ve havuçlarla birlikte keçi yavrusu kızarttılar ama Dany sadece bir lokma yiyebildi. Meereen’le bir kez daha boğuşmak düşüncesi onu bitkin düşürmüştü. Daario ayakta duramayacak kadar sarhoş bir halde geri döndüğünde bile, Dany uyuyamadı. Yatak örtülerinin altında dönüp durdu, Hizdahr’ın onu öptüğünü hayal etti... ama adamın dudakları çürüktü, maviydi, Dany’nin içine giren erkekliği buz gibi soğuktu. Dany, saçları dağılmış bir halde, düğüm olmuş yatak örtülerinin içinde oturdu. Kumandan onun yanında uyuyordu ama Dany yine de yalnızdı. Kumandanı sarsmak, onu uyandırmak istedi. Kumandanın ona sarılmasını, onu düzmesini, unutmasına yardım etmesini istedi. Ama kumandanı uyandırırsa, adamın yalnızca gülümseyeceğini ve, “Bir rüyaydı kraliçem. Uyumaya devam et,” diyeceğini biliyordu.</p>

    <p>Daario’yu uyandırmak yerine başlıklı bir sabahlık giyip terasa çıktı. Korkuluklara gitti, orada durup daha önce yüzlerce kez yaptığı gibi şehre yukarıdan baktı. <em>Burası asla benim şehrim olmayacak. Asla benim evim olmayacak.</em></p>

    <p>Şafağın pembe ışığı, Dany’yi terasta, çimenlerin üstünde, ince bir çiy battaniyesinin altında uyurken buldu. Hizmetçileri tarafından uyandırıldığında, “Daario’ya bugün meclisi toplayacağıma dair söz verdim,” dedi Dany. “Tacımı bulmama yardım edin. Ah, bir de kıyafet getirin, hafif ve serin tutan bir şey olsun.”</p>

    <p>Dany bir saat sonra salona indi. <em>“Ateş Geçirmez, Meereen Kraliçesi, Andallar’ın, Rhoynarlar’ın ve İlk İnsanlar’ın Kraliçesi, Büyük Çim Denizi’nin</em> Khaleesi<em>’si, Zincir Kıran ve Ejderhaların Anası Daenerys Fırtınadadoğan için diz çökün,”</em> diye bağırdı Missandei.</p>

    <p>Reznak mo Reznak reverans yapıp gülümsedi. “Majesteleri, her geçen gün biraz daha güzelleşiyorsunuz. Düğün fikri yüzünüze bir pırıltı verdi sanırım. Ah benim ışıltılı kraliçem!”</p>

    <p>Dany iç geçirdi. “İlk ricacıyı çağırın.”</p>

    <p>Dany o kadar uzun zamandır meclisi toplamıyordu ki davaların yarattığı izdiham bunaltıcıydı. Salonun arka tarafı hıncahınç insan doluydu, insanlar öncelik hakkı için kavga ediyordu. Öne çıkan ilk kişi kaçınılmaz surette Galazza Galare oldu, kadının başı dikti, yüzü yeşil bir peçenin ardına gizlenmişti. “Majesteleri, özel olarak konuşsak daha iyi olacak.”</p>

    <p>“Keşke vaktim olsaydı,” dedi Dany tatlı bir sesle. “Yarın evleniyorum.” Yeşil Fazilet’le son görüşmesi pek iyi geçmemişti. “Benden istediğiniz nedir?”</p>

    <p>“Sizinle, malum bir paralı asker kumandanının küstahlığı hakkında konuşmak istiyorum.”</p>

    <p><em>Bunu herkese açık bir oturumda söylemeye cesaret mi ediyor?</em> Dany öfkelendi. <em>Cesaretli bir kadın, hakkını vereyim, ama bir azarlamaya daha tahammül edeceğimi sanıyorsa çok yanılıyor.</em> “Esmer Ben Plumm’ın ihaneti hepimizi çok şaşırttı lakin uyarınız çok geç geldi. Şimdi, tapınağınıza dönmek ve barış için dua etmek istediğinizi biliyorum.”</p>

    <p>Yeşil Fazilet reverans yaptı. “Sizin için de dua edeceğim.”</p>

    <p><em>Bir tokat daha,</em> diye düşündü Dany, yüzünü ateş basıyordu.</p>

    <p>Oturumun geri kalanı, kraliçenin iyi bildiği can sıkıntısıydı. Dany minderlerin üstünde oturdu, insanları dinledi, tek ayağını sabırsızca salladı. Jhiqui öğle vakti incir ve domuz jambonu getirdi. Ricacıların sonu gelmiyordu. Dany’nin bir gülümsemeyle gönderdiği her iki kişiye karşılık kırmızı gözlü ya da homurdanan biri kalıyordu.</p>

    <p>Daario Naharis yeni Fırtına Kargaları’yla birlikte geldiğinde gün batımı yaklaşmıştı. Bir ricacı homurdanıp dururken, Dany, Rüzgârla Savrulanlar’dan Fırtına Kargaları’na geçen Batıdiyarlılara baktı. <em>Bunlar benim insanlarım. Ben onların meşru kraliçesiyim.</em> Pejmürde bir grup gibi görünüyorlardı ama paralı askerlerden beklenecek şey de buydu. Grubun en genci Dany’den en fazla bir yaş büyüktü, en yaşlısı altmış isim günü görmüş olmalıydı. Bazı adamlar varsıllık işaretleri taşıyordu: Altın kol halkaları, ipek tunikler, gümüş kakmalı kemerler. <em>Ganimet.</em> Adamların çoğunun kıyafeti basitti ve çok giyilmişlik izleri taşıyordu.</p>

    <p>Daario grubu öne getirdiğinde, Dany içlerinden birinin kadın olduğunu gördü; iri, sarışın, zırhlı bir kadın. “Güzel Meris,” diye tanıttı kumandan, ama <em>güzel,</em> Dany’nin bu kadın için kullanacağı son sıfattı. Meris’in boyu bir seksendi, kulağı yoktu, burnu kesikti, her iki yanağında da derin yara izleri vardı ve kadın, kraliçenin o güne kadar gördüğü en soğuk gözlere sahipti. Diğerlerine gelince...</p>

    <p>Hugh Hungerford zayıf, somurtkan, uzun bacaklı, uzun suratlı bir adamdı, rengi solmuş kıyafetler giymişti. Webber kısa boylu ve kaslıydı; kafasında, göğsünde ve kollarında örümcek dövmeleri vardı. Kırmızı yüzlü Orson Taş, bir şövalye olduğunu iddia etti, leylek bacaklı Lucifer Long da öyle. Ormanın Will’i diz çökerken bile şehvetle Dany’ye baktı. Dick Straw’un kantaron mavisi gözleri, keten kadar beyaz saçları ve huzursuz edici bir gülümsemesi vardı. Zencefil Jack’in yüzü turuncu bir sakalın ardına gizlenmişti ve adamın konuşmasını anlamak mümkün değildi. “İlk mücadelesinde dilinin yarısını ısırarak kopardı,” diye açıkladı Hungerford.</p>

    <p>Dornelu adamlar daha farklı görünüyordu. “Eğer Majesteleri memnun olacaksa,” dedi Daario, “bunlar; Yeşilbağırsak, Gerrold ve Kurbağa.”</p>

    <p>Yeşilbağırsak iriydi ve bir taş kadar keldi, Güçlü Belwas’a bile rakip olabilecek kalın kolları vardı. Gerrold, güneşten açılmış saçları ve gülümseyen mavi yeşil gözleri olan ince uzun bir delikanlıydı. <em>Bahse girerim ki bu gülümseme nice bakirenin gönlünü çalmıştır.</em> Gerrold’ın pelerini kahverengi yumuşak yünden yapılmış ve kum ipeğiyle astarlanmıştı, hoş görünüşlü bir giysiydi.</p>

    <p>Üç adamın en genç ve en az etkileyici olanı yaver Kurbağa’ydı; ağırbaşlı, kahverengi saçlı, kahverengi gözlü bodur bir delikanlıydı. Yüzü köşeliydi, alnı genişti, çıkık bir çenesi ve geniş bir burnu vardı. Yanağındaki ve çenesindeki sert ve kısa tüyler yüzünden, ilk kez sakal bırakmaya çalışan toy bir delikanlı gibi görünüyordu. Dany’nin bu delikanlıya neden Kurbağa dendiğiyle ilgili hiçbir fikri yoktu. <em>Belki de diğerlerinden daha yükseğe sıçrayabiliyordur</em>.</p>

    <p>“Ayağa kalkabilirsiniz,” dedi kraliçe. “Daario, Dorne’dan geldiğinizi söyledi. Dornelu adamlar benim meclisimde daima hoş karşılanır. Babamın tahtı İşgalci tarafından çalındığında, Güneş Mızrağı babama sadık kalmıştı. Bana ulaşmaya çalışırken birçok tehlikeyle karşılaşmış olmalısınız.”</p>

    <p>“Fazlasıyla,” dedi Gerrold, güneşten açılmış saçları olan yakışıklı delikanlı. “Dorne’dan ayrılırken altı kişiydik Majesteleri.”</p>

    <p>“Kayıplarınız için üzgünüm.” Kraliçe, Gerrold’ın iri arkadaşına döndü. “Yeşilbağırsak tuhaf bir isim.”</p>

    <p>“Bir şaka Majesteleri. Gemilerden. Volantis’ten itibaren bütün yol boyunca deniz tutması yaşadım. Kusma ve... pekâlâ, gerisini söylememeliyim.”</p>

    <p>Dany güldü. “Tahmin edebiliyorum sör. Sör, öyle değil mi? Daario bana bir şövalye olduğunuzu söyledi.”</p>

    <p>“Eğer Majesteleri memnun olacaksa, üçümüz de şövalyeyiz.”</p>

    <p>Dany, Daario’ya baktı ve adamın yüzünden bir öfke pırıltısı geçtiğini gördü. <em>Bilmiyordu.</em> “Şövalyelere ihtiyacım var,” dedi.</p>

    <p>Sör Barristan’ın kuşkuları uyandı. “Şövalyelik, Batıdiyar’ın bu kadar uzağında kolayca elde edilebilir. Bu iddianızı kılıç ya da mızrakla ispatlamaya hazır mısınız?”</p>

    <p>“Eğer gerekirse,” dedi Gerold, “lakin herhangi birimizin Cesur Barristan’a denk olduğunu iddia edecek değilim. Majesteleri, bizi affetmeniz için yalvarıyorum ama buraya sahte isimlerle geldik.”</p>

    <p>“Bir zamanlar aynı şeyi yapan biriyle tanışmıştım,” dedi Dany, “Arstan Beyazsakal isimli bir adamdı. O halde bana gerçek isimlerinizi söyleyin.”</p>

    <p>“Memnuniyetle... lakin kraliçemin müsamahasına sığınıp daha az göz ve kulak olan bir yerde konuşmayı rica edebilir miyim?”</p>

    <p><em>Oyun içinde oyun.</em> “Nasıl istersen. Skahaz, salonu boşalt.”</p>

    <p>Kelkafa emirler bağırdı, işin geri kalanını Tunç Canavarlar yaptı, diğer Batıdiyarlılar ve günün ricacıları salondan çıkarıldı. Dany’nin danışmanları salonda kaldı.</p>

    <p>“Şimdi,” dedi Dany, “isimleriniz.”</p>

    <p>Yakışıklı Gerrold reverans yaptı. “Sör Gerris Drinkwater, Majesteleri. Kılıcım sizindir.”</p>

    <p>Yeşilbağırsak kollarını göğsünde birleştirdi. “Benim de savaş çekicim sizindir. Ben, Sör Archibald Yronwood.”</p>

    <p>“Ya siz Sör?” diye sordu kraliçe. Kurbağa isimli delikanlıya.</p>

    <p>“Eğer Majesteleri izin verirse, önce hediyemi takdim edebilir miyim?”</p>

    <p>Meraklı bir şekilde, “Eğer istersen,” dedi Dany. Fakat Kurbağa yürümeye başladığında, Daario Naharis delikanlının önüne geçti ve eldivenli elini uzattı. “Hediyeyi bana ver.”</p>

    <p>Taş yüzlü bodur delikanlı eğildi, çizmesinin bağcıklarını çözdü ve çizmesinin içindeki gizli cepten sararmış bir parşömen çıkardı.</p>

    <p>“Hediyen bu mu? Bir parşömen parçası mı?” Daario, parşömeni Dornelu adamın elinden kapıp açtı, gözlerini kısarak mühürlere ve imzalara baktı. “Bütün bu altınlar ve kurdeleler çok sevimli ama sizin Batıdiyarlı karalamalarınızı okuyamıyorum.”</p>

    <p>“Parşömeni kraliçeye götür,” diye emretti Sör Barristan. “Hemen.”</p>

    <p>Dany, salondaki öfkeyi hissedebiliyordu. “Ben yalnızca küçük bir kızım ve küçük kızlar hediyeler almalıdır,” dedi hafif bir sesle. “Daario, lütfen, benimle alay etmemelisin. Hediyemi bana getir.”</p>

    <p>Parşömen Ortak Dil’de yazılmıştı. Kraliçe, mühürleri ve imzaları inceleyerek parşömeni ağır ağır açtı. Sör Willem Darry ismini gördüğünde kalbi hızlandı. Mektubu bir kez okudu, sonra bir kez daha.</p>

    <p>“Mektupta neler yazdığını öğrenebilir miyiz Majesteleri?” diye sordu Sör Barristan.</p>

    <p>“Gizli bir anlaşma,” dedi Dany, “ben küçük bir kızken Braavos’ta yapılmış. Sör Willem Darry anlaşmayı bizim adımıza imzalamış; kendisi, İşgalci’nin adamları bizi ele geçiremeden önce, beni ve ağabeyimi Ejderha Kayası’ndan kaçıran adamdır. Prens Oberyn Martell, Dorne adına imza atmış, Braavos’un Deniz Lordu anlaşmaya şahitlik etmiş.” Parşömeni, bizzat okuması için Sör Barristan’a uzattı. “Bu anlaşma bir evlilikle mühürlenecektir, diyor. Ağabeyim Viserys, Prens Doran’ın kızı Arianne’i kraliçesi olarak alacakmış; Dorne’un, İşgalci’nin devrilmesine yardım etmesi karşılığında.”</p>

    <p>Yaşlı şövalye anlaşmayı ağır ağır okudu. “Eğer Robert bundan haberdar olsaydı, bir zamanlar Pyke’ı ezdiği gibi Güneş Mızrağını da ezer ve Prens Doran’la Kızıl Yılan’ın başlarını alırdı... bu Dornelu prensesin başını da alabilirdi.”</p>

    <p>“Hiç şüphe yok ki Prens Doran anlaşmayı bu sebeple gizli tuttu,” dedi Daenerys. “Ağabeyim, Dornelu bir prensesin onu beklediğini bilseydi, evlenecek yaşa gelir gelmez Güneş Mızrağı’na giderdi.”</p>

    <p>“Ve Robert’ın savaş baltasını üstüne çekerdi. Dorne’un üstüne de çekerdi,” dedi Kurbağa. “Babam, Prens Viserys’in bir ordu bulacağı güne kadar beklemeye razıydı.”</p>

    <p>“Baban?”</p>

    <p>“Prens Doran.” Kurbağa tek dizinin üstüne çöktü. “Majesteleri, ben Prens Quentyn Martell olma onuruna sahibim, bir Dorne prensiyim ve sizin en sadık kulunuzum.”</p>

    <p>Dany güldü.</p>

    <p>Dornelu prensin yüzü kızardı. Dany’nin kendi meclisi ve danışmanları şaşkın gözlerle ona baktılar. Skahaz Kelkafa, Ghiscar diliyle, “Majesteleri?” dedi. “Neden gülüyorsunuz?”</p>

    <p>“Ona kurbağa diyorlar,” dedi Dany, “ve şimdi neden böyle dediklerini öğrendik. Yedi Krallık’ta, gerçek aşkları tarafından öpüldüklerinde büyülü prenslere dönüşen kurbağaları anlatan çocuk masalları vardır.” Dornelu şövalyelere gülümseyerek Ortak Dil’e döndü. “Söyle bana Prens Quentyn, sen de büyülü müsün?”</p>

    <p>“Hayır Majesteleri.”</p>

    <p>“Bundan korkuyordum.” <em>Büyülü ya da büyüsüz, kahretsin. Sarı saçlı ve geniş omuzlu delikanlı yerine bunun prens olması büyük talihsizlik.</em> “Yine de, benden bir öpücük almaya geldin. Benimle evlenmek niyetindesin. Durum bu mu? Hediye olarak bana kendini getirdin. Eğer Dorne’u istiyorsam, Viserys ve senin kardeşin yerine, sen ve ben bu anlaşmayı mühürlemeliyiz.”</p>

    <p>“Babam, beni kabul edilebilir bulacağınızı umdu.”</p>

    <p>Daario Naharis aşağılayıcı bir kahkaha attı. “Bence sen küçük bir yavrusun. Kraliçenin yanında bir erkek olması gerek, miyavlayan bir oğlan değil. Dudaklarını yaladığında, ağzına annenin sütünün tadı geliyor mu?”</p>

    <p>Sör Gerris Drinkwater bu sözlere öfkelendi. “Diline dikkat et paralı asker. Bir Dorne prensiyle konuşuyorsun.”</p>

    <p>“Ve galiba prensin sütannesiyle.” Daario başparmaklarıyla kılıç kabzalarını okşadı ve tehlikeli bir şekilde gülümsedi.</p>

    <p>Skahaz kaşlarını çattı. “Bu delikanlı Dorne’un işine yarayabilir ama Meereen’in Ghiscar kanından bir krala ihtiyacı var.”</p>

    <p>“Dorne’u biliyorum,” dedi Reznak mo Reznak. “Dorne; kum, akrepler ve güneşte kavrulan kırmızı dağlar demek.”</p>

    <p>Prens Quentyn cevap verdi. “Dorne, kraliçemize hizmet etmeye ant içmiş elli bin mızrak ve kılıç demek.”</p>

    <p>“Elli bin mi?” diye dalga geçti Daario. “Ben sadece üç kılıç saydım.”</p>

    <p><em>“Yeter,”</em> dedi Daenerys. “Prens Quentyn bana bu hediyeyi sunmak için dünyanın yarısını katetti. Ona saygısızlık edilmesine izin vermeyeceğim.” Dornelu adamlara döndü. “Keşke bir yıl önce gelseydiniz. Hizdahr zo Loraq’la evleneceğime dair taahhüt verdim.”</p>

    <p>“Çok geç değil...” dedi Sör Gerris.</p>

    <p>“Buna ben karar vereceğim,” dedi Daenerys. “Reznak, prens ve arkadaşları için soylu kanlarına uygun odalar tahsis edildiğinden emin ol. İhtiyaçlarıyla da ilgilenilsin.”</p>

    <p>“Nasıl isterseniz Majesteleri.”</p>

    <p>Kraliçe ayağa kalktı. “O halde şimdilik işimiz bitti.”</p>

    <p>Daario ve Sör Barristan, piramidin tepesindeki odaya çıkan basamakları tırmanan Dany’yi takip ettiler. “Bu her şeyi değiştirir,” dedi yaşlı şövalye.</p>

    <p>Irri’nin yardımıyla tacını çıkarırken, “Bu hiçbir şeyi değiştirmez,” dedi Dany. “Üç adam ne işe yarar?”</p>

    <p>“Üç şövalye,” dedi Selmy.</p>

    <p>“Üç yalancı,” dedi Daario öfkeyle. “Beni kandırdılar.”</p>

    <p>“Ve seni satın aldılar, bundan eminim.” Daario inkâr etme zahmetine girmedi. Dany parşömeni açtı ve tekrar inceledi. <em>Bu anlaşma, biz kırmızı kapılı evde yaşarken Braavos’ta yapılmış.</em> Bu durum neden Dany’nin kendini çok tuhaf hissetmesine sebep oluyordu?</p>

    <p>Dany kâbusunu hatırladı. <em>Bazen rüyaların içinde gerçekler vardır.</em> Hizdahr zo Loraq büyücüler için çalışıyor olabilir miydi? Rüyanın anlamı bu muydu? Tanrılar Dany’ye, Hizdahr’ı bir kenara bırakmasını ve şu Dornelu prensle evlenmesini mi söylüyordu? Dany’nin hafızasında bir şeyler kıpırdandı. “Sör Barristan, Martell Hanedanı’nın arması nedir?”</p>

    <p>“İçinden bir mızrak geçen pırıltılı bir güneş.”</p>

    <p><em>Güneşin oğlu.</em> Dany ürperdi. “Gölgeler ve fısıltılar.” Quaithe başka ne söylemişti? <em>Beyaz kısrak ve güneşin oğlu. Bir aslan ve bir ejderha da vardı. Yoksa ejderha ben miyim?</em> “Parfüm kokulu kethüdaya dikkat et.” Dany bunu hatırlıyordu. “Rüyalar ve kehanetler. Neden her zaman bilmece halinde olmak zorunda? Bundan nefret ediyorum. Ah, beni yalnız bırakın sör. Yarın benim düğün günüm.” Daario o gece, bir erkeğin bir kadına sahip olabileceği tüm şekillerde Dany’ye sahip oldu ve Dany kendini memnuniyetle ona verdi. Son defasında, güneş doğarken, Doreah’tan uzun zaman önce öğrendiği gibi kumandanı ağzıyla sertleştirdi, sonra kumandanın üstünde öyle çılgınca hareket etti ki adamın yarası tekrar kanamaya başladı. Dany, tatlı bir kalp atışı boyunca o mu adamın içinde yoksa adam mı onun içinde bilemedi.</p>

    <p>Fakat güneş düğün gününün üstüne doğduğunda, Daario Naharis yataktan kalktı, kıyafetlerini giyip kılıç kemerini taktı. “Nereye gidiyorsun?” diye sordu Dany kumandana. “Bugün saldırı düzenlemeni yasaklıyorum.”</p>

    <p>“Kraliçem çok zalim,” dedi kumandan. “Eğer düşmanlarını katledemezsem, sen evlenirken ben kendimi nasıl eğlendiririm?”</p>

    <p>“Gece olduğunda hiç düşmanım kalmayacak.”</p>

    <p>“Şimdi sadece şafak tatlı kraliçem. Gün uzun. Son bir saldırı için yeterince zaman var. Sana düğün hediyesi olarak Esmer Ben Plumm’ın kafasını getireceğim.”</p>

    <p>“Kafa istemiyorum,” dedi Dany. “Bir zamanlar bana çiçekler getirirdin.”</p>

    <p>“Sana Hizdahr çiçek getirsin. O, öne eğilip hindiba çiçeği koparacak bir adam değil, bu doğru, ama onun için memnuniyetle çiçek toplayacak adamları var. Gidebilir miyim?”</p>

    <p>“Hayır.” Dany, Daario’nun orada kalmasını ve ona sarılmasını istiyordu. <em>Bir gün gidecek ve geri dönmeyecek,</em> diye düşündü. <em>Bir gün, bir yaycı, Daario’nun göğsüne bir ok saplayacak. Ya da on adam, mızraklar, kılıçlar ve baltalarla ona saldıracak.</em> Kahraman olmak isteyen on adamın beşi ölecekti ama bu Dany’nin kederini hafifletmeyecekti. <em>Bir gün onu kaybedeceğim, tıpkı güneşim ve yıldızımı kaybettiğim gibi. Lakin, size yalvarıyorum tanrılar, onu bugün kaybetmeyeyim.</em> “Yatağa geri gel ve beni öp.” Daha önce kimse Dany’yi Daario gibi öpmemişti. “Ben senin kraliçenim ve sana beni düzmeni emrediyorum.”</p>

    <p>Dany bunu şakacı bir tavırla söylemişti ama Daario’nun bakışları Dany’nin sözleriyle sertleşti. “Kraliçeyi düzmek kralın işi. Evlendiğiniz zaman soylu Hizdahr bu konuyla ilgilenir. Böyle terletici bir iş için fazlasıyla asil olduğu anlaşılırsa, bu işi onun yerine yapacak hizmetkârları da var. Dornelu delikanlıyla onun yakışıklı arkadaşını da yatağına çağırabilirsin, neden olmasın?” Daario yatak odasından çıktı.</p>

    <p><em>Bir saldırı düzenleyecek,</em> diye düşündü Dany, <em>ve eğer Ben Plumm’ın başını alırsa, düğün ziyafetine gelip adamın başını ayaklarımın dibine fırlatacak. Yedi beni korusun. Daario neden soylu bir aileden gelmiyor?</em></p>

    <p>Kumandan gittiğinde, Missandei kraliçeye basit bir kahvaltı getirdi; keçi peyniri, zeytin ve tatlı olarak kuru üzüm. “Kahvaltı için şaraptan fazlasına ihtiyacınız var Majesteleri. Küçücük bir şeysiniz ve bugün güce ihtiyaç duyacağınız muhakkak.”</p>

    <p>Ufacık tefecik bir kızdan gelen bu sözler Dany’yi güldürdü. Dany, bu küçük kâtibeye o kadar güveniyordu ki onun yalnızca on bir yaşında olduğunu sık sık unutuyordu. Terasta birlikte kahvaltı ettiler. Dany bir zeytini kemirirken, Naathlı kız erimiş altına benzeyen gözleriyle Dany’ye baktı ve, “Onlara evlenmekten vazgeçtiğinizi söylemek için geç değil,” dedi.</p>

    <p><em>Geç,</em> diye düşündü kraliçe kederle. “Hizdahr’ın kanı kadim ve soylu. Bu birleşme, benim azatlı kölelerimi onun insanlarıyla birleştirecek. Biz bir bütün olduğumuzda şehir de bütün olacak.”</p>

    <p>“Majesteleri soylu Hizdahr’ı sevmiyor. Bu kulunuz, sizin başka bir adamla evlenmeyi tercih edeceğinizi düşünüyor.”</p>

    <p><em>Bugün Daario’yu düşünmemeliyim.</em> “Bir kraliçe mecbur olduğunda sever, istediğinde değil.” Dany iştahını kaybetmişti. “Bu yiyecekleri götür,” dedi Missandei’ye. “Banyo yapma vaktim geldi.”</p>

    <p>Daha sonra, Jhiqui, Dany’yi kurularken, Irri kraliçenin <em>tokar</em>ıyla geldi. Dany, Dothraklı kızların bol ipek pantolonlarını ve boyalı yeleklerini kıskandı. Bu kıyafetler, eteğine küçük inciler dikilmiş ağır püsküllü <em>tokar</em>dan çok daha serindi. “Şunu bedenime sarmama yardım edin lütfen. Bütün bu incilerle tek başıma başa çıkamam.”</p>

    <p>Dany, düğün ve düğünü takip eden gece için hevesli olması gerektiğini biliyordu. İlk düğününün gecesini hatırladı. O gece, Khal Drogo yıldızların altında Dany’nin bekâretini almıştı. Dany ne kadar korktuğunu ve heyecanlandığını anımsadı. Hizdahr’la aynı duyguları yaşar mıydı? <em>Hayır. Ben eskiden olduğum kız değilim, Hizdahr da güneşim ve yıldızım değil.</em></p>

    <p>Missandei piramidin içinden yeniden çıktı. “Reznak ve Skahaz size Merhamet Tapınağı’na kadar eşlik etme onuru için yalvarıyorlar Majesteleri. Reznak tahtırevanınızın hazırlanması için emir verdi.”</p>

    <p>Meereenliler şehir içinde nadiren at sürüyorlardı. Kölelerin omuzlarında taşınan tahtırevanları ve sandalyeleri tercih ediyorlardı. Zakh’ın adamlarında biri, “Atlar caddeleri pisletiyor,” demişti Dany’ye, “köleler pisletmiyor.” Dany köleleri azat etmişti ama caddeler tıpkı eskisi gibi tahtırevanlarla doluydu ve tahtırevanlar sihirli bir şekilde havada yüzmüyordu.</p>

    <p>“Hava, bir tahtırevanın içinde kapalı kalamayacağım kadar sıcak,” dedi Dany. “Gümüş atım eyerlensin. Lord kocama kölelerin sırtında gitmeyeceğim.”</p>

    <p>“Majesteleri,” dedi Missandei, “bu kulunuz çok üzgün ama bir <em>tokar</em>la at süremezsiniz.”</p>

    <p>Küçük kâtibe sık sık olduğu gibi haklıydı. <em>Tokar,</em> at sürmek için uygun bir giysi değildi. Dany yüzünü buruşturdu. “Dediğin gibi olsun. Ama tahtırevanla gitmeyeceğim. Perdelerin arkasında boğulurum. Bana bir sandalye hazırlasınlar.” Dany madem sarkık kulaklarını takmak zorundaydı, bütün tavşanların onu görmesini sağlayacaktı.</p>

    <p>Dany aşağı indiğinde Reznak ve Skahaz dizlerinin üstüne çöktüler. “Pırıl pırıl parlıyorsunuz İlahemiz. Size bakmaya cesaret eden her adam kör olacak,” dedi Reznak. Kethüda, kırmızı atlastan dikilmiş altın püsküllü bir <em>tokar</em> giymişti. “Hizdahr zo Loraq size sahip olacağı için çok şanslı... bunu söyleyerek cüretkâr davranıyorum ama siz de ona sahip olacağınız için şanslısınız. Bu evlilik şehrimizi kurtaracak, göreceksiniz.”</p>

    <p>“Dua edelim de öyle olsun.” <em>Zeytin ağaçlarımı dikmek ve onların zeytin verdiğini görmek istiyorum. Hizdahr’ın öpücükleri beni mutlu etmese ne çıkar? Barış beni mutlu edecek. Ben bir kraliçe miyim yoksa sadece bir kadın mıyım?</em></p>

    <p>“İnsanlar bugün sinek sürüleri kadar kalabalık olacak.” Kelkafa, pilili siyah bir etek giymiş ve yılan başı şeklinde bronz bir miğfer takmıştı.</p>

    <p>“Sineklerden korkmalı mıyım? Tunç Canavarlar beni tehlikelerden korur.”</p>

    <p>Büyük Piramit’in zemin katı her daim alacakaranlıktı. Dokuz metre kalınlığındaki duvarlar, caddelerin gürültüsünü boğuyor ve sıcağı dışarıda tutuyordu, bu yüzden içerisi serin ve loştu. Dany’nin eşlikçileri kapıların iç tarafında sıraya giriyordu. Atlar, katırlar ve eşekler doğu duvarına, filler ise batı duvarına bağlanmıştı. Dany’nin piramidinde, o tuhaf ve devasa hayvanlardan üç tane vardı, Dany’ye tüysüz gri mamutları hatırlatıyorlardı ama fillerin hortumları kesilip varaklanmıştı, gözleri hüzünlüydü.</p>

    <p>Dany onları bulduğunda Güçlü Belwas üzüm yiyordu ve Barristan Selmy benekli gri atının eyerini bağlayan seyisi seyrediyordu. Dornelu adamlar yaşlı şövalyenin yanındaydı, konuşuyorlardı ama kraliçeyi görünce sustular. Prens diz çöktü. “Majesteleri, sizinle görüşmek zorundayım. Babamın kuvveti azalıyor lakin sizin davanıza olan sadakati her zamanki gibi güçlü. Eğer şahsım ya da davranışım sizi hoşnutsuz ettiyse üzgünüm, fakat...”</p>

    <p>“Eğer beni hoşnut etmek istiyorsanız, benim için mutlu olun sör,” dedi Daenerys. “Bu benim düğün günüm. İnsanlar Sarı Şehir’de dans edecek, bundan şüphem yok.” İç geçirdi. “Kalkın prensim. Ve gülümseyin. Bir gün, babamın tahtını almak için Batıdiyar’a döneceğim ve Dorne’dan yardım isteyeceğim. Lakin bugün, şehrim Yunkaililer tarafından demir bir çemberin içine alınmış durumda. Yedi Krallık’ı görmeden ölebilirim. Hizdahr ölebilir. Dalgalar Batıdiyar’ı yutabilir.” Dany prensin yanağını öptü. “Gelin. Evlenme vaktim geldi.”</p>

    <p>Sör Barristan, Dany’nin sandalyeye çıkmasına yardım etti. Quentyn, Dornelu arkadaşlarının yanına döndü. Güçlü Belwas kapıların açılması için bağırdı ve Daenerys Targaryen sandalyede taşınarak güneşe çıkarıldı. Selmy, benekli gri atının sırtında, Dany’nin yanında yola koyuldu.</p>

    <p>Düğün alayı Merhamet Tapınağı’na doğru dönerken, “Söyleyin bana,” dedi Dany, “annem ve babam kendi kalplerini dinlemekte özgür olsalardı, kimlerle evlenirlerdi?”</p>

    <p>“Bu çok uzun zaman önceydi. Majesteleri o insanları tanımaz.”</p>

    <p>“Ama siz tanıyorsunuz. Anlatın.”</p>

    <p>Yaşlı şövalye başını eğdi. “Anneniz, vazifesine önem veren bir kraliçeydi.”</p>

    <p>Sör Barristan, altın zırhının ve omuzlarından dökülen beyaz pelerininin içinde yakışıklıydı ama sesi, acı çeken bir adamın sesi gibiydi; her kelime, adamın boğazından geçen bir taştı sanki. “Ama genç bir kızken... fırtına topraklarından gelen genç bir şövalyeye vurulmuştu. O şövalye, bir turnuvada onun uğurunu takmış ve onu aşk ve güzellik kraliçesi ilan etmişti. Kısa süren bir şeydi.”</p>

    <p>“O şövalyeye ne oldu?”</p>

    <p>“Leydi annenizin babanızla evlendiği gün, o şövalye mızrağını bir kenara bıraktı. Sonra dindar bir adama dönüştü ve Kraliçe Rhaella’nın yerini yalnızca Bakire’nin doldurabileceğini söylerken duyuldu. Tutkusu elbette imkânsızdı. Arazi sahibi bir şövalye, kraliyet kanı taşıyan bir prensesle evlenmeye uygun değildir.”</p>

    <p><em>Ve Daario Naharis yalnızca bir paralı asker, arazi sahibi bir şövalyenin altın mahmuzunu bağlamaya bile uygun değil.</em> “Ya babam? Kraliçesinden daha çok sevdiği bir kadın var mıydı?”</p>

    <p>Sör Barristan eyerinde kıpırdandı. “Sevdiği... değil. İstediği, daha doğru bir kelime olabilir... ama bu sadece bir mutfak dedikodusuydu, çamaşırcı kadınların ve seyis yamaklarının fısıltılarıydı...”</p>

    <p>“Bilmek istiyorum. Babamı hiç tanımadım. Onunla ilgili her şeyi bilmek istiyorum. İyi şeyleri ve... diğer şeyleri.”</p>

    <p>“Nasıl emrederseniz.” Beyaz şövalye kelimeleri dikkatle seçti. “Prens Aerys... gençken, Casterly Kayası’ndan bir leydiye tutulmuştu, Tywin Lannister’ın kuzenine. Leydi ile Tywin evlendiğinde, babanız düğün ziyafetinde çok fazla içti ve lordun ilk gece hakkı geleneğinin bozulmasının talihsizlik olduğunu söyledi. Bu sadece bir sarhoş şakasıydı ama Lord Tywin bu çeşit sözleri ya da yatağa götürme töreni sırasında babanızın yaptığı şeyleri unutacak bir adam değildi.” Şövalyenin yüzü kızardı. “Çok konuştum Majesteleri. Ben...”</p>

    <p>“İnayetli kraliçe, selamlar olsun!” Dany’nin alayının yanına başka bir alay geldi, Hizdahr zo Loraq kendi sandalyesinde gülümsüyordu. <em>Kralım.</em> Dany, Daario Naharis’in nerede olduğunu ve ne yaptığını merak etti. <em>Eğer bu bir hikâye olsaydı, biz tapınağa vardığımızda Daario dörtnala gelir ve benimle evlenmek için Hizdahr’a meydan okurdu.</em></p>

    <p>Kraliçenin ve Hizdahr zo Loraq’ın düğün alayları Meereen’in içinde yan yana yol aldı. Sonunda, Merhamet Tapınağı güneşte parlayan altın kubbeleriyle alayların önünde belirdi. <em>Ne kadar güzel,</em> demeye çalıştı kraliçe kendine, ama içinde, kendini Daario’yu aramaktan alıkoyamayan küçük ve aptal bir kız vardı. <em>Eğer seni sevseydi, gelir ve seni kılıç zoruyla alırdı, tıpkı Rhaegar’ın o kuzeyli kızı aldığı gibi,</em> diye üsteledi Dany’nin içindeki kız, ama kraliçe bunun saçmalık olduğunu biliyordu. Kumandan bunu deneyecek kadar çılgın olsa bile, Dany’ye yüz metre yaklaşamadan önce Tunç Canavarlar tarafından öldürülürdü.</p>

    <p>Galazza Galare tapınağın kapılarının dışında bekliyordu; beyaz, pembe, kırmızı, mavi, altın ve mor giymiş hemşireler tarafından çevrelenmişti. <em>Eskisinden daha azlar.</em> Dany, Ezzara’yı aradı ama onu göremedi. <em>Kanlı ishal onu da mı aldı?</em> Kraliçe, kanlı ishalin yayılmasını önlemek için Astaporluları duvarların dışında açlıktan kırılmaya terk etmişti ama hastalık yine de yayılıyordu. Pek çok insan ishale yakalanmıştı: Azatlı köleler, paralı askerler, Tunç Canavarlar, hatta Dothraklılar. Buna rağmen, hastalık şu ana kadar hiçbir Lekesiz’e dokunmamıştı. Dany, en kötüsünün geride kalmış olması için dua etti.</p>

    <p>Faziletler, fildişi bir sandalye ve altın bir kâse getirdiler. Daenerys Targaryen, püsküllere basmamak için <em>tokar</em>ını zarifçe tutarak sandalyenin kadife minderine oturdu. Hizdahr zo Loraq dizlerinin üstüne çöktü, kraliçenin sandaletlerinin bağcıklarını çözdü, elli hadım şarkı söylerken ve on bin göz onu izlerken Dany’nin ayaklarını yıkadı. Parmaklarının arası güzel kokulu yağlarla dolarken, <em>nazik elleri var,</em> diye düşündü Dany. <em>Eğer kalbi de nazikse, zamanla ondan hoşlanabilirim.</em></p>

    <p>Yıkama işi bittiğinde, Hizdahr, Dany’nin ayaklarını yumuşak bir havluyla kuruladı, sandaletlerini bağladı ve kraliçenin ayağa kalkmasına yardım etti. Dany ve Hizdahr, Yeşil Fazilet’i takip ederek el ele tapınağa girdiler, içerideki hava tütsüler yüzünden ağırdı ve Ghis’in tanrıları gölgeler giyinmiş bir halde nişlerde duruyordu.</p>

    <p>Dört saat sonra, Dany ve Hizdahr, karı ve koca olarak tapınaktan çıktılar, el ve ayak bileklerindeki altın zincirlerle birbirlerine bağlanmışlardı.</p>
  </div>
</body>
</html>
