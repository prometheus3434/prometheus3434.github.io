<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Theon</h1>

    <p>Gün tıpkı Stannis gibi geldi: Görünmeden.</p>

    <p>Kışyarı saatlerdir uyanıktı. Kalenin siperleri ve kuleleri; yünler, örgü zırhlar ve deriler giyen ve asla gelmeyen bir saldırıyı bekleyen adamlarla doluydu. Gökyüzü aydınlanmaya başladığında davulların sesi işitilmez oldu ama savaş boruları üç kez daha duyuldu, ses her seferinde biraz daha yakından geldi. Ve kar hâlâ yağıyordu.</p>

    <p>Hayatta kalan seyislerden biri, “Fırtına bugün dinecek,” diye ısrar etti yüksek sesle. “Daha kış bile gelmedi.” Theon, eğer cesaret edebilseydi, gülerdi. Yaşlı Dadı’nın, kırk gün kırk gece süren fırtınalarla ilgili anlattığı hikâyeleri hatırladı. Bir yıl, on yıl süren fırtınalar... kaleleri, şehirleri ve krallıkları otuz metre karın altına gömen fırtınalar.</p>

    <p>Theon, Büyük Salon’un arka tarafında, atların yakınında oturuyordu. Abel’ı, Rowan’ı ve domuz yağında kızartılmış bayat ekmek parçalarına saldıran Sincap isimli, kahverengi saçlı çamaşırcı kadını izliyordu. Kendisi, çiğnenecek kadar kıvamlı bir maşrapa esmer birayla kahvaltı etmişti. <em>Birkaç maşrapa daha içersem, Abel’ın planı o kadar çılgınca görünmeyebilir.</em></p>

    <p>Roose Bolton esneyerek salona girdi. Solgun gözlü adama, tombul ve hamile karısı Şişko Walda eşlik ediyordu. Bolton’ın önünde lordlar ve kumandanlar yürüyordu, aralarında Fahişefelaketi Umber, Aenys Frey ve Roger Ryswell de vardı. Wyman Manderly kahvaltı masasının ucunda oturuyordu, midesine sosisler ve haşlanmış yumurtalar indiriyordu. Wyman’ın yanındaki yaşlı Lord Locke, dişsiz ağzına yulaf lapası dolduruyordu.</p>

    <p>Çok geçmeden Lord Ramsay de ortaya çıktı, salonun ön tarafına doğru yürürken kılıç kemerinin tokasını tutturdu. <em>Bu sabah keyfi yok.</em> Theon bunu görebiliyordu. <em>Davullar yüzünden bütün gece uyanık kalmış,</em> diye tahmin etti, <em>ya da biri onu kızdırmış.</em> Yanlış bir kelime, kötü bir bakış, yersiz bir kahkaha; bunlardan herhangi biri lordun gazabını uyandırabilir ve bir adamın derisine mal olabilirdi. <em>Lütfen lordum, bu tarafa bakmayın.</em> Ramsay’nin her şeyi anlaması için tek bakış yeterdi. <em>Her şeyi yüzümden okuyacak. Bilecek. O her zaman bilir.</em></p>

    <p>Theon, Abel’a döndü. “Bu işe yaramayacak,” dedi. Sesi o kadar hafifti ki atlar bile onu duyamazdı. “Daha kaleden çıkamadan yakalanacağız. Kaçmayı başarsak bile Lord Ramsay peşimize düşecek. O, Kemik Ben ve kızlar.”</p>

    <p>“Lord Stannis duvarların diğer tarafında. Seslere bakılırsa fazla uzakta da değil. Yapmamız gereken tek şey ona ulaşmak.” Abel’ın parmakları udun tellerinde dans etti. Şarkıcının sakalları kahverengiydi ama uzun saçları büyük ölçüde grileşmişti. “Eğer Piç peşimize düşerse, bunu yaptığına pişman olacak kadar uzun yaşayabilir.”</p>

    <p><em>Sen öyle san,</em> diye düşündü Theon. <em>Buna inan. Kendine bunun gerçek olduğunu söyle.</em> “Ramsay senin kadınlarını av olarak kullanacak,” dedi şarkıcıya. “Onları kovalayacak, onlara tecavüz edecek ve cesetlerini köpeklere yedirecek. Eğer kadınlar onu iyice koşturursa, Ramsay bir sonraki köpek yavrularına kadınların isimlerini verecek. Senin derini yüzecek. O, Deriyüzen ve Benim-İçin-Dans-Et Damon, bu işi bir eğlenceye çevirecekler. Durmaları için onlara yalvaracaksın.” Sakat eliyle şarkıcının kolunu yakaladı. “Onun eline tekrar düşmeme izin vermeyeceğine dair yemin ettin. Bana söz verdin.” Theon bunu bir kez daha duymak istiyordu.</p>

    <p>“Abel’ın sözü meşe kadar sağlamdır,” dedi Sincap. Abel sadece omuz silkti. “Merak etme prensim.”</p>

    <p>Ramsay yüksek masada babasıyla tartışıyordu. Theon, adamların konuştuklarını duyamayacak kadar uzakta oturuyordu ama Şişko Walda’nın yuvarlak yüzündeki korku çok şey anlatıyordu. Theon, Wyman Manderly’nin biraz daha sosis için seslendiğini ve Roger Ryswell’in, tek kollu Harwood Stout’un yaptığı bir şakaya güldüğünü duydu.</p>

    <p>Boğulmuş Tanrı’nın ıslak salonlarını görüp göremeyeceğini merak etti. Yoksa hayaleti burada, Kışyarı’nda mı kalacaktı? <em>Ölü ölüdür. Ölü olmak Leş olmaktan iyidir.</em> Eğer Abel’ın planı yolunda gitmezse, Ramsay, şarkıcıyla Theon’a uzun ve zor ölümler bahşederdi. <em>Bu sefer beni tepeden tırnağa yüzer. Ben ne kadar yalvarırsam yalvarayım ıstırabım son bulmaz.</em> Theon’ın bildiği hiçbir acı, Deriyüzen’in küçük bıçağının uyandırdığı ıstıraba yaklaşamazdı. Abel çok yakında bunu öğrenecekti. Ve ne uğruna? <em>Jeyne, onun adı Jeyne ve gözlerinin rengi yanlış. Rolünü oynayan bir oyuncu. Lord Bolton ve Ramsay biliyor ama diğerleri kör. Bu sinsi gülüşlü, kahrolası şarkıcı bile kör. Birilerini kandıracağını sanıyorsun ama sen kandırılıyorsun Abel. Yanlış kız uğruna öleceksin.</em></p>

    <p>Theon, Rowan tarafından Yıkık Kule’nin kalıntılarının arasında bekleyen Abel’a götürüldüğünde gerçeği söylemeye çok yaklaşmıştı ama son anda dilini tutmuştu. Şarkıcı, Eddard Stark’ın kızıyla birlikte kaçmak konusunda çok azimli görünüyordu. Lord Ramsay’nin yeni karısının bir kâhya eniği olduğunu bilseydi...</p>

    <p>Büyük Salon’un kapıları gürültüyle açıldı.</p>

    <p>İçeri soğuk bir rüzgâr girdi ve buz kristallerinden oluşan bir bulut havada mavi beyaz parladı. Bulutun içinden Sör Hosteen Frey çıktı, beline kadar karla kaplanmıştı, kollarında bir ceset vardı. Masalardaki adamlar, kadehlerini ve kaşıklarını bırakıp dehşet verici manzaraya baktılar. Salona sessizlik çöktü.</p>

    <p><em>Bir cinayet daha.</em></p>

    <p>Yüksek masaya doğru yürüyen Sör Hosteen’in pelerinindeki karlar yere döküldü, zeminde adamın ayak sesleri çınladı. Bir düzine Frey şövalyesi Hosteen’in ardından içeri girdi. İçlerinden biri, Theon’ın tanıdığı bir çocuktu. Büyük Walder, küçük olan, tilki suratlı ve bir çubuk kadar ince. Çocuğun göğsü, kolları ve pelerini kan lekeleriyle doluydu.</p>

    <p>Kan kokusunu alan atlar bağırmaya başladı. Köpekler havayı koklayarak masaların altından çıktı. Adamlar sıralardan kalktı. Sör Hosteen’in kollarındaki bedenin pembe buzdan zırhı, meşale ışığıyla parladı.</p>

    <p>“Kardeşim Merrett’in oğlu.” Hosteen Frey, cesedi yüksek masanın önünde yere yatırdı. “Bir domuz gibi doğranmış ve büyük bir kar yığınının altına itilmiş. Bir <em>çocuk.</em>”</p>

    <p><em>Küçük Walder,</em> diye düşündü Theon. <em>Büyük olan.</em> Rowan’a baktı. <em>Altı kişiler,</em> diye hatırladı. <em>Bunu içlerinden herhangi biri yapmış olabilir.</em> Fakat çamaşırcı kadın, Theon’ın bakışını hissetti. “Bu bizim işimiz değil,” dedi.</p>

    <p>Abel, “Sessiz ol,” diyerek kadını uyardı.</p>

    <p>Lord Ramsay yüksek masadan kalkıp ölü çocuğun yanına indi. Babası daha ağır hareket etti; solgun gözlü, ifadesiz yüzlü, vakur. “Bu kirli bir iş.” Roose Bolton sesi bir kez olsun duyulacak kadar yüksekti. “Ceset nerede bulundu?”</p>

    <p>“Şu yıkık kulenin altında lordum,” dedi Büyük Walder. “Eski gargoyleleri olan kulenin altında.” Çocuğun eldivenleri kuzeninin kanıyla katılaşmıştı. “Ona tek başına dışarı çıkmamasını söyledim ama bana bir adamı bulması gerektiğini söyledi. Adamın ona gümüş borcu varmış.”</p>

    <p>“Hangi adam?” diye sordu Ramsay. “Bana onun adını ver. Bana onu göster çocuk. Sana o adamın derisinden bir pelerin yapayım.”</p>

    <p>“Walder adamın adını söylemedi lordum. Sadece, sikkeleri zar oyununda kazandığını söyledi.” Frey çocuğu duraksadı. “Walder’a zar oyununu Beyaz Liman adamları öğretmişti. Hangileri olduğunu bilmiyorum ama onlar öğretmişti.”</p>

    <p>“Lordum,” diye gürledi Hosteen Frey. “Bunu yapan adamın kim olduğunu biliyoruz. Bu çocuğu ve diğerlerini o öldürdü. Kendi eliyle değil, hayır. O bizzat cinayet işleyemeyecek kadar korkak ve şişman. Cinayetleri sözleriyle işliyor.” Wyman Manderly’ye döndü. “Bunu inkâr ediyor musun?”</p>

    <p>Beyaz Liman Lordu bir sosisin yarısını ısırdı. “İtiraf ediyorum...” Kol yeniyle dudaklarındaki yağı sildi, “...itiraf ediyorum ki bu zavallı çocuğu çok az tanıyorum. Lord Ramsay’nin yaveriydi, öyle değil mi? Kaç yaşındaydı?”</p>

    <p>“Son isim gününde dokuzuna basmıştı.”</p>

    <p>“Çok küçük,” dedi Wyman Manderly. “Lakin tanrıların bir lütfu olabilir bu. Çocuk yaşasaydı bir Frey olarak büyüyecekti.” Sör Hosteen masayı tekmeledi, masanın üst kısmı ayaklarından ayrılıp Lord Wyman’ın şişkin göbeğine devrildi. Kadehler ve tabaklar havaya uçtu, sosisler etrafa saçıldı ve bir düzine Manderly adamı küfürler ederek ayağa kalktı. Bazıları ellerine silah olarak kullanılabilecek şeyler aldı; bıçaklar, tabaklar, sürahiler.</p>

    <p>Sör Hosteen Frey, uzunkılıcını kınından çıkarıp Wyman Manderly’ye doğru zıpladı. Beyaz Liman Lordu geri çekilmeye çalıştı ama masanın üst kısmı tarafından sandalyesine mıhlanmıştı. Hosteen’in bıçağı, Manderly’nin dört gıdısından üçünü parlak kırmızı bir kan serpintisiyle yardı. Leydi Walda çığlık atarak kocasının koluna yapıştı. <em>“Durun,”</em> diye bağırdı Roose Bolton. <em>“Şu çılgınlığı durdurun.”</em> Manderlyler, Freyler’e saldırmak için sıraların üstünden atlarken, Roose Bolton’ın adamları öne çıktı. Manderlyler’den biri bir hançerle Sör Hosteen’e saldırdı fakat iri şövalye kendi etrafında dönüp adamın kolunu omzundan kopardı. Lord Wyman ayağa kalktı... ve yere devrildi. Manderly yerdeki kan gölünün içinde bir mors gibi çırpınırken, Yaşlı Lord Locke bir üstat bulmak için bağırdı.</p>

    <p>Savaşçılar ayırmak ve katliama son vermek için kırk Dehşet Kalesi mızrakçısı gerekti. O zamana kadar altı Beyaz Liman adamı ve iki Frey ölmüştü, bir düzine yaralı vardı ve Piç’in Oğulları’ndan biri olan Luton gürültülü bir şekilde can çekişiyordu. Luton, bir avuç dolusu bağırsağı karnındaki yarığın içine geri sokmaya çalışırken ağlayarak annesini çağırıyordu. Lord Ramsay onu susturdu; Çelikincik’in adamlarından birinin mızrağını kaptı ve Luton’un göğsüne sapladı. Çatı kirişlerinde bile bağırışlar, dualar, küfürler, ürken atların çığlıkları ve Ramsay’nin kancıklarının hırlamaları çınlıyordu. Salon, Roose Bolton’ın duyulmasına yetecek kadar sessizleşmeden önce, Çelikincik Walton mızrağının sapını defalarca yere vurmak zorunda kaldı.</p>

    <p>“Görüyorum ki hepiniz kan istiyorsunuz,” dedi Dehşet Kalesi Lordu. Üstat Rhodry lordun yanında duruyordu, kolunda bir kuzgun vardı. Kuşun siyah tüyleri meşale ışığında gazyağı gibi parlıyordu. <em>Islak,</em> diye fark etti Theon. <em>Ve lordun elinde bir parşömen var. O da ıslak olmalı. Kara kanatlar, kara haberler.</em> “Kılıçlarımızı birbirimize savuracağımıza, onları Lord Stannis’e karşı kullanmalıyız.” Lord Bolton parşömeni açtı. “Stannis’in ordusu buradan üç gün uzakta bekliyor. Açlıktan kırılmış ve karda mahsur kalmış haldeler. Ve bilhassa ben, Stannis’in keyfini beklemekten sıkıldım. Sör Hosteen, şövalyelerinizi ve silahlı askerlerinizi ana kapıda toplayın. Madem mücadeleye bu kadar heveslisiniz, ilk darbeyi siz indirmelisiniz. Lord Wyman, Beyaz Liman adamlarını doğu kapısında toplayın. Onlar da önden gidecekler.”</p>

    <p>Hosteen Frey’in kılıcı, neredeyse kabzasına kadar kıpkırmızıydı. Adamın yanağındaki kan damlaları çillere benziyordu. Hosteen kılıcını indirdi ve, “Emredersiniz lordum,” dedi. “Lakin Stannis Baratheon’ın kafasını size getirdikten sonra, Lord Domuz Yağı’nın kafasını kesme işini bitirmek niyetindeyim.”</p>

    <p>Üstat Medrick, Lord Wyman’ın kanamasını durdurmak için uğraşıyordu. Dört Beyaz Liman şövalyesi adamın etrafını sarmıştı. En yaşlı şövalye, “Önce bizi geçmeniz gerekir sör,” dedi. Sert ifadeli yaşlı adamın kan lekeli pelerininde, eflatun zemin üstünde üç gümüş deniz kızı sergileyen bir arma vardı.</p>

    <p>“Memnuniyetle. Teker teker veya hepinizi birden, benim için fark etmez.”</p>

    <p>Kanlı mızrağını savurarak, <em>“Yeter,”</em> diye kükredi Lord Ramsay. “Bir tehdit daha duyarsam hepinizi bizzat deşerim. Lord babam konuştu! Gazabınızı taht talibi Stannis’e saklayın.”</p>

    <p>Roose Bolton başıyla onayladı. “Oğlumun dediği gibi. Stannis’le işimiz bittiğinde birbirimizle savaşmak için yeterince vaktimiz olacak.” Kafasını çevirdi, Theon’ın yanındaki şarkıcı Abel’ı bulana kadar soğuk ve solgun gözleriyle salonu araştırdı. “Şarkıcı,” diye seslendi, “gel ve bizim için sakinleştirici bir şeyler söyle.”</p>

    <p>Abel reverans yaptı. “Eğer lordum memnun olacaksa.” Elinde uduyla, birkaç cesedin üstünden çevikçe atlayarak platforma doğru yürüdü ve bağdaş kurarak yüksek masaya oturdu, Theon Greyjoy’un bilmediği hüzünlü ve sakin bir şarkı çalmaya başladı. Sör Hosteen, Sör Aenys ve diğer Freyler, atlarını salondan çıkarmak için hareketlendiler.</p>

    <p>Rowan, Theon’ın kolunu yakaladı. “Banyo. Şimdi olmalı.”</p>

    <p>Theon kadının kıskacından kurtuldu. “Gündüz vakti? Görülürüz.”</p>

    <p>“Kar bizi gizler. Sağır mısın? Bolton kılıçlarını gönderiyor. Stannis’e onlardan önce ulaşmalıyız.”</p>

    <p>“Ama... Abel...”</p>

    <p>“Abel kendi kendini koruyabilir,” diye mırıldandı Sincap.</p>

    <p><em>Bu çılgınlık. Umutsuz, aptalca, başarısızlığa mahkûm.</em> Theon birasının son yudumunu içti ve gönülsüzce ayağa kalktı. “Kardeşlerini bul. Leydimin banyo teknesini doldurmak için çok su lazım.”</p>

    <p>Sincap, her zamanki gibi sessiz adımlarlarla sıvışıp gitti. Rowan, Theon’ı salondan çıkardı. Tanrı korusundaki o geceden beri, kız kardeşlerden biri Theon’ın her adımını takip ediyor ve onu asla gözden kaçırmıyordu. Kızlar Theon’a güvenmiyordu. <em>Neden güvensinler? Eskiden Leş’tim ve yine Leş olabilirim. Leş, Leş, kalleşle kafiyeli.</em></p>

    <p>Dışarıda hâlâ kar yağıyordu. Yaverlerin yaptığı kardan adamlar, üç metrelik korkunç ve şekilsiz devlere dönüşmüştü. Rowan ve Theon tanrı korusuna doğru giderlerken iki yanlarında da beyaz duvarlar yükseliyordu; kale, kule ve salon arasındaki yollar buzlu hendeklerden ibaret bir labirente dönüşmüştü ama Theon Greyjoy saat başı kürenen yolların her kıvrımını ve her dönüşünü biliyordu.</p>

    <p>Tanrı korusu bile beyazlıyordu. Yürek ağacının altındaki havuzun yüzeyinde ince bir buz tabakası oluşmuştu. Ağacın beyaz gövdesine kazılmış yüzde, küçük buz saçaklarından oluşan bir bıyık çıkmıştı. Günün bu saatinde, eski tanrılar sadece Rowan’la Theon’a ait olamazdı. Rowan, Theon’ı, ağacın önünde dua eden kuzeyli adamlardan uzaklaştırdı ve kışla duvarının arkasındaki kuytu köşeye, çürük yumurta gibi kokan sıcak çamur havuzunun yanına götürdü. Theon, çamurun bile buz tutmaya başladığını gördü. “Kış geliyor...”</p>

    <p>Rowan, Theon’a sert bir bakış attı. “Lord Eddard’ın sözlerini söylemeye hakkın yok. Senin hakkın yok. Asla olmayacak. Yaptığın şeyden sonra...”</p>

    <p>“Siz de bir çocuk öldürdünüz.”</p>

    <p>“Biz yapmadık. Sana söyledim.”</p>

    <p>“Kelimeler rüzgârdır.” <em>Benden daha iyi değiller. Aynıyız.</em> “Diğerlerini öldürdünüz. Çocuğu neden öldürmeyesiniz? Sarı Dick...”</p>

    <p>“...senin kadar kötü kokuyordu. Domuz gibi bir adamdı.”</p>

    <p>“Küçük Walder da domuz yavrusuydu. Onu öldürmek, Freyler’le Manderlyler’i birbirine düşürdü. Bu çok zekiceydi. Siz...”</p>

    <p><em>“Biz yapmadık.”</em> Rowan, Theon’ı boğazından yakalayıp kışla duvarına yapıştırdı, yüzü Theon’ın yüzünden bir santim uzaktaydı. “Bunu bir kez daha söylersen dilini keserim akraba katili.”</p>

    <p>Theon kırık dişlerinin arasından gülümsedi. “Kesemezsin. Muhafızları geçmek için dilime ihtiyacın var. Yalanlarıma ihtiyacın var.”</p>

    <p>Rowan, Theon’ın yüzüne tükürdü. Sonra onu bıraktı ve eldivenli ellerini bacağına sürerek temizledi; Theon’a dokunmak onu kirletmişti sanki.</p>

    <p>Theon kızı kışkırtmaması gerektiğini biliyordu. Rowan kendince, Deriyüzen ya da Benim-İçin-Dans-Et Damon kadar tehlikeliydi. Fakat Theon yorgundu ve üşüyordu, günlerdir uyumamıştı, başı zonkluyordu. “Ben korkunç şeyler yaptım... kendi insanlarıma ihanet ettim, taraf değiştirdim, bana güvenen adamların ölüm emirlerini verdim... ama akraba katili değilim.”</p>

    <p>“Stark çocukları hiçbir zaman senin kardeşlerin olmadı. Evet. Biliyoruz.”</p>

    <p>Bu doğruydu ama Theon’ın söylemek istediği şey bu değildi. <em>Onlarla aynı kanı taşımıyorduk ama onlara asla zarar vermedim. Öldürdüğümüz çocuklar bir değirmencinin oğullarıydı.</em> Theon, çocukların annesini düşünmek istemiyordu. Değirmencinin karısını yıllardır tanıyordu, hatta onunla yatmıştı. <em>İri gizler, koyu renk göğüs uçları, tatlı bir ağız ve neşeli bir gülüş. Bir daha asla tadamayacağım zevkler.</em></p>

    <p>Fakat bunları Rowan’a anlatmanın faydası yoktu. Rowan, Theon’ın inkârlarına asla inanamazdı; tıpkı Theon’ın, kızın inkârlarına inanmadığı gibi. “Ellerimde kan var ama o kan kardeşlerimin değil,” dedi yorgunca. “Üstelik cezamı çektim.”</p>

    <p>“Yeterince çekmedin.” Rowan sırtını Theon’a döndü.</p>

    <p><em>Aptal kadın.</em> Theon kırık dökük bir yaratık olabilirdi ama hâlâ bir hançer taşıyordu. Hançeri kınından çıkarmak ve kadının kürek kemiklerinin arasına saplamak zor bir iş olmazdı. Theon bu kadarına hâlâ muktedirdi. Hatta kıza iyilik yapmış bile olurdu; bu son, Rowan ve kardeşlerinin, Ramsay tarafından yakalandıklarında yüzleşecekleri sondan daha hızlı ve daha temizdi.</p>

    <p>Leş bunu yapabilirdi. Lord Ramsay’yi memnun etmek umuduyla bunu yapardı. Bu fahişeler Ramsay’nin karısını çalmaya niyetliydi; Leş buna izin vermezdi. Fakat eski tanrılar Theon’ı tanımışlardı, ona adıyla seslenmişlerdi. <em>Demirdoğumlu. Ben demirdoğumluydum, Balon Greyjoy’un oğluydum ve Pyke’ın meşru vârisiydim.</em> Theon’ın parmak kökleri seyirdi ama Theon hançerini kınında tuttu.</p>

    <p>Sincap geri döndüğünde yanında diğer dört kız vardı: Gri saçlı sıska Myrtle, uzun saç örgülü Cadıgöz Willow, kalın belli ve büyük göğüslü Frenya, bıçaklı Holly. Hizmetçi kızlar gibi giyinmişlerdi, kaba yünden yapılmış gri elbiseleri ve tavşan kürküyle astarlanmış kahverengi yün pelerinleri vardı. Kılıç taşımıyorlar, Theon gördü. <em>Baltaları ya da çekiçleri yok, bıçaktan başka silahları yok.</em> Holly’nin pelerininin yakası gümüş bir tokayla tutturulmuştu. Frenya’nın bedenine bir ip kangalı dolanmıştı. Kangal, kızın kalçalarından göğüslerine kadar çıkıyor ve onu olduğundan da iri gösteriyordu.</p>

    <p>Myrtle, Rowan için hizmetçi kıyafeti getirmişti. “Avlular aptallarla dolu,” diye uyardı kardeşlerini. “Kaleden çıkmak niyetindeler.”</p>

    <p>Willow, aşağılama dolu bir kahkaha atarak, “Diz çökenler,” dedi. “Lord konuştu. Ona itaat etmek zorundalar.”</p>

    <p>Mutlu bir cıvıltıyla, “Ölecekler,” dedi Holly.</p>

    <p>“Biz de öleceğiz,” dedi Theon. “Muhafızları geçmeyi başarsak bile, Leydi Arya’yı nasıl dışarı çıkaracağız?”</p>

    <p>Holly gülümsedi. “Altı kadın içeri girdi, altı kadın dışarı çıkacak. Hizmetçi kızlara kim bakar? Stark kızını Sincap gibi giydireceğiz.”</p>

    <p>Theon, Sincap’a baktı. <em>Hemen hemen aynı boydalar. Bu plan işe yarayabilir.</em> “Peki Sincap nasıl dışarı çıkacak?”</p>

    <p>Sincap bizzat cevap verdi. “Bir pencereden çıkıp doğruca tanrı korusuna ineceğim. Ağabeyim tarafından akın yapmak üzere ilk kez Sur’un güneyine getirildiğimde on iki yaşındaydım. İsmimi orada kazandım. Ağabeyim, ağaçların tepesinde koştururken bir sincap gibi göründüğümü söyledi. O zamandan beri altı kez Sur’a tırmandım. Taş bir kuleden aşağı inebilirim sanırım.”</p>

    <p>“Mutlu oldun mu dönek?” diye sordu Rowan. “Haydi şu işi yapalım.”</p>

    <p>Kışyarı’nın mağaramsı mutfağı tek başına bir binayı işgal ediyordu, yangın ihtimaline karşı kalenin ana salonlarının ve iç kalelerinin epey uzağına inşa edilmişti. Mutfaktaki kokular saatlere göre değişiyordu; kızarmış etlerin, pırasaların, soğanların ve taze ekmeklerin durmadan değişen esansı. Roose Bolton mutfak kapısına muhafızlar dikmişti. Doyurulacak bunca ağız varken her yiyecek parçası değerliydi. Aşçılar ve bulaşıkçı çocuklar bile sürekli gözetim altındaydı. Fakat muhafızlar, Leş’i tanıyordu. Leydi Arya’nın banyosu için sıcak su almaya geldiğinde onunla dalga geçmeyi seviyorlardı ama hiçbiri daha ileri gitmeye cesaret edemiyordu. Leş, Lord Ramsay’nin evcil hayvanı olarak tanınıyordu.</p>

    <p>Theon’ın hizmetçi kızlarla birlikte geldiğini gören bir muhafız, “Ufunet Prensi sıcak su almaya geldi,” diye duyurdu. Mutfak kapısını açtı. “Çabuk olun. Sıcak hava dışarı kaçmasın.”</p>

    <p>İçeride, Theon yanından geçen bir bulaşıkçı çocuğu kolundan yakaladı. “Leydim için sıcak su getir,” diye emretti. “Altı kova. İyice sıcak olsun. Lord Ramsay leydinin pembe ve temiz olmasından hoşlanıyor.”</p>

    <p>“Tamam lordum,” dedi çocuk. “Derhal lordum.”</p>

    <p>“Derhal” Theon’ın istediğinden daha uzun sürdü. Büyük kazanların hiçbiri temiz değildi, bulaşıkçı çocuk suyu ısıtmadan önce kazanlardan birini yıkamak zorunda kaldı. Sonra, suyun kaynaması sonsuza kadar, altı kovanın doldurulması iki kez sonsuza kadar sürdü. Abel’ın kadınları bütün o zaman boyunca bekledi, yüzleri başlıkları tarafından gölgelenmişti. <em>Her şeyi yanlış yapıyorlar.</em> Gerçek hizmetçi kızlar bulaşıkçı çocuklarla alay eder, aşçılarla fingirder, bir ısırık şundan bir parça bundan almak için dil dökerdi. Rowan ve entrikacı kardeşleri dikkat çekmek istemiyordu ama kızların somurtkanca sessizlikleri muhafızların onlara tuhaf bakışlar atmasına sebep oldu. “Maisie, Jez ve diğer kızlar neredeler?” diye sordu adamlardan biri. “Her zaman gelenler.”</p>

    <p>“Leydi Arya onlardan memnun değildi,” diye yalan söyledi Theon. “Geçen seferki su, daha banyo teknesine ulaşmadan soğudu.”</p>

    <p>Sıcak su havayı buhar bulutlarıyla doldurdu, gökyüzünden süzülmekte olan kar tanelerini eritti. Küçük kafile, buz duvarlı hendeklerden oluşan labirentten tekrar geçti. Su her adımda biraz daha soğudu. Geçitler birliklerle doluydu: Yün cübbeler ve kürk pelerinler giyen zırhlı şövalyeler, omuzlarına mızraklar asmış silahlı askerler, ipsiz yaylar ve ok demetleri taşıyan okçular, hürsüvariler ve savaş atlarını yürüten seyisler. Frey adamları ikiz kulelerin armasını taşıyordu. Beyaz Liman’dan gelenlerin armasında balıkadam ve üç dişli mızrak vardı. Küçük kafile ve askerler fırtınanın içinde zıt yönde yürüdüler, tedbirli gözlerle birbirlerine baktılar fakat kılıçlar çekilmedi. <em>Burada çekilmedi. Ormanda her şey farklı olabilir.</em></p>

    <p>Yarım düzine tecrübeli Dehşet Kalesi adamı Büyük Kule’nin kapısını koruyordu. Muhafızların çavuşu, sıcak suyla dolu kovaları gördüğünde, “Yine mi banyo?” dedi. Ellerini soğuğa karşı koltuk altlarına sokmuştu. “Kız daha dün yıkandı. Bir kadın kendi yatağında ne kadar kirlenebilir ki?”</p>

    <p>Theon, düğün gecesinde Jeyne’e yapmak zorunda bırakıldığı şeyleri hatırlayarak, <em>o yatağı Ramsay’yle paylaşıyorsan tahmin edebileceğinden daha fazla kirlenirsin,</em> diye düşündü. “Lord Ramsay’nin emri.”</p>

    <p>“Öyleyse su donmadan önce içeri girin,” dedi çavuş. Muhafızlardan ikisi çift kanatlı kapıyı açtı.</p>

    <p>İçerisi, neredeyse dışarısı kadar soğuktu. Holly çizmelerindeki karı silkeledi ve pelerininin başlığını geri çekti. “Bu işin daha zor olacağını düşünmüştüm,” dedi. Nefesi havada dondu.</p>

    <p>“Lordumun yatak odasının kapısında da muhafızlar var,” dedi Theon. “Ramsay’nin adamları.” Muhafızlara burada Piç’in Oğulları demeye cesaret edemezdi. İnsan kimin dinliyor olabileceğini asla bilemezdi. “Başınız yerde, başlıklarınız yukarıda olsun.”</p>

    <p>“Theon’ın dediğini yap Holly,” dedi Rowan. “Biri seni tanıyabilir. Böyle bir soruna ihtiyacımız yok.”</p>

    <p>Theon önden yürüyerek merdiveni çıkmaya başladı. <em>Daha önce bu basamakları binlerce kez tırmandım.</em> Çocukken yukarı koşarak çıkardı, aşağı inerken basamakları üçer üçer aşardı. Bir keresinde Yaşlı Dadı’ya çarpmış ve kadını yere devirmişti, bu kaza ile Kışyarı’ndaki en kötü dayağını yemişti ama bu, Pyke’ta ağabeylerinden yediği dayaklara kıyasla şefkat dolu sayılırdı. Theon ve Robb, bu basamaklarda, ahşap kılıçlarla birbirlerine saldırarak nice dövüşler yapmışlardı. Bu iyi bir eğitimdi; sarmal bir merdiveni geri geri tırmanırken azimli bir rakiple dövüşmenin ne kadar zor olduğunu öğretmişti. Sör Rodrik, basamakları geri geri inen iyi bir dövüşçünün, yüz adamla baş edebileceğini söylerdi.</p>

    <p>Fakat bu çok uzun zaman önceydi. Şimdi herkes ölüydü. Jory, Sör Rodrik, Lord Eddard, Harwin, Hullen, Cayn, Desmond, Şişman Tom, şövalyelik hayalleri kuran Alyn ve Theon’a ilk gerçek kılıcını veren Mikken. Belki Yaşlı Dadı bile.</p>

    <p>Ve Robb. Theon için, Balon Greyjoy’un tohumlarından doğan bütün erkek evlatlardan daha çok kardeş olan Robb. <em>Kırmızı Düğün’de öldürüldü, Freyler tarafından katledildi. Onun yanında olmalıydım. Neredeydim? Onunla birlikte ölmeliydim.</em></p>

    <p>Theon o kadar ani bir şekilde durdu ki Willow neredeyse onun sırtına gömülüyordu. Ramsay’nin yatak odasının kapısı Theon’ın önündeydi. Kapıdaki muhafızlar, Piç’in Oğulları’ndan Ekşi Alyn ve Grunt’tı.</p>

    <p><em>Eski tanrılar bize şans diliyor olmalı.</em> Grunt’ın dili, Ekşi Alyn’in ise zekâsı yoktu. Biri gaddar, diğeri aşağılıktı. Bununla birlikte, ikisi de, hayatlarının büyük bir bölümünü Dehşet Kalesi’nin hizmetinde geçirmişlerdi. Onlara söylenen şeyi yaparlardı.</p>

    <p>“Leydi Arya için sıcak su getirdim,” dedi Theon.</p>

    <p>“Kendini yıkamayı dene Leş,” dedi Ekşi Alyn. “At pisliği gibi kokuyorsun.” Grunt, arkadaşını onaylarcasına homurdandı. Belki de adamın çıkardığı ses bir kahkahaydı. Fakat Alyn odanın kapısını açtı ve Theon’la kızlara içeri girmelerini işaret etti.</p>

    <p>Bu odanın içinde gün doğmamıştı. Gölgeler her yeri kaplamıştı. Şöminedeki közlerin arasında son bir kütük çıtırdıyordu ve dağınık boş yatağın yanındaki komodinin üstünde bir mum titriyordu. <em>Kız gitmiş,</em> diye düşündü Theon. <em>Kendini umutsuzlukla camdan aşağı atmış.</em> Fakat pencereler fırtınaya karşı sıkı sıkı kapatılmıştı, panjurlar kar ve buzla mühürlenmişti. “Leydi nerede?” diye sordu Holly. Diğer kızlar, su kovalarını, ahşap banyo teknesinin içine boşalttı. Frenya kapıyı kapattı ve sırtını kapıya dayadı. Holly tekrar, <em>“Leydi nerede?”</em> diye sordu. Dışarıdan bir boru sesi geliyordu. <em>Borazan. Freyler, mücadele için toplanıyorlar.</em> Theon, eksik parmaklarının kaşındığını hissediyordu.</p>

    <p>Sonra onu gördü. Kız, odanın en karanlık köşesine sinmişti, yerdeydi, kurt postlarından oluşan bir yığının altındaydı. Kız titremiyor olsaydı, Theon onu asla fark edemeyebilirdi. Jeyne, kendini gizlemek için kürklerin altına girmişti. <em>Bizden mi saklanıyordu? Yoksa lord kocasını mı bekliyordu?</em> Ramsay’nin geliyor olabileceği düşüncesi, Theon’ın çığlık atmak istemesine sebep oldu. “Leydim.” Theon kıza Arya diyemiyordu ve ona Jeyne demeye cesaret edemiyordu. “Gizlenmenize gerek yok. Bunlar dostlarınız.”</p>

    <p>Kürkler kıpırdandı. Yaşlarla pırıldayan bir göz dışarı baktı. <em>Koyu renk. Çok koyu. Kahverengi bir göz.</em> “Theon?”</p>

    <p>“Leydi Arya.” Rowan kıza yaklaştı. “Hemen bizimle gelmelisiniz. Sizi ağabeyinize götürmeye geldik.”</p>

    <p>“Ağabeyim?” Kızın yüzü kürklerin altından çıktı. “Benim... ağabeyim yok.”</p>

    <p><em>Kim olduğunu unuttu. Adını unuttu.</em> “Aynen öyle,” dedi Theon, “ama bir zamanlar bir ağabeyiniz ve iki erkek kardeşiniz vardı. Robb, Bran ve Rickon.”</p>

    <p>“Onlar öldü. Şimdi hiç ağabeyim yok.”</p>

    <p>“Üvey ağabeyiniz var,” dedi Rowan. “Lord Karga.”</p>

    <p>“Jon Kar?”</p>

    <p>“Sizi ona götüreceğiz ama çabuk olmalısınız.”</p>

    <p>Jeyne, kurt postlarını çenesine çekti. “Hayır. Bu bir oyun. Onun... lordumun, tatlı lordumun oyunu. Sizi o gönderdi. Bu, onu sevdiğimi kanıtlamam için düzenlenmiş bir sınav. Seviyorum. Seviyorum. Onu her şeyden çok seviyorum.” Kızın yanağına bir damla yaş süzüldü. “Ona söyleyin. Bunu ona söyleyin. Ne isterse yaparım... onunla... ya da köpekle... ya da... lütfen... ayağımı kesmesine gerek yok. Asla kaçmaya çalışmayacağım. Ona erkek çocuklar vereceğim. Yemin ederim. Yemin ederim...”</p>

    <p>Rowan hafifçe ıslık çaldı. “Tanrılar bu adamın belasını versin.”</p>

    <p>“Ben <em>iyi</em> bir kızım,” diye ağladı Jeyne. “Beni <em>eğittiler.</em>”</p>

    <p>Willow kaşlarını çattı. “Biri şu kızı sustursun. Kapıdaki muhafız dilsizdi, sağır değil. Duyacaklar.”</p>

    <p>“Kızı <em>ayağa kaldır</em> dönek.” Holly’nin elinde bıçak vardı. “Onu ayağa kaldır yoksa ben kaldıracağım. <em>Gitmek zorundayız.</em> Küçük sürtüğü kaldır ve ona biraz cesaret ver.”</p>

    <p>“Ya çığlık atarsa?” dedi Rowan.</p>

    <p><em>Hepimiz ölürüz,</em> diye düşündü Theon. <em>Onlara bunun saçmalık olduğunu söyledim ama beni dinlemediler.</em> Abel hepsinin ölüm fermanını imzalamıştı. Bütün şarkıcılar yarı deliydi. Şarkılardaki kahraman, genç kızı canavarın kalesinden mutlaka kurtarırdı ama hayat bir şarkı değildi, tıpkı Jeyne Poole’un Arya Stark olmadığı gibi. <em>Gözlerinin rengi yanlış. Ve burada kahramanlar yok. Sadece fahişeler var.</em> Theon yine de Jeyne’in yanında diz çöktü, kürkleri aşağı çekti, kızın yanağına dokundu. “Beni tanıyorsun. Ben Theon’ım biliyorsun. Ben de seni tanıyorum. Adını biliyorum.”</p>

    <p>“Adım?” Kız başını iki yana salladı. “Benim adım...”</p>

    <p>Theon, parmağını kızın dudaklarına koydu. “Bunu daha sonra konuşabiliriz. Şimdi sessiz olman gerek. Bizimle gel. Benimle. Seni buradan götüreceğiz. Ramsay’den uzak bir yere götüreceğiz.”</p>

    <p>Jeyne’in gözleri genişledi. “Lütfen,” diye fısıldadı kız. “Ah, lütfen.”</p>

    <p>Elini tuttuğu kızı ayağa kaldırırken Theon’ın eksik parmaklarının kökleri karıncalandı. Kürkler yere düştü. Jeyne kürklerin altında çıplaktı, küçük göğüsleri diş izleriyle doluydu. Theon, kızlardan birinin nefesini tuttuğunu duydu. Rowan, Theon’ın eline bir kıyafet yığını tutuşturdu. “Onu giydir. Dışarısı soğuk.” Sincap iç çamaşırlarına kadar soyunmuştu, sedir ağacından yapılmış oymalı bir sandığın içinde daha kalın kıyafetler arıyordu. Sonunda, Lord Ramsay’nin kapitone yeleklerinden birini ve iyice yıpranmış bir pantolonunu giymeye karar verdi.</p>

    <p>Theon, Rowan’ın yardımıyla, Sincap’ın kıyafetlerini Jeyne Poole’e giydirdi. <em>Eğer tanrılar merhametliyse ve muhafızlar körse, kız geçip gidebilir.</em> “Şimdi dışarı çıkıp merdivenden aşağı ineceğiz,” dedi Jeyne’e. “Başını aşağıda, başlığını yukarıda tut. Holly’yi takip et. Koşma, ağlama, konuşma, kimsenin gözlerinin içine bakma.”</p>

    <p>“Yanımda dur,” dedi Jeyne. “Beni bırakma.”</p>

    <p>“Tam yanında olacağım,” diye söz verdi Theon. Sincap, Leydi Arya’nın yatağına girdi ve battaniyeyi kafasına çekti.</p>

    <p>Frenya yatak odasının kapısını açtı. Theon dışarı çıktığında, “Kızı iyice yıkadın mı Leş?” diye sordu Ekşi Alyn. Grunt, önünden geçen Willow’un göğsünü sıktı, iyi bir tercih yapmıştı; eğer Jeyne’e dokunacak olsaydı, kız çığlık atabilirdi. Sonra Holly, kol yenine sakladığı bıçakla Grunt’ın boğazını keserdi. Willow sadece kenara çekildi ve adamın önünden geçip gitti.</p>

    <p>Theon bir an için kendini neredeyse mutlu hissetti. <em>Hiç bakmadılar. Hiç görmediler. Kızı burunlarının dibinden geçirdik!</em></p>

    <p>Ama basamaklarda korku geri döndü. Theon ve kızlar Benim-İçin-Dans-Et Damon’la ya da Çelikincik Walton’la karşılaşırlarsa ne olacaktı? Ya da bizzat Ramsay’yle? <em>Tanrılar beni korusun, Ramsay olmaz, ondan başka herkes olur.</em> Jeyne’i yatak odasından çıkarmak ne işe yarayacaktı? Theon, kızlar ve Jeyne hâlâ kalenin içindelerdi. Kaledeki bütün kapılar kapalıydı ve siperler devriye kaynıyordu. Theon ve kızlar büyük ihtimalle kulenin dışındaki muhafızlar tarafından durdurulacaklardı. Holly ve bıçağı; zırhlı, kılıçlı ve mızraklı altı adama karşı pek işe yaramayacaktı.</p>

    <p>Ama dışardaki muhafızlar kapının yanında toplanmışlardı, sırtlarını buzlu rüzgâra ve savrulan kara dönmüşlerdi. Çavuş bile, Theon’a ve kızlara kısa bir bakış atmakla yetindi. Theon, çavuşa ve muhafızlara karşı keskin bir acıma duygusu hissetti. Ramsay, karısının gittiğini öğrendiğinde hepsinin derisini yüzecekti. Lordun Grunt’la Ekşi Alyn’e neler yapacağını düşünmek bile zordu.</p>

    <p>Kapıdan on metre uzakta, Rowan elindeki boş kovayı yere bıraktı. Kızın kardeşleri de aynı şeyi yaptı. Büyük Kule halihazırda gözden kaybolmuştu. Avlu beyaz bir çöldü, fırtınanın ortasında tuhaf bir şekilde yankılanan yarı duyulur seslerle doluydu. Theon’la kızların etrafında buzlu hendek duvarları yükseliyordu; diz boyunda, sonra bel boyunda, sonra baş boyundan yüksek. Kışyarı’nın kalbindeydiler, çevreleri kale binalarıyla sarılıydı ama binaların hiçbiri görünmüyordu. Theon ve kızlar, Sur’un bin fersah uzağında. Her Daim Kış Topraklar’da kaybolmuş gibiydiler. Theon’ın yanında tökezleyerek yürüyen Jeyne Poole, “Çok soğuk,” diye sızlandı.</p>

    <p><em>Yakında daha da soğuk olacak.</em> Kış, kale duvarlarının ötesinde buzlu dişleriyle bekliyordu. <em>O kadar uzağa gidebilirsek tabii.</em> Üç hendeğin kesiştiği yol ayrımına geldiklerinde, “Bu taraftan,” dedi Theon.</p>

    <p>“Frenya, Holly, siz onlarla gidin,” dedi Rowan. “Biz Abel’la geleceğiz. Bizi beklemeyin.” Dönüp karların içine daldı. Büyük Salon’a doğru yürümeye başladı.</p>

    <p><em>Delilik ve daha büyük delilik,</em> diye düşündü Theon Greyjoy. Abel’ın altı kadınının hepsiyle birden kaçmak olasılık dışı görünmüştü; sadece ikisiyle kaçmak ise imkânsız görünüyordu. Fakat Jeyne’i odasına geri götürmek ve hiçbir şey olmamış gibi davranmak için geç kalmışlardı. Theon, Jeyne’i kolundan tuttu ve Siper Kapısı’na giden yola çekti. <em>Tam bir kapı değil,</em> diye hatırlattı kendine. <em>Muhafızlar geçmemize izin verse bile, dış duvarda bir kapı daha yok.</em> Diğer gecelerde, muhafızlar Theon’ın kapıdan geçmesine müsaade etmişlerdi ama Theon bütün o vakitlerde tek başına gelmişti. Peşinde üç hizmetçi kız varken o kadar kolay bir şekilde geçip gidemezdi. Ve muhafızlar Jeyne’in başlığının altına bakıp da Lord Ramsay’nin karısını tanıyacak olurlarsa...</p>

    <p>Yol sola kıvrıldı. İleride, kardan bir perdenin ardında, iki muhafız tarafından korunan Siper Kapısı göründü. Adamlar yünlerin, kürklerin ve derilerin içinde ayılar kadar iri görünüyordu, ellerindeki mızrakların boyu iki buçuk metreydi. “Kim geliyor?” diye seslendi adamlardan biri. Theon sesi tanımadı. Muhafızın yüzü bir kaşkolün altına gizlenmişti, sadece gözleri görünüyordu. “Leş, sen misin?”</p>

    <p><em>Evet,</em> demek istedi Theon ama kendini, “Theon Greyjoy,” derken duydu. “Size birkaç... kadın getirdim.”</p>

    <p>“Siz zavallı çocuklar donuyor olmalısınız,” dedi Holly. “Sizi biraz ısıtayım.” Muhafızın mızrağının ucunu kenara itti ve adamın yüzüne uzandı, yarı donmuş kaşkolü aşağı çekip adamın dudaklarına bir öpücük kondurdu. Dudaklar birbirine değerken, Holly’nin bıçağı muhafızın boğazının etine girdi. Theon, adamın gözlerinin genişlediği gördü. Geri çekilen Holly’nin dudaklarında kan vardı. Yere devrilen muhafızın ağzından da kan akıyordu.</p>

    <p>Frenya, kafa karışıklığıyla soluğunu tutan ikinci muhafızın mızrağının sapını yakaladı. Kız ve adam bir an için mücadele ettiler. Sonra kız, muhafızın pençesinden kurtardığı mızrağın dibini adamın alnına indirdi. Muhafız geriye doğru tökezlerken, Frenya mızrağı çevirdi ve ucunu karna sapladı.</p>

    <p>Jeyne Poole bir çığlık koyuverdi. “Kahretsin,” dedi Holly. “Diz çökenler şimdi tepemize binecek. <em>Koşun!</em>”</p>

    <p>Theon tek eliyle Jeyne’in ağzını kapadı, diğer eliyle kızın belini yakaladı. Kızı, ölü muhafızların arasından ve donmuş hendeğin üstünden geçirerek kapıya doğru sürükledi. Belki de eski tanrılar onları hâlâ kolluyordu; açılır kapanır köprü, Kışyarı müdafilerinin dış siperlere gidip gelmesini kolaylaştırmak için aşağıda bırakılmıştı. Theon’la Jeyne’in arkasından ayak sesleri geliyordu, sonra iç duvarın siperlerinden bir borazan sesi duyuldu.</p>

    <p>Frenya, açılır kapanır köprünün üstünde durup geri döndü. “Gidin. Ben diz çökenleri burada tutacağım.” Kanlı mızrak hâlâ kızın iri ellerindeydi.</p>

    <p>Theon merdivenin başına vardığında sendeliyordu. Jeyne’i omzuna atıp basamakları tırmanmaya başladı. Jeyne mücadele etmekten vazgeçmişti, üstelik küçücük bir şeydi... fakat yumuşak karın altındaki basamaklar buz yüzünden kaygandı, Theon merdivenin yarısında dengesini kaybetti ve sert bir şekilde tek dizinin üstüne düştü, hissettiği acı öyle kötüydü ki az kalsın kızı da düşürüyordu, bir an için daha ileri gidemeyeceğinden korktu. Fakat Holly, Theon’ı ayağa kaldırdı. Sonunda Jeyne’i siperlere çıkardılar.</p>

    <p>Frenya aşağıda, karın içinde, yarım düzine muhafızla dövüşüyordu. Nefes nefese kalmış bir halde bir mazgal dişine yaslanan Theon aşağıdan gelen bağrışmaları duyabiliyordu. “Ne taraftan?” diye bağırdı Holly’ye. “Şimdi nereye gideceğiz? <em>Dışarı nasıl çıkacağız?</em>”</p>

    <p>Holly’nin yüzündeki öfke, dehşete dönüştü. “Ah beni kanlı kanlı düzsünler. İp.” Kız isterik bir kahkaha koyuverdi. <em>“İp Frenya’da.”</em> Sonra inledi ve karnını tuttu. Kızın karnından bir ok çıkmıştı. Holly ellerini okun çevresine sardığında parmaklarının arasından kan sızdı. Göğüslerinin arasında ikinci bir ok belirmeden önce, “Diz çökenler iç duvarda...” diye inledi Holly, en yakındaki mazgal dişine tutunmaya çalışırken yere düştü, yumuşak bir <em>güm</em> sesiyle karların içine gömüldü.</p>

    <p>Theon’la Jeyne’in solundan bağrışmalar geliyordu. Jeyne Poole, Holly’yi örten kardan battaniyenin beyazdan kırmızıya devrilişini izliyordu. İç duvardaki arbaletçiler silahlarını yeniden dolduruyorlardı, Theon biliyordu. Sağa gitmeyi denedi ama o yönden de kılıçlı adamlar geliyordu. Theon, kuzeyde bir savaş borusunun öttüğünü duydu. <em>Stannis,</em> diye düşündü çılgınca. <em>Eğer ona ulaşabilirsek. Stannis bizim tek umudumuz.</em> Rüzgâr uluyordu ve Theon’la Jeyne kapana kısılmıştı.</p>

    <p>Bir arbalet vızladı. Theon’ın otuz santim uzağından bir ok geçti, en yakındaki mazgalı tıkayan donmuş karı parçaladı. Abel’dan, Rowan’dan, Sincap’tan ve diğerlerinden iz yoktu. Kız ve Theon yalnızdı. <em>Eğer bizi canlı olarak ele geçirirlerse, Ramsay’ye teslim ederler.</em></p>

    <p>Theon, Jeyne’i belinden yakaladı ve aşağı atladı.</p>
  </div>
</body>
</html>
