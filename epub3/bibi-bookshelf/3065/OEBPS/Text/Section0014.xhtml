<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Davos</h1>

    <p>Yıldırım kuzey semasını ikiye böldü. Gece Lambası’nın kara kulesinin hatları mavi beyaz gökyüzüne dağlandı. Altı kalp atışı sonra gök gürültüsü geldi, uzaklarda vuran bir davul gibiydi.</p>

    <p>Muhafızlar, Davos Seaworth’ü, siyah bazalt taşından inşa edilmiş bir köprünün üstünden ve demirleri paslanmış bir yivli kapının altından geçirdiler. Kapının ardında, tuzlu suyla dolu derin bir hendek ve ağır zincirlerle desteklenmiş bir açılır kapanır köprü vardı. Köprünün altında yeşil sular köpürüyordu. Havaya saçılan su zerreleri, kalenin temellerine çarpıyordu. Sonra ikinci kapı kulübesi göründü, ilkinden daha büyüktü, taşları yosunlarla kaplıydı. Davos, elleri birbirine bağlanmış halde, tökezleyerek çamurlu bir avludan geçti. Soğuk bir yağmur gözlerini ısırıyordu. Muhafızlar Davos’u basamaklara doğru itip Dalgakıran’ın mağaramsı taş kalesine soktular.</p>

    <p>İçeri girdiklerinde, kumandan pelerinini çıkarıp bir kancaya astı, yerdeki Myr halısına su damlatmak istemiyor gibiydi. İple bağlanmış elleriyle pelerinin kopçasını zar zor açan Davos da aynı şeyi yaptı. Ejderha Kayası’nda hizmet verdiği yıllar boyunca öğrendiği nezaketleri unutmamıştı.</p>

    <p>Lordu, salonun loşluğunda tek başına buldular. Adam; bira, ekmek ve kız kardeş yahnisiden oluşan akşam yemeğini yiyordu. Salonun kalın taş duvarlarına yirmi demir aplik yerleştirilmişti ama sadece dördünde meşale vardı. Meşalelerin hiçbiri yanmıyordu. İki şişman ve uzun mumdan, zayıf ve titrek bir ışık yayılıyordu. Davos, duvarlara vuran yağmuru ve çatının aktığı yerden gelen biteviye damlama sesini duyabiliyordu.</p>

    <p>“Lordum,” dedi kumandan, “bu adamı Balinanın Göbeği’nde bulduk, adadan ayrılmak için tekne arıyordu. Üstünden on iki ejderha çıktı, bir de bu.” Kumandan, bahsettiği şeyi, lordun yanındaki masaya koydu: Siyah kadifeden geniş bir kurdele. Kurdelenin üstünde üç mühür vardı; altın rengi muma basılmış taçlı erkek geyik, alevli kırmızı bir kalp ve beyaz bir el.</p>

    <p>Davos, sırılsıklam ve üstünden sular damlar halde bekledi. Bilekleri sızlıyordu, ıslak ipler etine gömülmüştü. Bu lordun ağzından çıkacak tek kelime, Davos’u Kız Kardeşler’in Darağacı Kapısı’nda sallandırırdı. Ama Davos yağmurdan kurtulmuştu en azından, ayağının altında sallantılı bir güverte yerine sağlam taşlar vardı. Kemiklerine kadar ıslanmıştı, ağrılıydı, bitkindi. Keder ve ihanet yüzünden zayıflamıştı ve fırtınalardan ölümüne bezmişti.</p>

    <p>Lord, ağzını elinin tersiyle sildi ve daha yakından bakmak için masanın üstündeki kurdeleyi aldı. Dışarıda bir şimşek çaktı, okçu delikleri bir kalp atışı süre için mavi beyaz yandı. <em>Bir, iki, üç, dört,</em> diye saydı Davos, sonra gök gürültüsü geldi. Gök gürültüsü sustuğunda, Davos yağmur sesini ve ayağının altındaki daha belli belirsiz kükremeyi dinledi; dalgalar, Dalgakıran’ın devasa taş kemerlerine vuruyor ve zindanlarının arasında girdap gibi dönüyordu. Davos’un sonu o zindanlar olabilirdi. Dalgalar yükseldiğinde boğulması için ıslak bir duvara zincirlenebilirdi. <em>Hayır,</em> demeye çalıştı kendine, <em>bir kaçakçı bu şekilde ölebilir fakat bir Kral Eli ölemez. Bu adam beni kraliçesine satarsa daha kârlı çıkar.</em></p>

    <p>Lord, parmağıyla kurdeleye dokundu, mühürlere bakarken kaşlarını çattı. Çirkin bir adamdı, iri ve etliydi, bir kürekçinin kollarına sahipti, boynu yoktu. Yanakları ve çenesi yer yer beyazlamış gri kısa sakallarla kaplıydı. Geniş alnının üzerindeki başı keldi. Yumruya benzeyen burnu kırmızı ve damarlıydı. Dudakları kalındı. Sağ elinin üç orta parmağının arasında bir çeşit perde vardı. Davos, Üç Kız Kardeş lordlarının bazılarının, perdeli elleri ve ayakları olduğunu duymuştu ama bu söylentinin bir başka denizci hikâyesi olduğunu düşünmüştü her zaman.</p>

    <p>Lord arkasına yaslandı. “Onu serbest bırakın,” dedi, “ve eldivenlerini çıkarın. Ellerini görmek istiyorum.”</p>

    <p>Kumandan kendisine söyleneni yaptı. Adam, tutsağının sakat sol elini çekiştirirken tekrar şimşek çaktı. Davos Seaworth’ün kısaltılmış parmaklarının gölgesi, Tatlı Kız Kardeş Lordu Godric Borrel’in duygusuz ve acımasız yüzüne vurdu. “Herhangi bir adam bir kurdele çalabilir,” dedi lord, “lakin bu parmaklar yalan söylemez. Sen soğan şövalyesisin.”</p>

    <p>“Böyle anıldığım vakitler oldu lordum.” Davos da bir lorddu ve uzun yıllar boyunca bir şövalye olmuştu ama derinlerde, hâlâ her zaman olduğu şeydi; şövalyeliğini bir ambar dolusu soğan ve tuzlu balıkla kazanmış, alt tabaka doğumlu bir kaçakçı. “Daha kötü sıfatlarla anıldığım da oldu.”</p>

    <p>“Evet. Vatan haini. Asi. Dönek.”</p>

    <p>Son kelime, Davos’u öfkelendirdi. “Ben asla dönek olmadım lordum. Ben kralın adamıyım.”</p>

    <p>“Eğer Stannis kral olsaydı.” Lord, sert ve kara gözleriyle Davos’u tarttı. “Topraklarıma çıkan şövalyelerin çoğu beni kalemde arar, Balinanın Göbeği’nde değil. O berbat yer bir kaçakçı yatağıdır. Eski işine geri mi dönüyorsun soğan şövalyesi?”</p>

    <p>“Hayır lordum. Beyaz Liman’a gitmek için bir gemi arıyordum. Beni kral gönderdi. Oranın lorduna iletilecek bir mesajla birlikte.”</p>

    <p>“O halde yanlış yerdesin, yanlış lordla birliktesin.” Lord Godric eğleniyormuş gibi görünüyordu. “Burası, Tatlı Kız Kardeş’teki Kız Kardeşler.”</p>

    <p>“Bunu biliyorum.” Gerçi Kız Kardeşler’le ilgili tatlı olan hiçbir şey yoktu. Kız Kardeşler berbat bir kasabaydı, domuz ağılı gibiydi, küçüktü, yoksuldu, domuz pisliği ve bayat balık kokuyordu. Davos bu kasabayı, kaçakçılık yaptığı günlerden gayet iyi hatırlıyordu. Üç Kız Kardeş, yüzlerce yıl boyunca kaçakçıların uğrak yeri olmuştu, daha önce de bir korsan yuvasıydı. Kız Kardeşler’in caddeleri kalaslarla ve çamurla kaplıydı. Evleri, kerpiçten inşa edilmiş saz çatılı ağıllardı. Ve Darağacı Kapısı’nda, her zaman, iç organları dışarı sarkan asılmış adamlar olurdu.</p>

    <p>“Burada dostların var, bundan eminim,” dedi lord. “Kız Kardeşler’de her kaçakçının dostu vardır. Onların bazıları benim de dostlarımdır. Dostum olmayanları asarım. Onları yavaş yavaş boğarım, bağırsakları dizlerini döver.” Şimşek pencerelere çarparken salon tekrar aydınlandı. İki kalp atışı sonra gök gürültüsü geldi. “Eğer istediğin Beyaz Liman’sa neden Kız Kardeşler’desin? Seni buraya getiren nedir?”</p>

    <p><em>Bir kralın emri ve bir dostun ihaneti,</em> diyebilirdi Davos. Bunun yerine, “Fırtınalar,” dedi.</p>

    <p>Sur’dan yirmi dokuz gemi yelken açmıştı. Gemilerin yarısı hâlâ yüzüyorsa, Davos buna çok şaşırırdı. Kara semalar, acı rüzgârlar ve kamçı misali yağmurlar bütün kıyı şeridi boyunca peşlerini bırakmamıştı. <em>Oledo</em> ve <em>Yaşlı Ananın Oğlu</em> isimli kadırgalar, Skagos’un kayalarına sürüklenmişti. Skagos, tekboynuzların ve yamyamların adasıydı, Kör Piç bile o adaya çıkmaktan korkardı. Büyük göke <em>Saathos Saan,</em> Boz Uçurumlar’ın açıklarında batmıştı. “Stannis kadırgaların bedelini ödeyecek,” demişti Salladhor Saan öfkeyle. “Gemilerin bedelini altınla ödeyecek,” Sanki tanrı, Ejderha Kayası’ndan Sur’a yaptıkları rahat yolculuğun bedelini zorla tahsil etmişti. Bir başka bora. <em>Bereketli Hasat</em>’ın halat donanımını koparıp almış ve Salla’yı ters yönlü bir dip akıntısına teslim olmaya zorlamıştı. Dulkadın Gözcüsü’nün on fersah kuzeyinde deniz tekrar kabarmıştı. <em>Hasat,</em> kadırgalardan birine çarpmıştı ve iki gemi birden batmıştı. Lysli donanmanın geri kalanı Dar Deniz’e saçılmıştı. Bazı gemiler şu ya da bu limana girmek için mücadele edecekti. Diğerleri bir daha asla görülmeyecekti.</p>

    <p>Donanmadan geriye kalanlar güçlükle Isırık’ın karşısına vardığında, “Yalvaran Salladhor; kralının beni dönüştürdüğü şey bu,” diye sızlanmıştı Salladhor Saan. “Ezik Salladhor. Gemilerim nerede? Ya altın? Bana söz verilen altınlar nerede?” Davos, ödemenin yapılacağına dair güvence vermeye kalkıştığında, Salla patlamıştı. “Ne zaman, <em>ne zaman?</em> Yarın mı, yeni ayda mı, yoksa kızıl kuyruklu yıldız tekrar ortaya çıktığında mı? Stannis bana altın ve değerli taşlar vadediyor. Lakin ben o altını hiç görmedim. Stannis bana söz verdiğini söylüyor, ah evet, kralın soylu sözü, sözünü kâğıda yazıyor. Salladhor Saan kralın sözünü yiyebilir mi? Susuzluğunu parşömenlerle ve mumlu mühürlerle geçirebilir mi? Sözleri kuş tüyü bir yatağa atıp bağırtıncaya kadar düzebilir mi?”</p>

    <p>Davos, Saan’ı sadık kalmaya ikna etmek için uğraşmıştı. Adama, Stannis’i ve onun davasını terk ederse, kendisine söz verilen altınları alma umudunu da terk etmiş olacağını söylemişti. Nihayetinde, muzaffer bir Kral Tommen, mağlup amcasının borçlarını ödeyecek değildi. Salla’nın tek umudu; Stannis Baratheon, Demir Taht’ı kazanana dek ona sadık kalmaktı, aksi takdirde alacağı paranın bir kuruşunu bile göremezdi. Sabretmek zorundaydı.</p>

    <p>Belki de, dilinde bal olan bir lord, Lysli korsan prensi etkileyebilirdi ama Davos bir soğan şövalyesiydi ve onun sözleri Salla’yı daha beter öfkelendirmekten başka bir işe yaramamıştı. “Ejderha Kayası’nda sabırlıydım,” demişti adam, “kırmızı kadın, ahşap tanrıları ve çığlık atan adamları yaktığında. Sur’a giden yol boyunca sabırlıydım. Doğugözcüsü’nde sabırlıydım... ve üşüyordum, çok üşüyordum. Boş ver derim, sabrı da boş ver, kralı da boş ver. Adamlarım aç. Karılarını tekrar düzmek, oğullarını saymak, Basamaktaşı’nı ve Lys’in zevk bahçelerini görmek istiyorlar. Buz, fırtına ve boş sözler; bunlar adamlarımın istediği şeyler değil. Kuzey çok soğuk ve gittikçe daha soğuk oluyor.”</p>

    <p><em>Bugünün geleceğini biliyordum,</em> dedi Davos kendi kendine. <em>Yaşlı düzenbazı seviyordum ama ona güvenecek kadar aptal değildim.</em></p>

    <p>“Fırtınalar.” Lord Godric bu kelimeyi, başka bir adamın bir sevgilinin adını söyleyebileceği gibi şefkatle söylemişti. “Andallar gelmeden önce, fırtınalar Kız Kardeşler’de kutsal sayılırdı. Eski tanrılarımız Dalgaların Leydisi ve Semaların Lordu idi. Her çiftleştiklerinde fırtınalar yaratırlardı.” Lord öne eğildi. “Şu krallar, Kız Kardeşler’i asla umursamazlar. Neden umursasınlar? Biz küçük ve yoksuluz. Buna rağmen, işte buradasın. Fırtınalar tarafından bana getirildin.”</p>

    <p><em>Bir dost tarafından sana getirildim,</em> diye düşündü Davos.</p>

    <p>Lord Godric, kumandanına döndü. “Bu adamı benimle bırak. Asla burada değildi.”</p>

    <p>“Evet lordum, değildi.” Kumandan salondan çıktı. Adamın ıslak çizmeleri halının üstünde nemli ayak izleri bıraktı. Zeminin altında, deniz huzursuzca gürlüyordu, kalenin ayaklarına çarpıyordu. Salonun dış kapısı, uzaktan gelen bir gök gürlemesini andıran bir sesle kapandı. Ve sese verilen bir yanıt gibi, tekrar şimşek çaktı.</p>

    <p>“Lordum,” dedi Davos, “eğer beni Beyaz Liman’a gönderirseniz, Majesteleri Kral bunu dostça bir hareket olarak addeder.”</p>

    <p>“Seni Beyaz Liman’a gönderebilirim,” dedi lord. “Ya da seni soğuk ve ıslak bir cehenneme gönderebilirim.”</p>

    <p><em>Kız Kardeşler zaten cehennem.</em> Davos en kötüsünden korktu. Üç Kız Kardeş denen adalar kaypak sürtüklerdi, sadece kendilerine sadıklardı. Sözde Vadi’nin Arrynler’ine bağlılık yemini vermişlerdi ama Kartal Yuvası’nın adalar üstündeki gücü en iyi tabiriyle zayıftı.</p>

    <p>“Sunderland burada olduğunu bilse seni teslim etmemi söyler.” Borrell, Tatlı Kız Kardeş’e bağlıydı. Longthorpe, Uzun Kız Kardeş’e ve Torrent de Küçük Kız Kardeş’e. Her üçü de, Üç Kız Kardeş Lordu Triston Sunderland’e bağlılık yemini vermişti. “Seni bir çömlek Lannister altını için kraliçeye satar. Şövalye olmaya kararlı yedi oğul sahibi her yoksul adam, altına ihtiyaç duyar.” Lord, ahşap bir kaşık aldı ve tekrar kız kardeş yahnisine saldırdı. “Eskiden, bana sadece kız evlatlar veren tanrılara lanet okurdum; Triston’ın, savaş atlarının fiyatlarıyla ilgili sızlandığını duyana kadar. Münasip bir zırh almak için kaç balık tutmak gerektiğini bilseydin çok şaşırırdın.”</p>

    <p><em>Benim de yedi oğlum vardı, fakat dördü yanarak öldü.</em> “Lord Sunderland, Kartal Yuvası’na bağlı,” dedi Davos. “Kanunlara göre, beni Leydi Arryn’e teslim etmek zorunda.” Leydi Arryn’le, Lannisterlar’la olacağından fazla şansı olacağına karar verdi. Leydi Arryn, Beş Kralın Savaşı’nda yer almamasına rağmen Nehirova’nın kızıydı ve Genç Kurt’un teyzesiydi.</p>

    <p>“Leydi Arryn öldü,” dedi Lord Godric, “bir şarkıcı tarafından öldürüldü. Vadi’yi şimdi Lord Serçeparmak yönetiyor. Korsanlar nerede?” Davos cevap vermeyince, Godric kaşığını masaya vurdu. “Lysli korsanlar. Torrent onların yelkenlerini Küçük Kız Kardeş’ten gördü. Ondan önce de Dulkadın Gözcüsü’nden Flintler görmüştü. Turuncu, yeşil ve pembe yelkenler. Salladhor Saan. O nerede?”</p>

    <p>“Denizde.” Salla, Parmaklar’ın etrafından dolaşarak Dar Deniz’in aşağısına yüzecekti. Ona kalan birkaç gemiyle birlikte Basamaktaşı’na gidiyordu. Yol boyunca uygun tacirlere rastlarsa birkaç gemi daha elde edebilirdi. <em>Azıcık korsanlık, fersahları aşmayı kolaylaştırır.</em> “Majesteleri Kral onu güneye gönderdi. Lannisterlar’a ve onların dostlarına rahatsızlık vermesi için.” Davos’un, yağmurun içinde Kız Kardeşler’e doğru kürek çekerken prova ettiği bir yalandı bu. Er ya da geç, Salladhor’un Stannis Baratheon’ı terk ettiğini ve onu donanmasız bıraktığını bütün dünya öğrenecekti. Ama bunu Davos Seaworth’ün dudaklarından duymayacaktı.</p>

    <p>Lord Godric yahnisini karıştırdı. “Şu yaşlı korsan Saan, seni kıyıya kadar yüzmek zorunda mı bıraktı?”</p>

    <p>“Kıyıya üstü açık bir kayıkla geldim lordum.” Salla, Davos’u gemiden indirmeden önce, Gece Lambası’nın işaret ateşinin Valyrian’ın pruvasından yansımasını beklemişti. Arkadaşlıklarının en azından bu kadar değeri vardı. Lysli adam, Davos’u onunla birlikte memnuniyetle güneye götüreceğini söylemişti ama Davos bu teklifi reddetmişti. Stannis’in Wyman Manderly’ye ihtiyacı vardı ve adamı kazanmak hususunda Davos’a güveniyordu. Davos bu güvene ihanet etmeyecekti. Bunu Salla’ya söylediğinde, “Boş versene,” demişti korsan prens. “Stannis seni bu onurlarla öldürecek. Seni öldürecek.”</p>

    <p>“Daha önce çatımın altında bir Kral Eli ağırlamadım,” dedi Lord Godric. “Stannis senin için fidye öder mi, merak ediyorum?”</p>

    <p><em>Öder mi?</em> Stannis, Davos’a araziler, unvanlar ve makamlar vermişti ama onun hayatını satın almak için yüklüce altın öder miydi? <em>Hiç altını yok. Altını olsaydı, Salla hâlâ onun olurdu.</em> “Eğer bu soruyu kendisine sormak isterseniz, Majesteleri Kral’ı Kara Kale’de bulabilirsiniz.”</p>

    <p>Borrell domuz gibi homurdandı. “İblis de Kara Kale’de mi?”</p>

    <p>“İblis?” Davos soruyu anlamamıştı. “O Kral Toprakları’nda, yeğenini öldürmek suçuyla ölüm cezasına çarptırıldı.”</p>

    <p>“Sur, öğreneceğin son şeydir, derdi babam. Cüce firar etti. Hücresinin parmaklıklarının arasından kıvrılarak geçti ve öz babasını kendi elleriyle parçaladı. Bir muhafız onun kaçtığını görmüş. İblis, kan banyosu yapmış gibi baştan ayağa kıpkırmızıymış. Kraliçe onu öldüren adamı lord ilan edecek.”</p>

    <p>Davos duyduklarına inanmakta güçlük çekiyordu. “Bana Tywin Lannister’ın öldüğünü mü söylüyorsunuz?”</p>

    <p>“Evet, oğlunun elleriyle.” Lord bir yudum bira içti. “Kız Kardeşler’de krallar olduğu vakitlerde, cücelerin yaşamasına izin vermezdik. Onları denize atarak tanrılara kurban ederdik. Rahipler bu geleneğimize son verdi. Aptal sofular sürüsü. Tanrılar bir adama neden öyle bir şekil verir ki? Onu canavar olarak işaretlemekten başka bir sebepleri olabilir mi?”</p>

    <p><em>Lord Tywin ölmüş. Bu her şeyi değiştirir.</em> “Lordum, Sur’a bir kuzgun göndermeme izin verir misiniz? Majesteleri Kral, Lord Tywin’in ölümünden haberdar olmak ister.”</p>

    <p>“Olacak. Ama haberi benden almayacak. Benim akan çatımın altında olduğun sürece senden de almayacak. Stannis’e yardım ettiğimin ve tavsiye verdiğimin söylenmesini istemem. Sunderlandler, Kız Kardeşler’i Karaateş İsyanları’ndan ikisinin içine sürüklediler ve bu yüzden hepimiz korkunç acılar çektik.” Lord Godric elindeki kaşıkla bir sandalye gösterdi. “Düşmeden önce otur sör. Salonum soğuk, nemli ve karanlık ama nezaketten yoksun değil. Senin için kuru kıyafetler bulacağız ama önce yemek yiyeceksin.” Lord bağırdı ve salona bir kadın girdi. “Doyurmamız gereken bir konuğumuz var. Bira, ekmek ve kız kardeş yahnisi getir.”</p>

    <p>Bira kahverengiydi, ekmek siyahtı ve yahni krema beyazıydı. Kadın, kız kardeş yahnisini, içi çıkarılmış bayat ekmek somununda servis etti. Koyu bir yemekti. Yoğun krema ve yağın içinde pırasalar, havuçlar, arpalar, beyaz ve sarı turplar, midye ve morina parçaları yüzüyordu. İnsanı kemiklerine kadar ısıtan türden bir yemekti, ıslak ve soğuk bir geceye en uygun şeydi. Davos yahniyi minnetle kaşıkladı.</p>

    <p>“Daha önce kız kardeş yahnisi tatmış mıydın?”</p>

    <p>“Tatmıştım lordum.” Aynı yahni Üç Kız Kardeş’in her yerinde servis ediliyordu, her handa ve tavernada.</p>

    <p>“Bu, daha önce yediklerinden daha iyi. Bunu Gella yapıyor. Kızımın kızı. Evli misin soğan şövalyesi?”</p>

    <p>“Evliyim lordum.”</p>

    <p>“Yazık. Gella evli değil. Gösterişsiz kızlar, en iyi eşler olurlar. Bu yemekte üç çeşit yengeç var. Kırmızı yengeç, örümcek yengeci ve imparator yengeci. Kız Kardeş yahnisi dışında örümcek yengeci yemem. Kendimi yarı yamyam gibi hissetmeme sebep oluyor.” Lord, soğuk ve siyah şöminenin üzerinde asılı duran sancağı gösterdi. Sancağa bir örümcek işlenmişti; gri yeşil zemin üstüne beyaz. “Stannis’in, El’ini yaktığını duyduk.”</p>

    <p><em>Benden önceki El.</em> Melisandre, Alester Florent’i Ejderha Kayası’nda ateşe vermişti. Bunu, onları kuzeye götüren rüzgârı uyandırmak için yapmıştı. Lord Florent, kraliçenin adamları tarafından direğe bağlanırken güçlü ve sessiz durmuştu, yarı çıplak bir adamın olmayı umabileceği kadar vakurdu, fakat alevler bacaklarını yaladığında bağırmaya bağlamıştı ve kırmızı kadına inanılacak olursa lordun çığlıkları o gün orada olanları Kıyıdaki Doğugözcüsü’ne kadar uçurmuştu. Yanan etin kokusu ve sesi Davos için keder doluydu. <em>Lordun yerinde kolaylıkla ben de olabilirdim.</em> “Yanmadım,” dedi Davos, Lord Godric’e, “lakin Doğugözcüsü beni neredeyse dondurdu.”</p>

    <p>“Sur bunu yapar,” dedi lord. Hizmetkâr kadın taze ekmek somunu getirdi, fırından yeni çıkmış ekmek hâlâ sıcaktı. Davos kadının elini görünce, dikkatlice baktı. Lord Godric bunu gözden kaçırmadı.</p>

    <p>“Evet, işaretimizi taşıyor. Beş bin yıldır bütün Borrelller’in taşıdığı gibi. Kızımın kızı. Yahniyi yapan değil.” Lord, ekmeği ikiye böldü ve yarısını Davos’a uzattı. “Ye. Çok lezzetli.”</p>

    <p>Lezzetliydi, gerçi Davos için bayat kırıntılar bile bu kadar iyi olurdu; ekmek, Davos’un burada misafir olduğu anlamına geliyordu, en azından bu gece için. Üç Kız Kardeş lordları kötü bir şöhrete sahipti ama hiçbiri, Tatlı Kız Kardeş Lordu, Kız Kardeşler’in Kalkanı, Dalgakıran Kalesi’nin Efendisi ve Gece Lambası’nın Koruyucusu’ndan daha beter bir şöhrete sahip değildi... bununla birlikte, hırsız lordlar ve enkaz toplayıcılar bile kadim misafirperverlik yasalarına uymak zorundaydı. <em>En azından şafağı göreceğim,</em> dedi Davos kendi kendine. <em>Lordun ekmeğini ve tuzunu yedim.</em></p>

    <p>Fakat kız kardeş yahnisinin içinde tuzdan daha yabancı baharatlar vardı. “Safran tadı mı alıyorum?” Safran, altından daha değerliydi. Davos daha önce sadece bir kez safran tatmıştı; Kral Robert, Ejderha Kayası’ndaki bir ziyafette, ona bir balığın yarısını gönderdiğinde.</p>

    <p>“Evet. Qarth’tan geldi. Karabiber de var.” Lord Godric, işaret parmağıyla başparmağının arasına bir çimdik karabiber alıp yemeğinin üstüne serpti. “Volantis’ten getirilen kırık karabiber, daha iyi bir şey değil. Eğer kendini biber gibi ateşli hissediyorsan istediğin kadar al. Kırk kasa karabiberim var. Karanfillerden, muskatlardan ve yarım kilo safrandan söz etmiyorum bile. Baharatları şehla gözlü bir kızdan aldım.” Lord güldü. <em>Bütün dişleri duruyor,</em> Davos gördü, ama adamın dişlerinin çoğu sarıydı ve üst çenesindeki bir diş ölüp kararmıştı. “Braavos’a gidiyordu ama bir kadırganın Isırık’a sürüklemesiyle benim kayalarıma çarptı. İşte görüyorsun, fırtınaların bana getirdiği tek hediye sen değilsin. Deniz, tehlikeli ve zalim bir şey.”</p>

    <p><em>İnsanlar kadar tehlikeli değil,</em> diye düşündü Davos. Lord Godric’in ataları, Starklar ateş ve kılıçla onların üstüne çökene kadar korsan krallardı. Bugünlerdeyse, Kız Kardeşliler korsanlık işini Salladhor Saan ve benzerlerine bırakmışlar ve kendilerini enkaz toplayıcılığıyla sınırlamışlardı. Üç Kız Kardeş’in kıyıları boyunca yanan işaret ateşlerinin görevi, gemileri sığ sulara, resiflere ve kayalara karşı uyarıp yolu güvenliğe çıkarmaktı ama fırtınalı ve sisli gecelerde, bazı Kız Kardeşli adamlar sahte ateşler yakar ve gafil kaptanları felakete sürüklerlerdi.</p>

    <p>“Fırtınalar, seni benim kapıma üfürmekle sana iyilik yapmışlar,” dedi Lord Godric. “Beyaz Liman’da soğuk bir karşılama bulurdun. Çok geç kaldın sör. Lord Manderly diz çökmek niyetinde ama Stannis’e değil.” Bir yudum bira içti. “Manderlyler kuzeyli adamlar değiller, köklerinde değiller. En fazla dokuz yüz yıl önce, sırtlarına bütün altınlarını ve tanrılarını yükleyip kuzeye geldiler. Altından kalkamayacakları işlere girişip yeşil eller tarafından bastırılıncaya dek Mander’da iyi lordlar oldular. Kurt kral onların altınlarını aldı ama onlara araziler bağışladı ve tanrılarını muhafaza etmelerine izin verdi.” Ekmeğini yahnisine bandı. “Eğer Stannis şişman adamın geyiğe bineceğini düşünüyorsa, yanılıyor. <em>Aslanyıldız</em> on iki gün önce su fıçılarını doldurmak için Kız Kardeşler’e girdi. O gemiyi biliyor musun? Kırmızı yelkenler ve pruvada altın bir aslan. Gemi Freyler’le doluydu. Beyaz Liman’a gidiyorlardı.”</p>

    <p>“Freyler?” Bu, Davos’un bekleyeceği son şeydi. “Freyler’in, Lord Wyman’ın oğlunu öldürdüğünü duyduk.”</p>

    <p>“Evet,” dedi Lord Godric, “ve şişman adam öyle öfkelendi ki, oğlunun intikamını alana kadar sadece ekmek ve şarapla yaşayacağına dair yemin etti ama henüz gün bitmeden ağzına yine midyeler ve pastalar tıkıştırıyordu. Kız Kardeşler ve Beyaz Liman arasında sürekli gidip gelen gemiler vardır. Onlara yengeç, balık ve keçi peyniri satarız. Onlar da bize ahşap, yün ve hayvan derisi satarlar. Duyduklarıma göre, lord her zamankinden daha şişmanmış. Çok fazla yemin etmiş. Kelimeler rüzgârdır ve Manderly’nin ağzından çıkan rüzgâr, poposundan kaçan rüzgârdan daha kıymetli değildir.” Lord, tabağını sıyırmak için bir parça ekmek daha koparttı. “Freyler, şişman budalaya bir kemik torbası götürüyordu. Kimileri, bir adama ölü oğlunun kemiklerini götürmeyi nezaket kabul ediyor. Eğer benim oğlum söz konusu olsaydı, nezakete nezaketle karşılık verir ve Freyler’i asmadan önce onlara teşekkür ederdim ama şişman adam bunu yapamayacak kadar soylu.” Ekmek parçasını ağzına tıktı, çiğnedi, yuttu. “Freyler’i akşam yemeğinde ağırladım. İçlerinden biri, senin şu anda oturduğun yerde oturdu. Adının <em>Rhaegar</em> olduğunu söyledi. Az kalsın adamın yüzüne karşı gülecektim. Karısını kaybetmiş ama Beyaz Liman’da kendine yeni bir eş bulacakmış. Kuzgunlar mekik dokuyor. Lord Wyman ve Lord Walder bir antlaşma yapmışlar ve o antlaşmayı bir evlilikle mühürlemek niyetindeler.”</p>

    <p>Davos, lord onun karnını yumrukluyormuş gibi hissetti. <em>Eğer bu adam doğru söylüyorsa, kralım kaybetti.</em> Stannis Baratheon’ın Beyaz Liman’a umutsuzca ihtiyacı vardı. Eğer Kışyarı kuzeyin kalbiyse, Beyaz Liman ağzıydı. Beyaz Liman’ın körfezi kışın derinliklerinde bile buz tutmazdı. Kış kapıdayken bunun önemi çok daha büyüktü. Şehrin gümüşleri de önemliydi. Lannisterlar, Casterly Kayası’nın bütün altınına sahiplerdi ve Yüksek Bahçe’nin zenginliğiyle evlenmişlerdi. Kral Stannis’in hazinesi boşalmıştı. <em>En azından denemek zorundayım. Belki de bu evliliğe mâni olmanın bir yolunu bulabilirim.</em> “Beyaz Liman’a ulaşmam gerek,” dedi Davos. “Lordum, size yalvarıyorum, bana yardım edin.”</p>

    <p>Lord Godric, içi çıkarılarak tabak niyetine kullanılan ekmeği yemeye başladı. Ekmeği iri elleriyle parçalara ayırıyordu. Yahni, bayat ekmeği yumuşatmıştı. “Kuzeyli adamları sevmem,” dedi lord. “Üstatlar, Üç Kız Kardeş’in tecavüzünün üstünden iki bin yıl geçtiğini söyler ama Kız Kardeşler bunu unutmadı. Bizler, o tecavüzden önce özgür insanlardık Sonra, kuzeyli adamları dışarı çıkarabilmek için Kartal Yuvası’na diz çökmek zorunda kaldık. Kurt ile şahin bizim için bin yıl boyunca savaştılar. Sonunda bu zavallı adaların bütün yağını, etini ve kemiklerini tükettiler. Şu senin Kral Stannis’e gelince; Stannis, Robert’ın baş kaptanıyken benim limanıma benim iznim olmaksızın bir donanma gönderdi ve beni bir düzine iyi dostu asmak zorunda bıraktı. Senin gibi adamları. Gece Lambası karardığı için herhangi bir gemi batacak olursa <em>beni</em> de asacağını söyleyecek kadar ileri gitti. Onun kibrini yutmak zorunda kaldım.” Bir parça ekmek daha yedi. “Şimdi, kibrini kırmış ve kuyruğunu bacaklarının arasına kıstırmış bir halde kuzeye geliyor. Ona neden yardım edeyim? Bana bunun cevabını ver.”</p>

    <p><em>Çünkü o senin meşru kralın,</em> diye düşündü Davos. <em>Çünkü o güçlü ve adil bir adam. Diyarı eski haline kavuşturacak ve kuzeyde toplanan tehlikelere karşı koruyacak tek adam. Çünkü o, güneş ışığıyla ışıldayan sihirli bir kılıca sahip.</em> Kelimeler Davos’un boğazına tıkıldı. O kelimelerin hiçbiri, Tatlı Kız Kardeş Lordu’nu etkilemezdi. O kelimelerin hiçbiri, Davos’u Beyaz Liman’a bir adım daha yaklaştırmazdı. <em>Nasıl bir cevap istiyor? Ona sahip olmadığımız altınları mı vadetmeliyim? Kızının kızı için soylu bir koca sözü mü vermeliyim? Araziler, unvanlar, onurlar mı önermeliyim?</em> Lord Alester bu oyunu oynamıştı ve kral onu bu oyun yüzünden yakmıştı.</p>

    <p>“Görünüşe göre El, dilini kaybetti. Ya kız kardeş yahnisinin ya da gerçeğin tadını sevmiyor.”</p>

    <p>“Aslan öldü,” dedi Davos ağır ağır. “İşte size gerçek. Tywin Lannister öldü.”</p>

    <p>“Öldüyse ne olmuş?”</p>

    <p>“Kral Toprakları’nda şimdi kim hüküm sürüyor? Tommen olamaz, o sadece bir çocuk. Ser Kevan mı?”</p>

    <p>Lord Godric’in siyah gözlerinde mum ışığı pırıldadı. “Eğer öyle olsaydı, sen zincire vurulu olurdun. Kral Toprakları’nda kraliçe hüküm sürüyor.”</p>

    <p>Davos anladı. <em>İçinde kuşku büyütüyor. Kendini kaybeden tarafta bulmak istemiyor.</em> “Stannis, Fırtına Burnu’nu Tyrelller’e ve Redwynelar’a karşı elinde tuttu. Ejderha Kayası’nı son Targaryenlar’dan aldı. Demir Donanma’yı ezerek Güzel Ada’dan çıkardı. Şu çocuk kral onun karşısında başarılı olamaz.”</p>

    <p>“O çocuk kral, Casterly Kayası’nın zenginliğini ve Yüksek Bahçe’nin kuvvetini komuta ediyor. Boltonlar ve Freyler ona ait.” Lord Godric çenesini ovuşturdu. “Yine de... bu dünyada sadece kış kesindir. Bunu babama Ned Stark söylemişti, tam olarak bu salonda.”</p>

    <p>“Ned Stark buraya mı geldi?”</p>

    <p>“Robert’ın İsyanı’nın şafağında. Deli Kral, Stark’ın kafası için Kartal Yuvası’na adamlar gönderdi ama Jon Arryn adamlara karşı koydu ve onları geri yolladı. Fakat Martı Kasabası tahta sadık kaldı. Stark, eve dönüp sancaklarını çağırabilmek için dağları geçip Parmaklar’a gelmek ve onu Isırık’ın karşısına geçirecek bir balıkçı bulmak zorunda kaldı. Yolda fırtınaya yakalandılar. Balıkçı boğuldu ama adamın kızı, tekne sulara gömülmeden önce Stark’ı Kız Kardeşler’e getirdi. Stark’ın o kızı bir torba gümüşle ve karnında bir piçle bıraktığı söylenir. Kız, çocuğa, Arryn’in anısına Jon Kar adını vermiş.</p>

    <p>“Belki de öyle olmuştur. Lord Eddard, Kız Kardeşler’e geldiğinde, babam benim şu an oturduğum yerde oturuyordu. Üstadımız, Stark’ın kafasını Aerys’e göndermemiz için ısrar etti, böylece sadakatimizi kanıtlamış olacaktık. Bu, büyük bir ödül anlamına geliyordu. Deli Kral onu memnun edenlere karşı ziyadesiyle cömertti. Fakat o sırada, Jon Arryn’in Martı Kasabası’nı aldığını öğrendik. Robert, duvarı geçen ilk adamdı ve Marq Grafton’ı çıplak elleriyle katletmişti. ‘Şu Baratheon korkusuz bir adam,’ dedim. ‘Bir kralın dövüşmesi gerektiği gibi dövüşüyor.’ Üstadımız bana güldü ve Prens Rhaegar’ın bu ayaklanmayı bastıracağının kesin olduğunu söyledi. İşte Stark o zaman, ‘Bu dünyada sadece kış kesindir,’ dedi. ‘Başlarımızı kaybedebiliriz, bu doğru... ama ya başarılı olursak?’ Babam onu kendi yoluna gönderdi, Stark’ın başı hâlâ omuzlarının üstündeydi. ‘Eğer kaybederseniz,’ dedi babam, Lord Eddard’a, ‘buraya asla gelmediniz.’”</p>

    <p>“Tıpkı benim gibi,” dedi Davos Seaworth.</p>
  </div>
</body>
</html>
