<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kralın Ganimeti</h1>

    <p>Kralın ordusu, altın bir şafağın ilk ışığında, yuvasından çıkan uzun ve çelik bir yılan misali kazıklı çitlerin arkasından çıktı ve Derinorman Kalesi’nden ayrıldı.</p>

    <p>Güneyli şövalyeler, katıldıkları mücadeleler sırasında ezilip çizilmiş kalkanlarla ve zırhlarla yola çıkmışlardı ama güneş ışığını yakalayan çelikler hâlâ parlıyordu. Solmuş, lekelenmiş, yırtılmış ve tamir edilmiş sancaklarla pelerinler kış ormanının ortasında hâlâ bir renk cümbüşü yaratıyordu. Lacivert, turuncu, kırmızı, yeşil, mor, mavi ve altın; kahverengi çıplak gövdelerin, gri yeşil çamların, muhafız ağaçlarının ve kirli kar yığınlarının arasında pırıldıyordu.</p>

    <p>Her şövalyenin yaverleri, hizmetkârları ve silahlı adamları vardı. Onların ardından zırh ustaları, aşçılar ve seyisler; mızrakçı, okçu ve baltacı sıraları; yüzlerce mücadelede dövüşmüş yaşlı muharipler ve ilk mücadelelerine giden yeşil delikanlılar geliyordu. Önlerinde tepelerin kabileleri vardı. Küçük atlar süren şeflerin ve müdafilerin yanında; kürk, kaynatılmış deri ve eski örgü zırhlar giyen kıllı dövüşçüler yürüyordu. Bazı adamlar, ağaçların arasında kaybolmak için, yüzlerini yeşile ve kahverengine boyayıp bedenlerine çalı dalları bağlamışlardı.</p>

    <p>Ana kafileyi yük katarı takip ediyordu: Katırlar, atlar, öküzler; yiyecek, hayvan yemi, çadır ve diğer levazımla dolu arabalar. Uzunluğu bir mili bulan katarın arkasında artçı kuvvet vardı; düşmanın gizlice yaklaşıp kafileyi gafil avlamasını önleyecek öncü süvariler tarafından perdelenen daha fazla zırhlı şövalye.</p>

    <p>Asha Greyjoy yük katarında yolculuk ediyordu, demir kasnaklı iki büyük tekerleği olan üstü kapalı bir arabanın içindeydi, elleri ve ayakları zincirliydi, erkeklerden daha beter horlayan bir Dişi Ayı tarafından gece gündüz izleniyordu. Majesteleri Kral Stannis, ödülünün esaretten kaçması hususunda hiçbir şeyi şansa bırakmıyordu. Zincire vurulmuş ganimetini kuzeyli lordlara sergilemek için Kışyarı’na götürmek niyetindeydi. Deniz canavarının kızı, Stannis’in gücünün kanıtı.</p>

    <p>Borazanlar yola çıkan kafileyi gördü. Mızrak uçları doğan güneşin ışığıyla ışıldadı. Ormanın sınırındaki çimenler sabah ayazıyla pırıldadı. Derinorman Kalesi’yle Kışyarı arasında yüz fersahlık bir orman vardı. Kuzgun uçuşuyla üç yüz mil. “On beş gün,” dedi şövalyeler birbirlerine.</p>

    <p>Asha, Lord Fell’in, “Robert bu yolu on günde katederdi,” diye böbürlendiğini duydu. Fell’in büyükbabası Yaz Kalesi’nde Robert tarafından katledilmişti ama bu durum, adamın katilini, kendi torunun gözünde tanrısal bir yiğit konumuna yükseltmişti. “Robert on beş gün önce Kışyarı’nın içinde olurdu, siperlerden Bolton’a nanik çekerdi.”</p>

    <p>“Bundan Stannis’e bahsetmesen iyi olur,” dedi Justin Massey, “yoksa bizi hem gündüzleri hem de geceleri yürütür.”</p>

    <p><em>Bu kral, ağabeyinin gölgesinde yaşıyor,</em> diye düşündü Asha.</p>

    <p>Ağırlığını ne zaman ayağına verse bileğine bıçak gibi bir ağrı saplanıyordu. Orada bir şeyler kırılmıştı, Asha bundan emindi. Şişkinlik Derinorman Kalesi’nde kaybolmuştu ama ağrı kalmıştı. Burkulma olsa şimdiye kadar kesinlikle iyileşirdi. Asha ne zaman hareket etse zincirleri şıngırdıyordu. Kelepçeler Asha’nın bileklerini ve gururunu yaralıyordu ama teslim olmanın bedeli buydu.</p>

    <p>Asha’nın babası bir keresinde, “Kimse diz çökmekten ölmemiştir,” demişti. “Diz çöken kişi, elinde bir bıçakla tekrar ayağa kalkabilir. Diz çökmeyen ölü kalır, sertleşmiş bacakları ve her şeyiyle.” Balon Greyjoy, ilk isyanı başarısızlıkla sonuçlandığında bu sözlerin doğruluğunu kanıtlamıştı; deniz canavarı, geyiğe ve ulu kurda diz çökmüştü ama Robert Baratheon ve Eddard Stark öldüğünde tekrar ayağa kalkmıştı.</p>

    <p>Deniz canavarının kızı, Derinorman’da, ayak bileğindeki keskin acıyla, bağlanmış ve sakatlanmış (şükürler olsun ki tecavüze uğramamış) bir halde kralın önüne atıldığında aynı şeyi yapmıştı. “Teslim oluyorum Majesteleri. Bana ne isterseniz yapın. Sizden yalnızca adamlarımı esirgemenizi istiyorum.” Asha’nın tek derdi; Qarl, Tris ve Kurt Ormanı’ndan sağ çıkan diğer adamlardı. Sadece dokuz kişi kalmıştı. Cromm en kötü yaralanandı.</p>

    <p>Stannis adamların canlarını bağışlamıştı ama Asha onda gerçek bir merhamet duygusu görmemişti. Stannis’in azimli olduğuna şüphe yoktu, cesaretsiz de değildi. Adam, adil olduğunu söylemişti... adaleti sertçe ve merhametsizceydi ama Demir Adaları’ndaki hayat, Asha Greyjoy’u adaletin bu türüne alıştırmıştı. Yine de, Asha bu kraldan hoşlanamazdı. Kralın çukurlu mavi gözleri her zaman şüpheyle doluydu, o gözlerin altında soğuk bir gazap kaynıyordu. Asha’nın hayatı Stannis için hiçbir şey ifade etmiyordu. Asha sadece bir tutsaktı; Stannis’in demirdoğumluların hakkından gelebildiğini kuzeye kanıtlayacak bir ganimetti.</p>

    <p><em>Aptal adam.</em> Eğer Asha onları biraz tanıyorsa, bir kadını dize getirmek hiçbir kuzeyli adamı etkilemezdi ve Asha bir rehine olarak tamamen değersizdi. Demir Adaları şu anda Asha’nın amcası tarafından yönetiliyordu. Asha’nın ölmesi ya da yaşaması Kargagöz’ün umurunda olmazdı. Euron’ın Asha’ya yamadığı sefil koca konuyla ilgilenebilirdi fakat Eric Demiryapan, Asha’nın fidyesini ödeyecek kadar sikkeye sahip değildi. Fakat bunları Stannis Baratheon’a anlatmanın yolu yoktu. Asha’nın kadınlığı adamı tiksindiriyordu. Yeşil toprakların erkekleri, her iki elinde de fırlatma baltası olan zırh ve deri giymiş kadınlardan değil, ipeklere bürünmüş yumuşak ve tatlı kadınlardan hoşlanıyordu. Bununla birlikte Asha, Derinorman Kalesi’nde kralla yaptığı kısa sohbet sırasında, bir elbise giyse de kralın ondan hoşlanmayacağına kanaat getirmişti. Kral, Galbart Glover’ın sofu karısı Leydi Sybelle’e doğru ve nazik davranmıştı ama onun yanında bile bariz bir şekilde rahatsızdı. Bu güneyli kral, kadınların başka bir ırka ait olduğunu düşünen erkeklerden biriydi; kadınlar onun için devler, gulyabaniler ve ormanın çocukları gibi tuhaf ve sırrına varılamaz yaratıklardı. Dişi Ayı da kralın dişlerini gıcırdatmasına sebep oluyordu.</p>

    <p>Stannis’in dinlediği tek kadın vardı ve Stannis o kadını Sur’da bırakmıştı. Yük katarını komuta eden sarı saçlı şövalye Sör Justin Massey, “Doğrusu kadının bizimle olmasını isterdim,” diye itiraf etmişti. “Leydi Melisandre yanımızda olmadan gittiğimiz son mücadele Karasu’ydu. Lord Renly’nin gölgesi tepemize bindi ve ordumuzun yarısını koya döktü.”</p>

    <p>“Son mücadele?” dedi Asha. “Şu büyücü kadın Derinorman Kalesi’nde miydi? Onu görmedim.”</p>

    <p>“Derinorman’dakine mücadele denemez,” dedi Sör Justin gülümseyerek. “Demiradamlarınız cesurca dövüştü leydim ama sizden çok daha kalabalıktık ve sizi gafil avladık. Kışyarı geldiğimizi biliyor ve Roose Bolton bizim sahip olduğumuz kadar adama sahip.”</p>

    <p><em>Ya da daha fazla,</em> diye düşündü Asha.</p>

    <p>Tutsakların bile kulakları vardı ve Asha, Kral Stannis’le kumandanlarının, Derinorman Kalesi’nde bu yürüyüşle ilgili yapağı bütün konuşmaları duymuştu. Sör Justin en başından beri bu yürüyüşe karşıydı, Stannis’le birlikte güneyden gelen şövalyelerin ve lordların çoğu da öyle. Ama kurtlar ısrarlıydı; Roose Bolton’ın Kışyarı’nı tutmasına tahammül edilemezdi ve Ned’in kızı o piçin pençelerinden kurtarılmalıydı. Morgan Liddle, Brandon Norrey, Koca Kova Wull ve hatta Dişi Ayı da aynı fikirdeydi. Galbart Glover’ın uzun salonunda tartışma çıktığı gece, “Derinorman Kalesi’nden Kışyarı’na yüz fersah yol var,” demişti, Artos Flint. “Kuzgun uçuşuyla üç yüz mil.”</p>

    <p>“Uzun bir yürüyüş,” demişti Corliss Penny isimli bir şövalye.</p>

    <p>Adamların Dev Katili dediği şövalye Sör Godry, “O kadar uzun sayılmaz,” diye ısrar etmişti. “Zaten yeterince uzağa geldik. Işık Tanrısı bizim için bir yol açar.”</p>

    <p>“Peki Kışyarı’nın kapılarına vardığımızda ne olacak?” diye sormuştu Justin Massey. “Aralarında hendek olan iki duvar var ve iç duvarın boyu otuz metre. Bolton, bizimle arazide karşılaşmak üzere dışarı çıkmaz. Bizim de kaleyi kuşatmaya alacak levazımımız yok.”</p>

    <p>“Arnolf Karstark gücünü bizimkiyle birleştirecek, bunu unutma,” demişti Harwood Fell. “Mors Umber da öyle. Lord Bolton’ın sahip olduğu kadar kuzeyli adamımız olacak. Ayrıca, kalenin kuzeyindeki orman sıktır. Kuşatma kuleleri kuracağız, koçbaşları yapacağız...”</p>

    <p><em>Ve binlerce adamınız ölecek,</em> diye düşünmüştü Asha.</p>

    <p>“En iyisi kışı burada geçirmek olabilir,” diye önermişti Lord Peasebury.</p>

    <p><em>“Kışı burada geçirmek mi?”</em> diye kükremişti Koca Kova. “Galbart Glover’ın ne kadar yiyecek ve hayvan yemi biriktirdiğini sanıyorsun?”</p>

    <p>Sonra, pelerininde ölümü simgeleyen pervaneler ve yüzünde yara izleri olan Sör Richard Horpe, Stannis’e dönmüş ve, “Majesteleri,” demişti, “ağabeyiniz...”</p>

    <p>Kral, şövalyenin sözünü kesmişti. “Ağabeyim olsa ne yapardı hepimiz biliyoruz. Robert tek başına, dörtnala Kışyarı’nın kapılarına koşardı, kapıları savaş baltasıyla parçalardı ve sol eliyle Roose Bolton’ı, sağ eliyle de Piç’i öldürmek için kalenin içine girerdi.” Stannis ayağa kalkmıştı. “Ben Robert değilim. Lakin yürüyüşe geçeceğiz ve Kışyarı’nı kurtaracağız... ya da bunun için uğraşırken can vereceğiz.”</p>

    <p>Lordlar bazı şüpheler besliyor olsalar bile, sıradan adamlar krala inanıyordu. Stannis, Sur’da Mance Rayder’ın yabanıllarını ezmiş ve Derinorman’ı Asha’nın demiradamlarından temizlemişti. O Robert’ın kardeşiydi. Güzel Ada açıklarında gerçekleşen meşhur deniz savaşının muzafferiydi, Robert’ın İsyanı boyunca Fırtına Burnu’nu tutan adamdı ve bir kahramanın kılıcını taşıyordu; ışıltısı geceyi aydınlatan büyülü kılıç Işık Getiren.</p>

    <p>Yürüyüşün ilk gününde, “Düşmanımız göründüğü kadar sağlam değil,” demişti Sör Justin, Asha’ya. “İnsanlar Roose Bolton’dan korkuyor ama onu sevmiyor. Ve Roose’un Frey dostları... kuzey Kırmızı Düğün’ü unutmadı. Kışyarı’ndaki her lord o düğünde akrabalarını kaybetti. Stannis’in yalnızca kahrolası Bolton’a ihtiyacı var, sonra kuzeyli adamlar Bolton’ı terk edecekler.”</p>

    <p><em>Öyle olmasını umuyorsun,</em> diye düşünmüştü Asha, <em>ama önce, kralın Bolton’ı kanatması gerek. Sadece aptallar kazanan tarafı terk eder.</em></p>

    <p>Sör Justin o ilk günde Asha’nın arabasına defalarca uğramıştı; Asha’ya yiyecek, içecek ve yürüyüş havadisleri getirmişti. Justin gülümsemeleriyle, sonu gelmez şakalarıyla, etli ve geniş bedeniyle, pembe yanaklarıyla, mavi gözleriyle, beyaz sarı dağınık saçlarıyla, düşünceli ve tutsağının rahatlığına özen gösteren bir gardiyandı.</p>

    <p>Justin’in üçüncü ziyaretinden sonra, “Seni istiyor,” demişti Dişi Ayı.</p>

    <p>Gerçek adı Mormont Hanedanı’ndan Alysane’di ama kadın diğer adını, zırhını taşıdığı kadar kolay bir şekilde taşıyordu. Ayı Adası’nın kısa boylu, tıknaz ve kaslı vârisi; geniş kalçalara, büyük göğüslere ve nasırlı iri ellere sahipti. Kadın uyurken bile, kürklerin altına örgü zırh, örgü zırhın altına kaynatılmış deri, derinin altına da ısınmak için ters çevirdiği koyun postunu giyiyordu. Bütün bu katlar kadının boyuyla enini eşitliyordu ve onu vahşi gösteriyordu. Asha Greyjoy bazen, kendisinin ve Dişi Ayı’nın neredeyse aynı yaşta olduğunu hatırlamakta zorlanıyordu.</p>

    <p>“Arazilerimi istiyor,” diye karşılık vermişti Asha. “Demir Adaları’nı istiyor.” Emareleri biliyordu. Aynılarını diğer taliplerinde de görmüştü. Massey, kendi atalarından kalan uzak güneydeki toprakları kaybetmişti, bu yüzden ya kârlı bir evlilik yapacaktı ya da kralın hanesinde sıradan bir şövalye olmayı kabul edecekti. Sör Justin’in, hakkında çok şey anlatılan yabanıl prensesle evlenme umutları Stannis’i çok kızdırmıştı, Justin de gözlerini Asha’ya çevirmişti. Asha’yı Pyke’taki Deniztaşı Tahtı’na oturtmak ve onun lordu ve efendisi olarak adalara hükmetmek istediği şüphesizdi. Asha’nın şimdiki lordunu ve efendisini aradan çıkarmak zorundaydı tabii... buna ilaveten, Asha’yı o adamla evlendiren amca da vardı. <em>Mümkün değil,</em> diye düşündü Asha. <em>Karagöz, Sör Justin’i kahvaltı niyetine yer ve geğirmez bile.</em></p>

    <p>Fark etmezdi. Asha kiminle evlenirse evlensin, babasının arazileri asla onun olmayacaktı. Demirdoğumlular bağışlayıcı insanlar değildi ve Asha iki kez yenilgiye uğratılmıştı; bir kez kral şûrasında amcası Euron tarafından, sonra da Derinorman Kalesi’nde Stannis tarafından. Bunlar, Asha’ya “hükmetmeye uygun değil” damgası vurmak için yeterliydi. Justin Massey’yle ya da Stannis Baratheon’ın ehemmiyetsiz lordlarından biriyle evlenmek Asha’ya yarardan çok zarar getirirdi. <em>Kaptanlar ve krallar, deniz canavarının kızı neticede bir kadınmış,</em> derlerdi. <em>Bacaklarını şu yeşil toprakların lordu için nasıl da açıyor bir bakın.</em></p>

    <p>Yine de, Sör Justin yiyecekle, şarapla ve sözlerle Asha’ya kur yapmak istiyorsa Asha adamın cesaretini kırmayacaktı. Justin, Dişi Ayı’dan daha iyi bir arkadaştı ve Asha beş bin düşmanın ortasında yapayalnızdı. Tris Botley, Bakir Qarl, Cromm, Roggon ve Asha’nın kanatılmış çetesinin geri kalanı Derinorman Kalesi’nde, Galbart Glover’ın zindanlarında bırakılmıştı.</p>

    <p>Ordu, Leydi Sybelle’in verdiği rehberlerin tahminine göre, yürüyüşün ilk gününde yirmi iki mil yol katetti. Rehberler, Derinorman’a yemin etmiş izciler ve avcılardı; Ormancı, Ağaç, Dal ve Balçık gibi kabile isimlerine sahiplerdi. Ordu ikinci günde yirmi dört mil yol aldı. Öncü kuvvet, Glover arazilerinden çıkıp Kurt Ormanı’nın karanlığına girdi. O gece, kralın çadırının önünde kükreyen ateşin etrafında toplanan mütedeyyinler, <em>“R’hllor, bize bu karanlıkta rehberlik etmesi için ışığını gönder,”</em> diye dua ettiler. Çok sayıda güneyli şövalye ve silahlı asker vardı. Asha onlara kralın adamları derdi ama fırtına topraklarından ve taçlı topraklardan gelenler onlara kraliçenin adamları diyordu... bununla birlikte, adamların takip ettiği kraliçe, Stannis Baratheon’ın Kıyıdaki Doğugözcüsü’nde bıraktığı kraliçe değil. Kara Kale’deki kırmızı kraliçeydi. Adamlar, alevlere, <em>“Ah Işık Tanrısı, sana yalvarıyoruz. Ateşli gözlerini bize çevir. Bizi sıcak ve güvende tut,”</em> diye şarkı söylediler. <em>“Çünkü gece karanlık ve dehşet dolu.”</em></p>

    <p>Sör Godry Farring isimli iri bir şövalye duaya önderlik ediyordu. <em>Dev Katili Godry. Küçük bir adam için büyük bir isim.</em> Farring, giydiği zırhın altında geniş göğüslü ve kaslı bir adamdı. Asha’ya kibirli ve mağrur görünüyordu. Şana açtı, ihtiyatsızdı, övülmeye doymuyordu. Sıradan insanları, kurtları ve kadınları hakir görüyordu. Neticede, Farring, krala benziyordu.</p>

    <p>Sör Justin bir domuz budunun yarısıyla birlikte arabaya geldiğinde, “Bana bir at verin,” dedi Asha, adama. “Bu zincirlerin içinde çıldırıyorum. Kaçmaya kalkışmayacağım. Size söz veriyorum.”</p>

    <p>“Keşke yapabilseydim leydim. Siz kralın esirisiniz, benim değil.”</p>

    <p>“Kralınız bir kadının sözüne güvenmez.”</p>

    <p>Dişi Ayı homurdandı. “Erkek kardeşinin Kışyarı’nda yaptıklarından sonra, herhangi bir demiradamın sözüne neden güvenelim?”</p>

    <p>“Ben Theon değilim,” diye üsteledi Asha... ama zincirler kaldı.</p>

    <p>Sör Justin dörtnala kafilenin başına doğru giderken, Asha annesini son gördüğü zamanı hatırladı. Harlaw’daydı, On Kule’de. Annesinin yatak odasında bir mum titriyordu ama kadının oymalı yatağı boştu. Leydi Alannys bir pencerenin yanında oturuyordu, denize bakıyordu. “Bebek oğlumu getirdin mi?” diye sormuştu titreyen dudaklarıyla. Ona can veren kadının harabesine bakarak, “Theon gelemedi,” demişti Asha. Annesi iki erkek evlat kaybetmişti. Ve üçüncüsü...</p>

    <p><em>Size prensten bir parça gönderiyorum.</em></p>

    <p>Kışyarı’ndaki mücadele başladığında her ne olmuş olursa olsun, Asha Greyjoy erkek kardeşinin oradan çıktığını düşünmüyordu. <em>Dönek Theon. Dişi Ayı bile, Theon’ın kafasını bir kazığın ucunda görmek istiyor.</em></p>

    <p>“Erkek kardeşlerin var mı?” diye sordu Asha gardiyanına.</p>

    <p>“Kız kardeşlerim var,” diye cevap verdi Alysane Mormont her zamanki hırçın tavrıyla. “Beş kardeştik. Hepsi kız. Lyanna, Ayı Adası’na döndü. Lyra ve Jory annemizle birlikte. Dacey öldürüldü.”</p>

    <p>“Kırmızı Düğün.”</p>

    <p>“Evet.” Alysane bir an için Asha’ya baktı. “Bir oğlum var. Sadece iki yaşında. Kızım dokuz yaşında.”</p>

    <p>“Genç başlamışsın.”</p>

    <p>“Çok genç. Ama geç kalmaktan iyidir.”</p>

    <p><em>Beni bıçakladı,</em> diye düşündü Asha, <em>ama bırak yapsın.</em> “Evlisin.”</p>

    <p>“Hayır. Çocuklarımın babası bir ayı.” Alysane gülümsedi. Dişleri çarpıktı ama gülümsemesinde sevimli bir şeyler vardı. “Mormont kadınları derideğiştirendir. Ayıya dönüşür ve ormanda eşler buluruz. Bunu herkes bilir.”</p>

    <p>Asha da gülümsedi. “Mormont kadınları aynı zamanda savaşçıdır.”</p>

    <p>Diğer kadının gülümsemesi soldu. “Biz, sizin bizi dönüştürdüğünüz şeyiz. Ayı Adası’ndaki her çocuk, denizden çıkan deniz canavarından korkmayı öğrenir.”</p>

    <p><em>Eski Usul.</em> Asha başka tarafa döndü, zincirleri hafifçe şıngırdadı. Üçüncü günde orman iyice sıklaştı. Tekerlek izleriyle dolu yollar, geniş arabaların geçemeyeceği kadar dar av patikalarına dönüştü. Kafile, tanıdık sınır işaretlerinin önünden geçti; Belli bir açıdan bakıldığında bir kurt kafasına benzeyen taşlı bir tepe, yarı donmuş bir çağlayan, gri yeşil yosunlarla kaplı doğal bir kemer. Asha hepsini tanıyordu; kardeşi Theon’ı fetihten vazgeçmeye ve kendisiyle birlikte Derinorman Kalesi’nin güvenliğine dönmeye ikna etmek için Kışyarı’na giderken bu yoldan geçmişti. <em>Onu da başaramadım.</em></p>

    <p>Ordu o gün on dört mil katetti ve buna memnun oldu.</p>

    <p>Akşam karanlığı çöktüğünde, sürücü arabayı bir ağacın altına çekti. Adam atları arabadan çözerken Sör Justin geldi ve Asha’nın ayak bileklerindeki prangaları çıkardı. Justin ve Dişi Ayı, Asha’yı kampın içinden geçirip kralın çadırına götürdüler. Asha bir tutsak olabilirdi ama hâlâ Pyke’ın Greyjoylar’ından biriydi ve Stannis Baratheon onu kendi sofrasının artıklarıyla doyurmaktan hoşlanıyordu.</p>

    <p>Kralın çadırı, Derinorman Kalesi’nin arkasındaki uzun salon kadar büyük sayılırdı ama büyüklüğünden başka bir görkemi yoktu. Sarı yelken bezinden yapılmış duvarlar iyice solmuştu, çamur ve suyla lekelenmişti, bazı yerleri küflenmişti. Çadırın merkez direğinin tepesinde kraliyet sancağı dalgalanıyordu; altın zemindeki alevli kalbin içinde bir erkek geyik kafası. Stannis’le birlikte kuzeye gelen güneyli lordların çadırları, kralın çadırını üç cepheden çevreliyordu. Dördüncü cephede gece ateşi kükrüyordu, kararan gökyüzünü alev girdaplarıyla kamçılıyordu.</p>

    <p>Asha gardiyanlarıyla birlikte topallayarak geldiğinde, bir düzine adam, ateşi kütüklerle besliyordu. <em>Kraliçenin adamları.</em> Onların tanrısı Kırmızı R’hllor’du ve o kıskanç bir tanrıydı. Asha’nın tanrısı, yani Demir Adaları’nın Boğulmuş Tanrı’sı bu adamların gözünde şeytandı ve Asha şu Işık Tanrısı’nı benimsemediği takdirde lanetlenip ölüme mahkûm olacaktı. <em>Beni memnuniyette şu kütükler ve kırık dallar gibi yakarlar.</em> Bazı adamlar ormandaki mücadeleden sonra bunu yapmayı Asha’nın yanında önermişti. Stannis öneriyi reddetmişti.</p>

    <p>Kral çadırın dışında duruyordu, gece ateşine bakıyordu. <em>Orada ne görüyor? Zafer mi? Felaket mi? Kırmızı ve aç tanrısının yüzünü mü?</em> Kralın gözleri derin çukurlara gömülmüştü, kısa kesilmiş sakalları çökük yanaklarının ve kemikli çenesinin üstündeki bir gölgeydi. Fakat adamın bakışlarında kuvvet vardı; Asha’ya, bu adamın asla yolundan dönmeyeceğini söyleyen demir bir vahşet vardı.</p>

    <p>Asha kralın önünde tek dizinin üstüne çöktü. “Efendimiz.” <em>Sizin için yeterince mütevazı mıyım Majesteleri? Yeterine hırpalanmış, boyun eğmiş ve kırılmış mıyım?</em> “Size yalvarıyorum, şu zincirleri bileğimden çıkarın. At sürmeme izin verin. Kaçmaya çalışmayacağım.”</p>

    <p>Stannis, bacağına sürtünmeye kalkışan bir köpeğe bakar gibi Asha’ya baktı. “O zincirleri hak ettin.”</p>

    <p>“Ettim. Şimdi size adamlarımı, gemilerimi ve aklımı öneriyorum.”</p>

    <p>“Gemilerin benim. Bazıları yandı. Adamların... kaç adamın kaldı? On? On iki?”</p>

    <p><em>Dokuz. Sadece dövüşecek kadar güçlü olanları sayarsanız altı.</em> “Dagmer Yarıkçene, Torrhen Kalesi’ni tutuyor. Amansız bir savaşçıdır ve Greyjoy Hanedanı’nın sadık bir hizmetkârıdır. Kaleyi ve garnizonu size teslim edebilirim.” <em>Belki,</em> diye ekleyebilirdi Asha, ama kralın önünde tereddüt göstermek işe yaramazdı.</p>

    <p>“Torrhen Kalesi ayağımı çamura bulamaya değmez. Önemli olan Kışyarı.”</p>

    <p>“Şu zincirleri çıkarın ve kaleyi almanıza yardım etmeme izin verin efendimiz. Ağabeyiniz, düşen düşmanları dosta dönüştürmekle meşhurdu. Beni kendi adamınız yapın.”</p>

    <p>“Tanrılar seni bir adam yapmadı. Ben nasıl yapabilirim?” Stannis gece ateşine ve turuncu alevlerin içinde dans ettiğini gördüğü şey her ne ise ona döndü.</p>

    <p>Sör Justin Massey, Asha’yı kolundan yakaladı ve kraliyet çadırına soktu. “Hata ettiniz leydim,” dedi. “Stannis’e asla Robert’tan bahsetmeyin.”</p>

    <p><em>Daha akıllı olmalıydım.</em> Asha, küçük erkek kardeşlerin nasıl olduğunu bilirdi. Theon’ın küçüklüğünü hatırladı; Rodrik ve Maron’a hayranlık duyarak ve onlardan korkarak yaşayan utangaç bir çocuk. <em>Asla büyümedi,</em> diye karar verdi. <em>Küçük erkek kardeş yüz yaşına kadar yaşayabilir ama her zaman küçük erkek kardeş olarak kalır.</em> Demirden yapılmış mücevherlerini şıngırdattı, Stannis’in arkasına geçip onu bileğindeki zincirle boğmanın ne kadar güzel olacağını düşündü.</p>

    <p>O akşam, Benjicot Dal isimli bir keşif süvarisinin getirdiği cılız bir geyiğin etinden yapılmış yahniyi yediler. Ama sadece kraliyet çadırının içindekiler. Yelken bezinden yapılmış duvarın dışındakiler, bir parça ekmek ve parmaktan uzun olmayan bir sosis yiyip Galbart Glover’ın birasının sonunu içtiler.</p>

    <p>Derinorman Kalesi’yle Kışyarı arasında yüz fersah vardı. Kuzgun uçuşuyla üç yüz mil. Yürüyüşün dördüncü gününde, “Keşke kuzgun olsaydık,” dedi Sör Justin Massey. O gün kar yağmaya başladı. Önce birkaç küçük taneydi, soğuk ve ıslaktı ama kafilenin kolayca aşamayacağı bir şey değildi.</p>

    <p>Fakat sonraki gün de kar yağdı, ondan sonraki gün de, ondan sonrakinde de. Kurtların kalın sakalları buzla katılaştı ve her temiz tıraşlı güneyli delikanlı yüzünü sıcak tutmak için sakal bıraktı. Çok geçmeden, kafilenin önünde uzanan zemin beyazla örtüldü, taşlar ve eğri büğrü kökler gizlendi, her adım bir maceraya dönüştü. Rüzgâr da çıktı, karı önüne kattı. Kralın ordusu, diz boyu kar içinde debelenen kardan adamlara dönüştü.</p>

    <p>Karın üçüncü gününde, kralın ordusu bölünmeye başladı. Güneyli şövalyeler ve lordlar ilerlemek için mücadele verirken, kuzeyin tepelerinden gelen adamlar daha kolay yol aldı. Kuzeylilerin küçük atları sağlam ayaklı hayvanlardı, binek atlarıyla savaş atlarından daha az yiyorlardı ve onları süren adamlar için kar, ev demekti. Kurtların çoğu tuhaf ayakkabılar giyiyordu. Kayışlardan ve bükülmüş ahşaptan yaptıkları ayakkabılara ayı pençesi diyorlardı. Çizmelerinin altına bağladıkları bu tuhaf şey, her nasılsa, adamların buz tabakasını kırmadan ve uyluklarına kadar kara gömülmeden karın üstünde yürümesini sağlıyordu.</p>

    <p>Bazı atların da ayı pençeleri vardı. Tüylü küçük atlar, ayı pençelerini, diğer atların demir nalları taşıdığı kadar rahat taşıyordu... ama binek atları ve savaş atları onları istemiyordu. Kralın birkaç şövalyesi, her şeye rağmen atlarının ayaklarına ayı pençeleri bağladı, güneyli iri hayvanlar inat edip yürümedi ya da ayı pençelerini ayaklarından çıkarmayı denedi. Bir savaş atı, ayı pençesiyle yürümeye çalışırken bacağını kırdı.</p>

    <p>Kısa zaman sonra, ayı pençeli kuzeyli adamlar, ordunun geri kalanını arkalarında bırakmaya başladılar. Önce ana kafiledeki şövalyeleri geçtiler, sonra da Sör Godry Farring’i ve öncü kuvveti. Yük katarındaki arabalar gittikçe daha geride kaldı, öyle gerideydiler ki, daha hızlı bir tempo tutturmaları için artçı kuvvetteki adamlar tarafından sürekli kovalanıyorlardı.</p>

    <p>Fırtınanın beşinci gününde, yük katarı, donmuş bir gölü gizleyen bel yüksekliğindeki engin kar yığınının içinden geçti. Gizli buz tabakası arabaların ağırlığının altında kırıldığında, dondurucu su üç arabacıyı ve dört atı yuttu. Onları kurtarmaya çalışan adamlar da suya düştü. Biri Harwood Fell’di. Harwood’un şövalyeleri, adamı boğulmadan önce dışarı çıkardılar ama adamın dudakları maviye ve yüzü süt beyazına dönmüştü. Şövalyelerin daha sonra yaptığı hiçbir şey Harwood’u ısıtmaya yetmedi. Harwood, ıslak kıyafetleri kesilip çıkarıldıktan, bedeni kürklere sarıldıktan ve ateşin yanına oturtulduktan sonra bile saatler boyunca şiddetle titredi. Aynı gece ateşli bir uykuya daldı. Asla uyanmadı.</p>

    <p>O gece, Asha, kraliçenin adamlarının bir kurban vermekten bahsettiğini duydu; fırtınanın durması için kırmızı tanrıya sunulacak bir hediye. “Bu fırtınayı kuzeyin tanrıları üzerimize saldı,” dedi Sör Corliss Penny.</p>

    <p>“Sahte tanrılar,” diye üsteledi Dev Katili Sör Godry.</p>

    <p>“R’hllor bizimle,” dedi Sör Clayton Suggs.</p>

    <p>“Melisandre değil,” dedi Justin Massey.</p>

    <p>Kral hiçbir şey söylemedi. Ama duydu. Asha bundan emindi. Stannis, tadına bakmadığı soğan çorbası önünde soğurken, en yakındaki mumun alevini seyrederek ve etraftaki konuşmaları duymazdan gelerek yüksek masada oturdu. Richard Horpe isimli ince uzun komutan muavini kral adına konuştu. “Fırtına çok yakında dinecek,” diye duyurdu.</p>

    <p>Fakat fırtına sadece kötüleşti. Rüzgâr, bir köle tacirinin kamçısı kadar zalim bir kamçıya dönüştü. Asha, Pyke’ta, rüzgâr denizden uluyarak geldiğinde soğuğu öğrendiğini sanırdı ama Pyke’taki soğuk buradakiyle kıyaslandığında hiçti. <em>İnsanı delirten bir soğuk bu.</em></p>

    <p>Geceyi geçirmek için kamp kurulacağını haber veren bağırış duyulduğunda bile, insanın kendini ısıtması kolay bir iş olmuyordu. Çadırlar ağır ve nemliydi, kurulmaları zordu, sökülmeleri daha da zor. Üstünde çok fazla kar biriken çadırlar aniden çöküyordu. Kralın ordusu, Yedi Krallık’ın en büyük ormanında sürünüyordu ama kuru odun bulmak imkânsızdı. Kurulan her kamp daha az ateş görüyordu ve yanan ateşler ısıdan çok duman yayıyordu. Yemekler genelde soğuk, hatta çiğ yeniyordu.</p>

    <p>Gece ateşi bile küçülmüş, çelimsiz bir şeye dönüşmüştü. Kraliçenin adamları dehşete düşmüştü. Sör Godry’nin pes sesi önderliğinde dua eden adamlar, <em>“Işık Tanrısı bizi bu şeytandan koru,”</em> dediler. <em>“Parlak güneşini bize yeniden göster, şu rüzgârları dindir ve şu karları erit ki düşmanlarımıza erişip onları ezebilelim. Gece karanlık ve dehşet dolu. Lakin senin gücün, nurun ve ışığın var. R’hllor, bizi ateşinle doldur.”</em></p>

    <p>Daha sonra, Sör Corliss Penny bir kış fırtınasının bütün bir orduyu dondurarak öldürüp öldürmediğini yüksek sesle merak ettiğinde, kurtlar güldüler. “Bu kış değil,” dedi Koca Kova Wull. “Biz tepelerde, sonbahar seni öper ama kış seni fena düzer, deriz. Bu sadece sonbahar öpücüğü.”</p>

    <p><em>Öyleyse tanrı izin versin de gerçek kışı hiç bilmeyeyim.</em> Asha diğerlerinden daha iyi durumdaydı; neticede kralın ganimetiydi. Diğerleri aç kalırken onun karnı doyuruluyordu. Diğerleri titrerken o ısıtılıyordu. Diğerleri yorgun atların üstünde karın içinde debelenirken o üstü kapalı bir arabanın içinde kürklerden yapılmış bir yatağın üstünde yolculuk ediyordu, zincirlerinin içinde rahattı.</p>

    <p>En zor durumda olanlar, atlar ve sıradan adamlardı. Fırtına topraklarından gelen iki yaver, ateşin en yakınında kimin oturacağına dair çıkan kavgada bir askeri bıçaklayıp öldürmüştü. Sonraki gece, umutsuzca sıcaklık isteyen okçular her nasılsa çadırlarını tutuşturmuşlardı, yangın en azından yakındaki çadırları ısıtmayı başarmıştı. Savaş atları yorgunluk ve hava şartları yüzünden telef olmaya başlamıştı. “Atsız bir şövalye neye benzer?” diye bilmece soruyordu adamlar. “Kılıçlı bir kardan adama.” Ölen atlar, düştükleri yerde et için kesiliyordu. Erzak da tükenmeye başlamıştı.</p>

    <p>Peasebury, Cobb, Foxglove ve diğer güneyli lordlar, fırtına dinene kadar kamp kurmak için krala baskı yapıyordu. Stannis hiçbirini dinlemiyordu. Kraliçenin adamları kırmızı ve aç tanrıya kurban vermek için ısrar etmeye geldiklerinde, kral onları da önemsemiyordu.</p>

    <p>Asha bu hikâyeyi, diğer adamlar kadar mütedeyyin olmayan Justin Massey’den duymuştu. “Bir kurban, inancımızın hâlâ canlı olduğunu ispat eder Majesteleri,” demişti Clayton Suggs. “Kuzeyin eski tanrıları bu fırtınayı üzerimize yolladılar. Fırtınayı sadece R’hllor durdurabilir. Ona bir inançsız vermeliyiz,” demişti Dev Katili Godry.</p>

    <p>“Ordumun yarısı inançsızlardan oluşuyor,” diye karşılık vermişti Stannis. “Kimse yakılmayacak. Daha çok dua edin.”</p>

    <p><em>Bugün kimse yakılmayacak. Yarın da öyle... ama kar yağışı devam ederse, kralın kararlılığının zayıflaması kaç zaman alacak?</em> Asha, amcası Aeron’ın Boğulmuş Tanrı’ya olan inancını asla paylaşmamıştı ama o gece, Dalgaların Altında İkamet Eden’e, Buharsaçlı’nın hiç etmediği kadar tutkulu bir şekilde dua etti. Fırtına dinmedi. Yürüyüş, önce tökezleme, sonra sürünme hızına düşerek devam etti. Beş mil, iyi bir gündü. Sonra üç. Sonra iki.</p>

    <p>Fırtınanın dokuzuncu gününde, her kamp, kaptanların ve kumandanların diz çöküp günün kayıplarını rapor etmek üzere ıslak ve yorgun bir halde kralın çadırına girdiğini gördü.</p>

    <p>“Bir adam ölü, üç adam kayıp.”</p>

    <p>“Altı at kaybettik, biri benimdi.”</p>

    <p>“İki ölü adam. İçlerinden biri şövalye. Dört at devrildi. Birini tekrar ayağa kaldırdık. Diğerleri kaybedildi. Savaş atları ve bir binek atı.”</p>

    <p>Asha buna <em>soğuk sayımı</em> dendiğini duymuştu. En ağır kayıp yük katarındaydı: Ölü atlar, kayıp adamlar, devrilip kırılan arabalar. “Atlar kara saplanıp kalıyor,” dedi Justin Massey, Stannis’e. “Adamlar, sırf bir yere oturup ölmek için kafileden ayrılıyor.”</p>

    <p>“Bırak ölsünler,” dedi Kral Stannis öfkeyle. “Biz devam ediyoruz.”</p>

    <p>Kuzeyli adamlar, küçük atlarıyla ve ayı pençeleriyle daha iyi yol aldılar. Kara Donnel Flint ve üvey kardeşi Artos sadece bir adam kaybetti. Liddlelar, Wulllar ve Norreyler hiç kaybetmedi. Morgan Liddle’ın katırlarından biri kayboldu ama Morgan, katırı Flintlerin çaldığını düşünüyor gibiydi.</p>

    <p><em>Derinorman Kalesi’yle Kışyarı arasında yüz fersah var. Kuzgun uçuşuyla üç yüz mil. On beş gün.</em> Yürüyüşün on beşinci günü gelip geçti, kafile yolun yarısını bile katetmemişti. Kafilenin arkasında kırık arabalardan ve donmuş cesetlerden oluşan bir iz uzanıyordu. Güneş, ay ve yıldızlar o kadar uzun zamandır yoktu ki Asha onların bir hayalden ibaret olup olmadıklarını merak etmeye başlıyordu.</p>

    <p>Asha sonunda ayak bileklerindeki zincirlerden kurtulduğunda yürüyüşün yirminci günüydü. O gün akşama doğru, Asha’nın arabasını çeken atlardan biri öldü. Yeni bir at bulunamadı; kalan yük beygirleri, yiyecek ve hayvan yemi arabalarını çekiyordu. Sör Justin Massey, Asha’nın arabasının yanına geldiğinde, ölü atın et için kesilmesini ve arabanın yakacak olarak parçalanmasını söyledi, sonra Asha’nın ayaklarındaki prangaları çıkardı. “Size verecek bineğim yok leydim,” dedi. “Ve sizi arkama alıp yolculuk etmeye çalışırsam benim atımın da sonu gelir. Yürümek zorundasınız.”</p>

    <p>Asha’nın ayak bilekleri, attığı her adımda vücudunun ağırlığı altında zonkluyordu. <em>Birazdan soğuk yüzünden uyuşacaklar,</em> dedi Asha kendine. <em>Bir saat içinde ayaklarımı hiç hissetmiyor olacağım.</em> Sadece biraz yanılmıştı; ayaklarının tamamen uyuşması bir saatten az sürdü. Kafile karanlık yüzünden durduğunda, Asha tökezliyor ve tekerlekli hapishanesinin rahatlığını özlüyordu. <em>Demirler beni güçsüzleştirdi.</em> Asha akşam yemeği vaktinde o kadar bitkindi ki masada uyuyakaldı.</p>

    <p>On beş günlük yürüyüşün yirmi altıncı gününde sebzeler tükendi. Otuz ikinci günde tahıl ve hayvan yemi bitti. Asha, bir insanın, yarı donmuş çiğ et yiyerek ne kadar hayatta kalabileceğini merak etti.</p>

    <p>Sör Richard Horpe, soğuk sayımından sonra, “Dal, Kışyarı’ndan sadece üç gün uzakta olduğumuza dair yemin ediyor,” dedi krala.</p>

    <p>“<em>Eğer</em> en zayıf adamları arkada bırakırsak,” dedi Corliss Penny.</p>

    <p>“En zayıf adamlar zaten kurtarılamaz durumda,” diye ısrar etti Horpe. “Hâlâ güçlü olanlar Kışyarı’na ulaşmak ya da diğerleri gibi ölmek zorunda.”</p>

    <p>“Işık Tanrısı kaleyi bize verecek,” dedi Sör Godry Farring. “Eğer Leydi Melisandre bizimle olsaydı...”</p>

    <p>Sonunda, kafilenin bir düzine at ve dört adam kaybettiği kâbus gibi bir günden sonra, Lord Peasebury kuzeyli adamlara döndü. “Bu yürüyüş bir çılgınlıktı. Ve ne uğruna? Bir kız?”</p>

    <p>“Ned’in kızı,” dedi Morgan Liddle. Üç erkek kardeşin ikincisiydi, bu yüzden diğer kurtlar ona Ortanca Liddle diyordu ama onun duyabileceği yerlerde değil. Derinorman Kalesi’nde Asha’yı neredeyse öldüren adam Morgan’dı. Daha sonra, yürüyüş sırasında Asha’nın yanına gelmiş ve ondan özür dilemişti... mücadele hırsıyla ona sürtük dediği için özür dilemişti, kafasını bir baltayla ikiye ayırmak istediği için değil.</p>

    <p>“Ned’in kızı,” diye tekrarladı Koca Kova Wull. “Eğer siz güneyli züppeler azıcık kar yüzünden saten pantolonlarınıza işememiş olsaydınız, kızı ve kaleyi çoktan alırdık.”</p>

    <p>“Azıcık kar mı?” Peasebury’nin yumuşak ve kadınsı ağzı öfkeyle çarpıldı. “Senin kötü tavsiyelerin bizi bu yürüyüşe zorladı Wull. En başından beri Bolton’ın yaratığı olduğundan şüphelenmeye başlıyorum. Durum bu mu? Bolton seni kralın kulağına zehirli şeyler fısıldayasın diye mi gönderdi?”</p>

    <p>Koca Kova adamın yüzüne güldü. “Lord Bezelye Kabuğu. Eğer bir erkek olsaydın, seni şu söylediklerin için öldürürdüm. Lakin kılıcım, bir korkağın kanıyla kirletilemeyecek kadar iyi çelikten yapıldı.” Bir yudum bira içip ağzını sildi. “Evet, adamlar ölüyor. Biz Kışyarı’nı görmeden önce daha nicesi ölecek. Ne çıkar? Bu bir savaş. Savaşta adamlar ölür. Olması gereken budur. Her zaman böyleydi.”</p>

    <p>Sör Corliss Penny inanmaz gözlerle kabile şefine baktı. “Ölmek mi <em>istiyorsun</em> Wull?”</p>

    <p>Bu soru kuzeyli adamı eğlendirmiş gibiydi. “Yaz mevsiminin bin yıl sürdüğü bir yerde sonsuza kadar yaşamak istiyorum. Dünyaya yukarıdan bakmak için bulutların üstünde bir kale istiyorum. Tekrar yirmi altı yaşında olmak istiyorum. Yirmi altı yaşındayken bütün gün dövüşüp bütün gece düzüşebiliyordum. İnsanların ne istediği önemli değildir.</p>

    <p>“Kış neredeyse tepemizde evlat. Ve kış ölümdür. Adamlarımın Ned’in küçük kızı için dövüşürken ölmesini; gözyaşları yanaklarında donarken, karın içinde yalnız ve aç bir halde ölmesine tercih ederim. Bu şekilde ölen adamlar için şarkılar yazılmaz. Bana gelince, ben yaşlıyım. Bu benim son kışım olacak. Bırak da ölmeden önce Bolton kanıyla yıkanayım. Baltam bir Bolton’ın kafatasına gömüldüğünde kanın yüzüme sıçradığını hissetmek istiyorum. O kanı dudaklarımdan yalamak ve ağzımda o kanın tadı varken ölmek istiyorum.”</p>

    <p>“Evet!” diye bağırdı Ortanca Morgan. <em>“Kan ve mücadele!”</em> Sonra bütün kabile adamları bağırıyordu, kupalarını ve içki boynuzlarını masaya vuruyor, kralın çadırını gürültüyle dolduruyorlardı.</p>

    <p>Asha Greyjoy da bir mücadeleyi hoş karşılardı. <em>Bu sefalete son verecek bir mücadele. Çeliğe çarpan çelik, pembe kar, kırık kalkanlar ve kesik kollar. Sonra her şey biter.</em></p>

    <p>Ertesi gün, kralın keşif süvarileri, iki göl arasında terk edilmiş bir çiftçi köyüne rastladılar; birkaç kulübesi, bir uzun salonu ve bir gözcü kulesi olan küçük ve yoksul bir yerdi. Richard Horpe durma emri verdi, halbuki ordu o gün sadece yarım mil yol katetmişti ve karanlığa saatler vardı. Yük katarı ve artçı kuvvet köye girdiğinde ay çoktan doğmuştu. Asha son gelenlerin arasındaydı.</p>

    <p>“Bu göllerde balık var,” dedi Horpe, krala. “Buzda delikler açacağız. Kuzeyli adamlar bunun nasıl yapılacağını biliyor.”</p>

    <p>Stannis, kabarık kürk pelerininin ve ağır zırhının içinde bile tek ayağı mezarda bir adam gibi görünüyordu. Derinorman Kalesi’ndeyken uzun ve zayıf bedeninde taşıdığı azıcık et, bu yürüyüş sırasında eriyip gitmişti. Derisinin altından kafatasının şekli görünüyordu. Kralın çenesi öyle sıkı sıkıya kenetliydi ki, Asha adamın dişlerinin paramparça olacağından korktu. “Öyleyse balık,” dedi Stannis her kelimeyi ısırarak. “Lakin ilk ışıkla yola çıkacağız.”</p>

    <p>Ama ışık doğduğunda, kamp sessizliğe ve kara uyandı. Gökyüzü siyahtan beyaza döndü ama daha parlak görünmedi. Asha Greyjoy, Dişi Ayı’nın horultularını duyarak, uyku kürklerinin altında ağrılı ve üşümüş bir halde uyandı, daha önce bu kadar gürültülü horlayan bir kadın görmemişti ama yürüyüş sırasında bu sese alışmıştı, hatta şimdi bu seste bir parça huzur buluyordu. Onu huzursuz eden, sessizlikti. Adamları atlara binmeleri, sıra oluşturmaları ve yürüyüşe hazırlanmaları için uyandıracak borazanlar ötmüyordu. Savaş boruları kuzeyli adamları öne çağırmıyordu. <em>Ters giden bir şey var.</em></p>

    <p>Asha uyku kürklerinin altından emekleyerek çıkıp çadırın kapısına gitti, kapıyı gece boyunca mühürleyen kar duvarını yıktı, ayağa kalkıp buzlu sabah havasını içine çekerken zincirleri şıngırdattı. Kar hâlâ yağıyordu, Asha’nın uyumak için çadıra girdiği zamankinden çok daha yoğun bir şekilde. Göller kaybolmuştu, orman da öyle. Asha, diğer çadırların şekillerini ve gözcü kulesinin tepesinde yanan işaret ateşinin turuncu pırıltısını görebiliyordu ama kuleyi göremiyordu. Fırtına, geri kalan her şeyi yutmuştu.</p>

    <p>Roose Bolton ileride bir yerde, Kışyarı’nın duvarlarının ardında onları bekliyordu ama Stannis Baratheon’ın ordusu kara gömülmüş ve kıpırtısız bir halde oturuyordu, etrafı buz ve kar duvarıyla çevriliydi, açlıktan kırılıyordu.</p>
  </div>
</body>
</html>
