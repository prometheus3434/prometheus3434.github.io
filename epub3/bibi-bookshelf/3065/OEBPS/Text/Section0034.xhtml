<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Davos</h1>

    <p>Kurt İni’nin loşluğuna rağmen, Davos Seaworth bu sabah bir şeylerin ters olduğunu hissedebiliyordu.</p>

    <p>Duyduğu sesler yüzünden uyandı ve hücresinin kapısına doğru süründü fakat ahşap kalındı, Davos kelimeleri anlayamadı. Şafak gelmişti ama Garth’ın her sabah getirdiği yulaf lapası gelmemişti. Bu durum Davos’u tedirgin etti. Kurt İni’nde bütün sabahlar aynıydı ve herhangi bir değişiklik genellikle kötüye işaretti. <em>Bugün, öleceğim gün olabilir. Garth şu anda bile bir bileği taşıyla Leydi Lu’yu keskinleştiriyor olabilir.</em></p>

    <p>Soğan şövalyesi, Lord Manderly’nin son sözlerini unutmamıştı. <em>Bu yaratığı Kurt İni’ne götür, kafasını ve ellerini kes,</em> diye emretmişti şişman lord. <em>Şu kaçakçının başını, yalancı ağzına bir soğan tıkıştırılmış halde bir kazığın ucunda görmeden evvel tek lokma bile yiyemem.</em> Davos her gece kafasında bu sözlerle uykuya dalıyor ve her sabah bu sözlerle uyanıyordu. Eğer unutacak olursa, Garth memnuniyetle hatırlatıyordu. Garth’ın Davos’a verdiği isim, ölü adamdı. Garth sabahları geldiğinde, “Ölü adam için yulaf lapası,” diyordu her seferinde. Geceleri ise, “Mumu söndür ölü adam.”</p>

    <p>Bir seferinde, ölü adamla tanışmaları için leydilerini getirmişti Garth. Siyah demir çubuğu okşayarak, “Fahişe pek fahişeye benzemez,” demişti, “ama onu kıpkırmızı olana kadar ısıtıp kamışına değdirdiğimde annen için ağlayacaksın. Ve bu da Leydi Lu. Lord Wyman haber gönderdiğinde, senin başını ve ellerini Leydi Lu alacak.” Davos, Leydi Lu’dan daha büyük ya da daha keskin bir balta görmemişti. Diğer gardiyan, Garth’ın, günlerini baltayı bileyerek geçirdiğini söylemişti. <em>Merhamet için yalvarmayacağım,</em> diye karar vermişti Davos. Bir şövalye olarak ölecekti; başını ellerinden önce kesmelerini isteyecekti sadece. Garth bile bu isteği geri çevirecek kadar merhametsiz olamazdı.</p>

    <p>Kapının dışından gelen sesler zayıf ve boğuktu. Davos ayağa kalkıp hücrenin içinde yürümeye başladı. Hücresi geniş ve tuhaf bir şekilde rahattı. Davos, bu mekânın, bir zamanlar önemsiz bir lordun yatak odası olduğundan şüpheleniyordu. Hücre, Davos’un <em>Kara Hayat</em>’taki kaptan kamarasından üç kat büyüktü ve Salladhor Saan’ın <em>Valyrian</em>’daki kamarasından bile genişti. Hücrenin tek penceresi yıllar önce kiremitlerle kapatılmıştı. Duvarlardan birinde, içine bir kazan sığacak büyüklükte bir şömine vardı ve bir köşeye gerçek bir tuvalet odası inşa edilmişti. Zemin, kıymıklarla dolu döşeme tahtalarından yapılmıştı. Davos’un samanla dolu uyku şiltesi küf kokuyordu ama bu çeşit rahatsızlıklar, soğan şövalyesinin bekledikleriyle kıyaslandığında çok önemsizdi.</p>

    <p>Yemekler de hoş bir şekilde şaşırtıcıydı. Gardiyanlar, olağan zindan yiyecekleri olan bayat ekmek ve bozuk et yerine taze balık, fırından yeni çıkmış sıcak ekmek, baharatlı koyun eti, turplar, havuçlar ve hatta yengeçler getiriyorlardı. Garth bu durumdan memnun değildi. “Ölüler, canlılardan daha iyi beslenmemeli,” diye şikâyet etmişti birkaç kez. Davos, geceleri ısınmak için kürklere, ateşini beslemek için oduna, temiz kıyafetlere ve içyağından yapılmış büyük bir muma sahipti. Kâğıt, kalem ve mürekkep istediğinde, Therry ertesi gün hepsini getirmişti. Davos okumayı sürdürmek için bir kitap istediğinde, Therry, <em>Yedi Köşeli Yıldız</em>’la çıkagelmişti.</p>

    <p>Bununla birlikte, Davos’un hücresi bütün rahatlığına rağmen bir hücreydi. Duvarlar taş ve öyle kalındı ki Davos dış dünyanın seslerini duyamıyordu. Gardiyanlar tarafından sürekli kilitli tutulan kapı meşe ve demirden yapılmıştı. Tavandan kelepçeli dört zincir sarkıyordu; Lord Manderly’nin, Davos’u zincire vurmaya ve onu Fahişe’nin ellerine teslim etmeye karar vereceği günü bekliyorlardı. <em>Bugün, o gün olabilir. Garth bu sefer kapımı yulaf lapası getirmek için açmayabilir.</em></p>

    <p>Davos’un midesi gurulduyordu. Bu, sabahın geçip gittiğinin işaretiydi ve hâlâ yemek getirilmemişti. <em>İşin en kötü kısmı ölmek değil; ne zaman ve nasıl öleceğini bilmemek.</em> Davos kaçakçılık günlerinde birkaç hapishanenin ve zindanın içini görmüştü ama oraları diğer tutsaklarla paylaşmıştı; yani konuşacak, korkularını ve umutlarını paylaşacak birileri her zaman vardı. Burada kimse yoktu. Gardiyanlar dışında, Davos Seaworth, Kurt İni’nde yalnızdı.</p>

    <p>Kalenin mahzenlerinde gerçek zindanlar olduğunu biliyordu; yeraltı hücreleri, işkence odaları, devasa farelerin karanlıkta cirit attığı büyük ve rutubetli çukurlar. Gardiyanlar bütün bu yerlerin boş olduğunu söylemişlerdi. “Burada sadece biz varız Soğan,” demişti Sör Bartimus. O baş gardiyandı, kadavrayı anımsatan tek bacaklı bir şövalyeydi, yüzü yaralıydı ve tek gözü kördü. Sör Bartimus sarhoş olduğunda (ki Sör Bartimus hemen her gün sarhoştu), Üç Dişli Mızrak Savaşı’nda Lord Wyman’ın hayatını nasıl kurtardığını anlatıp böbürlenmekten hoşlanıyordu. Kurt İni, tek bacaklı şövalyenin ödülüydü.</p>

    <p>“Biz”in geri kalanı, Davos’un hiç görmediği bir aşçıdan, zemin koğuşlarındaki altı muhafızdan, bir çift çamaşırcı kadından ve Davos’tan sorumlu iki zindancıdan ibaretti. Therry genç olandı, çamaşırcı kadınlardan birinin oğluydu, on dört yaşında bir delikanlıydı. Yaşlı olan Garth’tı; iri, kel ve suskundu, her gün aynı deri yeleği giyiyordu ve yüzünde her zaman öfkeli bir ifade vardı.</p>

    <p>Kaçakçı olarak geçirdiği günler Davos Seaworth’e kötü adamları sezme yeteneği vermişti ve Garth kötü bir adamdı. Soğan şövalyesi, Garth’ın yanında dilini tutmaya özen gösteriyordu. Therry ve Sör Bartimus’la daha fazla konuşuyordu. Onlara getirdikleri yemekler için teşekkür ediyordu, onları umutlarını ve geçmişlerini anlatmaları için cesaretlendiriyordu, adamların sorularına nezaketle cevap veriyordu ve kendi sorularını sorarken ısrarcı davranmıyordu. Küçük taleplerde bulunuyordu; bir çanak su ve bir parça sabun, bir kitap, birkaç mum daha. Bu isteklerin çoğu yerine getiriliyordu ve Davos gerektiği gibi müteşekkir oluyordu.</p>

    <p>Zindancılar Lord Manderly’den, Kral Stannis’ten ya da Freyler’den bahsetmiyorlardı ama diğer şeyler hakkında konuşuyorlardı. Therry, yeterince büyüdüğünde savaşa gitmek, mücadelelerde dövüşmek ve bir şövalye olmak istiyordu. Annesiyle ilgili sızlanmaktan da hoşlanıyordu. Kadının iki muhafızla yattığını itiraf etmişti. Adamlar farklı nöbettelerdi ve birbirlerinden habersizlerdi ama bir gün, biri ya da öteki bu durumu çözecekti ve kan dökülecekti. Therry bazı geceler hücreye şarap bile getiriyordu, birlikte içki içerlerken Davos’a kaçakçıların hayatı hakkında sorular soruyordu.</p>

    <p>Sör Bartimus dışarıdaki hayatla ilgilenmiyordu; aslında, bacağını sürücüsüz bir ata ve bir üstadın testeresine kurban verdiği günden beri olan hiçbir şeyle ilgilenmiyordu ama Kurt İni’ni seviyordu ve İn’in kanlı tarihini anlatmaktan daha çok hoşlandığı bir şey yoktu. Kurt İni, Beyaz Liman’dan çok daha yaşlıydı. Beyaz Bıçak’ın ağzını denizden gelen akıncılara karşı korumak üzere Kral Jon Stark tarafından inşa ettirilmişti. Kuzey Kralı’ın birçok oğlu, birçok amcası ve birçok kuzeni, Kurt İni’ni makam olarak kullanmıştı. Bazıları kaleyi kendi oğullarına ve torunlarına bırakmıştı, böylece Stark Hanedanı’nın yan dalları filizlenmişti. Boz Starklar, kaleyi beş asır boyunca ellerinde tutarak bu dalların en uzun ömürlüsü olmuşlardı ama Dehşet Kalesi tarafından Kışyarı Starklar’ına karşı başlatılan ayaklanmaya katılmış ve kendi sonlarını getirmişlerdi.</p>

    <p>Boz Starklar’ın düşüşünden sonra kale defalarca el değiştirmişti. Flint Hanedanı kaleye bir asır boyunca sahip olmuştu, Locke Hanedanı da hemen hemen iki. Slateler, Longlar, Holtlar ve Ashwoodlar nehri güvende tutmak için Kışyarı’nın desteğiyle kalenin yönetimini almışlardı. Bir keresinde, Üç Kız Kardeş’ten gelen yağmacılar kaleyi ele geçirmiş ve burayı kuzeydeki üsleri haline getirmişlerdi. Kale, Kışyarı ile Vadi arasında gerçekleşen savaşlar sırasında Yaşlı Şahin lakaplı Osgood Arryn tarafından kuşatılmış ve Osgood’un Kuş Pençesi ismiyle anılan oğlu tarafından yakılmıştı. Kral Edrick Stark kendi diyarını koruyamayacak kadar zayıf düştüğünde, Basamaktaşı’ndan gelen köle tacirleri Kurt İni’ni ele geçirmişlerdi. Köle tacirleri, tutsaklarını denizin karşı tarafına göndermeden önce onları kızgın demirlerle dağlamışlardı ve bu siyah taş duvarlar bütün bunlara şahitlik etmişti.</p>

    <p>“Sonra uzun ve zalim bir kış çöktü,” demişti Sör Bartimus. “Beyaz Bıçak dondu, körfez bile buz tutuyordu. Kuzey rüzgârları uluyarak geldi ve köle tacirlerini kalenin içine hapsetti. Tacirler ateşlerin başında toplanıp ısınırken, yeni kral onların tepesine bindi. O, <em>Brandan</em> Stark’tı. İnsanlar ona Buz Gözler derdi, Edric Karsakal’ın büyük büyük torunuydu. Kurt İni’ni geri aldı, köle tacirlerini çırılçıplak soydu ve onları, zindanlarda bulduğu zincire vurulu kölelere verdi. Kölelerin, köle tacirlerinin iç organlarını, tanrılara hediye olarak yürek ağacının dallarına astıkları söylenir. <em>Eski</em> tanrılardan bahsediyorum, güneyli yeni tanrılardan değil. Sizin Yedi’niz kışı tanımaz, kış da onları.”</p>

    <p>Davos bu sözlerin doğruluğu karşısında bir şey diyememişti. Kıyıdaki Doğugözcüsü’nde gördüklerinden sonra o da kışı tanımak istemiyordu. “Sen hangi tanrılara inanıyorsun?” diye sormuştu tek bacaklı şövalyeye.</p>

    <p>“Eski tanrılara.” Sör Bartimus sırıtmış ve bir kafatası gibi görünmüştü. “Ben ve benimkiler Manderlyler’den çok daha önce buradaydık. O iç organlarım ağacın dallarına asanlar belki de benim atalarımdı.”</p>

    <p>“Kuzeyli adamların yürek ağaçlarına kan kurbanları verdiğini hiç bilmiyordum.”</p>

    <p>“Siz güneylilerin, kuzey hakkında bilmediği çok şey var.”</p>

    <p>Bartimus haksız değildi. Davos mumun yanına oturdu ve tutsak olarak geçirdiği günler sırasında karaladığı mektupları satır satır okudu. <em>Şövalye olduğumdan daha iyi bir kaçakçıydım,</em> yazmıştı karısına. <em>Kral Eli olduğumdan daha iyi bir şövalyeydim ve koca olduğumdan daha iyi bir Kral Eli’ydim. Çok üzgünüm Marya. Seni sevdim. Sana karşı işlediğim kusurları affet lütfen. Stannis savaşı kaybederse, biz de arazilerimizi kaybedeceğiz. Çocukları Dar Deniz’in karşısına götür ve eğer yapabilirsen onlara benim hakkımda iyi şeyler düşünmeyi öğret. Stannis, Demir Taht’ı kazanırsa, Seaworth Hanedanı hayatta kalacak ve Devan meclise girecek. Devan, diğer oğullarımızı soylu lordların yanına yerleştirmene yardım eder. Oğullarımız, yaver yamağı ve yaver olarak hizmet ederek şövalyelik unvanı kazanırlar.</em> Bu, Davos’un Marya’ya verebileceği en iyi tavsiyeydi ama Davos bu tavsiyenin kulağa daha akıllıca gelmesini isterdi.</p>

    <p>Hâlâ hayatta olan üç oğluna da mektuplar yazmıştı; onlar için parmaklarının uçlarıyla isimler satın alan babayı hatırlamalarını istiyordu. Steffon’a ve küçük Stannis’e yazdığı mektuplar kısa, tutuk ve tuhaftı; doğruyu söylemek gerekirse, Davos küçük oğullarını, Karasu’da yanan ya da boğulan büyük oğulları kadar iyi tanımıyordu. Devan’a daha uzun yazmıştı; ona, oğlunu kralın yaveri olarak görmekten nasıl gurur duyduğunu söylemiş ve en büyük oğul olarak leydi annesini ve kardeşlerini korumakla mükellef olduğunu hatırlatmıştı. <em>Majesteleri’ne, elimden gelenin en iyisini yaptığımı söyle,</em> diyerek bitirmişti mektubu. <em>Onu yarı yolda bıraktığım için üzgünüm. Nehrin, Kral Toprakları’nın altında yandığı gün kemik parmaklarımı kaybettiğimde şansımı da kaybettim.</em></p>

    <p>Davos, mektupların arasında ağır ağır gezindi, şuradaki kelimeyi değiştirmesi ya da buraya bir kelime eklemesi gerekip gerekmediğini düşünerek her mektubu defalarca okudu. <em>Hayatının sonuna bakan bir adamın söyleyecek daha fazla şeyi olması gerekir,</em> diye düşündü ama kelime bulmak zordu. <em>Çok da başarısız olmadım,</em> demeye çalıştı kendine. <em>Bit Çukuru’ndan çıkıp Kral Eli oldum ve okuyup yazmayı öğrendim.</em></p>

    <p>Bir halkaya geçirilmiş demir anahtarların şıngırtısını duyduğunda Davos hâlâ mektupların üstüne eğilmiş haldeydi. Yarım kalp atışı sonra, hücrenin kapısı ardına kadar açıldı.</p>

    <p>Kapıdan içeri giren adam, Davos’un gardiyanlarından biri değildi. Uzun boylu ve zayıftı, derin çizgili bir yüzü ve gri kahverengi saçları vardı. Kalçasından bir uzunkılıç sarkıyordu. Koyu kırmızıya boyanmış pelerini, zırhlı yumruk şeklindeki gümüş bir broşla omzuna tutturulmuştu. “Lord Seaworth,” dedi adam, “fazla zamanımız yok. Lütfen benimle gelin.”</p>

    <p>Davos tedbirli bir şekilde yabancıya baktı. “Lütfen” kelimesi aklını karıştırmıştı. Başını ve ellerini kaybetmek üzere olan adamlar böyle nezaketlerle karşılaşmazlardı. “Kimsiniz?”</p>

    <p>“Eğer lordum memnun olacaksa, Robett Glover.”</p>

    <p>“Glover. Sizin makamınız Derinorman Kalesi’ydi.”</p>

    <p>“Ağabeyim Galbart’ın makamı. Öyleydi ve Kral Stannis sayesinde yine öyle! Kralınız, Derinorman’ı, onu çalan demir sürtükten geri aldı ve meşru sahibine iade etmeyi önerdi. Siz bu duvarların arasında hapisken pek çok şey oldu Lord Davos. Moat Cailin düştü ve Roose Bolton, Ned Stark’ın küçük kızıyla kuzeye döndü. Onunla birlikte bir Frey ordusu da geldi. Bolton kuzgunlar göndererek bütün kuzeyli lordları Höyükler’e çağırdı. Biat, rehineler ve... Arya Stark’ın piç Ramsay Kar’la evlendiğine tanık olacak şahitler talep ediyor. Boltonlar, bu evlilik sayesinde Kışyarı üstünde hak iddia etmek niyetindeler. Şimdi, benimle gelecek misiniz?”</p>

    <p>“Başka ne seçeneğim var lordum? Sizinle gelmek ya da Garth ve Leydi Lu ile kalmak mı?”</p>

    <p>“Leydi Lu kim? Çamaşırcı kadınlardan biri mi?” Glover sabırsızlanıyordu. “Eğer gelirseniz size her şeyi açıklayacağız.”</p>

    <p>Davos ayağa kalktı. “Eğer ölürsem, sizden mektuplarımı yerlerine ulaştırmanızı istirham ediyorum lordum.”</p>

    <p>“Size bu konuda söz veriyorum... fakat ölürseniz, bu Glover’ın ya da Lord Wyman’ın elinden olmayacak. Şimdi, hemen benimle gelin.”</p>

    <p>Glover, Davos’u karanlık bir koridor boyunca yürüttü ve aşınmış basamaklardan aşağı indirdi. Kalenin tanrı korusunu geçtiler. Korudaki yürek ağacı öyle büyük ve dolaşıktı ki bütün meşeleri, karaağaçları ve huşları yutmuş, kendisine yukarıdan bakan duvarları ve pencereleri kalın dallarıyla kırıp geçmişti. Ağacın kökleri bir adamın beli kadar kalındı. Gövdesinin genişliği, gövdenin üstüne oyulmuş yüzün şişman ve öfkeli görünmesine sebep oluyordu. Büvet ağacının ötesinde, Glover paslı bir demir kapıyı açtı ve bir meşale yakmak için duraksadı. Meşale, kıpkırmızı ve sıcak, parladığında, Glover, Davos’u, tonoz tavanlı bir mahzene inen basamaklardan aşağı yürüttü. Mahzenin nemli duvarları tuz yüzünden beyaz kabuk tutmuştu ve zeminde deniz suyu vardı. Sayısız mahzenden ve Davos’un hapsedildiği hücreden çok farklı olan küçük, nemli, kötü kokulu bir sıra hücrenin önünden geçtiler. Sonra boş bir duvara denk geldiler, Glover ittiğinde duvar döndü. Duvarın arkasında uzun, dar bir koridor ve daha çok basamak vardı. Bu basamaklar yukarı çıkıyordu.</p>

    <p>“Neredeyiz?” diye sordu Davos basamakları tırmanırken. Sesi karanlığın içinde hafifçe yankılandı.</p>

    <p>“Basamakların altındaki basamaklarda. Bu geçit, Basamak Kalesi’nin altından akıp Yeni Kale’ye çıkıyor. Gizli bir yol. Ortalıkta görünmek sizin için iyi değil lordum. Ölü olmanız gerekiyor.”</p>

    <p><em>Ölü adam için yulaf lapası.</em> Davos basamakları tırmandı.</p>

    <p>Bir duvardan daha geçtiler ama bu duvarın diğer tarafı tel kafes ve alçıydı. Duvarın arkasındaki oda küçük ve sıcaktı, konforlu bir şekilde döşenmişti. Yerde bir Myr halısı vardı ve masanın üstünde mumlar yanıyordu. Davos flüt ve keman sesleri duyuyordu, sesler yakından geliyordu. Duvardaki koyun derisinin üstüne solgun renklerle kuzey haritası boyanmıştı. Haritanın altında Wyman Manderly oturuyordu, devasa Beyaz Liman Lordu.</p>

    <p>“Oturun lütfen.” Lord Manderly görkemli bir şekilde giyinmişti. Adamın takımı mavi yeşil kadifeden dikilmişti. Takımın eteklerine, kollarına ve yakasına altın iplikle nakışlar işlenmişti. Kakım kürkü bir pelerin, altından yapılmış üç dişli bir mızrakla lordun omzuna tutturulmuştu. “Aç mısınız?”</p>

    <p>“Hayır lordum. Gardiyanlarınız beni iyi beslediler.”</p>

    <p>“İstersen şarap var.”</p>

    <p>“Sizinle konuşacağım lordum. Kralım bana bunu emretti. Sizinle içki içmek zorunda değilim.”</p>

    <p>Lord Wyman iç geçirdi. “Size davranış şeklim utanç vericiydi, biliyorum. Sebeplerim vardı... lütfen oturun, içki için, size yalvarıyorum. Oğlumun güvenle geri dönüşünün şerefine için. En büyük oğlum ve vârisim Wylis artık evinde. Duyduğunuz sesler, onun eve dönüşünü kutlamak için verdiğim ziyafetin sesleri. Balıkadam Meclisi’nde bofa turtası ve kestaneyle kızartılmış geyik eti yiyorlar. Wynafryd, evleneceği Frey’le dans ediyor. Diğer Freyler dostluğumuzun şerefine şarap kadehleri kaldırıyor.”</p>

    <p>Davos, müziğin altında yüzlerce insanın mırıltısını ve kadehlerle tabakların tıngırtısını duyabiliyordu. Bir şey söylemedi.</p>

    <p>“Az önce yüksek masadan kalkıp geldim,” diye devam etti Lord Wyman. “Her zamanki gibi çok fazla yedim ve bağırsaklarımın kötü olduğunu bütün Beyaz Liman bilir. Umalım da Frey dostlarım uzun süren tuvalet ziyaretimi sorgulamasınlar.” Kadehini yere boca etti. “İşte. Siz içeceksiniz ve ben içmeyeceğim. Oturun. Zaman kısa ve konuşmamız gereken çok şey var. Robett, El için şarap getir lütfen. Lord Davos, bilmiyorsunuz ama siz ölüsünüz.”</p>

    <p>Robett Glover şarapla doldurduğu kadehi Davos’a uzattı.</p>

    <p>Davos şarabı aldı, kokladı, içti. “Nasıl öldüğümü sorabilir miyim?”</p>

    <p>“Baltayla. Kafanız ve elleriniz Fok Kapısı’nın üstüne yerleştirildi. Gözleriniz limana bakabilsin diye yüzünüz o tarafa döndürüldü. Kafanız kazığa geçirilmeden önce zifte batırıldı ama şimdiye kadar iyice çürüdünüz. Duyduğuma göre leş kargaları ve deniz kuşları gözlerinizi yemişler.”</p>

    <p>Davos huzursuzca kıpırdandı. Ölü olmak tuhaf bir histi. “Eğer lordum cevap verirse, benim yerime kim öldü?”</p>

    <p>“Bunun bir önemi var mı? Sıradan bir yüze sahipsiniz Lord Davos. Bunu söylemem sizi gücendirmemiştir umarım. Adamın teni sizinkiyle aynı renkti, sizinki gibi bir burnu, kulakları ve sizin sakalınıza benzeyecek şekilde kesilip şekillendirilebilecek sakalları vardı. Onu iyice ziftlediğimizden emin olabilirsiniz. Dişlerinin arasına sıkıştırılan soğan, adamın yüz hatlarını çarpıtmaya hizmet etti. Sör Bartimus adamın sol elinin parmaklarını tıpkı sizinkiler gibi kısalttı. Eğer teselli bulacaksanız, sizin yerinize ölen adam bir suçluydu. Ölerek, yaşarken yaptığı her şeyden daha iyi bir iş yapmış oldu. Lordum, size karşı hiçbir kötü duygu beslemiyorum. Balıkadam Meclisi’nde gösterdiğim kin, Frey dostlarımızı memnun etmek için sergiledim bir fars oyunuydu.”</p>

    <p>“Bir oyuncunun hayatını benimsemelisiniz lordum,” dedi Davos. “Siz ve aileniz çok ikna ediciydiniz. Gelininiz beni ölü görmeyi gerçekten istiyor gibiydi. Ve küçük kız...”</p>

    <p>“Wylla.” Lord Wyman gülümsedi. “Onun ne kadar cesur olduğunu gördünüz mü? Onu dilini kesmekle tehdit ettiğimde bile, bana, Beyaz Liman’ın Kışyarı Starklar’ına olan borcunu hatırlattı, ki bu asla ödenemeyecek bir borçtur. Wylla kalbinden konuştu, Leydi Leona da öyle. Eğer yapabilirseniz, Leona’yı bağışlayın lordum. O aptal, korkmuş bir kadın ve Wylis onun hayatı. Her adamın içinde Ejderha Şövalyesi Prens Aegon ya da Symeon Yıldızgöz olmak yoktur. Her kadın Wylla ve onun ablası Wynafryd kadar cesur değildir... gerçeği bilen ama rolünü korkusuzca oynayan.</p>

    <p>“Yalancılarla iş yaparken dürüst bir adam bile yalan söylemek zorunda kalır. Yaşayan son oğlum tutsak olarak kaldığı sürece Kral Toprakları’na meydan okumaya cesaret edemezdim. Lord Tywin, Wylis’i esir tuttuğunu bildirmek üzere bana bizzat mektup yazmıştı. Oğlumun zarar görmemiş bir halde serbest bırakılmasını istiyorsam, hainliğim için pişmanlık göstermeli, şehrimi teslim etmeli, Demir Taht’taki çocuk krala bağlılığımı bildirmeli... ve Kuzey Muhafızı Roose Bolton’a diz çökmeliydim. Bunları reddedersem, Wylis bir vatan haini gibi ölecek, Beyaz Liman saldırıya uğrayıp yağmalanacak ve halkım, Castamere’in Reyneler’inin kaderine maruz kalacaktı.</p>

    <p>“Ben şişman bir adamım, çoğu insan güçsüz ve aptal olduğumu da düşünür. Belki de Tywin Lannister da onlardan biriydi. Ona, diz çökeceğimi ve oğlum iade edildikten sonra kapılarımı açacağımı bildirmek için bir kuzgun gönderdim. Kapıları oğlumun dönüşünden önce açmayacaktım. Lord Tywin’in ölümü sorun yarattı. Daha sonra Wendel’ın kemikleriyle birlikte Freyler geldi... barış yapmak ve bu barışı bir evlilikle mühürlemek için geldiklerini söylediler. Fakat ben, Wylis’i sağ salim geri alıncaya kadar onlara istediklerini vermek niyetinde değildim, onlar da ben sadakatimi kanıtlayıncaya kadar Wylis’i vermek niyetinde değildi. Sizin gelişiniz, bana sadakatimi kanıtlama olanağı verdi. Size Balıkadam Meclisi’nde gösterdiğim nezaketsizliğin sebebi buydu. Fok Kapısı’nın üzerinde çürüyen kafanın ve ellerin sebebi de bu.”</p>

    <p>“Büyük bir risk almışsınız lordum,” dedi Davos. “Eğer Freyler oynadığınız oyunun farkına varsalardı...”</p>

    <p>“Hiç risk almadım. Şayet Freyler’den biri, ağzına soğan sıkıştırılmış adama yakından bakmak için kapıya tırmansaydı, hata için zindancılarımı suçlar ve Freyler’i sakinleştirmek için sizi ortaya çıkarırdım.”</p>

    <p>Davos, omurgasının ürperdiğini hissetti. “Anlıyorum.”</p>

    <p>“Umarım anlıyorsunuzdur. Siz de oğullarınız olduğunu söylemiştiniz.”</p>

    <p><em>Üç,</em> diye düşündü Davos, <em>ama yedi oğlum vardı.</em></p>

    <p>“Birazdan, Frey dostlarımın şerefine kadeh kaldırmak için ziyafete dönmek zorundayım,” diye devam etti Manderly. “Beni izliyorlar sör. Gözleri gece gündüz üzerimde, burunları ihanet ufuneti almak için etrafı kokluyor. Onları gördünüz. Kibirli Sör Jared ve kuzeni Rhaegar; bir ejderhanın adını taşıyan o pis sırıtışlı solucan. Onların arkasında sikke şıngırdatan Symond var. O adam, birçok hizmetkârımı ve iki şövalyemi satın aldı. Adamın karısının hizmetçilerinden biri, soytarımın yatağına girmenin yolunu buldu. Eğer Stannis mektuplarımın neden o kadar az şey anlattığımı merak ediyorsa, bunun sebebi kendi üstadıma bile güvenemiyor olmamdır. Theomore, sadece kafası olan kalpsiz bir adam. Onu benim salonumda konuşurken duydunuz. Üstatlar, zincirlerini taktıklarında bütün eski sadakatlerinden vazgeçmek zorundadırlar ama Theomore’un, Lannis Limanı’nın Lannisterlar’ından biri olarak doğduğunu ve Casterly Kayası’nın Lannisterlar’ının uzak akrabası olduğunu unutmam mümkün değil. Etrafım düşmanlarla ve sahte dostlarla çevrili Lord Davos. Şehrimi böcekler misali istila ettiler. Geceleri üstümde gezindiklerini hissedebiliyorum.” Şişman adamın eli yumruk şeklini aldı ve gıdısı titredi. “Oğlum Wendel, İkizler’e konuk olarak gitti. Lord Walder’ın ekmeğini ve tuzunu yedi, arkadaşlarıyla birlikte sofraya oturmak için kılıcını duvara astı. Ve onu öldürdüler. <em>Öldürdüler,</em> diyorum. Freyler anlattıkları masalda boğulsunlar. Jared’la içki içtim, Symond’la şakalaştım, sevgili torunumu Rhaegar’a verdim... ama bütün bunların, olanları unuttuğum anlamına geldiğini sanmayın. Kuzey unutmaz Lord Davos. Kuzey unutmaz ve bu fars oyunu bitmek üzere. Oğlum evde.”</p>

    <p>Lord Wyman’ın son cümleyi söyleyiş şeklindeki bir şey, Davos’u kemiklerine kadar üşüttü. “Eğer istediğiniz adaletse lordum, Kral Stannis’e bakın. Kimse ondan daha adil değildir.”</p>

    <p>Robett Glover lafa karıştı. “Sadakatiniz size onur kazandırıyor lordum lakin Stannis sizin kralınız, bizim kralımız değil.”</p>

    <p>“Sizin kralınız öldü,” diye hatırlattı Davos, “Kırmızı Düğün’de Lord Wyman’ın oğluyla birlikte öldürüldü.”</p>

    <p>“Genç Kurt öldü,” diye kabul etti Manderly, “ama o cesur çocuk, Lord Eddard’ın tek oğlu değildi. Robett, delikanlıyı getir.”</p>

    <p>“Hemen lordum.” Glover kapıdan çıktı.</p>

    <p><em>Delikanlı?</em> Robb Stark’ın kardeşlerinden biri Kışyarı harabesinden sağ çıkmış olabilir miydi? Manderly, kalesinde bir Kışyarı vârisi mi saklıyordu? <em>Bulunmuş bir çocuk mu yoksa sahte bir çocuk mu? Kuzey her ikisi için de ayaklanır,</em> diye düşündü Davos, ama Stannis Baratheon bir taklitçiyle asla işbirliği yapmazdı.</p>

    <p>Robett Glover’ın arkasından içeri giren çocuk ne bir Stark’tı ne de bir Stark zannedilmeyi umabilirdi. Genç Kurt’un katledilmiş kardeşlerinden daha büyüktü, görünüşüne bakılırsa on dört ya da on beş yaşındaydı, gözleri daha da yaşlıydı. Karmakarışık kahverengi saçlarının altındaki yüzü neredeyse yabaniydi; geniş bir ağzı, sivri bir burnu ve sivri uçlu bir çenesi vardı. “Kimsin?” diye sordu Davos.</p>

    <p>Çocuk, Robett Glover’a baktı.</p>

    <p>“Dilsiz, ama ona harfleri öğretiyoruz. Çabuk öğreniyor.” Glover, kemerinden çıkardığı hançeri çocuğa verdi. “Lord Seaworth için adını yaz.”</p>

    <p>Odada parşömen yoktu. Çocuk, harfleri, duvardaki ahşap kirişe kazıdı. W... E... X. İşini bitirdiğinde hançeri havaya fırlattı, yakaladı, duvardaki eserine hayranlıkla baktı.</p>

    <p>“Wex demirdoğumlu. Theon Greyjoy’un yaveriydi. Wex, Kışyarı’ndaydı.” Glover oturdu. “Lord Stannis, Kışyarı’nda olanlarla ilgili ne biliyor?”</p>

    <p>Davos duydukları hikâyeleri düşündü. “Kışyarı, bir zamanlar Lord Stark’ın muhafızı olan Theon Greyjoy tarafından ele geçirildi. Theon, Stark’ın iki oğlunu öldürdü ve çocukların kafalarını kale duvarlarının üstüne yerleştirdi. Kuzeyli adamlar onu devirmek için geldiğinde, Theon bütün kaleyi kılıçtan geçirdi, son çocuğa kadar herkesi. Sonra Lord Bolton’ın piçi tarafından katledildi.”</p>

    <p>“Katledilmedi,” dedi Glover. “Yakalandı ve Dehşet Kalesi’ne götürüldü. Piç o günden beri Theon’ın derisini yüzüyor.”</p>

    <p>Lord Wyman başıyla onayladı. “Sizin anlattığınız, hepimizin duyduğu hikâye. Kuru üzümle dolu bir kâse lapa gibi yalanlarla dolu. Kışyarı’nı kılıçtan geçiren Bolton Piçi’ydi... O zamanlar Ramsay Kar olarak anılıyordu, daha sonra çocuk kral tarafından Bolton yapıldı. Kar, kaledeki herkesi öldürmedi. Kadınları esirgedi, onları birbirlerine bağladı ve kendi eğlencesi için Dehşet Kalesi’ne götürdü.</p>

    <p>“Kendi eğlencesi?”</p>

    <p>“Ramsay büyük bir avcıdır,” dedi Wyman Manderly, “ve kadınlar onun en gözde avlarıdır. Kadınları çırılçıplak soyup ormana salar. Tazıları ve borularıyla onların peşine düşmeden önce kadınlara yarım gün mühlet verir. Zaman zaman bazı kadınlar kaçmayı başarır ve hikâyeyi anlatmak için yaşar. Çoğu o kadar talihli olmaz. Ramsay kadınları yakaladığında tecavüz eder, yüzer, cesetleri köpeklere yedirir ve derileri yadigâr olarak Dehşet Kalesi’ne götürür. Ona iyi bir eğlence sunan kadınların önce boğazlarını keser, sonra derilerini yüzer. Aksi halde, tam tersini yapar.”</p>

    <p>Davos sarardı. “Tanrılar merhamet edin. İnsan böyle bir şeyi nasıl...”</p>

    <p>“Kötülük onun kanında var,” dedi Robett Glover. “O, tecavüzden doğmuş bir piç. Bir <em>Kar.</em> Çocuk kral ne derse desin.”</p>

    <p>“Karın böyle kara olduğu görülmüş şey midir?” diye sordu Lord Wyman. “Ramsay, Lord Hornwood’un arazilerini, lordun duluyla zorla evlenerek aldı. Sonra kadını bir kuleye kapattı ve onu unuttu. Kadının kendi el parmaklarını yediği söyleniyor... ve Lannisterlar’ın kral adaleti anlayışı, Ramsay’yi Ned Stark’ın küçük kızıyla ödüllendirmek.”</p>

    <p>“Boltonlar her zaman sinsi oldukları kadar zalimlerdi. Ama bu piç, insan derisine bürünmüş bir canavar,” dedi Glover.</p>

    <p>Beyaz Liman Lordu öne eğildi. “Freyler de daha iyi değiller. Wendel’ı Robb Stark’ın katlettiğine inanmam için varglardan ve derideğiştirenlerden bahsediyorlar. Nasıl da kibirliler! Kuzeyin bu yalanlara inanmasını beklemiyorlar ama inanmış gibi yapacağımızı ya da ölmeye razı olacağımızı düşünüyorlar. Roose Bolton, Kırmızı Düğün’deki rolüyle ilgili yalan söylüyor. Bolton’ın piçi de Kışyarı’nın düşüşüyle ilgili yalan söylüyor. Mamafih, Wylis’i ellerinde tuttukları sürece bütün bu pisliği yutmak ve tadını övmekten başka çarem yoktu.”</p>

    <p>“Ya şimdi lordum?” diye sordu Davos.</p>

    <p>Lord Wyman’ın, şimdi Kral Stannis’in yanında olacağım, dediğini duymayı umdu ama şişman adam bunu söylemek yerine tuhaf bir şekilde gülümsedi ve, “Şimdi katılmam gereken bir düğün var,” dedi. “Gözleri olan herkesin açıkça görebileceği gibi, bir atın sırtına oturamayacak kadar şişmanım. Çocukken at sürmeyi severdim. Genç bir adamken, mızrak müsabakalarında küçük tezahüratlar alacak kadar iyi bir sürücüydüm. Lakin o günler geride kaldı. Bedenim, Kurt İni’nden daha korkunç bir hapishaneye dönüştü. Roose Bolton diz çökmemi istiyor ve kadife nezaketin altından demir bir zırh gösteriyor. Düğüne mavna ve tahtırevanla gideceğim. Yüz şövalye ve İkizler’den gelen iyi dostlarım bana eşlik edecekler. Freyler buraya deniz yoluyla geldi. Atları yok. Bu yüzden her birine, konuk hediyesi olarak birer binek atı vereceğim. Güneyli ev sahipleri hâlâ konuk hediyeleri veriyorlar mı?”</p>

    <p>“Bazıları veriyor lordum. Konukların ayrıldığı gün.”</p>

    <p>“O halde anlıyorsunuzdur.” Wyman Manderly ağır ağır ayağa kalktı. “Bir yıldan uzun süredir savaş gemileri inşa ediyorum. Bazılarını gördünüz ama Beyaz Bıçak’ta gizlenen daha fazla gemi var. Bütün kayıplarıma rağmen, Boğaz’ın kuzeyindeki bütün lordlardan daha fazla koşum atına sahibim. Duvarlarım sağlam ve mahzenlerim gümüş dolu. Eskikale’nin ve Dulkadın Gözcüsü’nün liderliğini ben yapacağım. Sancak beylerim bir düzine küçük lorddan ve arazi sahibi yüz şövalyeden oluşuyor. Kral Stannis’e, Beyaz Bıçak’ın doğusundaki bütün toprakların ittifakını getirebilirim; Dulkadın Gözcüsü’nden Şahmerdan Kapısı’na, Koyunkafası Tepeleri’nden Kırık Dal’ın kaynağına kadar. Eğer bedelini öderseniz, bunu yapmayı taahhüt ederim.”</p>

    <p>“Size kralın şartlarını getirebilirim ama...”</p>

    <p>Lord Wyman, Davos’un sözünü kesti. “Eğer <em>siz</em> bedelini öderseniz, dedim. Stannis’ten bahsetmedim. Bir krala değil bir kaçakçıya ihtiyacım var.”</p>

    <p>Hikâyeyi Robett Glover devam ettirdi. “Sör Rodrik Cassel kaleyi Theon Greyjoy’un demiradamlarından geri almaya çalıştığında Kışyarı’nda neler olduğunu asla öğrenemeyebiliriz. Bolton Piçi, Greyjoy’un, Sör Rodrik’i bir barış görüşmesi sırasında öldürdüğünü iddia ediyor. Wex buna hayır diyor. Çocuk daha çok kelime öğrenene kadar bütün gerçeği bilemeyeceğiz... ama Wex bize, <em>evet</em> ve <em>hayır</em> kelimelerini bilerek geldi. Ve bu kelimeler, doğru sorular sorulduğunda gayet faydalı olur.”</p>

    <p>“Sör Rodrik’i ve Kışyarı adamlarını öldüren Piç’ti,” dedi Lord Wyman. “Greyjoy’un demiradamlarını da katletti. Wex, teslim olmaya çalışan adamların öldürüldüğünü görmüş. Ona nasıl kaçtığını sorduğumuzda, bir parça tebeşir aldı ve yüzü olan bir ağaç çizdi.”</p>

    <p>Davos, lordun söylediği şeyi düşündü. “Onu eski tanrılar korudu?”</p>

    <p>“Sayılır. Wex yürek ağacına tırmanmış ve yaprakların arasına saklanmış. Bolton’ın adamları tanrı korusunu iki kez aramışlar, orada buldukları adamları öldürmüşler ama ağaçlara tırmanmayı akıl edememişler. Böyle mi oldu Wex?”</p>

    <p>Çocuk, Glover’ın hançerini havaya fırlattı, tekrar yakaladı, başını salladı.</p>

    <p>“Uzun bir süre ağacın tepesinde kalmış. Yere inmeye cesaret edemediği için dalların arasında uyumuş. Sonunda aşağıdan gelen sesler duymuş.”</p>

    <p>“Ölülerin sesleri,” dedi Wyman Manderly.</p>

    <p>Wex beş parmağını gösterdi, hançerin ucuyla her birine dokundu, sonra dört parmağını kıvırdı ve son parmağına tekrar dokundu.</p>

    <p>“Altı kişi,” dedi Davos. “Altı kişi vardı.”</p>

    <p>“İkisi, Ned Stark’ın ölü oğullarıymış.”</p>

    <p>“Bir dilsiz bunu size nasıl söyleyebildi?”</p>

    <p>“Tebeşirle. Wex iki çocuk çizdi... ve iki kurt.”</p>

    <p>“Delikanlı, demirdoğumlu. Kendisini göstermemenin daha iyi olacağını düşünmüş,” dedi Glover. “Dinlemiş. O altı kişi, Kışyarı harabesinde fazla oyalanmamış. Dördü bir yola, ikisi başka bir yola gitmiş. Wex gizlice kadının ve küçük çocuğun peşine düşmüş. Kurdun onun kokusunu almaması için rüzgâr yönünde kalmış olmalı.”</p>

    <p>“Nereye gittiklerini biliyor,” dedi Lord Wyman.</p>

    <p>Davos anladı. “Çocuğu istiyorsunuz.”</p>

    <p>“Lord Eddard’ın kızı Roose Bolton’ın elinde. Beyaz Liman, Bolton’a engel teşkil etmek için Ned’in oğluna ve... ulu kurda sahip olmalı. Dehşet Kalesi çocuğu inkâr ederse, kurt sayesinde, çocuğun bizim söylediğimiz kişi olduğu kanıtlanır. Ücretim bu Lord Davos. Beni metbu lorduma götür ve Stannis Baratheon’ı kralım olarak kabul edeyim.”</p>

    <p>Davos Seaworth eski bir içgüdüyle elini boğazına götürdü. Parmak kemikleri onun şansıydı ve soğan şövalyesi Wyman Manderly’nin istediği şeyi yapmak için şansa ihtiyacı olacağını hissediyordu. Ama kemikler gitmişti, bu yüzden Davos, “Hizmetinizde benden daha iyi adamlar var,” dedi. “Şövalyeler, lordlar, üstatlar. Neden bir kaçakçıya ihtiyacınız olsun? Gemileriniz var.”</p>

    <p>“Gemilerim var,” diye onayladı Lord Wyman, “ama gemilerin mürettebatları, nehir adamlarından ya da Isırık’ın ötesine hiç yelken açmamış balıkçılardan oluşuyor. Bu sebeple, hiç görünmeden ve taciz edilmeden daha karanlık sularda yüzen, tehlikelerden sıyrılmayı bilen bir adamım olmalı.”</p>

    <p>“Çocuk nerede?” Her nasılsa, Davos duyacağı cevaptan hoşlanmayacağını biliyordu. “Nereye gitmemi istiyorsunuz lordum?”</p>

    <p>“Wex. Ona göster,” dedi Robett Glover.</p>

    <p>Dilsiz çocuk hançeri havaya attı, yakaladı ve Lord Wyman’ın duvarını süsleyen koyun derisi haritanın üstüne fırlattı. Hançer titreyerek haritaya saplandı. Çocuk sırıttı.</p>

    <p>Davos, yarım kalp atışı zaman için, Wyman Manderly’den onu Kurt İni’ne geri göndermesini istemeyi düşündü. Hikâyeleriyle Sör Bartimus’a ve ölümcül leydileriyle Garth’a. İn’de, sabahları tutsaklar bile yulaf lapası yerdi. Ama dünyada, insanların insan etiyle kahvaltı ettiği başka yerler de vardı.</p>
  </div>
</body>
</html>
