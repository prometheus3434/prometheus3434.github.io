<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kovulmuş Şövalye</h1>

    <p><em>“Bu Soylu İsmi Taşıyan On Dördüncü Adam, Meereen Kralı, Ghis’in Evladı, Eski İmparatorluk’un Sekiz Başkanından Biri, Skahazadhan’ın Efendisi, Ejderhaların Hayat Arkadaşı ve Harpiya’nın Kanı, İlahımız Hizdahr zo Loraq için diz çökün,”</em> diye bağırdı müjdeci. Adamın sesi mermer zeminden yansıdı ve sütunların arasında çınladı.</p>

    <p>Sör Barristan Selmy, elini pelerininin katlarının arasına soktu ve kınındaki kılıcını gevşetti. Kralın huzuruna kılıçla çıkmak, kralın muhafızları dışında herkese yasaktı. Görünüşe göre Selmy, azledilmiş olmasına rağmen hâlâ o sayının içinde kabul ediliyordu. En azından kimse onun kılıcını almaya çalışmamıştı.</p>

    <p>Daenerys Targaryen, meclis toplantılarını, abanoz ağacından yapılmış cilalı bir sırada oturarak yönetmeyi tercih ederdi. Pürüzsüz ve gösterişsiz sıra, Sör Barristan’ın kraliçeyi rahat ettirmek için bulduğu minderlerle dolu olurdu. Kral Hizdahr o sırayı, altın yaldızlı ahşaptan yapılmış iki görkemli tahtla değiştirmişti, tahtların uzun sırtları ejderha şeklinde yontulmuştu. Başında altın bir taç ve elinde mücevherli bir asa olan kral, sağ taraftaki tahta oturdu. İkinci taht boş kaldı.</p>

    <p><em>Önemli olan taht,</em> diye düşündü Sör Barristan. <em>Ejderha şekli verilmiş bir sandalye, ne kadar özenle oturmuş olursa olsun gerçek bir ejderhanın yerini tutamaz.</em></p>

    <p>İkiz tahtların sağ tarafında Dev Goghor duruyordu; yara izleriyle dolu acımasız bir yüzü olan devasa adam. Sol tarafta Benekli Kedi vardı, tek omzunun üstüne bir leopar derisi atmıştı. Onların arkasında Kemikkıran Belaquo ve soğuk bakışlı Khrazz vardı. <em>Hepsi de tecrübeli katiller,</em> diye düşündü Selmy, <em>ama gelişi borularla ve davullarla haber verilen bir düşmanla bir dövüş çukurunda yüzleşmek başka, gizli bir katili saldırıya geçmeden önce bulmak başka.</em></p>

    <p>Gün yeni başlamıştı ama Selmy kendini kemiklerine kadar yorgun hissediyordu, bütün geceyi dövüşerek geçirmiş gibiydi. Sör Barristan, yaşlandıkça daha az uykuya ihtiyaç duyuyordu sanki. Bir yaverken günde on saat uyur ve talim avlusuna gittiğinde hâlâ esniyor olurdu. Altmış üç yaşında, gecede beş saat uykunun yeterinden fazla olduğunu öğrenmişti. Geçen gece neredeyse hiç uyumamıştı. Yatak odası, kraliçenin dairesinin içinde bulunan küçük bir hücreydi, aslında bir köle bölmesiydi. Odanın mobilyaları bir yatak, bir lazımlık, bir giysi dolabı ve bir sandalyeden oluşuyordu. Selmy, yatağın yanındaki komodinin üstünde bir mum ve Savaşçı’nın ahşap bir oymasını tutuyordu, dindar bir adam sayılmazdı ama ahşap oyma sayesinde kendini bu tuhaf şehirde daha az yalnız hissediyordu ve gecelerin kara nöbetleri sırasında o oymadan yardım istiyordu. <em>Beni, içimi kemiren şu şüphelerden kurtar,</em> diye dua ediyordu, <em>bana doğru olan şeyi yapma gücü ver.</em> Fakat ne dua ne de şafak ona sarahat getiriyordu.</p>

    <p>Salon, yaşlı şövalyenin daha önce hiç görmediği kadar kalabalıktı ama şövalyenin asıl önemsediği orada olmayan yüzlerdi; Missandei, Belwas, Gri Solucan, Aggo, Jhogo, Rakharo, Irri, Jhiqui ve Daario Naharis. Kelkafa’nın yerinde, kralın kuzeni ve Tunç Canavarlar’ın yeni kumandanı olan Marghaz zo Loraq duruyordu; göğüs kalkanı takan, deri şeritli bir etek giyen, kalın bacaklı, şişman bir adam. Selmy daha şimdiden, adama karşı yoğun bir küçümseme duygusu geliştirmişti. Bu tür adamları Kral Toprakları’nda da görmüştü; üstlerine yaltaklanan, astlarına zalim davranan, kibirli ve basiretsiz yaratıklar.</p>

    <p><em>Skahaz da salonda olabilir,</em> diye düşündü Selmy, <em>çirkin yüzü bir maskenin arkasına saklanmış olabilir.</em> Sütunların arasında kırk Tunç Canavar vardı. Kelkafa onlardan herhangi biri olabilirdi.</p>

    <p>Salonda yüzlerce ses uğulduyordu, sesler sütunlarda ve mermer zeminde yankılanıyordu. Meşum ve öfkeli bir uğultuydu. Selmy’ye, arılar bir nehir halinde dışarı akmadan önce arı kovanından gelen sesi hatırlatıyordu. Ve Selmy kalabalıktaki yüzlerde öfke, keder ve korku görüyordu.</p>

    <p>Kralın yeni müjdecisi oturumu resmen açar açmaz çirkinlik başladı. Bir kadın, Daznak’ın Çukuru’nda ölen ağabeyi için feryat etti, bir diğeri de zarar gören tahtırevanı için. Şişman bir adam, yanık kolunu meclise göstermek için sargılarını çıkardı. Mavi <em>tokar</em> giyen bir adam, Kahraman Harghaz’dan bahsetmeye başladığında bir azatlı köle tarafından yere serildi. İki adamı ayırmak ve sürükleyerek salondan çıkarmak için altı Tunç Canavar gerekti. <em>Tilki, şahin, fok, çekirge, aslan, kurbağa.</em> Aynı adamlar her gün aynı maskeleri mi takıyorlardı yoksa her sabah yeni maskeler mi seçiyorlardı?</p>

    <p>“Sessizlik!” diye yalvarıyordu Reznak mo Reznak. “Lütfen! Cevap vereceğim ama...”</p>

    <p>“Doğru mu?” diye bağırdı bir azatlı kadın köle. “Annemiz öldü mü?”</p>

    <p>“Hayır, hayır, hayır,” diye cırladı Reznak. “Zamanı geldiğinde, Kraliçe Daenerys bütün kudreti ve ihtişamıyla Meereen’e dönecek. O vakte kadar, İlahımız Kral Hizdahr...”</p>

    <p>“O benim kralım değil!” diye bağırdı bir azatlı köle.</p>

    <p>İnsanlar itişip kakışmaya başladı. <em>“Kraliçe ölmedi,”</em> diye duyurdu kethüda. “Kansüvarileri, Majesteleri Kraliçe’yi bulmak ve onu sevgili kocasıyla sadık kullarına getirmek için Skahazadhan’ın karşısına geçti. Her birinin onar süvarisi ve her süvarinin üçer atı var. Kraliçe Daenerys bulunacak.”</p>

    <p>Daha sonra, brokar takım giyen uzun boylu bir Ghiscarlı, soğuk ve gür bir sesle konuştu. Kral Hizdahr ejderha tahtında kıpırdandı, ilgili fakat sakin görünmek için elinden geleni yapıyordu. Cevabı yine kethüda verdi.</p>

    <p>Sör Barristan, Reznak’ın yağlı sözlerinin ona çarpıp gitmesine izin verdi. Kral Muhafızları’nda geçirdiği yıllar, ona duymadan dinlemenin sırlarını öğretmişti. Bu yetenek, konuşmacının, kelimelerin gerçekten rüzgâr olduğunu kanıtladığı durumlarda çok işe yarıyordu. Selmy, salonun arka tarafında Dorne prensini ve delikanlının iki arkadaşını gördü. <em>Martell tehlikede olduğunun farkında değil. Daenerys onun bu meclisteki tek dostuydu ve Daenerys artık yok.</em> Dornelu adamların, o sırada söylenenlerin ne kadarını anladıklarını merak etti. Köle tacirlerinin konuştuğu kırma Ghiscar dilini Selmy bile her zaman anlayamıyordu, özellikle hızla konuşulduğunda.</p>

    <p>Prens Quentyn dikkatle dinliyordu en azından. <em>Bu çocuk tam babasının oğlu.</em> Quentyn düz yüzlü ve tıknazdı, uyanık, aklı başında ve vazifeşinas bir delikanlı gibi görünüyordu... ama genç bir kızın kalbini hızlandıracak türden bir delikanlı değildi. Ve Daenerys Targaryen, başka ne olursa olsun, safdili oynarken iddia ettiği gibi hâlâ genç bir kızdı. Bütün iyi kraliçeler gibi halkını her şeyden önde tutuyordu –aksi halde Hizdahr zo Loraq’la asla evlenmezdi– ama Dany’nin içindeki kız hâlâ şiirsellik, tutku ve kahkaha özlemi duyuyordu. <em>Dany ateş istiyor ve Dorne ona çamur gönderdi.</em></p>

    <p>Birinin ateşini düşürmek için çamurdan lapa yapabilirdin, çocuğunu doyurmak için çamura tohum ekip ekin yetiştirebilirdin. Ateş seni sadece tüketiyorken çamur seni beslerdi ama aptallar, çocuklar ve genç kızlar her zaman ateşi tercih ederdi.</p>

    <p>Prensin arkasında duran Sör Gerris Drinkwater, Yronwood’un kulağına bir şeyler fısıldıyordu. Sör Gerris, prensin olmadığı her şeydi; Uzun boylu, ince, yakışıklı, bir kılıç adamının zarafetine ve bir saray mensubunun zekâsına sahip. Selmy, pek çok Dorne bakiresinin, o güneşle açılmış saçları okşadığından ve o gülümseyen dudakları öptüğünden emindi. Selmy kendini, <em>eğer prens bu olsaydı, işler farklı gelişebilirdi,</em> diye düşünmekten alıkoyamıyordu... ama Drinkwater’da, Selmy’nin damağı için fazlaca şekerli olan bir şeyler vardı. <em>Sahte sikke,</em> diye düşündü yaşlı şövalye. Böyle adamları daha önce de görmüştü.</p>

    <p>Gerris’in fısıldadığı şey komik olmalıydı zira Yronwood apansız bir kahkaha koyuverdi. Kahkaha o kadar gürültülüydü ki bizzat kral döndü ve Dornelu adamlara baktı, prensi gördüğünde kaşlarını çattı.</p>

    <p>Sör Barristan o ifadeyi sevmedi. Kralın kuzenini çağırmasından, öne eğilmesinden ve adamın kulağına bir şey fısıldamasından daha da az hoşlandı.</p>

    <p>Sör Barristan kendi kendine, <em>ben Dorne’a yeminli değilim,</em> dedi. Ama Kral Muhafızları’nın arasındaki bağların hâlâ çok sıkı olduğu günlerde, Lewyn Martell, Barristan’ın Yeminli Kardeş’iydi. <em>Üç Dişli Mızrak’ta Prens Lewyn’e yardım edemedim ama şimdi onun yeğenine yardım edebilirim.</em> Martell bir yılan yatağında dans ediyordu ama yılanları göremiyordu. Daenerys, tanrıların ve insanların huzurunda bir başka adamla evlenmişti, Quentyn’in buna rağmen devam eden mevcudiyeti Hizdahr’ı kışkırtabilirdi ve Quentyn şimdi, kralın gazabına karşı kraliçenin korumasına da sahip değildi. <em>Bununla birlikte...</em></p>

    <p>Selmy’nin aklına gelen şey ona bir tokat gibi çarptı. Quentyn, Dorne sarayında büyümüştü, desiselerin ve zehirlerin yabancısı değildi. Quentyn’in tek amcası Prens Lewyn de değildi. <em>Quentyn, Kızıl Yılan’ın akrabası.</em> Daenerys başka bir adamla evlenmiş olabilirdi ama Hizdahr ölürse Dany özgür kalır ve tekrar evlenebilirdi. <em>Kelkafa yanılmış olabilir mi? Çekirgelerin Dany için getirildiğini kim söyleyebilir? Kâse kralın locasındaydı. Belki de hedef en başından beri kraldı.</em> Hizdahr’ın ölümü kırılgan barışı paramparça ederdi. Harpiya’nın Oğulları cinayetlerine, Yunkaililer de savaşlarına devam ederlerdi. Daenerys’in, Quentyn’den ve delikanlının getirdiği evlilik anlaşmasından daha iyi bir seçeneği kalmazdı.</p>

    <p>Selmy, salonun arka tarafındaki taş basamakları tırmanan çizmelerin sesini duyduğunda hâlâ bu şüpheyle boğuşuyordu. Yunkaili adamlar gelmişti. Sarı Şehir’den gelen kafileye üç Bilge Usta liderlik ediyordu, her birinin kendi silahlı eşlikçileri vardı. Köle tacirlerinden biri altın püsküllü kırmızı <em>tokar</em> giymişti, diğerinin <em>tokar</em>ı mavi turuncu çizgiliydi. Üçüncü adamın göğüs kalkanına; oniks, yeşim taşı ve incilerle erotik sahneler resmedilmişti. Paralı asker kumandanı Kanlı Sakal, omzuna astığı deri çuval ve yüzündeki cinayet ifadesiyle adamlara eşlik ediyordu.</p>

    <p><em>Hırpani Prens yok,</em> diye fark etti Selmy. <em>Esmer Ben Plumm yok.</em> Serinkanlı gözlerle Kanlı Sakal’a baktı. <em>Bana seninle dans etmem için küçücük bir sebep ver son gülenin kim olacağını görelim.</em></p>

    <p>Reznak mo Reznak öne çıktı. “Bilge Ustalar, bizi şereflendirdiniz. Işığımız Kral Hizdahr, Yunkai’den gelen dostlarını selamlıyor. Anlıyoruz ki...”</p>

    <p>“Bunu anlayın.” Kanlı Sakal, omzundaki çuvalın içinden kesik bir baş çıkarıp kethüdaya fırlattı.</p>

    <p>Reznak korku dolu bir çığlık atıp kenara kaçtı. Kesik kafa zıplayarak kethüdanın yanından geçti, mor mermer zeminde kan lekeleri bırakarak yuvarlandı ve Kral Hizdahr’ın ejderha tahtının ayağına çarpıp durdu. Salon boyunca dizilmiş olan Tunç Canavarlar, mızraklarını indirdiler. Dev Goghor, kendini kralın tahtının önüne attı. Benekli Kedi ve Khrazz, kralın iki yanına geçerek bir duvar oluşturdu.</p>

    <p>Kanlı Sakal güldü. “Adam ölü. Isırmaz.”</p>

    <p>Kethüda, dikkatli ama çok dikkatli bir şekilde kafaya yaklaştı, kesik kafayı saçlarından nazikçe tutup yukarı kaldırdı. “Amiral Groleo.”</p>

    <p>Sör Barristan tahta doğru baktı. Çok sayıda krala hizmet etmişti, onların böyle bir provokasyona nasıl tepki verebileceğini hayal etmekten geri duramadı. Aerys korkuyla irkilip geri çekilirdi, büyük ihtimalle Demir Taht’ın dikenlerine sürtünüp kendini keserdi, sonra kılıçlı adamlarına seslenir ve Yunkaili adamları kesmelerini söylerdi. Robert, Kanlı Sakal’a aynı yöntemle geri ödeme yapmak için çekicini isterdi. Birçok insan tarafından zayıf olarak tanınan Jaehaerys bile, Kanlı Sakal’ın ve Yunkaili adamların tutuklanmasını emrederdi.</p>

    <p>Hizdahr donmuş gibi oturuyordu, büyülenmiş bir adam gibiydi. Reznak, kesik başı, kralın ayaklarının dibinde duran saten minderin üstüne bıraktı, sonra kaçtı, ağzı tiksintiyle bükülmüştü. Sör Barristan, kethüdanın çiçekli parfümünün kokusunu metrelerce uzaktan alabiliyordu.</p>

    <p>Ölü adam, sitem dolu gözlerle yukarı bakıyordu. Sakalı kuru kanla katılaşmıştı ama boğazından hâlâ kırmızı damlalar sızıyordu. Görünüşe bakılacak olursa, adamın başını bedeninden ayırmak için birden fazla darbe gerekmişti. Salonun arka tarafındaki ricacılar gizlice dışarı çıkmaya başladılar. Tunç Canavarlar’dan biri, taktığı şahin maskesini çıkarıp kahvaltısını kustu.</p>

    <p>Barristan Selmy kesik kafaların yabancısı değildi. Ama bu kafa... Groleo o eski gemiyle dünyanın yarısını katetmişti. Pentos’tan Qarth’a ve sonra Astapor’a. <em>Groleo iyi bir adamdı. Bu sonu hak etmedi. İstediği tek şey evine geri dönmekti.</em> Şövalye gerildi, bekledi.</p>

    <p>Kral Hizdahr en sonunda, “Bu,” dedi, “bu... bu bizi memnun etmedi... bu ne anlama geliyor... bu...”</p>

    <p>Kırmızı <em>tokar</em>lı köle taciri bir parşömen çıkardı. “Bu mesajı ustalar konseyinden getirdim.” Parşömeni açtı. “Burada yazıyor: <em>‘Yedi kişi, barış antlaşmasını imzalamak ve Daznak’ın Çukuru’ndaki kutlama oyunlarına şahitlik etmek üzere Meereen’e girdi. Onların güvenliğinin teminatı olarak bize yedi rehine verildi. Sarı Şehir, Meereen’in konuğu iken zalimce öldürülen Yurkhaz zo Yunzak’ın yasını tutuyor. Kanın bedeli, kanla ödenmeli.’</em>”</p>

    <p>Groleo’nun Pentos’ta bir karısı vardı. Çocukları, torunları. <em>Onca rehine içinden neden o seçildi?</em> Jhogo, Kahraman ve Daario Naharis savaşçıları komuta etmiş adamlardı ama Groleo donanmasız bir amiraldi. <em>Çubuk mu çektiler? Yoksa Groleo’nun bizim için daha değersiz olduğunu mu düşündüler, bir misillemeye sebep vermeyeceğini mi farz ettiler?</em> diye sordu şövalye kendi kendine... ama bu soruları sormak, soruları cevaplamaktan daha kolaydı. <em>Böyle düğümleri çözecek yeteneğim yok.</em></p>

    <p>“Majesteleri,” diye seslendi Sör Barristan. “Eğer hatırlarsanız, soylu Yurkhaz kaza eseri öldü. Ejderhadan kaçmaya çalışırken basamaklarda tökezledi ve kendi köleleriyle eşlikçilerinin ayaklarının altında ezildi. Ya da korku yüzünden kalbi durdu. O yaşlı bir adamdı.”</p>

    <p>“Kralın izni olmadan konuşan bu adam da kim?” diye sordu çizgili <em>tokar</em> giyen köle taciri; çıkık bir çenesi ve ağzına büyük gelen dişleri olan ufak tefek bir adamdı. Selmy’ye bir tavşanı hatırlatıyordu. “Yunkaili lordlar, muhafızların gevezelikleriyle mi meşgul olmalı?” <em>Tokar</em>ının eteklerindeki incileri salladı.</p>

    <p>Hizdahr zo Loraq gözlerini kesik kafadan alamıyordu. Reznak kralın kulağına bir şey fısıldadı, kral ancak o zaman kımıldadı. “Yurkhaz zo Yunzak sizin baş komutanınızdı,” dedi. “Şu anda hanginiz Yunkai adına konuşuyorsunuz?”</p>

    <p>“Hepimiz,” dedi tavşan. “Ustalar konseyi.”</p>

    <p>Kral Hizdahr biraz cesaret buldu. “O halde barışımızı bozma mesuliyeti hepinize ait.”</p>

    <p>Göğüs kalkanı takan Yunkaili adam cevap verdi. “Bizim barışımız bozulmadı. Kanın bedelini kan öder. Cana karşı can. İyi niyetimizin bir simgesi olarak, rehinelerden üçünü size geri getirdik.” Adamın arkasındaki demir sıra açıldı. Üç Meereenli öne getirildi; <em>tokar</em>larını tutan iki kadın ve bir adam.</p>

    <p>“Kız kardeşim,” dedi Hizdahr zo Loraq sertçe. “Kuzenlerim.” Bir el işaretiyle kanayan kafayı gösterdi. “Şunu gözümün önünden alın.”</p>

    <p>“Amiral bir deniz adamıydı,” diye hatırlattı Sör Barristan, krala. “Belki de Şahanemiz, Yunkaililerden, amiralin bedeninin bize iade edilmesini ister, böylece amirali dalgaların altına gömebiliriz.”</p>

    <p>Tavşan dişli lord elini salladı. “Eğer Işığımız memnun olacaksa, bu istek yerine getirilir. Saygımızın nişanesi olarak.”</p>

    <p>Reznak mo Reznak gürültülü bir şekilde boğazını temizledi. “Saygısızlık etmek istemem ama, hatırladığım kadarıyla İlahemiz Kraliçe Daenerys, size... ah... yedi rehine vermişti. Diğer üçü...”</p>

    <p>“Onlar konuğumuz olarak kalacaklar,” dedi göğüs kalkanı takan Yunkaili lord. “Ejderhalar yok edilene kadar.”</p>

    <p>Salona sessizlik çöktü. Sonra mırıltılar, homurtular, fısıltılı küfürler, fısıltılı dualar duyuldu; kovanda kımıldanan anlar. “Ejderhalar...” dedi Kral Hizdahr.</p>

    <p>“...canavardır, Daznak’ın Çukuru’nda herkesin gördüğü gibi. Onlar hayattayken gerçek bir barış mümkün değil.”</p>

    <p>Reznak cevap verdi. “Şahanemiz Kraliçe Daenerys, Ejderhaların Anası’dır. Sadece o...”</p>

    <p>Kanlı Sakal, Reznak’ın sözünü kesti. “O gitti. Yandı ve tükendi. Onun kırık kafatasında yabani otlar büyüdü.”</p>

    <p>Bu sözler bir kükremeyle karşılandı. Kimileri bağırmaya ve küfretmeye başladı. Diğerleri, ayaklarını yere vurdular ve onay dolu ıslıklar çaldılar. Tunç Canavarlar, salonu tekrar sessizleştirmek için mızraklarının dibini yere vurmak zorunda kaldılar.</p>

    <p>Sör Barristan, gözlerini Kanlı Sakal’dan hiç ayırmadı. <em>Bir şehri yağmalamaya geldi ama Hizdahr’ın barışı onu ganimetten etti. Kan dökülsün diye elinden gelen her şeyi yapar.</em></p>

    <p>Hizdahr zo Loraq, tahtından ağır ağır kalktı. “Konseyime danışmak zorundayım. Bu oturum bitmiştir.”</p>

    <p><em>“Bu Soylu İsmi Taşıyan On Dördüncü Adam, Meereen Kralı, Ghis’in Evladı, Eski İmparatorluk’un Sekiz Başkanından Biri, Skahazadhan’ın Efendisi, Ejderhaların Hayat Arkadaşı ve Harpiya’nın Kanı, İlahımız Hizdahr zo Loraq için diz çökün,”</em> diye bağırdı müjdeci. Tunç Canavarlar, sütunların arasından çıkıp bir sıra oluşturdular, sonra yanaşık düzende ağır ağır ilerlemeye başladılar ve ricacıları salondan çıkardılar.</p>

    <p>Dornelu adamlar, diğer insanların çoğunun gittiği kadar uzağa gitmek zorunda değildi. Quentyn Martell’e, rütbesine ve konumuna uygun olarak, Büyük Piramit’in içinde bir daire tahsis edilmişti; meclis salonundan iki kat aşağıda, kendi tuvaleti ve terası olan geçişli odalar. Belki de prens ve arkadaşlarının, basamaklara doğru yürümeden önce kalabalığın dağılmasını bekleme sebepleri buydu.</p>

    <p>Sör Barristan düşünceli bir halde onları izledi. <em>Daenerys ne isterdi?</em> diye sordu kendine. Bu sorunun cevabını bildiğini düşünüyordu. Yaşlı şövalye salonun karşı tarafına doğru yürüdü. Dornelu adamları basamakların başında yakaladı. Drinkwater’ın, “Senin babanın meclis toplantıları hiç bu kadar eğlenceli olmadı,” diye şaka yaptığını duydu.</p>

    <p>“Prens Quentyn,” diye seslendi Selmy. “Biraz konuşabilir miyiz?”</p>

    <p>Quentyn Martell döndü. “Sör Barristan. Elbette. Dairem bir kat aşağıda.”</p>

    <p><em>Hayır.</em> “Size tavsiye vermek haddim değil Prens Quentyn... lakin sizin yerinizde olsam daireme dönmezdim. Siz ve arkadaşlarınız, bütün basamakları inip buradan ayrılmalısınız.”</p>

    <p>Prens Quentyn şaşkın gözlerle baktı. “Piramitten mi?”</p>

    <p>“Şehirden. Dorne’a dönün.”</p>

    <p>Dornelu adamlar bakıştılar. “Silahlarımız ve kalkanlarımız odalarımızda,” dedi Gerris Drinkwater. “Sikkelerimizden bahsetmiyorum bile.”</p>

    <p>“Kılıçların yerine yenileri alınabilir,” dedi Sör Barristan. “Size, Dorne’a dönmenizi sağlayacak kadar sikke verebilirim. Prens Quentyn, kral bugün sizi işaretledi. Kaşlarını çattı.”</p>

    <p>Gerris Drinkwater güldü. “Hizdahr zo Loraq’tan mı korkacağız? Onu az önce gördünüz. Yunkaili adamların önünde sinip kaldı. Ona bir <em>kafa</em> gönderdiler ve o hiçbir şey yapmadı.”</p>

    <p>Quentyn Martell başıyla onayladı. “Bir prens, harekete geçmeden önce iyice düşünmelidir. Şu kral... onun hakkında ne düşüneceğimi bilmiyorum. Kraliçe de beni ona karşı uyarmıştı, bu doğru, lakin...”</p>

    <p>“Kraliçe sizi uyardı mı?” Selmy kaşlarını çattı. “Neden hâlâ buradasınız?”</p>

    <p>Prens Quentyn öfkelendi. “Evlilik anlaşması...”</p>

    <p>“...iki ölü adam tarafından yapıldı ve içinde size ya da kraliçeye dair tek kelime yok. O anlaşma, kız kardeşinizi kraliçenin ağabeyine veriyor, yani bir başka ölü adama. Anlaşmanın hiçbir ehemmiyeti yok. Majesteleri Kraliçe, siz ortaya çıkana kadar anlaşmanın varlığından bile habersizdi. Babanız sırlarını iyi saklıyor Prens Quentyn. Korkarım ki fazla iyi. Eğer kraliçe bu anlaşmadan Qarth’tayken haberdar olsaydı, yönünü asla Köle Körfezi’ne çevirmezdi ama siz çok geç geldiniz. Amacım yaranıza tuz basmak değil lakin Majesteleri Kraliçe’nin yeni bir kocası ve eski bir âşığı var. Görünüşe göre ikisini de size tercih ediyor.”</p>

    <p>Prensin siyah gözlerinde öfke pırıldadı. “Şu Ghiscarlı küçük lord, Yedi Krallık Kraliçesi için münasip bir hayat arkadaşı değil.”</p>

    <p>“Buna siz karar veremezsiniz.” Sör Barristan duraksadı, halihazırda çok şey söyleyip söylemediğini düşündü. <em>Hayır. Ona hikâyenin geri kalanını da anlat.</em> “O gün Daznak’ın Çukuru’nda, locadaki yiyeceklerin bazıları zehirliydi. Hepsini Güçlü Belwas’ın yemiş olması sadece tesadüf. Mavi Faziletler, Belwas’ın, cüssesi ve olağanüstü kuvveti sayesinde kurtulduğunu söylüyor ama Belwas ölüme çok yaklaştı. Hâlâ ölme ihtimali var.”</p>

    <p>Prens Quentyn’in yüzündeki şaşkınlık aşikârdı. “Zehirlenmek istenen kişi... Daenerys miydi?”</p>

    <p>“O ya da Hizdahr. Belki de her ikisi. Fakat loca Hizdahr’ındı. Bütün hazırlıkları Majesteleri Kral yapmıştı. Eğer zehir onun marifetiyse... bir günah keçisine ihtiyacı olacak. Uzak diyarlardan gelen ve mecliste hiç dostu olmayan bir rakipten daha iyisini bulabilir mi? Kraliçenin reddettiği bir talipten daha iyisini bulabilir mi?”</p>

    <p>Quentyn Martell sarardı. “<em>Ben?</em> Ben asla... bu işte parmağım olduğunu düşünemezsiniz...”</p>

    <p><em>Quentyn ya doğruyu söylüyor ya da çok usta bir oyuncu.</em> “Başkaları düşünebilir,” dedi Sör Barristan. “Kızıl Yılan amcanızdı. Ve Kral Hizdahr’ın ölmesini istemek için iyi sebepleriniz var.”</p>

    <p>“Diğerlerinin de var,” dedi Gerris Drinkwater. “En başta Naharis. Kraliçenin...”</p>

    <p>“...âşığı,” diye bitirdi Sör Barristan; Dornelu şövalyenin, kraliçenin onurunu lekeleyecek bir şey söylemesine izin vermedi. “Dorne’da onları böyle anıyorsunuz, değil mi?” Cevap beklemedi. “Prens Lewyn benim Yeminli Kardeş’imdi. O günlerde. Kral Muhafızları arasında küçük sırlar vardı. Lewyn’in bir metresi olduğunu biliyordum. Lewyn bunda utanılacak bir şey olduğunu düşünmüyordu.”</p>

    <p>“Evet,” dedi Quentyn, yüzü kızarmıştı, “ama...”</p>

    <p>“Cesaret edebilseydi, Daario, Hizdahr’ı hiç düşünmeden öldürürdü,” diye devam etti Sör Barristan. “Lakin zehirle değil. Asla. Üstelik Daario orada bile değildi. Hizdahr da çekirgeler için onu suçlamak isterdi... ama kralın Fırtına Kargaları’na ihtiyacı olabilir ve Kargalar’ın kumandanını ölüme mahkûm ederse onları kaybeder. Hayır prensim. Eğer Majesteleri Kral bir zehirciye ihtiyaç duyarsa, size bakar.” Selmy, çekinmeden söyleyebileceği her şeyi söylemişti. Eğer tanrılar gülümserse, birkaç gün sonra Meereen’in yönetimi Hizdahr zo Loraq’ta olmayacaktı... ama Prens Quentyn’i yaklaşan kan gölünün ortasında bırakmak bir işe yaramazdı. “Eğer Meereen’de kalmak zorundaysanız, saraydan uzak durun ve Hizdahr’ın sizi unutması için dua edin,” dedi Sör Barristan. “Lakin Dorne’a giden bir gemi daha akıllıca olur prensim. Hangi yolu seçerseniz seçin, size iyi şanslar dilerim.”</p>

    <p>Barristan üç basamak inmişti ki Quentyn Martell ona seslendi. “Size Cesur Barristan diyorlar.”</p>

    <p>“Bazıları öyle diyor.” Selmy bu ismi on yaşındayken kazanmıştı. Yeni yaver olmuştu ama öyle kibirli, öyle gururlu ve öyle aptaldı ki tecrübeli şövalyelerle mızrak dövüşü yapabileceğini düşünmüştü. Lord Dondarrion’ın silahhanesinden bir savaş atı ile bir zırh ödünç almış ve Karaliman’da gizemli şövalye olarak piste çıkmıştı. <em>Müjdeci bile gülmüştü. Kollarım o kadar inceydi ki, mızrağımı aşağı indirdiğimde yapabildiğim tek şey, mızrağın ucunun yere sürünmesini engellemekti.</em> Lord Dondarrion, Selmy’yi attan aşağı çekip dövse haklı olurdu ama Prens Ejderhakanat, üstüne oturmayan bir zırhın içinde piste çıkan ahmak çocuğa acımış ve ona mücadelesini sergileme ayrıcalığı tanımıştı. Selmy’nin mücadelesi sadece bir tur sürmüştü. Daha sonra, Prens Duncan onu ayağa kaldırıp miğferini çıkarmıştı. “Bir çocuk,” diye duyurmuştu kalabalığa. “Cesur bir çocuk.” <em>Elli üç yıl önce. O vakit Karaliman’da olan adamların kaçı hâlâ hayatta?</em></p>

    <p>“Dorne’a yanımda Daenerys olmadan gittiğimde bana ne isim takacaklar sizce?” diye sordu Prens Quentyn. “İhtiyatlı Quentyn? Korkak Quentyn? Ürkek Quentyn?”</p>

    <p><em>Çok Geç Gelen Prens,</em> diye düşündü yaşlı şövalye... ama bir Kral Muhafızları şövalyesi, hiçbir şey öğrenmese bile, dilini tutmayı öğrenirdi. “Akıllı Quentyn,” dedi Barristan. Ve bunun doğru olmasını umdu.</p>
  </div>
</body>
</html>
