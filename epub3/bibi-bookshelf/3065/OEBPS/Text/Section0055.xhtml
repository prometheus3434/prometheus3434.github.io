<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Salon Yunkai kahkahalarıyla, Yunkai şarkılarıyla, Yunkai dualarıyla çınlıyordu. Dansçılar dans ediyordu. Müzisyenler zillerle ve tiz seslerle tuhaf melodiler çalıyordu. Şarkıcılar, Eski Ghis’in anlaşılmaz lisanıyla kadim aşk şarkıları söylüyordu. Şarap su gibi akıyordu; Köle Körfezi’nin kıvamsız şarabı değil, Arbor’ın tatlı kırmızısı ve Qarth’ın tuhaf baharatlarla aromalanmış rüya şarabı. Yunkaililer, Kral Hizdahr’ın davetiyle, barış antlaşması imzalamak ve Meereen’in meşhur dövüş çukurlarının tekrar açılışına şahit olmak üzere gelmişlerdi. Daenerys’in soylu kocası, Yunkailileri ağırlamak için Büyük Piramit’i açmıştı.</p>

    <p><em>Bundan nefret ediyorum,</em> diye düşündü Daenerys Targaryen. <em>Bu nasıl oldu? Derilerini yüzmeyi tercih edeceğim adamlarla oturmuş içki içiyor ve onlarla birlikte gülüyorum.</em></p>

    <p>Bir düzine farklı et ve balık servis ediliyordu: Deve, timsah, mürekkep balığı, ballı ördek, deniz tırtılı ve egzotik tatlardan hoşlanmayanlar için keçi, domuz ve at. Ayrıca köpek. Köpek eti olmadan hiçbir Ghiscar ziyafeti eksiksiz sayılmazdı. Hizdahr’ın aşçıları bu eti dört farklı şekilde hazırlamıştı. Daario, Dany’yi, “Ghiscarlılar yüzen, uçan ve sürünen her şeyi yerler, insanlar ve ejderhalar haricinde,” diyerek uyarmıştı. “Bir şans verilse bahse girerim ki ejderhaları da yerler.” Yalnızca etle ziyafet olmazdı, bu yüzden meyveler, tahıllar ve sebzeler de vardı. Havada safran, tarçın, karanfil, karabiber ve diğer pahalı baharatların kokuları asılıydı.</p>

    <p>Dany yemeklere neredeyse hiç dokunmadı. <em>Bu barış,</em> dedi kendi kendine. <em>Bu ihtiyacım olan şey, uğruna çalıştığım şey, Hizdahr’la evlenmemin sebebi. Öyleyse tadı neden yenilgi gibi?</em></p>

    <p>“Çok az kaldı aşkım,” dedi Hizdahr, Dany’ye. “Yunkaililer çok yakında gidecekler, müttefiklerini ve yanaşmalarını da götürecekler. Hepimiz istediğimizi almış olacağız. Barış, yiyecek ve ticaret. Limanımız tekrar açılacak ve gemilerin gelip gitmesine izin verilecek.”</p>

    <p>“Evet, buna <em>izin verecekler,</em>” dedi Dany, “ama savaş gemileri burada kalacak. İstedikleri zaman boğazımızı tekrar sıkabilecekler. Duvarlarımın dibinde bir köle pazarı kurdular!”</p>

    <p>“Duvarlarımızın <em>dışında</em> tatlı kraliçem. Yunkaililerin rahatsız edilmeden özgürce köle ticareti yapması, barış şartlarından biriydi.”</p>

    <p>“Kendi şehirlerinde. Benim görebileceğim bir yerde değil.” Bilge Ustalar, Skahazadban’ın hemen güneyinde, kahverengi geniş nehrin Köle Körfezi’ne döküldüğü yerde köle ağılları ve bir mezat yeri kurmuşlardı. “Yüzüme karşı benimle alay ediyorlar. Gücümün onları durdurmaya yetmediğini anlatan bir gösteri düzenliyorlar.”</p>

    <p>“Poz verip kasılıyorlar,” dedi Dany’nin soylu kocası. “Dediğin gibi, bu sadece bir gösteri. Bırak da oyunlarını sergilesinler. Gittiklerinde, arkalarında bıraktıkları yeri bir meyve pazarına dönüştürürüz.”</p>

    <p>“Gittiklerinde,” diye tekrar etti Dany. “Peki ne zaman gidecekler? Skahazadhan’ın ilerisinde süvariler görüldü. Rakharo’nun dediğine göre Dothraklı keşifçiler. Arkalarında bir <em>khalasar</em> var. Tutsaklar alacaklar. Erkekler, kadınlar ve çocuklar; köle tacirleri için hediyeler.” Dothraklar ticaret yapmazlardı ama hediyeler verip alırlardı. “Yunkaililer bu pazarı bu yüzden kurdular. Buradan binlerce köleyle ayrılacaklar.”</p>

    <p>Hizdahr zo Loraq omuzlarını silkti. “Ama ayrılacaklar. Önemli olan bu aşkım. Yunkai köle ticareti yapacak, Meereen yapmayacak; anlaşma bu. Biraz daha dayan, her şey bitecek.”</p>

    <p>Daenerys, parlak kırmızı bir <em>tokar</em>a sarınmış ve kara düşüncelerle sarılmış halde yemek boyunca sessizce oturdu. Sadece onunla konuşulduğu zaman konuştu. Onlar şehrin içinde yiyip içerken, duvarların dışında alınıp satılan erkekleri ve kadınları düşündü. Soylu kocası konuşabilir ve kötü Yunkai şakalarına gülebilirdi. Bu, bir kralın hakkı ve göreviydi.</p>

    <p>Masadaki konuşmaların çoğu, yarın gerçekleşecek olan dövüş müsabakalarıyla ilgiliydi. Karasaçlı Barsena bir yaban domuzuyla yüzleşecekti, kadının hançerine karşı domuzun dişleri. Khrazz ve Benekli Kedi de dövüşeceklerdi. Günün son müsabakasında, Dev Goghor, Kemikkıran Belaquo’nun karşısına çıkacaktı. İki adamdan biri güneş batmadan ölmüş olacaktı. <em>Hiçbir kraliçenin elleri temiz değildir,</em> dedi Dany kendine. Doreah’ı, Quaro’yu, Eroeh’u... hiç tanışmadığı Hazzea isimli kızı düşündü. <em>Çukurlarda birkaç insanın ölmesi, kapılarda binlerce insanın ölmesinden iyidir. Barışın bedeli bu. Bu bedeli rızamla ödüyorum. Dönüp arkama bakarsam kaybolurum.</em></p>

    <p>Görünüşüne bakılırsa, Yunkaili Baş Kumandan Yurkhaz zo Yunzak, Aegon’ın Fethi sırasında hayatta olabilirdi. Yamuk sırtlı, buruşuk ve dişsiz kumandan, ziyafet masasına iki köle tarafından taşınmıştı. Diğer Yunkaili lordlar da daha etkileyici değildi. Biri ufak tefek ve bodurdu ama lorda eşlik eden adamlar tuhaf bir şekilde zayıf ve uzundu. Üçüncü lord genç ve yakışıklıydı ama o kadar sarhoştu ki Dany adamın söylediği tek kelimeyi anlayamıyordu. <em>Nasıl oldu da bu yaratıkların arasına düştüm?</em></p>

    <p>Paralı askerler farklı bir meseleydi. Dört özgür birliğin her biri kendi kumandanlarını göndermişti. Rüzgârla Savrulanlar, Hırpani Prens olarak tanınan Pentos soylusu tarafından temsil ediliyordu. Uzun Mızraklar’ı temsil eden Gylo Rhegan bir askerden çok, bir ayakkabıcı gibi görünüyor ve mırıltılarla konuşuyordu. Kedi Tayfası’ndan Kanlı Sakal, Gylo’ya ve daha bir düzine adama yetecek kadar ses çıkarıyordu, çalıya benzer gür sakalları ve kadınlarla şaraba karşı büyük bir iştahı olan iri adam; bağırıyor, geğiriyor, gök gürültüsü gibi osuruyor ve yanına gelen her hizmetçi kızı çimdikliyordu, ara sıra kızlardan birini kucağına çekiyor ve kızın göğüslerini mıncıklayıp bacaklarının arasını elliyordu.</p>

    <p>Ziyafette İkinci Oğullar da temsil ediliyordu. <em>Eğer Daario burada olsaydı, bu ziyafet kanla biterdi.</em> Hiçbir barış, Daario’yu, Esmer Ben’in Meereen’e girmesine ve şehirden canlı olarak çıkmasına izin vermeye ikna edemezdi. Dany, yedi elçinin ve kumandanların zarar görmeyeceğine dair söz vermişti fakat Yunkaililer bu sözle yetinmemiş ve Dany’den rehineler talep etmişlerdi. Meereen, üç Yunkai soylusuna ve dört özgür birlik kumandanına karşılık, kuşatma kampına yedi kişi göndermişti; Hizdahr’ın kız kardeşi, iki kuzeni, Dany’nin kansüvarisi Jhogo, amirali Groleo, Lekesizler’in kumandanı Kahraman ve Daario Naharis.</p>

    <p>Daario, kılıç kemeriyle altın yaldızlı fettanları Dany’ye vermiş ve, “Kızlarımı sana bırakıyorum,” demişti. “Onları benim için güvende tut aşkım. Yunkaililerin arasında yaramazlık yapmalarını istemeyiz.”</p>

    <p>Kelkafa da ziyafette değildi. Hizdahr’ın taç giydikten sonra yaptığı ilk iş, Kelkafa’yı Tunç Canavarlar’ın kumandanlığından almak ve onun yerine kendi kuzeni Marghaz zo Loraq’ı getirmekti. <em>Böylesi daha iyi. Yeşil Fazilet, Loraq ile Kandaq arasında kan davası olduğunu söylüyor. Üstelik Kelkafa, lord kocamı hakir gördüğünü hiçbir zaman gizlemedi. Ve Daario...</em></p>

    <p>Daario düğünden bu yana iyice vahşileşmişti. Dany’nin barışı onu hoşnut etmemişti, Dany’nin evliliğinden daha da hoşnutsuzdu ve Dornelu adamlar tarafından kandırılmış olmak onu çok öfkelendirmişti. Prens Quentyn, diğer Batıdiyarlıların Hırpani Prens’in emriyle taraf değiştirdiğini söylediğinde, Gri Solucan’la Lekesizler araya girmiş ve Daario’nun bütün adamları öldürmesine engel olmuşlardı. Sahte firariler, piramidin bağırsaklarındaki zindanlara atılmıştı... ama Daario’nun öfkesi iltihaplanmaya devam etmişti.</p>

    <p><em>Rehine olması onun için daha güvenli. Kumandanım barış için yaratılmamış.</em> Dany, Daario’nun, sarayın önünde Esmer Ben’i öldürmesini, Hizdahr’la alay etmesini, Yunkailileri kışkırtmasını ve uğruna çok şey feda edilen barış antlaşmasını bir şekilde bozmasını göze alamazdı. Daario savaş ve keder demekti. Bundan böyle, Dany onu yatağından, kalbinden ve kendinden uzak tutmak zorundaydı. Daario, eğer Dany’ye ihanet etmezse, ona hâkim olmak isteyecekti. Dany, onu hangi durumun daha çok korkuttuğunu bilmiyordu.</p>

    <p>Oburluk bittiğinde ve yarısı yenmiş yemekler –kraliçenin ısrarıyla, aşağıdaki kapılarda toplanan fakir insanlara verilmek üzere– masalardan kaldırıldığında, uzun ince kadehler Qarth’tan gelen amber renkli likörle dolduruldu. Sonra eğlenceler başladı.</p>

    <p>Yurkhaz zo Yunzak’ın sahip olduğu kastratolardan oluşan bir grup, Eski İmparatorluk’un kadim dilinde şarkılar söyledi. Adamların sesi tiz, tatlı ve imkânsız surette saftı. “Daha önce bu kadar güzel sesler duymuş muydun aşkım?” diye sordu Hizdahr. “Tanrıların sesine sahipler, öyle değil mi?”</p>

    <p>“Evet,” dedi Dany, “lakin erkeklerin meyvelerine sahip olmayı tercih ederler miydi merak ediyorum.”</p>

    <p>Bütün göstericiler köleydi. Bu da anlaşmanın bir parçasıydı; köle sahipleri, kölelerini, onların azat edilmesinden korkmadan Meereen’e sokabileceklerdi. Bunun karşılığında, Yunkaililer, Dany’nin azat ettiği eski kölelerin haklarına ve özgürlüklerine saygı göstereceklerdi. <em>Makul bir pazarlık,</em> demişti Hizdahr, fakat bu pazarlığın kraliçenin ağzında bıraktığı tat, pisti. Dany, o pis tadı temizlemek için bir kadeh şarap daha içti.</p>

    <p>“Eğer seni memnun edecekse, Yurkhaz şarkıcıları bize vermekten mutluluk duyar, bundan eminim,” dedi Dany’nin soylu kocası. “Barışı mühürlemek için bir hediye. Sarayımız için güzel bir süs.”</p>

    <p><em>Bu kastratoları bize verecek ve sonra eve gidip yenilerini yaratacak. Dünya erkek çocuklarla dolu</em>.</p>

    <p>Şarkıcılardan sonra gelen akrobatlarda Dany’yi etkilemedi, en üst katında çıplak bir kız olan dokuz katlı bir piramit oluşturduklarında bile. <em>Bu benim piramidimi mi temsil ediyor?</em> diye merak etti kraliçe. <em>En üst kattaki kız ben miyim?</em></p>

    <p>Daha sonra, Dany’nin lord kocası, Sarı Şehir’den gelen konukları Meereen’in gece manzarasını görebilmeleri için alt terasa götürdü. Ellerinde şarap kadehleri olan Yunkaililer, küçük gruplar halinde, bahçedeki limon ağaçlarının ve gece açan çiçeklerin altında dolaştılar. Ve Dany kendini Esmer Ben Plumm’la yüz yüze buldu.</p>

    <p>Ben derin bir reverans yaptı. “İlahemiz. Çok güzel görünüyorsunuz. Her zaman böyleydiniz. Size bir düğün hediyesi getirebileceğimi düşündüm ama açık arttırmadaki fiyat benim için fazlasıyla yükseldi.”</p>

    <p>“Senden hediye istemiyorum.”</p>

    <p>“Getireceğim hediyeyi isterdiniz. Eski bir düşmanınızın başı.”</p>

    <p>“Senin başın mı?” dedi Dany tatlı bir sesle. “Bana ihanet ettin.”</p>

    <p>“Eğer kusuruma bakmazsanız, bunun sert bir ifade olduğunu söyleyeceğim.” Esmer Ben kırlaşmış sakallarını sıvazladı. “Daha önce de yaptığımız gibi kazanan tarafa geçtik, hepsi bu. Üstelik kararı ben vermedim. Adamlarım böyle istedi.”</p>

    <p>“Yani <em>onlar</em> bana ihanet etti, bunu mu söylüyorsun? Neden? İkinci Oğullar’a kötü mü davrandım? Ödemelerinizde hile mi yaptım?”</p>

    <p>“Asla,” dedi Esmer Ben. “Lakin mesele sadece sikke değildir Kudretli Majesteleri. Bunu çok uzun zaman önce, ilk mücadelemde öğrendim. Mücadeleden sonraki sabah ölülerin arasında dolaşıyordum, ganimet arıyordum. Bir cesede rastladım, kolu omzundan kopmuş bir baltacının cesedine. Adamın bedeni kuru kanla ve sineklerle kaplıydı, belki de bu yüzden kimse ona dokunmamıştı. Ama sineklerin ve kuru kanın altında çivili bir yelek vardı, iyi deriden yapılmış gibi görünüyordu. Yeleğin bana olacağını düşündüm, sinekleri kovaladım ve yeleği adamın üstünden çıkardım. Lanet olası şey, olması gerekenden çok daha ağırdı. Adam, yeleğin astarının altına bir hazine saklamıştı. <em>Altın,</em> İlahemiz. Tatlı, sarı altın. Herhangi bir adamın ölene kadar bir lord gibi yaşamasına yetecek kadar altın. Ama o altınların o adama ne faydası oldu? Adam, tek kolu kopmuş bir halde, bütün o sikkelerle birlikte kanın ve çamurun içinde yatıyordu. Ders budur, anlıyor musunuz? Gümüş tatlıdır ve altın anamızdır ama öldüğümüzde gümüşler ve altınlar, sıçtığımız son boktan daha değersizdir. Size daha önce de söylemiştim; yaşlı paralı askerler ve cesur paralı askerler vardır lakin yaşlı ve cesur paralı asker yoktur. Oğullarım ölmek istemedi, hepsi bu. Ve onlara, Yunkaililerin üstüne ejderhalarınızı salmak istemediğinizi söylediğimde...”</p>

    <p><em>Beni yenilmiş olarak kabul ettiniz,</em> diye düşündü Dany, <em>ve yanıldığınızı nasıl söyleyebilirim?</em> “Anlıyorum.” Dany konuşmayı orada sonlandırabilirdi ama merak ediyordu. “Bir lord gibi yaşamaya yetecek kadar altın, dedin. Onca altını ne yaptın?”</p>

    <p>Esmer Ben güldü. “Aptal bir delikanlıydım, dost olarak kabul ettiğim bir adama altınlardan bahsettim, dostum çavuşumuza haber verdi ve silah arkadaşlarım gelip beni o yükten kurtardı. Çavuş çok genç olduğumu, altınları fahişelere ve başka şeylere harcayıp heba edeceğimi söyledi. Ama yeleğin bende kalmasına izin verdi.” Ben tükürdü. “Bir paralı askere asla güvenmeyin leydim.”</p>

    <p>“Bu kadarını öğrendim. Bir gün bu ders için sana teşekkür etmeliyim.”</p>

    <p>Esmer Ben’in gözleri kırıştı. “Gerek yok. Aklınızdakinin ne çeşit bir teşekkür olduğunu biliyorum.” Paralı asker tekrar reverans yaptı ve uzaklaştı.</p>

    <p>Dany şehrine bakmak için döndü. Yunkaililerin sarı çadırları, duvarların ötesinde düzenli sıralar halinde deniz kenarına dizilmişti. Çadırlar, kölelerin kazdığı hendeklerle korunuyordu. Yeni Ghis’ten gelen ve Lekesizler’le aynı şekilde eğitilip silahlandırılan iki demir lejyon, nehrin kuzeyinde kamp kurmuştu. Nehrin doğusunda iki lejyon daha vardı, Khyzai Geçidi’ne giden yolu kapatıyorlardı. Özgür birliklerin at sıraları ve yemek ateşleri güneydeydi. Gündüzleri, gökyüzünde, gri kurdelelere benzeyen ince duman demetleri oluyordu. Geceleri uzaktaki ateşler görülebiliyordu. Zelalet, körfezin hemen yanındaydı. Dany karanlıkta onu göremiyordu ama orada olduğunu biliyordu. Bu onu daha çok öfkelendiriyordu.</p>

    <p>“Sör Barristan?” dedi Dany yumuşak bir sesle.</p>

    <p>Beyaz şövalye hemen ortaya çıktı. “Majesteleri.”</p>

    <p>“Ne kadar duydunuz?”</p>

    <p>“Yeteri kadar. Haksız değildi. Bir paralı askere asla güvenmeyin.”</p>

    <p><em>Ya da bir kraliçeye,</em> diye düşündü Dany. “İkinci Oğullar’ın içinde, Esmer Ben’i... ortadan kaldırmaya... ikna edilebilecek bir adam var mı?”</p>

    <p>“Bir zamanlar Daario Naharis’in, Fırtına Kargaları’nın diğer kumandanlarını ortadan kaldırdığı gibi mi?” Yaşlı şövalye huzursuz görünüyordu. “Olabilir. Ben bilemem Majesteleri.”</p>

    <p><em>Hayır,</em> diye düşündü Dany, <em>sen fazla dürüst ve fazla onurlusun.</em> “Eğer olmazsa, Yunkaililerin üç özgür birliği daha var.”</p>

    <p>“Dolandırıcılar ve katiller, yüzlerce muharebe meydanının artığı,” diye uyardı Sör Barristan, Dany’yi. “Plumm kadar tehlikeli kumandanlarla dolu.”</p>

    <p>“Ben sadece küçük bir kızım ve bu meselelerle ilgili çok az şey bilirim. Lakin bana öyle geliyor ki, biz onların tehlikeli <em>olmalarını</em> istiyoruz. Hatırlarsınız, bir zamanlar İkinci Oğullar’ı ve Fırtına Kargaları’nı bize katılmaları için ikna etmiştim.”</p>

    <p>“Eğer Gylo Rhegan’la ya da Hırpani Prens’le özel olarak konuşmak isterseniz, onları dairenize getirebilirim Majesteleri.”</p>

    <p>“Bu uygun bir zaman değil. Çok fazla göz ve çok fazla kulak var. Siz onları Yunkaililerden gizlice ayırmayı başarsanız bile, adamların yokluğu dikkat çeker. Onlara ulaşmanın daha sessiz bir yolunu bulmalıyız... bu gece değil ama yakında.”</p>

    <p>“Nasıl emrederseniz. Mamafih, korkarım ki ben bu görev için uygun değilim. Kral Toprakları’nda bu çeşit işler, Lord Serçeparmak’a ya da Örümcek’e bırakılırdı. Biz yaşlı şövalyeler basit adamlarız, sadece dövüşmeye yararız.” Selmy, kılıcının kabzasına dokundu.</p>

    <p>“Tutsaklarımız,” diye önerdi Dany. “Dornelularla birlikte Rüzgârla Savrulanlardan ayrılan Batıdiyarlı adamlar. Onları hâlâ hücrelerde tutuyoruz, öyle değil mi? Onları kullanın.”</p>

    <p>“Onları serbest bırakın, demek mi istiyorsunuz? Buraya sizin güveninizi kazanmak ve ilk fırsatta size ihanet etmek için gönderildiler Majesteleri.”</p>

    <p>“Fakat başarısız oldular. Onlara güvenmiyorum. Asla güvenmeyeceğim.” Doğruyu söylemek gerekirse, Dany insanlara nasıl güvenileceğini unutuyordu. “Onları yine de kullanabiliriz. İçlerinden biri kadındı. Meris. Onu geri gönderin... iyi niyetimin göstergesi olarak. Eğer kumandan akıllı bir adamsa, anlar.”</p>

    <p>“Kadın en beterleri.”</p>

    <p>“Daha iyi.” Dany bir an düşündü. “Uzun Mızraklar’ın ve Kedi Tayfası’nın ağzını da aramalıyız.”</p>

    <p>“Kanlı Sakal.” Sör Barristan’ın kaş çatması derinleşti. “Eğer Majesteleri kusuruma bakmazsa, o adama bulaşmak istemeyiz. Siz Dokuzmetelik Kralları’nı hatırlamayacak kadar gençsiniz lakin şu Kanlı Sakal denen adam onlarla aynı hamurdan yoğrulmuş. Onun içinde hiç onur yok, sadece açlık var... altın açlığı, şan açlığı, kan açlığı.”</p>

    <p>“Bu çeşit adamları benden daha iyi tanıyorsunuz sör.” Eğer Kanlı Sakal, paralı askerlerin en onursuzu ve en harisiyse, aklı en kolay çelinecek adam da olabilirdi. Fakat Dany, böyle meselelerde Sör Barristan’ın tavsiyelerine karşı gelmek istemiyordu. “En iyi olduğunu düşündüğünüz şeyi yapın ama çabuk davranın. Eğer Hizdahr’ın barışı bozulacak olursa, hazır olmak istiyorum. Köle tacirlerine güvenmiyorum.” <em>Kocama güvenmiyorum.</em> “İlk zayıflık işaretinde aleyhimize dönerler.”</p>

    <p>“Yunkaililer de zayıflıyor. Kanlı ishal Torosluları ele geçirdi ve nehrin karşısına yayılıp üçüncü Ghiscar lejyonuna ulaştı.”</p>

    <p><em>Beyaz kısrak.</em> Dany iç geçirdi. <em>Quaithe beni beyaz kısrağın gelişine karşı uyardı. Bana Dorne prensinden de bahsetti, güneşin oğlundan. Bana daha birçok şey anlattı ama hepsi bilmeceler halindeydi.</em> “Düşmanlarımdan kurtulmak için salgına bel bağlayamam. Güzel Meris’i serbest bırakın. Derhal.”</p>

    <p>“Emredersiniz. Lakin... Cüretimi bağışlarsanız, bir yol daha var Majesteleri.”</p>

    <p>“Dorne yolu mu?” Dany iç geçirdi. Üç Dornelu adam, Prens Quentyn’in rütbesine uygun olarak ziyafetteydi ama Reznak, onları Hizdahr’ın mümkün olduğunca uzağına oturtmuştu. Hizdahr kıskanç tabiatlı bir adam değildi ama yeni karısının yakınlarında rakip bir talip görmekten hiçbir erkek hoşlanmazdı. “Delikanlı cana yakın ve hoşsohbet görünüyor ama...”</p>

    <p>“Martell Hanedanı kadim ve soyludur. Bir asır boyunca Targaryen Hanedanı’nın sadık bir dostu olmuştur. Babanızın yedilisinde, Prens Quentyn’le birlikte hizmet verme onuruna sahip oldum Majesteleri. Prens Lewyn bir adamın isteyebileceği en iyi silah arkadaşıydı. Eğer Majesteleri memnun olacaksa, Quentyn Martell de aynı kanı taşıyor.”</p>

    <p>“Quentyn, bahsettiği şu elli bin kılıçla birlikte gelseydi daha memnun olurdum. O, iki şövalye ve bir parşömenle ortaya çıktı. Bir parşömen, insanlarımı Yunkaililere karşı koruyabilir mi? Quentyn bir donanmayla gelseydi...”</p>

    <p>“Güneş Mızrağı denizde hiçbir zaman güçlü olmadı Majesteleri.”</p>

    <p>“Evet.” Dany, Batıdiyar tarihini, bunu bilecek kadar biliyordu. Nymeria, Dorne’un kumlu kıyılarına on bin gemi çıkarmıştı ama Dorne prensiyle evlendiğinde bütün gemilerini yakmış ve sırtını sonsuza dek denize dönmüştü. “Dorne çok uzakta. Şu prensi memnun etmem için bütün insanlarımı terk etmem gerekir. Onu evine göndermelisiniz.”</p>

    <p>“Dornelu adamlar çok inatçıdır Majesteleri. Prens Quentyn’in ataları iki yüz yıl boyunca sizin atalarınızla savaştı. Quentyn siz olmadan gitmez.”</p>

    <p><em>O halde burada ölür,</em> diye düşündü Dany, <em>eğer benim gördüklerimden daha fazlasına sahip değilse.</em> “Hâlâ içeride mi?”</p>

    <p>“Şövalyeleriyle birlikte içki içiyor.”</p>

    <p>“Onu bana getirin. Çocuklarımla tanışma vakti geldi.” Barristan Selmy’nin uzun ve vakur yüzünden bir şüphe ifadesi geçti. “Emredersiniz.”</p>

    <p>Dany’nin kralı, Yurkhaz zo Yunzak ve diğer Yunkaili lordlarla birlikte gülüyordu. Dany kocasının onu özleyeceğini sanmıyordu ama her ihtimale karşı, hizmetçilerine, Hizdahr onu soracak olursa, adama tuvalete gittiğini söylemelerini emretti.</p>

    <p>Sör Barristan, Dorne prensiyle birlikte basamakların yanında bekliyordu. Martell’in kare şekilli yüzü kızarmıştı. <em>Çok fazla şarap,</em> diye karar verdi kraliçe, ama prens bunu gizlemek için elinden gelenin en iyisini yapıyordu. Quentyn, kemerini süsleyen bakır güneşler haricinde sade bir şekilde giyinmişti. <em>Ona Kurbağa diyorlar,</em> diye hatırladı Dany. Bunun sebebini görebiliyordu. Prens yakışıklı bir adam değildi.</p>

    <p>Dany gülümsedi. “Prensim. Aşağı inen yol uzun. Bunu yapmak istediğinizden emin misiniz?”</p>

    <p>“Eğer Majesteleri memnun olacaksa.”</p>

    <p>“O halde gelin.”</p>

    <p>Meşaleler taşıyan iki Lekesiz küçük kafilenin önünde yürüdü. Biri balık, diğeri şahin maskesi takan iki Tunç Canavar arkadan geldi. Sör Barristan, Dany’nin her yere muhafızlarla gitmesi konusunda ısrarlıydı; burada, Dany’nin kendi piramidinde, barışın kutlandığı bu mutlu gecede bile. İnişi sessizlik içinde gerçekleştirdiler. Son basamaklara geldiklerinde, “Ejderhanın üç başı var,” dedi Dany. “Evliliğim bütün umutlarınızın sonu olmak zorunda değil. Neden burada olduğunuzu biliyorum.”</p>

    <p>“Sizin için,” dedi Quentyn beceriksiz bir nezaketle.</p>

    <p>“Hayır,” dedi Dany. “Ateş ve kan için.”</p>

    <p>Fillerden biri, kaldığı bölmeden bağırdı. Aşağıdan cevap olarak gelen kükremenin ani ısısı Dany’nin yüzünü kızarttı. Prens Quentyn korkulu gözlerle etrafa baktı. “Ejderhalar kraliçenin geldiğini hissediyor,” dedi Sör Barristan.</p>

    <p><em>Her çocuk annesini hisseder,</em> diye düşündü Dany. <em>Denizler kuruduğunda ve dağlar rüzgârda yaprak gibi sallandığında...</em> “Bana sesleniyorlar. Gelin.” Prens Quentyn’in elini tuttu ve adamı iki ejderhanın hapsedildiği çukura doğru götürdü. Lekesizler demir kapıları açtığında, Dany, Sör Barristan’a, “Siz dışarıda kalın,” dedi. “Prens Quentyn beni korur.” Dorne prensini çukurun kenarında durmak üzere içeri götürdü.</p>

    <p>Ejderhalar boyunlarını çevirdiler ve ateşli gözlerle onlara baktılar. Viserion, zincirlerinden birini kırmış ve diğerlerini eritmişti; beyaz, devasa bir yarasa gibi çukurun tavanına tutunmuştu, pençeleri yanık tuğlalara gömülmüştü. Hâlâ zincirli olan Rhaegal bir boğa leşini didikliyordu. Çukurun zeminindeki kemik yığınları, Dany’nin buraya son gelişinde olduğundan daha yüksekti. Küle dönüşmüş tuğlalardan oluşan duvarlar, siyah ve griydi, uzun zaman dayanmazdı... ama tuğlaların ardında sadece toprak ve taş vardı. <em>Ejderhalar, eski Valyria’nın ateş yılanları gibi, kayaların içinde tünel kazabilirler mi?</em> Dany öyle olmamasını umdu.</p>

    <p>Dorne prensinin yüzü süt gibi beyazladı. “Ben... üç ejderha olduğunu duymuştum.”</p>

    <p>“Drogon avlanıyor.” Prensin, hikâyenin geri kalanını duymasına gerek yoktu. “Beyaz olan Viserion, yeşil olan Rhaegal. Onları ağabeylerime ithafen isimlendirdim.” Dany’nin sesi kavrulmuş taş duvarlarda yankılandı. Küçük bir kızın sesiydi, bir kraliçenin ve bir fatihin sesi değil. Yeni evlenmiş bir kızın mutlu sesi de değil.</p>

    <p>Rhaegal cevap olarak kükredi. Çukur kırmızı ve sarı alevlerle doldu. Viserion yanıt verdi, onun alevleri turuncu ve altındı. Viserion kanatlarını çırptığında, gri bir kül bulutu havayı doldurdu. Ejderhanın bacaklarına dolanmış kırık zincirler şıngırdadı. Quentyn Martell sıçrayarak geri çekildi.</p>

    <p>Daha zalim bir kadın, prense gülebilirdi ama Dany delikanlının elini sıktı ve, “Beni de korkutuyorlar,” dedi. “Bunda utanılacak bir şey yok. Çocuklarım karanlıkta vahşi ve öfkeli oldular.”</p>

    <p>“Onları... sürmek niyetinde misiniz?”</p>

    <p>“Birini. Ejderhalar hakkında bildiğim her şeyi küçük bir kızken ağabeyimden duydum ve bazılarını kitaplardan okudum. Fatih Aegon’ın bile, Vhagar’ı ya da Meraxes’i sürmeye cesaret edemediği söylenir. Aegon’ın kız kardeşleri de Kara Dehşet Balerion’ı sürmemişler. Ejderhalar insanlardan daha uzun yaşarlar, bazıları yüzlerce yıl hayatta kalır. Yani Aegon öldükten sonra Balerion’ın başka sürücüleri olmuş ama hiç kimse iki ejderha birden sürmemiş.”</p>

    <p>Viserion tekrar tısladı, dişlerinin arasından duman çıktı. Dany ve Quentyn, ejderhanın boğazının derinliklerinde kaynayan altın ateşi gördüler.</p>

    <p>“Onlar... ürkütücü yaratıklar.”</p>

    <p>“Onlar <em>ejderha</em> Quentyn.” Dany, ayak parmaklarının ucunda yükseldi ve prensin her iki yanağını da hafifçe öptü. “Ben de öyleyim.”</p>

    <p>Genç prens yutkundu. “Benim... damarlarımda da ejderha kanı var Majesteleri. Köklerim ilk Daenerys’e, İyi Kral Daeron’ın kız kardeşi ve Dorne Prensi’nin karısı olan Targaryen prensesine uzanıyor. Dorne Prensi, Su Bahçeleri’ni onun için inşa etti.”</p>

    <p>“Su Bahçeleri?” Doğruyu söylemek gerekirse, Dany, Dorne ve Dorne tarihi hakkında çok az şey biliyordu.</p>

    <p>“Babamın en sevdiği yer. Bir gün size Su Bahçeleri’ni göstermek beni çok mutlu eder. Pembe mermerlerden yapılmışlardır, havuzları ve fıskiyeleri vardır, denize bakarlar.”</p>

    <p>“Kulağa hoş geliyor.” Dany, prensi çukurdan uzaklaştırdı. <em>O buraya ait değil. Buraya asla gelmemeliydi.</em> “Oraya dönmelisiniz. Korkarım ki sarayım sizin için güvenli bir yer değil. Tahmin ettiğinizden çok daha fazla düşmana sahipsiniz. Daario’yu aptal durumuna düşürdünüz ve o böyle hakaretleri unutacak bir adam değil.”</p>

    <p>“Şövalyelerim var. Yeminli kalkanlarım.”</p>

    <p>“İki şövalye. Daario’nun iki yüz Fırtına Kargası var. Lord kocama da dikkat etmelisiniz. Ilımlı ve hoş bir adam gibi göründüğünü biliyorum lakin aldanmayın. Hizdahr’ın tacı benim tacımdan güç alıyor ve Hizdahr, dünyadaki en amansız savaşçılardan oluşan bir ittifakı yönetiyor. O savaşçılardan biri, Hizdahr’ın bir rakibini aradan çıkarmak suretiyle onun lütfunu kazanmaya karar verecek olursa...”</p>

    <p>“Ben Dorne prensiyim Majesteleri. Kölelerden ve paralı askerlerden kaçmam.”</p>

    <p><em>Öyleyse gerçek bir aptalsın Kurbağa Prens.</em> Dany, vahşi çocuklarına son bir kez baktı. Delikanlıyı kapıya doğru götürürken ejderhaların çığlıklarını duyuyor ve tuğlalardan yansıyan alevlerin dansını görebiliyordu. <em>Dönüp arkama bakarsam kaybolurum.</em> “Sör Barristan bizi yukarı taşımaları için bir çift sandalye getirtecek ama tırmanış yine de yorucu olabilir.” Demir kapılar, Dany ile prensin arkasından gürültüyle kapandı. “Bana şu diğer Daenerys’i anlatın. Babamın krallığı hakkında bilmem gerekenden daha az şey biliyorum. Büyürken bir üstadım olmadı.” <em>Sadece ağabeyim vardı.</em></p>

    <p>“Benim için zevktir Majesteleri,” dedi Quentyn.</p>

    <p>Son konuk da piramitten ayrıldığında ve Dany dairesine çekilip lorduna ve kralına katıldığında vakit gece yarısını epey geçmişti. Hizdahr mutlu ve sarhoştu. “Sözümü tuttum,” dedi. Irri ve Jhiqui, kralla kraliçeyi yatak için soyuyordu. “Barış istedin ve barış senin.”</p>

    <p><em>Sen de kan istedin ve çok geçmeden sana kan vermeliyim,</em> diye düşündü Dany ama söylediği şey, “Müteşekkirim,” oldu.</p>

    <p>Günün heyecanı Hizdahr’ın tutkularını alevlendirmişti. Hizmetçiler odadan ayrılır ayrılmaz, Hizdahr, Dany’nin kıyafetlerini yırtarcasına çıkardı ve onu sırtüstü yatağa devirdi. Dany kollarını kocasına doladı ve adamın işini görmesine izin verdi. Hizdahr’ın o kadar sarhoşken onun içinde uzun zaman kalamayacağını biliyordu.</p>

    <p>Kalamadı. Daha sonra, burnunu Dany’nin kulağına sürttü ve, “Tanrılar bu gece bize bir oğul bağışlamış olsun,” diye fısıldadı.</p>

    <p>Dany’nin kafasında Mirri Maz Duur’un sözleri çınladı. <em>Güneş batıdan doğup doğudan battığında, denizler kuruyup dağlar rüzgârda yaprak gibi sallandığında, rahmim uyanıp canlı bir çocuk taşıdığında. İşte o zaman geri dönecek, daha önce değil.</em> Bu sözlerin anlamı çok açıktı; Dany’nin canlı bir çocuk doğurması, Khal Drogo’nun ölümden geri dönmesi kadar mümkündü. Fakat Dany kocasıyla bile paylaşamayacağı bazı sırlara sahipti, bu yüzden Hizdahr’ın umut beslemesine izin verdi.</p>

    <p>Soylu Hizdahr çok geçmeden derin bir uykuya daldı. Dany kocasının yanında dönüp durdu. Onu sarsmak, uyandırmak istedi. Hizdahr’ın ona tekrar sarılmasını, onu tekrar öpmesini, tekrar düzmesini istedi. Ama Hizdahr bunları yapsa bile, sonra yine uykuya dalacaktı ve Dany’yi karanlıkta bir başına bırakacaktı. Dany, Daario’nun ne yaptığını merak etti. O da huzursuz muydu? Dany’yi düşünüyor muydu? Onu gerçekten seviyor muydu? Hizdahr’la evlendiği için ondan nefret mi ediyordu? <em>Daario’yu yatağıma sokmamalıydım.</em> Daario sadece paralı askerdi, bir kraliçeye uygun bir hayat arkadaşı değildi, ama yine de...</p>

    <p><em>Bunu her zaman biliyordum ama yine de yaptım.</em></p>

    <p>“Kraliçem?” dedi karanlıktaki yumuşak bir ses.</p>

    <p>Dany irkildi. “Kim var orada?”</p>

    <p>“Missandei.” Naathlı kâtibe yatağa yaklaştı. “Bu kulunuz ağladığınızı duydu.”</p>

    <p>“Ağlamak mı? Ağlamıyordum. Neden ağlayayım? Barışa sahibim, kralıma sahibim, bir kraliçenin isteyebileceği her şeye sahibim. Kötü bir rüya görmüşsün, hepsi bu.”</p>

    <p>“Dediğiniz gibi olsun Majesteleri.” Missandei reverans yapıp yürümeye başladı.</p>

    <p>“Kal,” dedi Dany. “Yalnız olmak istemiyorum.”</p>

    <p>Missandei eliyle Hizdahr’ı gösterdi. “Majesteleri Kral yanınızda.”</p>

    <p>“Majesteleri Kral rüya görüyor ama ben uyuyamıyorum. Yarın kan banyosu yapmak zorundayım. Barışın bedeli.” Dany hafifçe gülümsedi ve yatağa vurdu. “Gel. Otur. Benimle konuş.”</p>

    <p>“Eğer memnun olacaksanız.” Missandei, Dany’nin yanına oturdu. “Ne hakkında konuşalım?”</p>

    <p>“Ev,” dedi Dany. “Naath. Kelebekler ve ağabeyler. Bana seni mutlu eden şeyleri anlat. Seni güldüren şeyleri. Bütün tatlı anılarını. Bana dünyada hâlâ iyi şeyler olduğunu hatırlat.”</p>

    <p>Missandei elinden gelenin en iyisini yaptı. Dany nihayet uykuya daldığında ve dumanla ateşten ibaret tuhaf rüyalar görmeye başladığında, küçük kâtibe hâlâ konuşuyordu. Sabah çabucak geldi.</p>
  </div>
</body>
</html>
