<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p><em>Utangaç Bakire,</em> yabancı bir koridorda yolunu bulmaya çalışan kör bir adam misali sislerin arasında yol alıyordu.</p>

    <p>Rahibe Lemore dua ediyordu. Sis, kadının sesini boğuyor, küçültüyor, fısıltıya çeviriyordu. Griff güvertede volta atıyordu, adamın kurt derisi yeleğinin altındaki örgü zırh hafifçe şıngırdıyordu. Griff zaman zaman kılıcına dokunuyordu, silahın hâlâ orada durduğundan emin olmak istermiş gibi. Rolly Duckfield sancak sırığını itiyordu, Yandry iskeledeydi. Dümen yekesinde Ysilla vardı.</p>

    <p>“Buradan hoşlanmadım,” diye mırıldandı Yarıüstat Haldon.</p>

    <p>“Azıcık sisten korkuyor musun?” diye dalga geçti Tyrion ama gerçekten çok fazla sis vardı. Genç Griff, tekneyi sisin içinden çıkan tehlikelerden uzaklaştırmak için üçüncü bir sırıkla <em>Utangaç Bakire</em>’nin pruvasındaydı. Başta ve kıçta fenerler yanıyordu ama pus o kadar yoğundu ki, teknenin ortasında oturan cüce, önünde yüzen ve onu arkadan takip eden ışıklardan başka bir şey göremiyordu. Cücenin görevi maltızla ilgilenmek ve ateşin sönmediğinden emin olmaktı.</p>

    <p>“Bu sıradan bir sis değil Hugor Tepe,” dedi Ysilla. “Büyü kokuyor. Bir burnun olsa sen de anlardın. Burada pek çok seyyah kayboldu. Sırıklı tekneler, korsanlar ve büyük nehir kadırgaları da. Sislerin arasında ümitsizce dolaşırlar, açlıktan ya da çılgınlıktan ölene kadar asla bulamayacakları bir güneş ararlar. Burada, havada huzursuz hayaletler ve suyun altında işkence görmüş ruhlar vardır.”</p>

    <p>“Şimdi de var,” dedi Tyrion. Sancakta, gemiyi devirecek kadar büyük bir el bulanık sulardan çıkıyordu. Suyun yüzeyinde sadece iki parmak ucu vardı ama <em>Utangaç Bakire</em> ilerledikçe, Tyrion suyun altındaki eli ve yukarı bakan solgun yüzü de görebiliyordu. Ses tonu rahattı fakat Tyrion huzursuzdu. Burası kötü bir yerdi, umutsuzluk ve ölüm kokuyordu. <em>Ysilla haklı. Bu sis doğal değil.</em> Sularda pis bir şey büyüyor ve havada iltihaplanıyordu. <em>Taş adamların çıldırması şaşırtıcı değil.</em></p>

    <p>“Dalga geçmemelisin,” diye uyardı Ysilla. “Fısıldayan ölüler, sıcak ve hızlı şeylerden nefret ederler. Onlara katılacak ruhlar arayıp dururlar.”</p>

    <p>“Benim boyutlarımda bir kefenleri olduğundan şüpheliyim,” dedi cüce. Bir maşayla kömürleri karıştırdı.</p>

    <p>“Taş adamları asıl etkileyen şey nefret değil, açlıktır.” Yarıüstat Haldon, ağzının ve burnunun üstüne sesini boğan sarı bir kaşkol sarmıştı. “Bu sislerin içinde, aklı başında bir adamın yemek isteyeceği hiçbir şey büyümez. Volantis’in troykası, senede üç kez, nehrin yukarısına erzak dolu bir kadırga gönderir ama merhamet gemisi her zaman geç gelir ve bazen yiyecekten çok ağız getirir.”</p>

    <p>“Nehirde balık olmalı,” dedi Genç Griff.</p>

    <p>“Bu sulardan çıkan hiçbir balığı yemem,” dedi Ysilla. “Yemem.</p>

    <p>“Sisi de solumazsak iyi ederiz,” dedi Haldon. “Garin’in Laneti etrafımızı sardı.”</p>

    <p><em>Sisi solumamanın en iyi yolu, soluk almamak.</em> “Garin’in Laneti sadece gri hastalık,” dedi Tyrion. Lanet genellikle çocuklarda görülürdü, bilhassa nemli ve soğuk iklimlerde. Hastalığa maruz kalmış deri sertleşir, kireçleşir ve çatlardı. Tyrion, gri hastalığın ilerlemesinin limonla, hardal lapalarıyla ve kaynar sıcaklıktaki banyolarla (üstatlar söylerdi) ya da duayla, kurbanla ve oruç tutmakla (rahipler ısrar ederdi) durdurulabileceğini okumuştu. Hastalık, genç kurbanlarını şekilsiz fakat sağ bırakarak geçerdi. Hem üstatlar hem de rahipler, gri hastalıkla işaretlenmiş çocukların, aynı rahatsızlığın daha az rastlanır ölümcül türünden ve hastalığın cevval kuzeni olan gri vebadan asla etkilenmeyeceğini söylerlerdi. “Suçlunun nem olduğu söylenir,” dedi Tyrion. “Havadaki kirli mizah anlayışı. Lanetler değil.”</p>

    <p>“Fatihler de inanmadı Hugor,” dedi Ysilla. “Volantisli ve Valyrialı adamlar, Garin’i alan bir kafesin içinde astılar. Anne’sine adamları yok etmesi için yalvaran Garin’le alay ettiler. Ama gece olduğunda, su yükseldi ve adamları boğdu. Adamlar o günden bugüne dek asla huzur bulamadılar. Hâlâ suyun altındalar; bir zamanlar ateş lordları olan adamlar. Solukları derinliklerden yukarı çıkıyor ve bu sisi oluşturuyor. Derileri, kalpleri gibi taşlaştı.”</p>

    <p>Tyrion’ın burun kökü amansızca kaşınıyordu. Tyrion kaşıdı. <em>Yaşlı kadın haklı olabilir. Burası iyi bir yer değil. Kendimi yine o tuvalet odasında babamın ölümünü izliyormuş gibi hissediyorum.</em> Derisi ve kemikleri taşa dönüşürken günlerini bu gri çorbanın içinde harcasaydı Tyrion da çıldırabilirdi.</p>

    <p>Genç Griff, Tyrion’ın endişelerini paylaşıyormuş gibi görünmüyordu. “Bırak da bizi rahatsız etmeyi denesinler, onlara neden yaratıldığımızı gösteririz.”</p>

    <p>“Bizler Anne ve Baba’nın suretinde, kandan ve kemikten yaratıldık,” dedi Rahibe Lemore. “Aşırı mağrur olup böbürlenmelerde bulunma, yalvarırım. Kibir, ölümcül bir günahtır. Taş adamlar da kibirliydi ve Kefenli Lord en kibirli olanlarıydı.”</p>

    <p>Kor halindeki kömürlerden yükselen ısı Tyrion’ın yüzünü kızarttı. “Bir Kefenli Lord var mı yoksa bu sadece bir hikâye mi?”</p>

    <p>“Kefenli Lord, Garin’in zamanından beri bu sislere hükmeder,” dedi Yandry. “Bazıları onun bizzat Garin olduğunu söyler, ıslak mezarından kalkmış Garin.”</p>

    <p>“Ölüler mezarlarından kalkmazlar,” dedi Yarıüstat Haldon. “Ve hiç kimse bin yıl yaşamaz. Evet, bir Kefenli Lord var. Şimdiye kadar kırk Kefenli Lord oldu. Biri ölüyor ve diğeri onun yerini alıyor. Şu anki lord, Rhoyne’un Yaz Denizi’nden daha bereketli olduğuna inanan, Şahmeran Adaları’ndan gelen bir korsan.”</p>

    <p>“Evet, bunu ben de duydum,” dedi Ördek, “ama daha çok sevdiğim bir başka hikâye var. O hikâye, Kefenli Lord’un diğer taş adamlar gibi olmadığını söylüyor. Kefenli Lord hayatına bir heykel olarak başlamış, sonra sislerin içinden gri bir kadın gelmiş ve buz kadar soğuk dudaklarıyla lordu öpmüş.”</p>

    <p><em>“Yeter,”</em> dedi Griff. “Sessiz olun, hepiniz.”</p>

    <p>Rahibe Lemore nefesini tuttu. <em>“O da neydi?”</em></p>

    <p>“Nerede?” Tyrion sisten başka bir şey görmüyordu.</p>

    <p>“Bir şey hareket etti. Suyun dalgalandığını gördüm.”</p>

    <p>“Bir kaplumbağa,” dedi prens neşeyle. “Büyük bir kemikparçalayan. Hepsi bu.” Sırığını öne uzattı ve tekneyi yeşil muazzam obeliskten uzaklaştırdı.</p>

    <p>Nemli soğuk sis teknedekilere yapışmıştı. Yandry ve Ördek, sırıklarını pruvadan kıça doğru ağır ağır hareket ettirirken, griliğin içinden batık bir tapınak yükseldi. Çamurdan çıkıp yukarı tırmanan ve sivri bir şekilde havada son bulan mermer basamakları geçtiler. İleride belli belirsiz görülen başka şekiller de vardı: Yıkık kule tepeleri, başsız heykeller, tekneden daha büyük kökleri olan ağaçlar.</p>

    <p>“Nehirdeki en güzel ve en zengin şehir buydu,” dedi Yandry. “Chroyane, festival şehri.”</p>

    <p><em>Fazla zengin,</em> diye düşündü Tyrion, <em>fazla güzel. Ejderhaları cezbetmek asla iyi bir fikir değildir.</em> Teknenin etrafı batık şehirle çevriliydi. Yarı görülür bir şekil yukarıda kanat çırptı, derimsi beyaz kanatlar sisi dövdü. Cüce, daha iyi görebilmek için başını çevirdi ama havadaki şey göründüğü kadar ani bir şekilde ortadan kayboldu.</p>

    <p>Çok vakit geçmeden görüntüye başka bir ışık girdi. “Tekne,” diye bağırdı bir ses nehrin karşısından. “Kimsin?”</p>

    <p><em>“Utangaç Bakire,”</em> diye geri bağırdı Yandry.</p>

    <p>“<em>Kral Balıkçısı.</em> Yukarı mı, aşağı mı?”</p>

    <p>“Aşağı. Postlar, bal, bira ve mum.”</p>

    <p>“Yukarı. Bıçaklar, iğneler, keten ve baharatlı şarap.”</p>

    <p>“Volantis’ten ne havadisler var?” diye seslendi Yandry.</p>

    <p>“Savaş,” diye karşılık verdi diğer ses.</p>

    <p>“Nerede?” diye bağırdı Griff. “Ne zaman?”</p>

    <p>“Yıl döndüğünde,” diye cevap geldi. “Nyessos ile Malaquo el ele yürüyor ve filler, şeritler gösteriyor.” Diğer tekne uzaklaşırken sesler hafifledi. <em>Utangaç Bakire</em>’dekiler uzaklaşan teknenin ışıklarının küçülüp kayboluşunu izledi.</p>

    <p>“Sisin içinde, göremediğimiz teknelere seslenmek akıllıca mı?” diye sordu Tyrion. “Ya korsan olsalardı?” Korsanlar konusunda şanslı sayılırlardı; gece vakti Hançer Gölü’nde görülmeden ve taciz edilmeden ilerliyorlardı. Bir keresinde Ördek, Yıkanmaz Urho’ya ait olduğunu iddia ettiği bir gemi gövdesi gördü. Bununla birlikte, <em>Utangaç Bakire</em> rüzgâra karşı yol alıyordu ve Urho –eğer gerçekten Urho’ysa– tekneyle hiç ilgilenmedi.</p>

    <p>“Korsanlar Hüzünler’e girmez,” dedi Yandry.</p>

    <p>“Şeritli filler?” diye mırıldandı Griff. “Bunun anlamı ne? Nyessos ve Malaquo? Illyrio, Troyka Nyessos’a, adamı sekiz kere satın alacak kadar ödeme yaptı.”</p>

    <p>“Altınla mı yoksa peynirle mi?” diye dalga geçti Tyrion.</p>

    <p>Griff öfkelendi. “Bir sonraki nüktenle sisi ortadan kaldıramayacaksan, lafını kendine sakla.”</p>

    <p>Cüce az daha, <em>tamam baba,</em> diyecekti. <em>Sessiz olacağım. Teşekkür ederim.</em> Tyrion, bahsedilen Volantislileri tanımıyordu ama filler ve kaplanlar, ejderhalara karşı ortak bir dava oluşturmak için iyi sebeplere sahip olmalılardı. <em>Belki de peynir tüccarı durumu yanlış değerlendirdi. Bir adamı altınla satın alabilirsin ama sadece kan ve çelik o adamın sadık kalmasını sağlar.</em></p>

    <p>Küçük adam kömürleri tekrar çevirdi ve daha parlak yanmaları için üfledi. <em>Bundan nefret ediyorum, bu sisten nefret ediyorum, bu yerden nefret ediyorum ve Griff’ten hiç hoşlanmıyorum.</em> Illyrio’nun malikânesinden topladığı zehirli mantarlar hâlâ cebindeydi ve Tyrion, ağrılı olduğu bazı günlerde, o mantarları Griff’in yemeğine atmak için dayanılmaz bir arzu duyuyordu. Sorun; Griff’in hemen hemen hiç yemek yememesiydi.</p>

    <p>Ördek ve Yandry sırıklara abandılar. Ysilla dümen yekesine döndü. Genç Griff, <em>Utangaç Bakire</em>’yi, pencereleri kör ve siyah gözler gibi aşağı bakan yıkık bir kulenin uzağına itti. Teknenin yelkeni gevşek ve ağır bir biçimde aşağı sarkıyordu. Gövdenin altındaki su derinleşti, sonunda sırıklar dibe dokunamaz oldu ama akıntı tekneyi aşağı doğru sürüklemeye devam etti, ta ki...</p>

    <p>Tyrion’ın görebildiği tek şey, nehirden yükselen devasa bir şekildi; kamburlu ve uğursuz. Tyrion, gördüğü şeyin, ağaçlıklı bir adanın üstünde yükselen bir tepe ya da yosunlarla kaplanmış ve sis tarafından gizlenmiş büyük bir kaya olduğunu düşündü. Ama <em>Utangaç Bakire</em> yaklaşırken, nehirden çıkan şeyin hatları belirginleşti. Nehrin kenarında, çürümüş ve yosunlarla kaplanmış ahşap bir kale görülüyordu. Kalenin üzerinde ince kuleler şekilleniyordu, bazılarının tepesi kırık mızraklar gibi kopmuştu. Körce gökyüzüne saplanan çatısız kuleler bir görünüp bir kayboldu. Salonlar ve koridorlar teknenin önünden akarak geçti: Zarif payandalar, narin kemerler, oluklu sütunlar, teraslar ve kameriyeler.</p>

    <p>Hepsi mahvolmuş, terk edilmiş, devrilmiş.</p>

    <p>Gri yosunlar burada yoğundu, devrik taşları büyük yığınlar halinde kaplıyor ve kulelerden aşağı sarkıyorlardı. Pencerelerden ve kapılardan içeri girip dışarı çıkıyor, kemerli geçitlerin üstünü sarıyor ve yüksek taş duvarlara tırmanıyorlardı. Sis, sarayın dörtte üçünü gizliyordu ama Tyrion’ın gördükleri, bu ada kalesinin bir zamanlar Kızıl Kale’den on kat büyük ve yüz kat güzel olduğunu anlamak için yeterliydi. Tyrion nerede olduğunu biliyordu. “Aşk Sarayı,” diye fısıldadı.</p>

    <p>“Bu Rhoynar ismiydi,” dedi Yarıüstat Haldon, “ama bu saray bin yıl boyunca Hüzün Sarayı’ydı.”</p>

    <p>Harabe yeterince hüzünlüydü ama bu harabenin bir zamanlar ne olduğunu bilmek burayı daha da hüzünlü hale getiriyordu. <em>Bir zamanlar burada kahkahalar vardı,</em> diye düşündü Tyrion. Çiçeklerle ışıldayan bahçeler ve güneşte altın gibi pırıldayan fıskiyeler vardı. Bu basamaklar bir zamanlar âşıkların ayak sesleriyle çınlardı ve şu yıkık kubbenin altında kim bilir kaç evlilik öpücüklerle mühürlendi. Tyrion’ın düşünceleri Tysha’ya gitti. Tysha kısa bir zaman için Tyrion’ın leydi karısı olmuştu. <em>O Jaime’ydi,</em> diye düşündü Tyrion kederle. <em>O benim kendi kanımdı, benim güçlü ağabeyimdi. Ben küçükken bana oyuncaklar getirirdi; çemberler, bloklar ve ahşaptan oyulmuş bir aslan. Bana ilk midillimi verdi ve onu sürmeyi öğretti. Bana seni getirdiğini söylediğinde hiç şüphelenmedim. Neden şüphelenecektim ki? O Jaime’ydi ve sen de rol oynayan herhangi bir kızdın. En başından beri bundan korkuyordum, bana gülümsediğin ve eline dokunmama izin verdiğin andan itibaren. Öz babam bile beni sevememişti. Eğer altın için değilse, sen neden sevecektin?</em></p>

    <p>Tyrion, sisin uzun ve gri parmaklarının arasından, iyice gerilmiş bir arbaletin pes ve titrek vızıltısını, karnı bir ok tarafından delinirken Lord Tywin’in boğazından yükselen hırıltıyı ve ölmek için yere yığılan adamın poposunun çıkardığı şaplak sesini tekrar duydu. “Fahişeler nereye gidiyorsa oraya,” dedi. <em>Ve orası neresi?</em> diye sormak istedi babasına. <em>Tysha nereye gitti baba?</em> “Bu sise daha ne kadar katlanmak zorundayız?”</p>

    <p>“Bir saat sonra Hüzünler’in açıklarına varmış oluruz,” dedi Yarıüstat Haldon. “Oradan sonra, bu bir zevk yolculuğuna dönüşecek. Aşağı Rhoyne’un her kıvrımında bir köy vardır. Meyve bahçeleri, bağlar, güneşte olgunlaşan tahıllarla dolu tarlalar, balıkçılar, sıcak banyolar ve tatlı şaraplar. Selhorys, Valysar ve Volon Theyrs, duvarları olan büyük kasabalardır. O kadar büyüktürler ki Yedi Krallık’ta şehir olabilirler. İnanıyorum ki...”</p>

    <p>“İleride ışık var,” diye uyardı Genç Griff.</p>

    <p>Işığı Tyrion da gördü. Kral Balıkçısı <em>ya da başka bir sırıklı tekne,</em> dedi kendine ama her nasılsa yanıldığını biliyordu. Burnu kaşındı. Tyrion burnunu vahşice kaşıdı. <em>Utangaç Bakire</em> ilerlerken ışık çoğaldı. Uzakta yumuşak bir yıldız, sisin içinde belli belirsiz pırıldıyor, <em>Bakire</em>’yi yanına çağırıyordu. Çok geçmeden iki ışık oldu, sonra üç: Suyun içinden yükselen bir sıra işaret ateşi.</p>

    <p>“Rüya Köprüsü,” dedi Griff. “Üstünde taş adamlar olacak. Onlara yaklaştığımızda bağırmaya başlayabilirler ama ihtimalle bize zarar vermezler. Taş adamların çoğu; çelimsiz, sarsak, hantal ve akılsız yaratıklardır. Sona doğru hepsi çıldırır, en tehlikeli oldukları vakit budur. Gerekirse onları meşalelerle savuşturun. Hiçbir surette size dokunmalarına izin vermeyin.”</p>

    <p>“Bizi görmemeleri de mümkün,” dedi Yarıüstat Haldon. “Neredeyse köprüye varana dek sis tarafından gizleneceğiz ve taş adamlar burada olduğumuzun farkına varmadan önce geçip gideceğiz.”</p>

    <p><em>Taş gözler, kör gözlerdir,</em> diye düşündü Tyrion. Gri hastalığın öldürücü türü, kollarda ve bacaklarda başlardı: Bir parmak ucunda karıncalanma, kararan bir ayak tırnağı, his kaybı. Uyuşukluk ele yayılırken ya da ayağa ve bacağa sinsice yaklaşırken; deri katılaşır, soğur ve taşı andıran gri bir ton alırdı. Tyrion gri hastalık için üç iyi tedavi olduğunu duymuştu: Balta, kılıç ve satır. Hastalıktan etkilenen uzuvları kesmek, bazen hastalığın yayılmasını durdurabilirdi ama bu her zaman işe yaramazdı. Kim bilir kaç insan bir kolunu ya da bir ayağını feda etmiş ve sonra bir diğer uzvunun grileştiğini fark etmişti. Bu gerçekleştiğinde, umut kaybolurdu. Taş dokusu yüze ulaştığında körlük başlardı. Hastalığın son safhalarında, lanet içe doğru dönerdi; kaslara, kemiklere ve iç organlara.</p>

    <p>Köprü teknenin önünde büyüdü. Griff köprü için <em>Rüya Köprüsü</em> demişti ama bu rüya parçalanmış ve yıkılmıştı. Hüzün Sarayı’ndan çıkıp nehrin doğu kayısına uzanan taş kemerler, sisin içine yürüyüp kayboluyordu. Kemerlerin yarısı çökmüştü; üstlerini örten gri yosunların ağırlığı ve sudan yükselen siyah, kalın sarmaşıkların gücüyle aşağı çekilmişti. Köprünün geniş, ahşap zemini boydan boya çürümüştü ama yol boyunca dizilmiş olan fenerlerden bazıları hâlâ yanıyordu. <em>Utangaç Bakire</em> köprüye yaklaşırken, Tyrion ışıkta hareket eden taş adamların şekillerini gördü. Taş adamlar, yavaş ve gri pervaneler misali, fenerlerin etrafında amaçsızca dolaşıyordu. Bazıları çıplaktı, diğerleri kefenlere sarınmıştı.</p>

    <p>Griff uzunkılıcını çekti. “Yollo, meşaleleri yak. Delikanlı, Lemore’u kamarasına götür ve onunla kal.”</p>

    <p>Genç Griff babasına inatçı bir bakış attı. “Lemore kamarasının nerede olduğunu biliyor. Burada kalmak istiyorum.”</p>

    <p>“Seni korumak için yemin ettik,” dedi Lemore yumuşak bir sesle.</p>

    <p>“Korunmaya ihtiyacım yok. Ben de Ördek gibi kılıç kullanabiliyorum. Yarı şövalyeyim.”</p>

    <p>“Ve yarı çocuksun,” dedi Griff. “Ne dediysem onu yap. Şimdi.”</p>

    <p>Delikanlı sessizce küfretti ve sırığını güverteye attı. Ses, sisin içinde tuhaf bir şekilde yankılandı, güverteye onlarca sırık düşüyordu sanki. “Neden kaçıp saklanmak zorundayım? Haldon, Ysilla ve hatta Hugor burada kalıyor.”</p>

    <p>“Evet,” dedi Tyrion, “ama ben bir ördeğin arkasına saklanabilecek kadar ufağım.” Maltızın kıpkırmızı közlerinin arasına yarım düzine meşale soktu ve yağlı paçavraların alev alışını izledi. <em>Ateşe bakma,</em> dedi kendine. Alevler onu gece körü yapardı.</p>

    <p>“Sen bir <em>cücesin,</em>” dedi Genç Griff küçümseyen bir ifadeyle.</p>

    <p>“Sırrım ortaya çıktı,” dedi Tyrion. “Evet, ben Haldon’ın yarısından bile azım. Benim yaşamam ya da ölmem kimsenin umurunda olmaz. Lakin sen... sen her şeysin.”</p>

    <p>“Cüce,” dedi Griff, “Seni uyarmıştım...”</p>

    <p>Sislerin içinden hafif ve tiz bir inleme geldi.</p>

    <p>Lemore titreyerek döndü. “Yedi hepimizi korusun.”</p>

    <p>Yıkık köprü en fazla beş metre ilerideydi. Köprünün sütunlarının etrafında çalkalanan su, deli bir adamın ağzından çıkan köpükler kadar beyazdı. Taş adamlar on iki metre yukarıda bir fenerin altında inliyor ve homurdanıyordu. Adamların çoğu, <em>Utangaç Bakire</em>’ye, suda sürüklenen bir kütüğe göstereceklerinden fazla ilgi göstermediler. Tyrion meşaleyi sıkı sıkı kavradı ve nefesini tuttuğunu fark etti. Sonra, tekne köprünün altındaydı. Teknenin her iki yanında, gri mantarlardan oluşan perdelerle örtülü beyaz duvarlar yükseliyordu, sular teknenin etrafında öfkeyle köpürüyordu. Bir an için, <em>Utangaç Bakire</em> sağ taraftaki iskeleye çarpacakmış gibi göründü ama Ördek sırığını kaldırdı ve tekneyi tekrar kanalın merkezine itti, birkaç kalp atışı sonra kurtulmuşlardı.</p>

    <p>Tyrion nefesini bırakır bırakmaz, Genç Griff onu kolundan yakaladı. “Ne demek istiyorsun? Ben <em>her şeyim?</em> Bununla neyi kastettin? Ben neden her şeyim?”</p>

    <p>“Çünkü,” dedi Tyrion, “taş adamlar Yandry’yi ya da Ysilla’yı alsalardı, onlar için üzülür ve yolumuza devam ederdik. Seni kaybetseydik, bütün bu teşebbüs mahvolurdu. Peynir tüccarıyla hadımın yıllar boyunca kurduğu hararetli planlar boşa giderdi... öyle değil mi?”</p>

    <p>Delikanlı, Griff’e baktı. “Kim olduğumu biliyor.”</p>

    <p><em>Daha önce bilmiyordum, şimdi biliyorum. Utangaç Bakire</em> o vakte kadar Rüya Köprüsü’nün epey aşağısına yüzmüştü. Teknenin arkasında gitgide küçülen bir ışık kalmıştı ve çok geçmeden o da kaybolacaktı. “Sen Genç Griff’sin. Paralı asker Griff’in oğlusun,” dedi Tyrion. “Belki de sen, ölümlü maskesi takmış Savaşçı’sın. Dur da daha yakından bakayım.” Meşaleyi yukarı kaldırdı, ışık Genç Griff’in yüzüne vurdu.</p>

    <p>“Kes şunu,” diye emretti Griff, “yoksa pişman olursun.”</p>

    <p>Cüce onu duymazdan geldi. “Mavi saçlar, gözlerinin mavi görünmesini sağlıyor, bu iyi. Saçlarını annenin hatırasına ithafen boyadığını anlatan hikâye o kadar dokunaklıydı ki az kalsın ağlıyordum. Yine de, bir paralı askerin oğlu, İnanç’ı öğrenmek için neden lekeli bir rahibeye ya da lisan ve tarih öğrenmek için zincirsiz bir üstada ihtiyaç duyar, insan merak ediyor. Ve zeki bir adam, babanın, silah eğitimi alman için seni özgür gruplardan birine göndermek yerine neden vasıfsız bir şövalye tuttuğunu sorgulayabilir. Sanki biri seni gizli tutmak istiyor, sanki seni bir şey için hazırlıyor... ama ne için? İşte muamma bu. Lakin zaman içinde cevabı bulacağımdan eminim. Kabul etmem gerek, ölü bir çocuk için gayet soylu yüz hatlarına sahipsin.”</p>

    <p>Çocuk kızardı. <em>“Ben ölü değilim.”</em></p>

    <p>“Nasıl olur? Lord babam senin cesedini kırmızı bir pelerine sardı ve seni Demir Taht’ın ayağına, kız kardeşinin yanına yatırdı. Sen babamın yeni krala verdiği hediyeydin. Pelerini açacak kadar midesi olanlar, kafanın yarısının gittiğini söylediler.”</p>

    <p>Delikanlı bir adım geri çekildi. “Senin?..”</p>

    <p>“<em>...babam,</em> evet. Lannister Hanedanı’ndan Tywin. Belki de onu duymuşsundur.”</p>

    <p>Genç Griff tereddüt etti. “Lannister? Baban...”</p>

    <p>“...öldü. Benim elimle. Eğer Majesteleri bana Yollo ya da Hugor demekten memnun olacaksa, varsın olsun, ama şunu bil ki ben Lannister Hanedanı’nın Tyrion’ı olarak doğdum. Tywin ve Joanna’nın öz oğluyum. İkisini de ben öldürdüm. İnsanlar sana benim bir kral katili, akraba katili ve yalancı olduğumu söyleyecekler ve bunların hepsi doğru... ama düşününce, biz yalancılardan oluşan bir topluluğuz, öyle değil mi? Sahte babanı al mesela. <em>Griff,</em> değil mi?” Cüce kıs kıs güldü. “Örümcek Varys bu plana dahil olduğu için tanrılara şükretmelisin. <em>Griff,</em> o hadımı bir an için bile kandıramazdı, tıpkı beni kandıramadığı gibi. <em>Lord değilim,</em> diyor lordum, <em>şövalye değilim.</em> Ben de cüce değilim. Bir şeyi söylemek onu gerçek yapmaz. Prens Rhaegar’ın oğlunu, onun aziz arkadaşı Jon Connington’dan daha iyi yetiştirebilecek biri var mıdır? Bir zamanlar Akbaba Tüneği Lordu ve Kral Eli olan Jon Connington.”</p>

    <p>“Sessiz ol.” Griff’in sesi huzursuzdu.</p>

    <p>Teknenin iskele tarafında, suyun altında devasa bir taş el görünüyordu. İki parmak su yüzeyine çıkmıştı. <em>Bunlardan kaç tane var?</em> diye merak etti Tyrion. Omurgasından aşağı bir ter deresi aktı, Tyrion titredi. Hüzünler teknenin yanından akıyordu. Tyrion sislerin arasında yıkık bir kule, başsız bir kahraman, yerden sökülüp devrilmiş kadim bir ağaç gördü. Ağacın muazzam kökleri, yıkık bir kubbenin çatısına ve pencerelerine dolanmıştı. <em>Bütün bunlar neden bu kadar tanıdık görünüyor?</em></p>

    <p>İleride, beyaz mermerden yapılmış eğimli bir merdiven, zarif bir helezonla karanlık sulardan yükseliyor ve on metre yukarıda aniden son buluyordu. <em>Hayır,</em> diye düşündü Tyrion, <em>bu mümkün değil.</em></p>

    <p>“İleride.” Lemore’un sesi tüyler ürperticiydi. “Işık.”</p>

    <p>Herkes baktı. Herkes gördü. <em>“Kral Balıkçısı,”</em> dedi Griff. “O ya da ona benzeyen bir başkası.” Ama uzunkılıcını tekrar çekti.</p>

    <p>Kimse tek kelime etmedi. <em>Utangaç Bakire</em> akıntıyla hareket etti. Tekne Hüzünler’e girdiğinden beri, yelken kaldırılmamıştı. Bakire’nin nehirle birlikte hareket etmekten başka şansı yoktu. Ördek gözlerini kısarak ve sırığını iki eliyle birden tutarak ayakta duruyordu. Bir süre sonra Yandry bile tekneyi itmekten vazgeçti. Bütün gözler uzaktaki ışıktaydı. Tekne yaklaştıkça, uzak ışık iki ışığa dönüştü. Sonra üç.</p>

    <p>“Rüya Köprüsü,” dedi Tyrion.</p>

    <p>“Akıl almaz,” dedi Yarıüstat Haldon. “Köprüyü arkamızda bıraktık. Nehir tek yönlü akar.”</p>

    <p>“Rhoyne Anne nasıl isterse öyle akar,” diye mırıldandı Yandry.</p>

    <p>“Yedi bizi koru,” dedi Lemore.</p>

    <p>İleride, köprünün üstündeki taş adamlar feryat etmeye başladı. Bazıları tekneyi işaret ediyordu. “Haldon, prensi aşağı götür,” diye emretti Griff.</p>

    <p>Çok geçti. Akıntı, tekneyi dişlerinin arasına almıştı ve merhametsizce köprüye doğru sürüklüyordu. Yandry, <em>Bakire</em>’nin bir iskeleye çarpmasını engellemek için sırığını uzattı. Tekne, darbenin etkisiyle yan tarafa savruldu ve gri yosunlardan ibaret bir perdenin içine girdi. Tyrion yüzüne sürtünen filizleri hissetti, bir fahişenin parmakları kadar yumuşaklardı. Sonra arkadan bir çarpma sesi geldi, güverte öyle ani bir şekilde sallandı ki Tyrion az kalsın dengesini kaybedip nehre düşüyordu.</p>

    <p>Teknenin içine bir taş adam düşmüştü.</p>

    <p>Taş adam, <em>Utangaç Bakire</em>’yi sallayacak kadar sert bir şekilde kamaranın çatısına indi ve Tyrion’ın anlamadığı bir dilde bir kelime bağırdı, ikinci taş adam dümen yekesinin yanına indi. Yıpranmış döşeme, darbenin etkisiyle parçalara ayrıldı ve Ysilla bir çığlık koyuverdi.</p>

    <p>Ysilla’ya en yakın kişi Ördek’ti. İri adam kılıcına uzanmakla vakit harcamadı. Bunun yerine sırığını savurdu, sırığı taş adamın göğsüne indirdi, taş adam nehre düştü ve hiç ses çıkarmadan sulara gömüldü.</p>

    <p>Griff, kamaranın çatısından aşağı inen taş adamın tepesine bindi. Sağ elindeki kılıç ve sol elindeki meşaleyle yaratığı geriye doğru sürdü. <em>Utangaç Bakire</em> köprünün altından geçerken, Griff’le yaratığın gölgeleri yosunlu duvarlarda dans etti. Taş adam teknenin kıç tarafına doğru gittiğinde, Ördek sırığıyla adamın yolunu kesti. Taş adam öne doğru derdiğinde, Yarıüstat Haldon meşalesini salladı ve adamı geri itti. Taş adamın doğruca Griff’in üstüne gitmekten başka seçeneği kalmadı. Kaptan kenara kaydı, kılıcı ışıldadı. Çeliğin, taş adamın kireçlenmiş gri derisine girdiği yerde kıvılcımlar oluştu. Adamın kolu güverteye yuvarlandı. Griff kolu tekmeleyerek kenara itti. Yandry ve Ördek sırıklarıyla geldiler. Yaratığı teknenin bordasına doğru sürüp Rhoyne’un karanlık sularına ittiler.</p>

    <p>O esnada. <em>Utangaç Bakire</em> yıkık köprünün altından geçmişti. “Hepsinin işini bitirdik mi?” diye sordu Ördek. “Kaç adam atladı?”</p>

    <p>“İki,” dedi Tyrion titreyerek.</p>

    <p>“Üç,” dedi Haldon. “Arkanda.”</p>

    <p>Cüce döndü. Taş adam oradaydı.</p>

    <p>Atlayış yüzünden tek bacağı kırılmıştı. Pantolonunun çürümüş kumaşından ve kumaşın altındaki gri etten sivri bir kemik parçası fırlamıştı. Kırık kemik kahverengi kanla lekelenmişti ama yaratık ilerlemeye devam ediyordu, Genç Griff’e uzanıyordu. Yaratığın elleri gri ve sertti ama Griff’i yakalamak için parmaklarını kapattıkça, eklemlerinden kan sızıyordu. Delikanlı yaratığa bakakalmıştı, kendisi de taştan yaratılmış gibi kıpırtısızdı. Eli kılıcının kabzasındaydı ama delikanlı, elinin neden orada olduğunu unutmuş gibiydi.</p>

    <p>Tyrion, delikanlının bacağına vurup onu yere düşürdü, sonra delikanlının üstüne atladı ve meşalesiyle taş adamın yüzüne vurdu. Taş adam kırık bacağıyla geriye doğru yalpaladı, gri ve sert elleriyle alevleri dövdü. Cüce, yaratığın peşinden gitti, meşaleyi savurarak onun gözlerine soktu. <em>Biraz daha git. Geri, bir adım daha, bir adım daha.</em> Güvertenin sonuna gelmişlerdi ki taş adam Tyrion’ın üstüne atıldı, meşaleyi kavrayıp cücenin ellerinden aldı. <em>Biri beni becersin,</em> diye düşündü Tyrion.</p>

    <p>Taş adam meşaleyi nehre fırlattı. Siyah sular alevleri tüketirken yumuşak bir tıs sesi duyuldu. Taş adam uludu. Eskiden bir Yaz Adalıydı; çenesi ve yanağının yarısı taşa dönüşmüştü ama teni, gri olmadığı yerlerde gece kadar siyahtı. Meşaleyi yakalayan elinin derisi çatlayıp açılmıştı. Parmak eklemlerinden kan sızıyordu ama taş adam bunu hissetmiyormuş gibi görünüyordu. Tyrion bunun küçük bir merhamet olduğunu düşündü. Gri hastalık, ölümcül olmasına rağmen ağrılı değildi.</p>

    <p><em>“Kenara çekil!”</em> diye bağırdı biri uzaktan. “Prens! Çocuğu koru!” dedi başka bir ses. Taş adam sendeleyerek ilerledi, elleri öne uzanmıştı.</p>

    <p>Tyrion omzuyla taş adama vurdu.</p>

    <p>Bir kaleye çarpmaya benziyordu ama bu kale kırık bir bacağın üstünde duruyordu. Taş adam sırtüstü yere düştü, düşerken Tyrion’ı yakaladı. Muazzam bir su serpintisi yaratarak nehre düştüler ve Rhoyne Anne ikisini birden yuttu.</p>

    <p>Ani soğuk, cüceye bir çekiç gibi çarptı. Tyrion suya batarken, yüzünü yoklayan taş bir el hissetti. Diğer el onu omzundan yakaladı, karanlığın derinliklerine çekti. Tyrion kördü, burnu suyla dolmuştu, boğuluyordu, batıyordu. Omzuna yapışan parmaklardan kurtulmak için tekme atıp debelendi ama taş parmaklar geçit vermiyordu. Tyrion’ın dudaklarından bir hava kabarcığı çıktı. Dünya siyahtı ve anbean daha siyah oluyordu. Tyrion nefes alamıyordu.</p>

    <p><em>Ölmek için boğulmaktan daha beter yollar var.</em> Ve doğruyu söylemek gerekirse, Tyrion çok uzun zaman önce, Kral Toprakları’nda can vermişti. Geriye kalan sadece onun hayaletiydi. Shae’i boğan ve büyük Lord Tywin’in bağırsaklarına bir ok saplayan küçük, kindar bir hayalet. Tyrion’ın dönüştüğü yaratığın ardından kimse yas tutmazdı. <em>Yedi Krallık’a dadanacağım,</em> diye düşündü daha derine batarken. <em>Canlı halimi sevmediler, bırak da ölü halimden korksunlar.</em> Hepsine lanet okumak için ağzını açtığında, siyah sular ciğerlerini doldurdu ve etraf karardı.</p>
  </div>
</body>
</html>
