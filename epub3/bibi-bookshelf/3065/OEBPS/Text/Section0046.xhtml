<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Dönek</h1>

    <p>Güneş batıda alçalırken ilk kar taneleri yere doğru süzüldü. Akşam çökerken kar yağışı o kadar yoğundu ki, ay beyaz bir perdenin ardında görünmeden yükseldi.</p>

    <p>Sabah geldiğinde ve adamlar kahvaltı etmek için Kışyarı’nın Büyük Salonu’nda toplandığında, “Kuzeyin tanrıları, gazaplarını Lord Stannis’in üstüne saldılar,” diye duyurdu Roose Bolton. “O burada yabancı, eski tanrılar onun hayatta kalmasına tahammül etmez.”</p>

    <p>Adamlar yumruklarını masalara vurarak onay dolu kükremeler koyuverdiler. Kışyarı harabeye dönmüş olabilirdi ama kalenin granit duvarları rüzgârı ve soğuğu hâlâ uzakta tutuyordu. Adamların yiyecek ve içecek stoku yeterliydi, görevde olmadıkları zamanlarda ısınmak için ateşleri, kıyafetlerini kurutmak için mekânları, uzanıp uyumak için kuytu köşeleri vardı. Lord Bolton, ateşleri yarım yıl boyunca canlı tutacak miktarda odun temin etmişti, bu yüzden Büyük Salon her zaman sıcak ve konforluydu.</p>

    <p>Theon Greyjoy tezahürata katılmadı. Frey Hanedanı’nın adamlarının da katılmadığını fark etti. Sör Aenys Frey’i ve adamın üvey kardeşi Sör Hosteen’i izlerken, <em>onlar da burada yabancı,</em> diye düşündü. Nehir topraklarında doğmuş ve büyümüş Freyler, daha önce bunun gibi bir kar yağışı görmemişlerdi. Beyaz Liman’la Höyükler arasında kaybolan ve Ramsay tarafından hiçbir sonuç almaksızın aranan adamları hatırlayarak, <em>kuzey daha şimdiden üç Frey aldı,</em> diye düşündü Theon.</p>

    <p>Lord Wyman Manderly yüksek masada, bir çift Beyaz Liman şövalyesinin arasında oturuyordu, şişman elleriyle yulaf lapasını kaşıklıyordu. Lapayı, düğünde yediği domuz turtası kadar sevmediği ortadaydı. Başka bir yerde, tek kollu Harwood Stout, kadavraya benzeyen Umber Fahişefaleketi’yle konuşuyordu.</p>

    <p>Theon, bakır kazanlardan tahta kâselere aktarılan yulaf lapası için diğer adamlarla birlikte sıraya girdi. Lordların ve şövalyelerin, lapayı tatlandırmak için süt, bal ve hatta bir parça yağ aldıklarını gördü ama Theon’a bunların hiçbiri verilmedi. Theon’ın Kışyarı Prensi olarak hâkimiyeti çok kısa sürmüştü. Sahte Arya’yı kocasına vermiş ve bu fars oyunundaki rolünü oynamıştı, artık Roose Bolton’ın işine yaramazdı.</p>

    <p>Sırada Theon’ın önünde duran bir Hornwood adamı, “Hatırladığım ilk kışta, kar benim boyuma erişmişti,” dedi.</p>

    <p>“Evet ama o zamanlar boyun sadece bir metreydi,” diye karşılık verdi Dereler’den bir süvari.</p>

    <p>Geçen gece, Theon uyuyamamış ve kendini kaçmayı düşünürken bulmuştu. Ramsay’nin ve lord babasının dikkatleri başka bir yerdeyken Theon gizlice sıvışıp gidebilirdi. Fakat bütün kapılar kapatılmış ve sürgülenmişti, kapılara çok sayıda adam yerleştirilmişti. Lord Bolton’ın izni olmadan kimse kaleden ayrılamıyor ve kaleye giremiyordu. Theon gizli bir çıkış bulacak olsa bile, buna güvenemezdi. Kyra’yı ve kızın anahtarlarını unutmamıştı. Hem dışarı çıksa bile nereye gidecekti? Babası ölmüştü ve amcalarının ona yararı dokunmazdı. Theon, Pyke’ı kaybetmişti. Ona kalan, bir eve en yakın yer burasıydı, Kışyarı’nın kemiklerinin ortası.</p>

    <p><em>Harabeye dönmüş bir adam, harabeye dönmüş bir kale. Burası benim yerim.</em></p>

    <p>Ramsay, Piç’in Oğulları’yla birlikte salona girip müzik için bağırdığında, Theon hâlâ yulaf lapasını almak için bekliyordu. Abel uykulu gözlerini ovuşturdu, udunu aldı ve “Dornelunun Karısı”nı çalmaya başladı, çamaşırcı kadınlardan biri davulla ritim tuttu. Fakat şarkıcı, şarkının sözlerini değiştirdi; Dornelunun karısının tadına bakmak yerine, kuzeylinin karısının tadına baktı.</p>

    <p><em>Bu yüzden dilini kaybedebilir,</em> diye düşündü Theon kâsesi doldurulurken. O yalnızca bir şarkıcı. <em>Lord Ramsay onun iki elini birden yüzebilir ve kimse bir tek laf etmez.</em> Ama Lord Bolton şarkının sözlerine gülümsedi ve Ramsay yüksek sesle güldü. Sonra diğerleri de gülmenin güvenli olduğunu anladı. Sarı Dick şarkıyı o kadar komik buldu ki burun deliklerinden şarap fışkırttı.</p>

    <p>Leydi Arya eğlenceye ortak olmak üzere orada değildi. Düğün gecesinden beri odasından çıkmamıştı. Ekşi Alyn, Ramsay’nin, yeni karısını çıplak bir halde yatak direğine zincirlediğini söylüyordu ama Theon bunun sadece lakırdı olduğunu biliyordu. Zincir filan yoktu, en azından insanların görebildiği bir zincir yoktu. Sadece, kızın kaçmasına engel olmak için yatak odasının kapısında bir çift muhafız vardı. <em>Ve kız sadece banyo yaparken çıplak.</em></p>

    <p>Ama kız her gece banyo yapıyordu. Lord Ramsay karısının temiz olmasını istiyordu. “Zavallı yaratığın oda hizmetçileri yok,” demişti Theon’a. “Sadece sen varsın Leş. Sana bir elbise giydireyim mi?” Gülmüştü. “Eğer yalvarırsan giydirebilirim. Şimdilik karımın banyo hizmetçisi olman yeterli. Onun senin gibi kokmasını istemiyorum.” Böylece, Ramsay ne zaman karısıyla yatmak istese, Leydi Walda’dan ya da Leydi Dustin’den birkaç hizmetçi ödünç almak ve mutfaktan sıcak su getirmek Theon’a düşmüştü. Arya hizmetçilerin hiçbiriyle konuşmuyordu ama kızlar Arya’nın morluklarını görüyordu. <em>Kendi hatası. Ramsay’yi memnun etmedi.</em> Theon bir keresinde, kızın suya girmesine yardım ederken, “Sadece Arya ol,” demişti. “Lord Ramsay seni incitmek istemiyor. O bizi sadece... sadece unuttuğumuzda incitir. Beni hiçbir zaman sebepsiz yere kesmedi.”</p>

    <p>“Theon...” diye fısıldamıştı kız ağlayarak.</p>

    <p><em>“Leş.”</em> Theon kızı kolundan tutup sarsmıştı. “Ben burada Leş’im. Bunu <em>unutmamalısın</em> Arya.” Ama kız, bir Stark değildi, sadece bir kâhyanın eniğiydi. <em>Jeyne, onun adı Jeyne. Benden onu kurtarmamı isteyemez.</em> Theon Greyjoy bir zamanlar ona yardım etmeye çalışabilirdi ama Theon demirdoğumluydu, Leş’ten daha cesur bir adamdı. <em>Leş, Leş, kalleşle kafiyeli</em>.</p>

    <p>Ramsay, onu eğlendirecek yeni bir oyuncak bulmuştu, göğüsleri olan bir oyuncak... ama çok geçmeden Jeyne’in gözyaşları cazibesini kaybedecek ve Ramsay yine Leş’ini isteyecekti. <em>Beni santim santim yüzecek, el parmaklarım gittiğinde ellerimi alacak, sonra ayak parmaklarımı, ayaklarımı. Ama bunu, ağrım dayanılmaz olduğunda ve ben durması için yalvardığımda yapacak.</em> Leş için sıcak banyolar hazırlanmayacaktı. Leş yine bokun içinde yuvarlanacaktı, yıkanması yasaklanacaktı. Giydiği kıyafetler paçavraya dönüşecekti, kokacaktı, çürüyene kadar Leş’in üstünde kalacaktı. Leş’in umut edebileceği en iyi şey, Ramsay’nin kızlarıyla birlikte barınağa gönderilmekti. <em>Kyra,</em> diye hatırladı. <em>Yeni kancığa Kyra adını verdi.</em></p>

    <p>Kâsesini aldı ve salonun arka tarafındaki boş bir sırada, en yakın meşalenin metrelerce uzağında bir yer buldu. Tuzun altındaki sıralar, gece ya da gündüz fark etmeksizin her zaman dolu oluyordu; adamlar sıralarda oturup içki içiyor, zar atıyor, konuşuyor ya da sessiz köşelerde kıyafetleriyle birlikte uyuyorlardı. Çavuşlar, nöbet sıraları gelen adamları tekmeleyerek uyandırıyor ve pelerinlerini giyip duvarlarda yürümeleri için dışarı gönderiyorlardı. Fakat ne adamlar Dönek Theon’ın mevcudiyetini hoş karşılıyordu ne de Theon onların varlığından memnundu.</p>

    <p>Lapa gri ve suluydu. Theon üçüncü kaşıktan sonra lapayı itti ve kâsenin içinde soğumaya bıraktı. Yan masada oturan adamlar fırtına hakkında konuşuyor ve kar yağışının ne kadar süreceğiyle ilgili yüksek sesle düşünüyordu. Göğsüne Cerwyn arması işlenmiş olan siyah sakallı iri bir okçu, “Bütün gün ve bütün gece. Daha da uzun sürebilir,” diye ısrar etti. Birkaç yaşlı adam başka kar fırtınalarından bahsettiler ve bu fırtınanın, onların gençliğinde yaşanan fırtınalara kıyasla hafif bir toz serpintisi olduğunu söylediler. Nehir topraklarından gelen adamlar dehşet içindeydi. <em>Bu güneyli kılıçlar ne karı ne de soğuğu seviyorlar.</em> Salona giren adamlar ateşlerin başında toplanıyor ya da ellerini maltızların üstüne tutuyorlardı, kapının iç tarafındaki kancalara astıkları pelerinlerden su damlıyordu.</p>

    <p>Hava ağır ve dumanlıydı, Leş’in yulaf lapasının üstünde bir kabuk oluşmuştu, o sırada arkadan gelen bir kadın sesi, “Theon Greyjoy,” dedi.</p>

    <p>Az kalsın, <em>benim adım Leş,</em> diyecekti Theon. “Ne istiyorsun?” Kadın, sıranın üstünde sürünerek Theon’ın yanına oturdu, gözlerine düşen bir tutam kızıl kahve saçı geri itti. “Neden yalnız yiyorsun lordum? Gel, canlan, dansa katıl.”</p>

    <p>Theon yulaf lapasına geri döndü. “Ben dans etmem.” Kışyarı Prensi zarif bir dansçıydı ama Leş, eksik ayak parmaklarıyla grotesk olurdu. “Beni yalnız bırak. Hiç sikkem yok.”</p>

    <p>Kadın edepsizce gülümsedi. “Beni fahişe mi sandın?” Şarkıcının çamaşırcı kadınlarından biriydi, uzun ve zayıftı, güzel denemeyecek kadar cılızdı... fakat eskiden olsa, Theon Greyjoy yine de kadınla yatardı, o uzun bacaklar beline dolandığında nasıl hissedeceğini öğrenmek isterdi. “Sikke burada ne işime yarar?” dedi kadın. “Sikkeyle ne satın alırım? Kar mı?” Güldü. “Bana bir gülümsemeyle ödeme yapabilirsin. Seni hiç gülümserken görmedim. Kız kardeşinin düğün ziyafetinde bile gülümsemedin.”</p>

    <p>“Leydi Arya benim kardeşim değil.” <em>Ben gülümsemem de,</em> diyebilirdi Theon. <em>Ramsay gülümsememden nefret ediyor, bu yüzden dişlerime çekiçle vurdu. Zar zor yemek yiyorum.</em> “Asla olmadı.”</p>

    <p>“Güzel bir kız.”</p>

    <p><em>Sansa gibi güzel değildim ama herkes şirin olduğumu söylerdi.</em> Jeyne’in sözleri, Abel’ın iki kızının çaldığı davulların vuruşlarıyla birlikte Theon’ın kafasında çınlıyordu. Başka bir kız, Küçük Walder Frey’i masanın üstüne çıkarmıştı, çocuğa dans etmeyi öğretiyordu. Bütün adamlar gülüyordu. “Beni yalnız bırak,” dedi Theon.</p>

    <p>“Ben lordumun zevkine uygun değil miyim? Eğer istersen sana Myrtle’ı gönderebilirim. Ya da Holly’yi, belki ondan daha çok hoşlanırsın. Holly’den bütün adamlar hoşlanır. İkisi de benim kardeşim değil ama tatlı kızlar.” Kadın öne eğilerek Theon’a biraz daha yaklaştı. “Eğer benim için gülümsemeyeceksen, bana Kışyarı’nı nasıl ele geçirdiğini anlat. Abel bu hikâyeyi şarkıya dönüştürür ve sen sonsuza dek yaşarsın.”</p>

    <p>“Bir hain olarak. Dönek Theon olarak.”</p>

    <p>“Neden Zeki Theon olmasın? Duyduğuma göre cesaretten gelen bir başarıymış. Kaç adamın vardı? Yüz? Elli?”</p>

    <p><em>Daha az.</em> “Çılgınlıktı.”</p>

    <p>“Fevkalade bir çılgınlık. Stannis’in beş bin adamı olduğu söyleniyor ama Abel elli bin adamın bile bu duvarları geçemeyeceğini iddia ediyor. Peki sen nasıl içeri girdin lordum? Gizli bir yol mu biliyordun?”</p>

    <p><em>İplerim vardı,</em> diye düşündü Theon. <em>Kancalarım vardı. Karanlık ve şaşkınlık benden yanaydı. Kalenin savunması zayıftı, onları gafil avladım.</em> Ama bunların hiçbirini söylemedi. Eğer Abel onun hakkında bir şarkı yaparsa, Ramsay, Theon’ın kulak zarını deler ve şarkıyı asla duymamasını sağlardı.</p>

    <p>“Bana güvenebilirsin lordum. Abel güveniyor.” Çamaşırcı kadın elini Theon’ın elinin üstüne koydu. Theon’ın elleri yüne ve deriye sanlıydı. Kadının elleri çıplaktı; uzun parmaklı, sert, kayışımsı. “Adımı sormadın. Adım Rowan.”</p>

    <p>Theon geri çekildi. Bunun bir tuzak olduğunu biliyordu. <em>Onu Ramsay gönderdi. Bu kadın Ramsay’nin şakalarından biri, Kyra ve anahtarlar gibi. Sadece bir şaka. Ramsay benim kaçmamı istiyor, böylece beni cezalandırabilir.</em></p>

    <p>Theon kadına vurmak istedi. Kadının o alaycı gülümsemesini paramparça etmek istedi. Kadını öpmek istedi, onu oracıkta masanın üstünde düzmek istedi, kadının bağırarak onun adını söylemesini istedi. Ama ona dokunmaya cesaret edemeyeceğini biliyordu, ne öfkeyle ne de şehvetle. <em>Leş, benim adım Leş. Adımı unutmamalıyım.</em> Hızla ayağa kalktı ve tek kelime etmeden kapıya doğru yürümeye başladı, sakat ayağı aksıyordu.</p>

    <p>Dışarıda hâlâ kar yağıyordu. Islak, ağır ve sessizce düşen kar, salona girip çıkan adamların ayak izlerini örtmeye başlamıştı. Kar yığınları neredeyse diz boyundaydı. <em>Kurt Ormanı’nda daha da yüksek olur... ve Kral Yolu’nda, rüzgârın estiği yerde, kardan kaçmanın yolu yoktur.</em> Avluda bir mücadele yaşanıyordu; Ryswelller, Höyükler’in çocuklarını kartoplarıyla dövüyordu. Yukarıda, birkaç yaver siperler boyunca kardan adamlar yapıyordu. Kardan adamları mızrak ve kalkanla silahlandırıyorlardı, kafalarına yarım miğferler takıyorlardı, onları iç duvar boyunca sıraya diziyorlardı; karlı devriyelerden oluşan bir birlik oluşturuyorlardı. Büyük Salon’un dışındaki devriyelerden biri, “Lord Kış, askerleriyle birlikte bize katıldı,” diye şaka yaptı... sonra Theon’ın yüzünü gördü ve kiminle konuştuğunu fark etti, kafasını çevirip tükürdü.</p>

    <p>Beyaz Liman’dan ve İkizler’den gelen şövalyelerin savaş atları, çadırların arkasındaki at sıralarında titriyordu. Ramsay, Kışyarı’nı yağmalarken ahırları yakmıştı. Ramsay’nin babası, lord sancak beylerinin ve şövalyelerin atlarını barındırmak için eski ahırlardan iki kat büyük yeni ahırlar inşa ettirmişti. Diğer atlar avlulara bağlanmıştı. Başlıklı seyisler atların arasında dolaşıyor ve hayvanları sıcak tutmak için sırtlarına battaniyeler örtüyorlardı.</p>

    <p>Theon, kalenin iyice harabeye dönmüş bölümlerine doğru gitti. Bir zamanlar Üstat Luwin’in kulesi olan yıkıntının önünden geçti, duvardaki yarıkta mırıldanan kuzgunlar ona baktı. İçlerinden biri ara sıra boğuk bir çığlık koyuveriyordu. Theon, eskiden ona ait olan yatak odasının kapısında durdu, Mikken’ın dökümhanesinin ve Leydi Catelyn’in septinin yıkıntılarını ziyaret etti. Yanık Kule’nin altından geçerken, burnunu Abel’ın çamaşırcı kadınlarından birinin boynuna süren Rickard Ryswell’i gördü. Elma yanakları ve basık burnu olan tombul kadın kürk bir pelerine sarınmıştı, ayakları çıplaktı. Theon, kürk pelerinin altındaki bedenin de çıplak olabileceğini düşündü. Kadın, Theon’ı gördüğünde, Ryswell’i yüksek sesle güldüren bir şey söyledi.</p>

    <p>Theon onlardan uzaklaştı. Ahırın arkasında nadiren kullanılan bir merdiven vardı, ayakları Theon’ı oraya götürdü. Basamaklar dik ve tehlikeydi. Theon dikkatlice tırmandı ve kendini iç duvarın üstünde, yaverlerin ve kardan adamların iyice uzağında buldu. Kimse ona kale içinde dolaşma özgürlüğü vermemişti ama kimse bunu yasaklamamıştı da. Theon, duvarların iç tarafında istediği yere gidebilirdi.</p>

    <p>Kışyarı’nın iç duvarı, iki duvarın daha eski ve daha yüksek olanıydı. Duvarın kadim mazgallı siperleri otuz metre boyundaydı, her köşede kare şekilli bir kule vardı. Dış duvar, iç duvardan asırlar sonra inşa edilmişti, altı metre daha kısaydı, fakat daha kalındı ve daha iyi durumdaydı, kare şekilli kuleler yerine sekiz köşeli kuleleri vardı. Duvarların arasında hendek bulunuyordu, derin ve genişti... ve donmuş. Hendeğin buzlu yüzeyinde kar yığınları oluşmaya başlamıştı. Siperler boyunca da kar birikiyordu, mazgal dişlerinin arasını dolduruyor ve dişlerin başına beyaz, yumuşak şapkalar takıyordu.</p>

    <p>Duvarların ötesindeki dünya göz alabildiğince beyazdı. Orman, araziler, Kral Yolu; kar hepsini solgun ve yumuşak bir battaniyeyle örtmüştü, kış kasabasının kalıntılarını gömmüştü, Ramsay’nin adamları tarafından ateşe verilen evlerin kararmış duvarlarını saklamıştı. <em>Kar’ın açtığı yaraları, kar kapatıyor,</em> ama bu yanlıştı. Ramsay bir Bolton’dı artık. Kar değildi, kesinlikle Kar değildi.</p>

    <p>Daha ileride. Kral Yolu arazilerin ve tepelerin arasında yok olmuştu. Her şey, tek ve engin bir beyazlığa dönüşmüştü. Ve kar hâlâ yağıyordu, rüzgârsız gökyüzünden sessizce aşağı süzülüyordu. <em>Stannis Baratheon orada bir yerde, donuyor.</em> Lord Stannis, Kışyarı’nı ani bir saldırıyla almaya mı çalışacaktı? <em>Eğer bunu yaparsa, davasını ölüme mahkûm etmiş olur.</em> Kale çok sağlamdı. Hendek donmuş bile olsa, Kışyarı’nın savunması hâlâ zorluydu. Theon kaleyi sinsice ele geçirmişti, karanlığı fırsat bilerek en iyi adamlarını duvarlara tırmandırmış ve hendekte yüzdürmüştü. Kalenin müdafileri saldırıya uğradıklarını anladıklarında iş işten geçmişti. Böylesi bir hile, Stannis için mümkün değildi.</p>

    <p>Stannis, kalenin dış dünyayla olan bağlantısını kesmeyi ve müdafileri açlıktan öldürmeyi tercih edebilirdi. Kışyarı’nın ambarları ve kilerleri boştu. Bolton ve Freyler, Boğaz’dan uzun bir erzak katarıyla gelmişlerdi. Leydi Dustin, Höyükler’den yiyecek ve hayvan yemi getirmişti. Lord Manderly, Beyaz Liman’dan Kışyarı’na iyi bir kumanyayla varmıştı... fakat ordu büyüktü. Doyurulacak bu kadar ağız varken yiyecek stoku uzun dayanmazdı. <em>Ama Lord Stannis ve adamları da aç, yorgun ve üşümüş olacak, dövüşmeye mecalleri olmayacak... ama fırtına onları kalenin içine girmeye zorlayacak.</em></p>

    <p>Tanrı korusuna da kar düşüyordu, kar taneleri zemine değdiğinde eriyordu. Beyaz pelerinli ağaçların altındaki toprak çamura dönüşmüştü. Sis demetleri, hayaletimsi kurdeleler gibi havada asılı duruyordu. <em>Neden buraya geldim? Bunlar benim tanrılarım değiller. Burası benim yerim değil.</em> Yürek ağacı, gövdesine kazınmış yüzü ve kanlı ellere benzeyen yapraklarıyla beyaz bir dev gibi Theon’ın önünde duruyordu.</p>

    <p>Büvet ağacının altındaki havuzun yüzeyi ince bir buz tabakasıyla kaplıydı. Theon havuzun yanında diz çöktü. “Lütfen,” diye mırıldandı kırık dişlerinin arasından, “Benim amacım asla...” Kelimeler boğazında takıldı. “Beni kurtar,” demeyi başardı sonunda. “Bana...” <em>Ne vereceksin? Kuvvet? Cesaret? Merhamet?</em> Kar bembeyaz ve sessizce yağıyordu, fikrini kendine saklıyordu. Etraftaki tek ses, belli belirsiz bir ağlamaydı. <em>Jeyne,</em> diye düşündü Theon. <em>Bu Jeyne, gelin yatağında ağlıyor. Başka kim olabilir? Tanrılar ağlamaz. Yoksa ağlar mı?</em></p>

    <p>Ses, tahammül edilemeyecek kadar acı vericiydi. Theon bir dala tutunup ayağa kalktı, dizlerindeki karı temizledi, tekrar ışıklara doğru yürüdü. <em>Kışyarı’nda hayaletler var,</em> diye düşündü, <em>ve ben onlardan biriyim.</em></p>

    <p>Theon Greyjoy geri döndüğünde, avluda daha çok kardan adam vardı. Yaverler, duvarlardaki kardan devriyeleri komuta etmeleri için bir düzine kardan lord yapmışlardı. Lordlardan biri bariz bir şekilde Lord Manderly’ydi; Theon’ın o güne kadar gördüğü en şişman kardan adamdı. Tek kollu lord yalnızca Harwood Stout olabilirdi. Kardan leydi, Barbrey Dustin’di. Kapıya en yakın duran, buz saçaklarından sakalı olan kar adam, Fahişefelaketi Umber olmalıydı.</p>

    <p>İçeride, aşçılar arpalı dana yahnisi dağıtıyordu. Havuç ve soğanla koyultulmuş yahni, dünden kalmış ve içi çıkarılmış bayat ekmek somunlarının içinde servis ediliyordu. Kızıl Jeyne kaçarak Theon’ın elini yaladı, Helicent masanın altına girip Theon’ın ayaklarının dibine kıvrıldı. Bunlar iyi köpeklerdi. Onlara, Ramsay’nin avlayıp öldürdüğü kızların isimlerinin verildiğini unutmak kolaydı.</p>

    <p>Yorgun olmasına karşın, Theon biraz yahni yiyecek ve bira içecek kadar iştahlıydı. Salon gürültülüydü. Roose Bolton’ın iki keşif süvarisi Avcı Kapısı’ndan girerek kaleye geri dönmüş ve Lord Stannis’in ilerleyişinin sürünme derecesine kadar yavaşladığını rapor etmişti. Stannis’in şövalyeleri savaş atları sürüyordu ve bu iri hayvanlar kara saplanıp kalıyordu. Keşif süvarilerinin söylediğine göre, sağlam ayaklı küçük atlar süren tepe kabileleri daha hızlı ilerliyordu ama kabile adamları fazla öne geçmeye cesaret edemiyordu, yoksa ordu bölünürdü. Lord Ramsay, Abel’a, karın içinde güçlükle yürüyen Stannis’in şerefine bir yürüyüş marşı söylemesini emretti. Şarkıcı udunu tekrar aldı, çamaşırcı kadınlardan biri Ekşi Alyn’in kılıcını kaptı ve kar tanelerine saldıran Stannis’in taklidini yaptı.</p>

    <p>Leydi Barbrey Dustin salona girdiğinde ve kendi yeminli kılıçlarından ikisini Theon’ı ona getirmeleri için gönderdiğinde Theon üçüncü ekmek somunun son kırıntılarına bakıyordu. Theon yüksek masanın altında durduğunda, Leydi Dustin baştan ayağa onu süzdü ve havayı kokladı. “Bunlar, düğünde giydiğin aynı kıyafetler.”</p>

    <p>“Evet leydim. Bunlar bana verilen kıyafetler.” Theon’ın Dehşet Kalesi’nde öğrendiği derslerden biri buydu: Sana ne veriliyorsa al ve daha fazlasını isteme.</p>

    <p>Leydi Dustin her zamanki gibi siyah giymişti ama elbisesinin kol yenlerine mavi gri kürk geçilmişti. Elbisenin yüksek ve sert yakası kadının yüzünü çerçevelemişti. “Bu kaleyi biliyorsun.”</p>

    <p>“Eskiden bilirdim.”</p>

    <p>“Altımızda bir yerde, eski Stark krallarının karanlıkta oturduğu bir mahzen mezar var. Adamlarım oraya inen yolu bulamadılar. Bütün yeraltı kemerlerini, kilerleri, hatta zindanları araştırdılar fakat...”</p>

    <p>“Mahzen mezarlara zindanlardan ulaşılmaz leydim.”</p>

    <p>“Bana aşağı inen yolu gösterebilir misin?”</p>

    <p>“Orada hiçbir şey yok. Yalnızca...”</p>

    <p>“...ölü Starklar mı var? Evet. Ve benim en sevdiğim Starklar’ın hepsi ölü. Yolu biliyor musun, bilmiyor musun?”</p>

    <p>“Biliyorum.” Theon mahzen mezarı sevmiyordu, hiç sevmemişti ama oranın yabancısı değildi.</p>

    <p>“Göster. Çavuş, bir fener getir.”</p>

    <p>“Leydimin sıcak bir pelerine ihtiyacı olabilir,” diye uyardı Theon. “Dışarı çıkmamız gerekecek.”</p>

    <p>Theon ve samur kürküne sarınmış Leydi Dustin salondan çıktıklarında kar her zamankinden daha yoğun bir şekilde yağıyordu. Leydi ve Theon başlıklı pelerinlerinin altında kamburlaştılar, dışarıdaki muhafızları kardan adamlardan ayırt etmek neredeyse imkânsızdı. Muhafızların hâlâ yaşadığının tek kanıtı, adamların burun deliklerinden çıkan buhardı. Siperler boyunca ateşler yakılmıştı, karanlığı uzakta tutmak için yapılmış beyhude bir eylemdi bu. Theon ve yanındakiler, dizlerine kadar çıkan pürüzsüz ve bozulmamış engin bir beyazlığın içinde güçlükle yürüdüler. Avludaki çadırlar kara gömülmüştü, çatıları karın ağırlığıyla bel vermişti.</p>

    <p>Mahzen mezarın girişi, kalenin en eski bölümüydü, yüzlerce yıldır kullanılmayan İlk Kale’nin yakınındaydı. Ramsay, Kışyarı’nı yağmaladığında İlk Kale’yi ateşe vermişti, kalenin yanmayan bölümlerinin çoğu çökmüştü. Kaleden geriye sadece bir kabuk kalmıştı. Her yere molozlar saçılmıştı; Yıkık duvarın büyük parçaları, yanık kirişler, kırık gargoyleler. Kar hemen hemen her şeyi örtmüştü ama gargoylelerden biri kar yığınının içinden yukarı uzanmıştı, grotesk bir yüz görmez gözlerle gökyüzüne hırlıyordu.</p>

    <p><em>Burası, düştüğünde Bran’ı buldukları yer.</em> Theon o gün avdaydı, Lord Eddard ve Kral Robert’la birlikte at sürüyordu, onları kalede bekleyen vahim habere dair hiç fikri yoktu. Haberi alan Robb’un yüzünü hatırladı. Kırık çocuğun hayatta kalacağını kimse beklememişti. <em>Tanrılar Bran’ı öldüremedi, tıpkı benim gibi.</em> Bu tuhaf bir düşünceydi, Bran’ın hâlâ hayatta olabileceğini hatırlamak daha da tuhaftı.</p>

    <p>“Şurada.” Theon, kar yığınının kale duvarına tırmandığı yeri işaret etti. “Aşağıda. Kırık taşlara dikkat edin.”</p>

    <p>Leydi Dustin’in adamlarının, karları küreyip molozların yerini değiştirerek girişi temizlemesi yarım saatten uzun sürdü. Giriş temizlendiğinde, kapının donmuş olduğu anlaşıldı. Leydi Dustin’in çavuşu bir balta bulmak zorunda kaldı, kapı açıldı, menteşeler çığlık attı, döne döne karanlığa inen basamaklar ortaya çıktı.</p>

    <p>“Uzun bir yol,” diye uyardı Theon, leydiyi.</p>

    <p>Leydi Dustin kararlıydı. “Beron, ışık.”</p>

    <p>Yol dar ve dikti. Basamaklar asırların adımlarıyla aşınmıştı. Fenerli çavuş, sonra Theon, sonra Leydi Dustin ve en arkada leydinin diğer adamı; tek sıra halinde yürüdüler. Theon her zaman, mahzen mezarın soğuk olduğunu düşünmüştü, mezar yaz mevsiminde gerçekten soğuktu ama şimdi, aşağı inildikçe hava ılıklaşıyordu. Ilık değildi, kesinlikle <em>ılık</em> değildi, ama yukarıdan daha ılıktı. Görünüşe göre toprağın altındaki soğuk daimiydi, değişmezdi.</p>

    <p>Adım adım dikkatlice aşağı inerken, “Gelin ağlıyor,” dedi Leydi Dustin. “Küçük Leydi Arya’mız.”</p>

    <p><em>Şimdi dikkatli ol. Dikkatli ol, dikkatli ol.</em> Theon elini duvara dayadı. Titreyen meşale ışığı, basamakların hareket ediyormuş gibi görünmesine sebep oluyordu. “Dediğiniz gibi leydim.”</p>

    <p>“Roose memnun değil. Piçine bunu söyle.”</p>

    <p><em>O benim piçim değil,</em> demek istedi Theon ama içindeki bir başka ses, <em>senin,</em> dedi, <em>senin. Leş, Ramsay’ye ait ve Ramsay, Leş’e ait. Adını unutmamalısın.</em></p>

    <p>“Eğer kız ağlayacaksa, ona griler ve beyazlar giydirmek işe yaramaz. Freyler umursamayabilir ama kuzeyli adamlar... Dehşet Kalesi’nden korkuyorlar ama Starklar’ı seviyorlar.”</p>

    <p>“Siz sevmiyorsunuz,” dedi Theon.</p>

    <p>“Sevmiyorum,” diye itiraf etti Höyükler Leydisi. “Lakin geri kalanlar seviyor. Yaşlı Fahişefelaketi burada çünkü Freyler, İri Jon’u rehin tutuyor. Hornwood adamları Piç’in son evliliğini, leydi karısını nasıl aç bıraktığını, kadını kendi parmaklarını yemeye mecbur ettiğini unuttular mı sanıyorsun? Yeni gelinin ağladığını duyduklarında kafalarından neler geçiyor sence? Yiğit Ned’in kıymetli kızı.”</p>

    <p><em>Hayır,</em> diye düşündü Theon. <em>O kız Lord Eddard’ın kanı değil. Onun adı Jeyne, o sadece bir kâhya kızı.</em> Leydi Dustin’in şüphelendiğinden emindi ama yine de...</p>

    <p>“Leydi Arya’nın hıçkırıkları, bize Stannis’in bütün kılıçlarından ve mızraklarından fazla zarar veriyor. Eğer Piç, Kışyarı Lordu olarak kalmak istiyorsa, karısına gülmeyi öğretmek zorunda.”</p>

    <p>“Leydim,” diyerek araya girdi Theon. “Geldik.”</p>

    <p>“Basamaklar daha aşağı iniyor,” dedi Leydi Dustin.</p>

    <p>“Daha alt katlar var. Daha eski. En alt katın çöktüğünü duydum. Oraya hiç gitmedim.” Theon kapıyı açtı; kudretli granit sütunların karanlığın içine doğru ikişer ikişer yürüdüğü uzun, kemerli bir tünele girdiler.</p>

    <p>Leydi Dustin’in çavuşu feneri kaldırdı. Gölgeler yer değiştirdi. <em>Muazzam bir karanlıkta küçük bir ışık.</em> Theon mahzen mezarda asla rahat olmamıştı. Taş kralların taş gözleriyle ona baktığını ve pas tutmuş uzunkılıçların kabzalarında taş parmakların kıvrıldığını hissedebiliyordu. Krallar, demirdoğumluları sevmiyordu. Theon’ın içi tanıdık bir dehşet duygusuyla doldu.</p>

    <p>“Ne kadar çok,” dedi Leydi Dustin. “İsimlerini biliyor musun?”</p>

    <p>“Eskiden biliyordum... ama bu çok uzun zaman önceydi.” Theon eliyle gösterdi. “Bu tarafta oturanlar, Kuzey Kralları. Torrhen sonuncuydu.”</p>

    <p>“Diz Çöken Kral.”</p>

    <p>“Evet leydim. Ondan sonrakiler sadece lorddu.”</p>

    <p>“Genç Kurt’a kadar. Ned Stark’ın lahdi nerede?”</p>

    <p>“Sonda. Bu taraftan leydim.”</p>

    <p>Sütun sıralarının arasından geçen küçük kafilenin ayak sesleri mahzende yankılandı. Ölü adamların taş gözleri onları izliyor gibiydi, adamların taş ulu kurtlarının gözleri de öyle. Yüzler, anıları canlandırdı. Birkaç isim, davet edilmeksizin, Üstat Luwin’in hayaletimsi sesiyle fısıldanarak Theon’ın aklına geldi. Kuzeye yüz yıl boyunca hükmeden Kral Edrick Karsakal. Gün batımının ötesine yelken açan Gemici Brandon. Aç Kurt lakaplı Theon Stark. <em>Adaşım.</em> Yedi Krallık’ın Kankuzgunu isimli büyücü bir piç tarafından yönetildiği zamanlarda, Pyke Lordu Dagon Greyjoy’a karşı savaş açmak için Casterly Kayası’yla ittifak kuran Lord Beron Stark.</p>

    <p>“Şu kralın kılıcı yok,” dedi Leydi Dustin.</p>

    <p>Doğruydu. Theon onun hangi kral olduğunu hatırlamıyordu ama adamın tutuyor olması gereken uzunkılıç gitmişti. Geride, kılıcın bir zamanlar nerede durduğunu göstermek üzere paslı çizgiler kalmıştı. Bu görüntü Theon’ı huzursuz etti. Theon, kılıçtaki demirin, ölülerin ruhlarını lahitlerin içinde kilitli tuttuğunu duymuştu. Eğer bir kılıç kaybolduysa...</p>

    <p><em>Kışyarı’nda hayaletler var ve ben onlardan biriyim.</em></p>

    <p>Yürümeye devam ettiler. Barbrey Dustin’in yüzü her adımla sertleşiyor gibiydi. <em>Bu mahzeni en az benim kadar sevmiyor.</em> Theon kendini, “Starklar’dan neden nefret ediyorsunuz leydim?” derken duydu.</p>

    <p>Kadın, Theon’ı inceledi. “Sebebim, senin onları sevme sebebinle aynı.”</p>

    <p>Theon tökezledi. “Onları sevmek mi? Ben asla... Ben bu kaleyi onlardan aldım leydim. Ben... ben Bran’la Rickon’ı öldürdüm, kafalarını kazıklara geçirdim, ben...”</p>

    <p>“...Robb Stark’la birlikte güneye gittin, Fısıltılı Orman’da ve Nehirova’da onunla omuz omuza dövüştün, kendi babanla anlaşmaya varmak üzere Robb’un elçisi olarak Demir Adaları’na döndün. Höyükler de Genç Kurt’a adam gönderdi. Ona mümkün olduğunca az adam verdim ama bunu yapmak zorunda olduğumu biliyordum, yoksa Kışyarı’nın gazabını üzerime çekerdim. Böylece o ordunun içinde kendi gözlerim ve kulaklarım oldu. Beni gayet iyi bilgilendirdiler. Senin kim olduğunu biliyorum. Ne olduğunu biliyorum. Şimdi soruma cevap ver. Starklar’ı neden seviyorsun?”</p>

    <p>“Ben...” Theon, eldivenli elini bir sütuna dayadı, “...onlardan biri olmak istedim.”</p>

    <p>“Ve asla olamadın. Tahmin ettiğinden çok daha fazla ortak yönümüz var lordum.”</p>

    <p>Sadece birkaç adım uzakta yan yana koyulmuş üç lahit vardı. Leydi ve Theon orada durdular. Ortadaki heykeli inceleyerek, “Lord Rickard,” dedi Leydi Dustin. Uzun yüzlü, sakallı, vakur ifadeli heykel onlara yukarıdan bakıyordu. Diğer heykeller gibi taş gözleri vardı ama onunkiler hüzünlü görünüyordu. “Rickard’ın kılıcı da kayıp.”</p>

    <p>Doğruydu. “Biri buraya gelip kılıçları çalmış. Brandon’ın kılıcı da gitmiş.”</p>

    <p>“Bundan nefret ederdi.” Leydi Dustin eldivenini çıkarıp heykelin dizine dokundu. Beyaz et, siyah taşa değdi. “Brandon kılıcını severdi. Kılıcını bilemeyi severdi. ‘Kılıcımın, bir kadının bacaklarının arasını tıraş edecek kadar keskin olmasını isterim,’ derdi eskiden. Kılıcını kullanmayı nasıl da severdi. Bir keresinde bana, ‘Kanlı bir kılıç güzel bir şeydir,’ demişti.”</p>

    <p>“Onu tanıyordunuz,” dedi Theon.</p>

    <p>Fener ışığı, kadının gözlerinin alev almış gibi görünmesine sebep oluyordu. “Brandon, kocamın babası yaşlı Lord Dustin tarafından Höyükler’de himaye edildi ama zamanının çoğunu Dereler’de at sürerek geçirdi. At sürmeyi severdi. Kız kardeşi de ona benzerdi. O ikisi, bir çift sentordu. Ve Lord babam, Kışyarı vârisine ev sahipliği yapmaktan çok hoşnuttu. Babamın Ryswell Hanedanı için büyük ihtirasları vardı. Bekâretimi, yolu bize düşen herhangi bir Stark’a sunabilirdi ama buna gerek yoktu. Brandon, istediğini almak konusunda asla utangaç değildi. Şimdi yaşlıyım, kuru bir şeyim, uzun zamandır dulum, ama Brandon’ın bana sahip olduğu geceyi ve onun erkekliğine bulaşan bekâret kanımın görüntüsünü hâlâ hatırlıyorum. O görüntüyü Brandon da sevmişti sanırım. Kanlı bir kılıç güzel bir şeydir, evet. Canım acımıştı ama tatlı bir acıydı.</p>

    <p>“Bununla birlikte, Brandon’ın Catelyn Tully’yle evleneceğini öğrendiğim gün... çektiğim acının tatlı bir tarafı yoktu. Sana yemin ederim ki, Brandon, Catelyn’i asla istemedi, birlikte geçirdiğimiz son gecede bunu bana söyledi... ama Rickard Stark’ın da büyük ihtirasları vardı. Vârisini kendi tebaasından birinin kızıyla evlendirerek gerçekleştiremeyeceği <em>güneyli</em> ihtiraslar. Daha sonra, babam beni Brandon’ın kardeşi Eddard’la evlendirme umudu besledi ama Catelyn Tully onu da aldı. Ben, genç Lord Dustin’le kaldım, Ned Stark onu benden alana kadar.”</p>

    <p>“Robert’ın İsyanı...”</p>

    <p>“Robert ayaklandığında ve Ned Stark sancaklarını çağırdığında, Lord Dustin ve ben evleneli yarım yıl bile olmamıştı. Kocama gitmemesi için yalvardım. Onun yerine gidebilecek akrabaları vardı. Balta kullanmaktaki maharetiyle ünlenmiş bir amca, Dokuzmetelik Kralları’nın Savaşı’nda dövüşmüş bir büyük amca. Ama kocam çok gururlu bir adamdı, Höyükler’in askerlerine bizzat liderlik etmek zorundaydı. Yola çıktığı gün ona bir at verdim; ateş gibi bir yelesi olan kızıl bir aygır, lord babamın at sürülerinin gururu. Lordum, savaş bittiğinde eve döneceğine dair yemin etti.</p>

    <p>“Ned Stark, Kışyarı’na geri dönerken bana atı getirdi. Kocamın onurlu bir şekilde öldüğünü, bedeninin Dorne’un kızıl dağlarının altına gömüldüğünü söyledi. Ama kendi kız kardeşinin kemiklerini kuzeye getirdi, kız burada yatıyor işte... ama sana yemin ediyorum, Lord Eddard’ın kemikleri asla kız kardeşinin kemiklerinin yanında yatmayacak. Onları köpeklerime yedireceğim.” Theon anlamadı. “Lord Eddard’ın... kemikleri?”</p>

    <p>Kadının dudakları çarpıldı. Çirkin bir gülümsemeydi, Theon’a Ramsay’yi hatırlatan bir gülümseme. “Catelyn Tully, Lord Eddard’ın kemiklerini Kırmızı Düğün’den önce kuzeye gönderdi ama senin demir amcan Moat Cailin’i ele geçirip yolu kapadı. O vakitten beri izliyorum. Eğer o kemikler bataklıktan çıkacak olursa, Höyükler’den uzağa gidemeyecek.” Leydi Dustin, Eddard Stark’ın heykeline son bir kez uzun uzun baktı. “Burada işimiz bitti.”</p>

    <p>Leydi ve Theon mahzen mezardan çıktıklarında kar hâlâ şiddetli bir şekilde yağıyordu. Leydi Dustin basamakları tırmanırken sessiz kalmıştı ama İlk Kule’nin yıkıntılarının altında durdu, titredi ve, “Aşağıda söylediğim şeyleri asla tekrarlamazsan iyi edersin. Anlaşıldı mı?” dedi.</p>

    <p>Anlaşılmıştı. “Dilimi ya tutarım ya da kaybederim.”</p>

    <p>“Roose seni iyi eğitmiş.” Leydi Dustin, Theon’ı orada bıraktı.</p>
  </div>
</body>
</html>
