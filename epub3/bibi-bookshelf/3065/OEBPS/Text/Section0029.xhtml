<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kayıp Lord</h1>

    <p><em>Utangaç Bakire</em>’nin güvertesinde volta atarken, <em>bu kadar uzun sürmemeliydi,</em> dedi Griff kendi kendine. Yoksa Tyrion Lannister gibi Haldon’ı da mı kaybetmişlerdi? Volantisliler onu kaçırmış olabilir miydi? <em>Ördek’i onunla birlikte göndermeliydim.</em> Haldon tek başına güvenilmez bir adamdı, Selhorys’te cücenin kaçmasına izin verdiğinde bunu kanıtlamıştı.</p>

    <p><em>Utangaç Bakire,</em> uzun ve karmakarışık nehir kıyısının tehlikeli bir bölümünde, iskeleden yıllardır ayrılmamış bir sırıklı tekne ile bir oyuncu mavnasının arasına bağlanmıştı. Oyuncular gürültücü ve neşeli insanlardı, sürekli konuşuyorlardı ve çoğu zaman sarhoşlardı.</p>

    <p>Sıcak ve yapış yapış bir gündü. <em>Utangaç Bakire,</em> Hüzünler’den ayrıldığından beri bütün günler böyleydi. Volon Therys’in kalabalık nehir kıyısına acımasız bir güney güneşi vuruyordu ama havanın sıcaklığı Griff’in en küçük derdiydi. Altın Mürettebat, kasabanın üç mil güneyinde, Griff’in onları beklediği yerin epey kuzeyinde kamp kurmuştu. Troyka Malaquo beş bin piyade ve bin atlı askerle kuzeye gelmiş. Altın Mürettebat’ın delta yoluna girmesini engellemişti. Daenerys Targaryen bir dünya uzaktaydı ve Tyrion Lannister... pekâlâ, o her yerde olabilirdi. Eğer tanrılar merhametliyse, Lannister’ın kafası şu anda Kral Toprakları’na doğru gidiyordu ama daha büyük ihtimalle cüce sağlıklıydı, tek parça halindeydi ve yeni bir haysiyetsizliğin peşindeydi.</p>

    <p>“Yedi cehennem aşkına, Haldon nerede?” dedi Griff, Leydi Lemore’a. “Üç at satın almak bu kadar uzun sürer mi?”</p>

    <p>Lemore omuzlarını silkti. “Lordum, delikanlıyı teknede bırakmak daha güvenli olmaz mı?”</p>

    <p>“Güvenli, evet. Akıllıca, hayır. O artık yetişkin bir erkek ve bu yol, onun yürümek için doğduğu yol.” Griff’in bu sorguya sabrı yoktu. Saklanmaktan yorulmuştu, beklemekten yorulmuştu, tedbirli olmaktan yorulmuştu. <em>Yeterince tedbir almak için vaktim yok.</em></p>

    <p>“Bunca yıldır, Prens Aegon’ı saklı tutmak için her şeyi yaptık,” diye hatırlattı Lemore. “Saçlarını yıkayacağı ve kimliğini açıklayacağı bir vakit gelecek, biliyorum ama o vakit şimdi değil. Bunu paralı askerlerle dolu bir kampta yapmamalı.”</p>

    <p>“Eğer Harry Strickland’in ona karşı kötü bir niyeti varsa, delikanlıyı <em>Utangaç Bakire</em>’de saklayarak koruyamayız. Strickland’in emrinde on bin kılıç var. Bizim Ördek’imiz var. Aegon, bir prensten beklenebilecek her şeye sahip. Strickland ve diğerleri bunu görmek zorunda. Onlar prensin adamları.”</p>

    <p>“Çünkü satın alındılar. On bin silahlı yabancı, artı dalkavuklar ve kamp takipçileri. Hepimizin mahvolması için bir tek adam yeter. Eğer Hugor’un başı bir lordluk unvanı ediyorsa, Cersei Lannister, Demir Taht’ın meşru veliahtı için ne kadar öder? Bu adamları tanımıyorsunuz lordum. Altın Mürettebat’la birlikte en son on iki yıl önce at sürdünüz, eski dostunuz da öldü.”</p>

    <p><em>Karayürek.</em> Myles Toyne, Griff’in onu son görüşünde öyle hayat doluydu ki adamın öldüğünü kabullenmek zordu. <em>Sırığın tepesinde altın bir kafatası ve Karayürek’in yerinde Evsiz Harry Strickland.</em> Lemore haksız değildi, Girff bunu biliyordu. Babaları ve büyükbabaları Batıdiyar’dan sürülmeden önce ne olursa olsunlar. Altın Mürettebat’ın adamları şimdi paralı askerlerdi ve paralı askerlere güvenilmezdi. Yine de...</p>

    <p>Geçen gece, Griff rüyasında yine Taşlı Sept’i görmüştü. Yalnızdı, elinde bir kılıç vardı, evden eve koşuyordu, kapıları kırıyordu, merdivenleri koşarak tırmanıyordu, çatıdan çatıya atlıyordu, kulakları uzaktan gelen çan sesleriyle çınlıyordu, pes bronz uğultular ve seslerin çıldırtıcı ahenksizliği kafatasını dövüyordu.</p>

    <p>Çanların Savaşı’ndan bu yana on yedi yıl gelip geçmişti ama çanların sesi hâlâ Griff’in bağırsaklarını düğümlüyordu. Bazıları, diyarın, Prens Rhaegar’ın Üç Dişli Mızrak’ta Robert’ın baltası tarafından devrildiği anda kaybedildiğini söyleyebilirdi ama akbaba, Taşlı Sept’te geyiği katletmiş olsaydı, Üç Dişli Mızrak Mücadelesi hiç yaşanmazdı. <em>O gün çanlar hepimiz için çaldı. Aerys ve kraliçe için, Dorne’un Elia’sı ve onun küçük kızı için. Yedi Krallık’taki bütün dürüst adamlar ve kadınlar için. Ve benim gümüş prensim için.</em></p>

    <p>“Plan; Prens Aegon’ın kimliğini Kraliçe Daenerys’e ulaştığımızda açıklamaktı,” diyordu Lemore.</p>

    <p>“Çünkü kızın batıya geldiğine inanıyorduk. Ejderha kraliçemiz o planı yakıp küle çevirdi. Ve Pentos’taki şişman dostumuz sağ olsun, dişi ejderhayı kuyruğundan yakalayıp parmaklarımızı kemiklerimize kadar yaktık.”</p>

    <p>“Illyrio, kızın Köle Körfezi’nde kalmayı tercih edeceğini tahmin edemezdi.”</p>

    <p>“Tıpkı Yalvaran Kral’ın genç öleceğini ve Khal Drogo’nun onu takip ederek mezara gireceğini tahmin edemediği gibi. Şişman adamın tahminlerinin çok küçük bir kısmı gerçek oldu.” Griff, eldivenli eliyle kılıcının kabzasına vurdu. “Yıllardır şişman adamın flütüyle dans ediyorum Lemore. Bu bize ne fayda sağladı? Prens yetişkin bir erkek oldu. Onun zamanı...”</p>

    <p>Oyuncuların çan seslerini bastırarak, <em>“Griff,”</em> diye seslendi Yandry. “Haldon geliyor.”</p>

    <p>Geliyordu. Su kıyısından iskelenin ayağına doğru yürüyen Yarıüstat sıcaktan bunalmış ve darmadağın görünüyordu. Keten kıyafetinin koltuk altları koyu ter lekeleriyle kaplıydı ve adamın suratında, cücenin gittiğini itiraf etmek için <em>Utangaç Bakire</em>’ye döndüğü zamanki ekşi ifade vardı. Bununla birlikte, Haldon’ın arkasında üç at yürüyordu ve önemli olan buydu.</p>

    <p>“Delikanlıyı getir,” dedi Griff, Lemore’a. “Hazır olsun.”</p>

    <p>“Nasıl istersen,” diye karşılık verdi Lemore mutsuz bir sesle.</p>

    <p><em>Varsın öyle olsun.</em> Griff, Lemore’u seviyordu ama onun onayına ihtiyacı yoktu. Rahibenin görevi, prense İnanç’ın düsturlarını öğretmekti ve kadın bunu yapmıştı. Bununla birlikte hiçbir dua, delikanlıyı Demir Taht’a oturtmaya yetmezdi. Bu Griff’in göreviydi. Griff Prens Rhaegar’ı bir kez yarı yolda bırakmıştı, prensin oğlunu yarı yolda bırakmayacaktı. Teninde can olduğu sürece bunu yapmayacaktı.</p>

    <p>Haldon’ın atları Griff’i memnun etmedi. “Bulabildiğin en iyi hayvanlar bunlar mıydı?” diye sordu Griff Yarıüstat’a.</p>

    <p>“Bunlardı,” dedi Haldon öfkeli bir ses tonuyla. “Ve bize kaça mal olduklarını sormasan iyi edersin. Nehrin karşı kıyısına Dothraklar gelince, Volon Therys nüfusunun yarısı başka bir yere gitmenin daha iyi olacağına karar vermiş. At eti her gün biraz daha pahalılaşıyor.”</p>

    <p><em>Kendim gitmeliydim.</em> Griff Selhorys’te olanlardan sonra, Haldon’a eskisi kadar güvenmekte zorluk çekiyordu. <em>Cücenin onu o tatlı diliyle kandırmasına izin verdi. Kendisi meydanda bir geri zekâlı gibi dolanırken cücenin bir geneleve tek başına girmesine müsaade etti.</em> Genelevin sahibi, cücenin kılıç zoruyla götürüldüğünü iddia ediyordu ama Griff bundan hâlâ emin değildi. İblis, kendi firarını planlayabilecek kadar zeki bir adamdı. Fahişelerin bahsettiği sarhoş şövalye, Tyrion için çalışan bir hizmetkâr olabilirdi. <em>Suçun yarısı benim. Cüce, taş adamla Aegon’ın arasına kendini koyduktan sonra tedbiri elden bıraktım. Onu gördüğüm ilk anda boğazını kesmeliydim.</em></p>

    <p>“İşe yararlar sanırım,” dedi Griff, Haldon’a. “Kamp sadece üç mil uzakta.” <em>Utangaç Bakire</em> onları kampa daha hızlı götürürdü ama Griff, kendisinin ve prensin nerede olduğunun Harry Strickland tarafından bilinmesini istemiyordu. Çamurlu bir kıyıya çıkmak için sığ sularda debelenmek fikrinden de hoşlanmıyordu. Böyle bir giriş, bir paralı asker ve onun oğlu için münasip olabilirdi fakat büyük bir lord ve onun prensi için uygun değildi.</p>

    <p>Delikanlı, Lemore’la birlikte kamaradan çıktığında, Griff çocuğu baştan ayağa dikkatlice inceledi. Prens, kılıç ve hançer kuşanmıştı, pırıl pırıl parlayana dek cilalanmış siyah çizmeler giymişti, kan kırmızı astarı olan siyah bir pelerin takmıştı. Saçları yıkanmış, kesilmiş ve koyu bir maviye boyanmıştı, gözleri de mavi görünüyordu. Delikanlının boynundaki siyah demir zincire takılmış kare kesimli üç büyük yakut, Yargıç Illyrio’nun hediyesiydi. <em>Kırmızı ve siyah. Ejderha renkleri.</em> Bu iyiydi. “Münasip bir prens gibi görünüyorsun,” dedi Griff, delikanlıya. “Baban seni görseydi gurur duyardı.”</p>

    <p>Genç Griff, parmaklarını saçlarından geçirdi. “Bu mavi boyadan bıktım. Artık boyadan kurtulmalıyız.”</p>

    <p>“Çok yakında.” Griff de kendi saç rengine dönmekten mutlu olurdu, gerçi bir zamanlar kızıl olan saçları griye dönmüştü. Delikanlının omzuna vurdu. “Gidelim mi? Ordun, senin gelişini bekliyor.”</p>

    <p>“Kulağa hoş geliyor. Benim ordum.” Delikanlının yüzünden bir gülümseme geçti, sonra aniden kayboldu. “Ama gerçekten öyleler mi? Onlar paralı askerler. Yollo beni hiç kimseye güvenmemem için uyardı.”</p>

    <p>“Bu akıllıca bir uyarı,” diye kabul etti Griff. Komuta hâlâ Karayürek’te olsaydı işler değişirdi ama Myles Toyne dört yıldır ölüydü ve Evsiz Harry Strickland başka türden bir adamdı. Fakat Griff bunu delikanlıya söylemeyecekti. Cüce, çocuğun genç kafasına halihazırda yeterince şüphe ekmişti. “Herkes göründüğü gibi değildir ve prensler bilhassa tedbirli olmalıdır... ama şüphecilikte fazla ileri gitmek, sonunda insanı huysuz ve korkak yapar.” <em>Kral Aerys öyle biriydi. Sonlara doğru Rhaegar bile bunu açıkça görmüştü.</em> “Sen orta yolu takip etmelisin. Bırak da adamların, senin güvenini sadık hizmetleriyle kazansınlar... ama kazandıklarında, onlara karşı cömert ve içten ol.”</p>

    <p>Delikanlı başıyla onayladı. “Bunu unutmayacağım.”</p>

    <p>En iyi atı prense verdiler. İri iğdişin rengi o kadar açık griydi ki hayvan neredeyse beyaz görünüyordu. Griff ve Haldon daha küçük atların sırtına binerek prensin yanında yol aldılar. Yol, en az yarım mil boyunca, Volon Therys’in yüksek ve beyaz duvarlarının altında güneye doğru aktı. Sonra kasabayı arkada bıraktılar, söğütlerin ve haşhaş tarlalarının arasındaki dolambaçlı yolu takip ederek yüksek, ahşap bir yel değirmeninin önünden geçtiler. Değirmenin rüzgârla dönen kanatları eski kemikler gibi çatırdıyordu.</p>

    <p>Altın Mürettebat’ı nehrin kıyısında buldular. Güneş batıda alçalıyordu. Arthur Dayne’in bile onaylayacağı bir kamptı bu; derli toplu, düzenli, savunması mümkün. Kampın çevresine derin bir hendek kazılmıştı, hendeğin içine sivri uçlu kazıklar çakılmıştı. Çadırlar sıralı bir şekilde kurulmuştu, sıraların arasında geniş yollar bırakılmıştı. Atıkların akıntıyla birlikte sürüklenip gitmesi için tuvalet çukurları nehrin kenarına kazılmıştı. At sıraları güneydeydi. Atların arkasında, su kenarında otlanan iki düzine fil vardı, hortumlarıyla sazları söküyorlardı. <em>Batıdiyar’da, bu hayvanların karşısında duracak bir tek savaş atı yok.</em></p>

    <p>Kamp sınırları boyunca dizilmiş yüksek sırıkların tepesinde, altın dokuma kumaştan dikilmiş savaş sancakları dalgalanıyordu. Sancakların altında silahlı ve zırhlı devriyeler yürüyordu; mızraklar ve arbaletler taşıyan adamlar, kampa yaklaşan herkesi dikkatlice izliyordu. Griff, Harry Strickland’in komutasına giren mürettebatın gevşeyeceğini düşünmüştü. Harry, disiplin sağlamaktan çok dost edinmekle ilgilenen bir adamdı ama Griff’in endişelerinin yersiz olduğu anlaşılıyordu.</p>

    <p>Kapıya vardıklarında, Haldon muhafızların çavuşuna bir şeyler söyledi. Bir ulak, bir kumandan bulması için gönderildi. Gelen kumandan, Griff’in onu son gördüğü zamanki kadar çirkindi. Koca bir göbeği olan ve paytak paytak yürüyen paralı askerin yüzü eski yara izleriyle doluydu. Adamın sağ kulağı bir köpek tarafından çiğnenmiş gibi görünüyordu, sol kulağı yoktu. “Seni kumandan mı yaptılar Çiçek?” dedi Griff. “Altın Mürettebat’ın standartları olduğunu sanıyordum.”</p>

    <p>“Durum daha kötü hayvan herif,” dedi Franklyn Çiçek. “Beni şövalye de yaptılar.” Griff’in kolunu yakaladı ve adamı kendine çekip kemiklerini kıracak kadar sert bir şekilde sarıldı. “On iki yıldır ölü olan bir adam için bile berbat görünüyorsun. Mavi saç, öyle mi? Harry senin geleceğini söylediğinde az kalsın altıma pisliyordum. Ve Haldon, seni buzlu kancık, seni görmek de güzel. O çubuk hâlâ poponda mı?” Genç Griff’e döndü. “Ve bu da...”</p>

    <p>“Yaverim,” dedi Griff. “Delikanlı, bu Franklyn Çiçek.”</p>

    <p>Prens, kumandanı başıyla selamladı. “Çiçek bir piç ismi. Hudutlar’dan gelmişsiniz.”</p>

    <p>“Evet. Annem Şıra Kalesi’nde çamaşırcıydı, lordun oğullarından birinin tecavüzüne uğrayana kadar. Bu durum beni bir çeşit kahverengi elmalı Fossoway yapıyor.” Çiçek kapıyı gösterdi. “Benimle gelin. Kahrolası Volantisliler mızraklarını tıkırdatıyorlar ve amacımızın ne olduğunu öğrenmek istiyorlar.”</p>

    <p>Altın Mürettebat’ın adamları çadırların dışındaydı; zar atıyor, içki içiyor ve sinekleri kovalıyorlardı. Griff, adamlardan kaçının onun kim olduğunu bildiğini merak etti. Çok azı. On iki yıl uzun bir zaman. Onunla birlikte at sürmüş olan adamlar bile, paralı asker Griff’in temiz tıraşlı çizgili yüzünde ve mavi saçlarında, kızıl sakallı sürgün lord olan Jon Connington’ı göremezlerdi. Adamların çoğuna göre, Connington savaş sandığından altın çaldığı için mürettebattan kovulmuş ve Lys’te içkiden ölmüştü. Bu yalanın getirdiği utanç hâlâ Griff’in kursağındaydı ama Varys bu yalanın elzem olduğu konusunda ısrar etmişti. O işveli sesiyle, “Kahraman sürgünle ilgili şarkılar yazılmasını istemiyoruz,” diye kıkırdamıştı hadım. “Kahramanca ölen adamlar uzun zaman hatırlanırlar ama sarhoşlar ve korkaklar çabucak unutulurlar.”</p>

    <p><em>Bir hadım, erkek onuruyla ilgili ne bilir?</em> Griff, Örümcek’in planına delikanlının iyiliği için razı olmuştu ama plandan hoşlandığı anlamına gelmiyordu bu. <em>Delikanlının Demir Taht’a oturduğunu görecek kadar yaşarsam, Varys’e o hakaretin ve daha pek çok şeyin bedelini ödeteceğim. O zaman kimin çabucak unutulduğunu göreceğiz.</em></p>

    <p>Baş kumandanın çadırı altın dokuma kumaştan yapılmış ve tepelerinde altın yaldızlı kafatasları olan kargılarla çevrelenmişti. Kafataslarından biri diğerlerinden daha büyüktü ve grotesk bir görüntüsü vardı. Onun altına ikinci bir kafatası yerleştirilmişti, bir çocuğun yumruğundan daha büyük değildi. <em>Canavar Maelys ve onun isimsiz erkek kardeşi.</em> Diğer kafatasları da onlara benziyordu ama ölümlerine sebep olan darbeler yüzünden çatlamış ya da parçalanmışlardı, bir tanesinin sivri dişleri vardı. “Hangisi Myles?” diye sordu Griff.</p>

    <p>“Sondaki.” Çiçek eliyle işaret etti. “Bekleyin. “Geldiğinizi haber vereyim.” Çadıra girdi; Griff’i, eski dostunun altın yaldızlı kafatasıyla baş başa bıraktı. Sör Myles Toyne, hayattayken günah kadar çirkin bir adamdı. Myles’ın meşhur atası, hakkında şarkılar yazıları esmer ve gösterişli Terrence Toyne o kadar yakışıklı bir adamdı ki kralın metresi bile ona karşı koyamamıştı fakat Myles kepçe kulaklara, çarpık bir çeneye ve Jon Connington’ın gördüğü en büyük burna sahipti. Ama Myles gülümsediğinde bütün bunların hiç önemi kalmazdı. Kalkanındaki arma yüzünden adamları ona Karayürek adını vermişti. Myles bu ismi sevmişti ve bunu belli etmişti. “Bir baş kumandan, dostlarını ve düşmanlarını aynı şekilde korkutmalı,” demişti bir seferinde. “Adamlarımın benim zalim olduğumu düşünmesi daha iyi.” Gerçek bunun tam tersiydi. Kemiklerine kadar asker olan Toyne amansızdı ama her zaman adildi, adamları için bir babaydı ve sürgün Jon Connington’a karşı her daim cömertti.</p>

    <p>Ölüm, Myles’ın kulaklarını, burnunu ve bütün sıcaklığını alıp götürmüştü. Gülümseme, pırıltılı altın bir sırıtışa dönüşerek baki kalmıştı. Bütün kafatasları sırıtıyordu; Acıçelik’in, merkezdeki uzun sırığın tepesinde duran kafatası bile. <em>Onun sırıtacak neyi var? Tek başına ve mağlup olmuş bir halde öldü. Yabancı topraklarda bir ıskartaydı.</em> Ölüm döşeğindeki Sör Aegor Nehir, adamlarına, Acıçelik’in kafatasını kaynatıp etlerinden temizlemelerini, altına batırmalarını ve Batıdiyar’ı geri almak için denizi geçerken onu önlerinde taşımalarını emretmişti. Aegor’ın halefleri de onun misalini takip etmişti.</p>

    <p>Sürgünlüğü farklı bir şekilde ilerleseydi Jon Connington da haleflerden biri olabilirdi. Mürettebatla beş yıl geçirmişti, asker sıralarından yükselmiş ve Toyne’un sağ yanında itibarlı bir yer edinmişti. Mürettebatta kalmış olsaydı, Myles’ın ölümünden sonra, askerler Harry Strickland yerine ona dönebilirlerdi. Ama Griff seçtiği yoldan pişman değildi. <em>Batıdiyar’a, bir sırığın tepesindeki kafatası olarak dönmeyeceğim.</em></p>

    <p>Çiçek çadırdan çıktı. “İçeri girin.”</p>

    <p>Onlar içeri girdiğinde. Altın Mürettebat’ın yüksek rütbeli subayları oturdukları taburelerden ve kamp sandalyelerinden kalktılar. Eski dostlar Griff’i gülümsemeler ve kucaklamalarla karşıladı, yeni adamlar daha resmiydi. <em>Bizi görmek, bazılarını, inanmamı istedikleri kadar mutlu etmedi.</em> Griff, bazı gülümsemelerin ardındaki bıçakları hissedebiliyordu. Adamların çoğu yakın zamana kadar Lord Jon Connington’ın mezarda olduğuna inanıyordu ve hiç şüphe yok ki kendi silah arkadaşlarından çalan bir adam için en uygun yerin mezar olduğunu düşünüyordu. Onların yerinde olsa Griff de aynı şekilde hissederdi.</p>

    <p>Takdimleri Sör Franklyn yaptı. Paralı askerlerden bazıları. Çiçek gibi piç isimleri taşıyordu: Nehir, Tepe, Taş. Diğerleri, Yedi Krallık tarihinde büyük yeri olan isimlere sahipti; Griff; iki Strong, üç Peake, bir Mudd, bir Mandrake, bir Lohtson ve bir çift Cole saydı. Hepsinin halis olmadığını biliyordu. Özgür gruplarda, kişi kendini istediği isimle anabilirdi. Hangi isimle olursa olsun, paralı askerler kaba bir görkem sergilerdi. Aynı ticaretin içinde bulunan diğer birçok adam gibi, dünyevi zenginliğe kişilikten fazla değer verirlerdi. Mücevherli kılıçlar, kakmalı zırhlar, ağır torklar açık seçik ortadaydı ve oradaki her adam, alan kol bandı şekline bürünmüş lord fidyeleri takmıştı. Her halka, Altın Mürettebat’ın hizmetinde geçen bir yılı simgeliyordu. Marq Mandrake altın kafataslarından oluşan bir zincir de takmıştı. Adamın çiçek bozuğu yanağında, köle dövmesinin yakılarak çıkarıldığı yerde bir delik vardı.</p>

    <p>Kumandanların hepsi Batıdiyar kanı taşımıyordu. Derisi is kadar siyah olan Kara Balaq, beyaz saçlı bir Yaz Adalıydı ve Karayürek’in zamanında olduğu gibi şimdi de mürettebatın yaycılarını komuta ediyordu, yeşil ve turuncu tüylerden yapılmış olağanüstü güzel bir pelerin takmıştı. Gorys Edoryen, kadavra gibi görünen bir Volantisliydi, mutemet olarak Strickland’in yerini almıştı, omzunun üstüne bir leopar derisi atmıştı, kan kırmızısı saçları yağlı bukleler halinde omuzlarına dökülmüştü ama sivri uçlu sakalı siyahtı. Lysono Maar isimli muhbir başı Griff için yabancıydı. Lysli adamın leylak rengi gözleri, beyaz altın renginde saçları ve bütün fahişeleri kıskandırabilecek dudakları vardı. Griff ilk bakışta onun bir kadın olduğunu sanabilirdi. Adamın tırnakları mora boyanmıştı, kulak memelerinden inciler ve ametistler sarkıyordu.</p>

    <p>Adamların yüzlerini incelerken, <em>hayaletler ve yalancılar,</em> diye düşündü Griff. <em>Unutulmuş savaşların, kayıp davaların, başarısız ayaklanmaların hortlakları. Mağluplardan, gözden düşenlerden, reddedilenlerden oluşan bir kardeşlik. Bu benim ordum. Bu bizim en iyi umudumuz.</em></p>

    <p>Harry Strickland’e döndü.</p>

    <p>Evsiz Harry savaşçı gibi görünmüyordu. Tıknazdı. Kocaman yuvarlak bir kafası, yumuşak gri gözleri ve kafasındaki kelliği kapatmak için yana doğru taradığı ince saçları vardı. Strickland bir kamp sandalyesine oturmuş, ayaklarını bir leğen tuzlu suyun içine sokmuştu. “Ayağa kalkamadığım için beni bağışlayın,” dedi selamlama olarak. “Yürüyüşümüz yorucuydu ve benim parmaklarım su toplamaya meyilli. Bu bir lanet.”</p>

    <p><em>Bu zayıflığın göstergesi. Yaşlı bir kadın gibi konuşuyorsun.</em> Strickland, birliğin kuruluşundan beri Altın Mürettebat’ın üyesiydi. Harry’nin büyük büyükbabası, ilk Karaateş İsyanı sırasında Kara Ejderha’yla birlikte ayaklanmış ve bütün arazilerini kaybetmişti. “Dört nesildir altın,” diyerek böbürlenirdi Harry, dört nesil süren sürgün ve yenilgi övünülecek bir şeymiş gibi.</p>

    <p>“Sizin için bir merhem hazırlayabilirim,” dedi Haldon. “Cildinizi sertleştirecek bazı madensel tuzlar da var.”</p>

    <p>“Çok naziksiniz.” Strickland bir el işaretiyle yaverini çağırdı. “Watkyn, dostlarımız için şarap getir.”</p>

    <p>“Teşekkürler ama hayır,” dedi Griff. “Biz su içelim.”</p>

    <p>“Nasıl tercih ederseniz.” Baş kumandan, prense gülümsedi. “Bu da oğlun olmalı.”</p>

    <p><em>Biliyor mu?</em> diye merak etti Griff. <em>Myles ona meselenin ne kadarım anlattı?</em> Varys gizlilik ihtiyacı konusunda son derece katıydı. Onun ve Illyrio’nun Karayürek’le yaptığı planlar sadece kendilerince biliniyordu. Mürettebatın geri kalanına bilgi verilmemişti. İnsanlar, bilmedikleri şeyi ağızlarından kaçıramazlardı.</p>

    <p>Fakat o devir sona ermişti. “Kimse daha kıymetli bir oğul dileyemez,” dedi Griff. “Lakin delikanlı benim kanımdan değil. Adı da Griff değil. Lordlarım, size Aegon Targaryen’ı takdim ederim; Rhaegar’ın ilk evladı, Dornelu Elia’dan doğma Ejderha Kayası Prensi... yakında, sizlerin yardımıyla, Bu İsimle Anılan Altıncı Kral Aegon. Andallar’ın, Rhoynarlar’ın ve İlk İnsanlar’ın kralı, Yedi Krallık Lordu.”</p>

    <p>Griff’in duyurusu sessizlikle karşılandı. Bazı adamlar boğazlarını temizlediler. Colelar’dan biri kadehini tekrar doldurdu. Gorys Edoryen bukleleriyle oynadı ve Griff’in anlamadığı bir lisanda bir şeyler mırıldandı. Laswell Peake öksürdü, Mandrake ile Lohtson bakıştı. <em>Biliyorlar,</em> diye Fark etti Griff. <em>Her zaman biliyorlardı.</em> Harry Strickland’e döndü. “Onlara ne zaman söyledin?”</p>

    <p>Baş kumandan, leğenin içindeki su toplamış ayak parmaklarını kıpırdattı. “Nehre vardığımızda. Mürettebat haklı sebeplerle huzursuzdu. Münazaalı Topraklar’daki kolay savaşı terk ettik. Peki ne uğruna? Bu tanrının belası sıcakta bunalmak ve ben kârlı anlaşmaları geri çevirirken sikkelerimizin eriyişini ve kılıçlarımız pas tutuşunu izlemek için mi?”</p>

    <p>Griff’in teni karıncalandı. “Kim anlaşma önerdi?”</p>

    <p>“Yunkaili adamlar, Volantis’in desteğini kazanmak için yolladıkları elçi halihazırda üç özgür birliği Köle Körfezi’ne sevk etti. Bizim dördüncü birlik olmamızı istiyor ve Myr’in bize ödediği ücretin iki katını teklif ediyor. Bunun yanı sıra, mürettebattaki her adam için birer köle ve benim için yüz güzide bakire öneriyor.”</p>

    <p><em>Kahretsin.</em> “Bu binlerce köle demek. Yunkaili adamlar bu kadar köleyi nerede bulacak?”</p>

    <p>“Meereen’de.” Strickland yaverini çağırdı. “Watkyn, havlu ver. Su soğuyor, parmaklarım da kuru üzüm gibi buruştu. Hayır, o havluyu değil, yumuşak olanı.”</p>

    <p>“Onu reddettin,” dedi Griff.</p>

    <p>“Ona teklifini düşüneceğimi söyledim.” Ayakları kurulanan Harry irkildi. “Parmaklara hassas davran,” dedi yavere. “Onları ince kabuklu üzümler olarak düşün delikanlı. Üzümleri ezmeden kurulamak gerekir. Hafif hafif dokun, ovalama. Evet, böyle.” Tekrar Griff’e döndü. “Kaba bir ret cevabı akıllıca olmazdı. Adam haklı olarak, aklımı kaçırıp kaçırmadığımı sorabilirdi.”</p>

    <p>“Yakında kılıçlarınızı kullanacaksınız.”</p>

    <p>“Kullanacak mıyız?” diye sordu Lysono Maar. “Targaryen kızının batıya gitmek için yola çıkmadığını biliyorsunuz sanırım.”</p>

    <p>“Hikâyeyi Selhorys’te duyduk.”</p>

    <p>“Hikâye değil. Basit bir gerçek. Sebebini kavramak daha zor. Meereen’i yağmala, evet, neden olmasın? Kızın yerinde olsam ben de aynı şeyi yapardım. Köle şehirleri altın kokar ve fetih için sikke gerekir. Ama oyalanmak niye? Korku? Çılgınlık? Tembellik?”</p>

    <p>“Sebebi önemli değil.” Harry Strickland bir çift çizgili yün çorap aldı. “Kraliçe Meereen’de ve biz buradayız. Varlığımızın, Volantislileri günbegün daha fazla rahatsız ettiği bir yerdeyiz. Bizi Batıdiyar’a, evimize götürecek bir kral ve kraliçeyi tahta oturtmak için buraya geldik ama görünüşe göre şu Targaryen kızı, babasının tahtını geri almaktan çok zeytin ağaçları dikmeye hevesli. Bu arada düşmanları bir araya geliyor. Yunkai, Yeni Ghis, Tolos. Kanlı Sakal ve Hırpani Prens arazide ona karşı dövüşecekler... ve çok yakında Eski Volantis’in donanmaları da tepesine binecek. Kızın elinde ne var? Çomaklar taşıyan yatak köleleri mi?”</p>

    <p>“Lekesizler ve ejderhalar,” dedi Griff.</p>

    <p>“Evet, ejderhalar,” dedi baş kumandan, “fakat küçükler, yumurtadan yeni çıkmış sayılırlar.” Çorabını parmaklarından geçirip ayak bileğine çekti. “Bütün bu ordular bir yumruk gibi şehrin etrafında kapandığında ejderhalar ne kadar faydalı olacak?”</p>

    <p>Tristan Nehir, parmaklarını dizine vurdu. “Bütün bunlar, kıza daha çabuk varmamız için daha çok sebep demek. Eğer Daenerys bize gelmiyorsa biz Daenerys’e gitmeliyiz.”</p>

    <p>“Dalgaların üstünde yürüyebilir miyiz sör?” dedi Lysono Maar. “Tekrar söylüyorum, gümüş kraliçeye deniz yoluyla ulaşamayız. Kaç gemi bulabileceğimizi anlamak için Volantis’e bizzat gittim, tacir rolü yaptım. Liman, türlü şekillerde ve boyutlarda kadırgalarla, gökelerle ve karaklarla dolu ama buna rağmen, kendimi kaçakçılarla ve korsanlarla arkadaşlık ederken buldum. Lord Connington’ın bizimle birlikte olduğu yıllardan hatırlayabileceği üzere, mürettebatta on bin adam var. Her biri üçer at sahibi olan beş yüz şövalye. Her biri atlı beş yüz yaver. Ve filler, filleri unutmamalıyız. Bir korsan gemisi kâfi gelmez. Bir korsan <em>donanmasına</em> ihtiyacımız olur... ve donanmayı bulsak bile... Köle Körfezi’nden gelen haberlere göre Meereen ablukaya alınmış.”</p>

    <p>“Yunkai’nin teklifini kabul etmiş gibi yapabiliriz,” dedi Gorys Edoryen. “Yunkaililerin bizi doğuya taşımasına izin veririz ve Meereen duvarlarına vardığımızda adamların altınlarını iade ederiz.”</p>

    <p>“Bozulmuş tek anlaşma, mürettebatın onurunu lekelemeye yeter.” Harry Strickland, eline aldığı su toplamış ayağıyla duraksadı. “Hatırlatmama izin verin, bu gizli anlaşmaya mührünü basan Myles Toyne’du, ben değildim. Yapabilseydim bu anlaşmaya itibar gösterirdim ama nasıl göstereceğim? Açıkça görülüyor ki Targaryen kızı asla batıya gitmeyecek. Batıdiyar, onun babasının krallığıydı. Meereen ise onun krallığı. Daenerys, Yunkai’yi kırabilirse Köle Körfezi Kraliçesi olacak. Kıramazsa, biz ona ulaşamadan çok daha önce ölecek.”</p>

    <p>Baş kumandanın sözleri Griff’i şaşırtmadı. Harry Strickland her daim yumuşak bir adam olmuştu. Harry için, uzun süren müzakerelerin sonucunda anlaşmalara varmak düşmanları ezmekten daha kolaydı. Harry’nin burnu altın kokusu alırdı ama midesinin mücadele kaldırıp kaldırmadığı başka bir soruydu. “Kara yolu da tehlikeli,” dedi Franklyn Çiçek. “Şeytan Yolu ölü. Bu yürüyüşü yapmaya kalkışırsak mürettebatın yarısını kaybederiz, bizimle kalanların yarısını da yolun kenarına gömeriz. Bunu söylemekten üzüntü duyuyorum ama Yargıç Illyrio ve dostları, şu çocuk kraliçeye bu kadar umut bağlamakla hata etmiş olabilirler.”</p>

    <p><em>Hayır,</em> diye düşündü Griff, <em>ama size umut bağlamakla büyük hata etmişler.</em></p>

    <p>Ve sonra Prens Aegon konuştu. “Öyleyse bana umut bağlayın,” dedi. “Daenerys, Prens Rhaegar’ın kardeşi ama ben Rhaegar’ın oğluyum. İhtiyaç duyduğunuz tek ejderha benim.”</p>

    <p>Griff, siyah eldivenli elini Prens Aegon’ın omzuna koydu. “Cesurca konuştun,” dedi, “ama ne söylediğini düşün.”</p>

    <p>“Düşündüm,” diye üsteledi delikanlı. “Neden bir dilenci gibi halama koşayım? Benim iddiam onunkinden daha güçlü. Bırakın da o bana gelsin... Batıdiyar’da.”</p>

    <p>Franklyn Çiçek güldü. “Bunu sevdim. Doğuya değil batıya yelken açalım. Küçük kraliçeyi zeytinleriyle baş başa bırakalım ve Prens Aegon’ı Demir Taht’a oturtalım. Delikanlı işini biliyor, hakkını teslim edelim.”</p>

    <p>Baş kumandan, sanki biri yüzünü tokatlamış gibi görünüyordu. “Güneş beynini mi kavurdu Çiçek? Kıza ihtiyacımız var. Evliliğe ihtiyacımız var. Eğer Daenerys küçük prensimizi kabul eder ve onu hayat arkadaşı olarak alırsa, Yedi Krallık da aynı şeyi yapar. Kız olmadan, lordlar prensin iddiasıyla sadece dalga geçerler, ona sahtekâr ve taht talibi yaftası yapıştırırlar. Peki Batıdiyar’a nasıl gitmemizi öneriyorsun? Lysono’yu duydun. Gemi bulamayız.”</p>

    <p><em>Bu adam dövüşmekten korkuyor,</em> diye fark etti Griff. <em>Onu nasıl Karayürek’in yerine seçebilmişler!</em> “Köle Körfezi’ne gidecek gemi bulamayız ama Batıdiyar başka bir mesele. Doğu bize kapandı ama deniz kapanmadı. Troyka sırtlarımızı görmekten memnun olur, buna eminim. Hatta Yedi Krallık’a gitmek için ayarlamalar yapmamıza bile yardım ederler. Hiçbir şehir, kapısında bir ordu olsun istemez.”</p>

    <p>“Haksız değil,” dedi Lysono Maar.</p>

    <p>“Aslan şimdiye kadar ejderhanın kokusunu mutlaka almıştır,” dedi Colelar’dan biri. “Fakat Cersei’nin dikkati, Meereen’in ve şu diğer kraliçenin üzerindedir. Prensimizle ilgili hiçbir şey bilmiyor. Karaya çıkıp sancaklarımızı yükselttiğimizde, insanlar akın akın bize katılır.”</p>

    <p>“Bazı insanlar,” dedi Harry, “<em>Hepsi</em> değil. Rhaegar’ın kardeşinin ejderhaları var. Rhaegar’ın oğlunun yok. Daenerys ve Lekesizler olmadan diyarı alamayız, o kadar güçlü değiliz.”</p>

    <p>“İlk Aegon, diyarı hadımlar olmadan aldı,” dedi Lysono Maar. “Neden altıncı Aegon da aynı şeyi yapmasın?”</p>

    <p>“Plan...”</p>

    <p>“Hangi plan?” dedi Tristan Nehir. “Şişman adamın planı mı? Ay ne zaman dönse o plan değişiyor. En başta, Viserys Targaryen elli bin Dothrak çığlıkçısıyla birlikte bize katılacaktı. Sonra Yalvaran Kral öldü ve yerini kız kardeşi aldı; yumurtadan yeni çıkmış ejderhalarıyla birlikte Pentos’a gelen yumuşak başlı çocuk kraliçe. Fakat kız, Köle Körfezi’ne döndü ve arkasında yanan şehirlerden oluşan bir iz bıraktı, şişman adam da çocuk kraliçeyle Volantis’te buluşmamıza karar verdi. Şimdi bu plan da bozuldu.</p>

    <p>“Illyrio’nun planlarından bıktım. Robert Baratheon, Demir Taht’ı ejderhaların yardımı olmadan kazandı. Aynı şeyi biz de yapabiliriz. Ben yanılıyorsam ve diyar bizim için ayaklanmazsa, istediğimiz zaman geri çekilip Dar Deniz’in karşısına dönebiliriz. Tıpkı Acıçelik’in ve ondan sonra gelenlerin yaptığı gibi.”</p>

    <p>Strickland inatla başını salladı. “Risk...”</p>

    <p>“...eskiden olduğu kadar büyük değil, zira Tywin Lannister öldü. Yedi Krallık fetih için bir daha asla bu kadar hazır olmayacak. Demir Taht’ta bir başka çocuk kral oturuyor. Bir öncekinden daha küçük bir çocuk. Yerde sonbahar yapraklarından daha fazla asi var.”</p>

    <p>“Yine de,” dedi Strickland, “Tek başımıza kazanma umudumuz...”</p>

    <p>Griff, baş kumandanın korkaklığını yeterince duymuştu. “Tek başımıza olmayacağız. Dorne bize katılacak, bize katılmak <em>zorunda.</em> Prens Aegon, Rhaegar’ın olduğu kadar Elia’nın da oğlu.”</p>

    <p>“Aynen öyle,” dedi delikanlı, “ve Batıdiyar’da bize karşı koyacak kim kaldı? Bir kadın.”</p>

    <p>“Bir <em>Lannister</em> kadını,” diye ısrar etti baş kumandan. “Kral Katili o sürtüğün yanında olacak. Arkalarına Casterly Kayası’nın bütün zenginliğini alacaklar. Illyrio, çocuk kralın Tyrell kızıyla nişanlandığını söyledi. Bu, Yüksek Bahçe’nin gücüyle de yüzleşmemiz gerektiği anlamına gelir.”</p>

    <p>Laswell Peake parmaklarını masaya vurdu. “Aradan bir asır geçmiş olmasına rağmen, bazılarımızın Menzil’de hâlâ dostları var. Yüksek Bahçe’nin gücü, Mace Tyrell’in tahmin ettiği kadar büyük olmayabilir.”</p>

    <p>“Prens Aegon,” dedi Tristan Nehir. “Biz sizin emrinizdeyiz. Arzunuz bu mu? Doğu yerine batıya yelken açmak mı?”</p>

    <p>Aegon, “Bu,” diye karşılık verdi hevesle. “Eğer halam Meereen’i istiyorsa, öyle olsun. Demir Taht’ı tek başıma alacağım, sizin kılıçlarınız ve sadakatinizle. Hızlı hareket et ve sert darbe indir. Bu sayede, Lannisterlar bizim karaya çıktığımızı bile öğrenmeden önce, birkaç kolay zafer kazanabiliriz. Bu durum, davamıza başka insanlar kazandırır.”</p>

    <p>Nehir, onaylama dolu bir ifadeyle gülümsüyordu. Diğerleri düşünceli gözlerle birbirlerine bakıyorlardı. “Şeytan Yolu’nda ölmektense Batıdiyar’da ölmeyi tercih ederim,” dedi Peake. Marq Mandrake güldü, “Ben yaşamayı tercih ederim,” diye karşılık verdi. “Araziler ve büyük bir kale kazanmayı tercih ederim.” Franklyn Çiçek kılıcının kabzasına vurdu ve, “Birkaç Fossoway öldürebildiğim sürece ben varım,” dedi.</p>

    <p>Bütün adamlar aynı anda konuşmaya başladığında, Griff rüzgârın yön değiştirdiğini biliyordu. <em>Aegon’ın bu yanını daha önce hiç görmemiştim.</em> Bu ihtiyatlı bir yol değildi ama Griff ihtiyatlı olmaktan ve sırlardan bezmişti, beklemekten yorulmuştu. Yense de yenilse de, ölmeden önce Akbaba Tüneği’ni bir kez daha görecekti ve babasının mezarının yanına gömülecekti.</p>

    <p>Altın Mürettebat’ın adamları teker teker ayağa kalktılar, diz çöktüler ve kılıçlarını genç prensin ayağının dibine yatırdılar. Diz çöken son adam, su toplamış ayaklarıyla Harry Strickland oldu.</p>

    <p>Adamlar baş kumandanın çadırından ayrılırken, güneş batı semasında kırmızıya devriliyor ve sırıkların tepesindeki kafataslarının üstüne kızıl gölgeler düşürüyordu. Franklyn Çiçek, prense kampı gezdirmeyi ve onu, kendisinin <em>delikanlılar</em> dediği bazı adamlarla tanıştırmayı önerdi. Griff buna izin verdi. “Ama unutma, prens, Dar Deniz’i geçene kadar mürettebat için Genç Griff olarak kalmalı. Batıdiyar’a vardığımızda delikanlının saçlarını yıkayacağız ve ona zırhını giydireceğiz.”</p>

    <p>“Tamam, anladım.” Çiçek, Genç Griff’in sırtına vurdu. “Benimle gel. Aşçılardan başlayacağız. Tanıman gereken iyi adamlar.”</p>

    <p>Çiçek ve Genç Griff gittiğinde, Griff, Yarıüstat’a döndü. “<em>Utangaç Bakire</em>’ye git ve Leydi Lemore ile Sör Rolly’yi buraya getir. Illyrio’nun sandıklarına da ihtiyacımız olacak. Zırh ve bütün sikkeler. Yandry ve Ysilla’ya teşekkür et. Onların görevi tamamlandı. Majesteleri tahta çıktığında unutulmayacaklar.”</p>

    <p>“Emredersiniz lordum.”</p>

    <p>Griff üstadı orada bıraktı ve Evsiz Harry’nin ona tahsis ettiği çadıra girdi.</p>

    <p>Önlerindeki yol tehlikelerle doluydu, Griff bunu biliyordu ama ne çıkardı? <em>Bütün insanlar ölmeli.</em> Onun istediği tek şey zamandı. O kadar uzun beklemişti ki, tanrılar elbette ona birkaç yıl daha bahşederdi. Ona, oğlu olarak kabul ettiği delikanlının Demir Taht’ta oturduğunu görecek kadar zaman verirlerdi. Topraklarını, adını, onurunu geri alacak kadar zaman. Gözlerini uyumak için her kapattığında rüyalarında şiddetle çınlayan çanları susturacak kadar zaman.</p>

    <p>Batan güneşin kızıl ve altın ışıkları çadırın açık kapısından içeri girerken, Jon Connington kurt derisi pelerinini omuzlarından attı, örgü zırhını çıkardı, bir kamp taburesinin üstüne oturdu ve sağ elindeki eldiveni çekti. Orta parmağının tırnağının oltu taşı gibi simsiyah kesildiğini gördü. Parmağı neredeyse ilk eklemine kadar grileşmişti. Yüzük parmağının ucu da kararmıştı. Griff hançeriyle parmağının ucuna dokundu ama hiçbir şey hissetmedi.</p>

    <p><em>Ölüm,</em> Griff biliyordu, <em>ama ağır bir ölüm. Hâlâ zamanım var. Bir yıl. İki yıl. Beş. Bazı taş adamlar on yıl yaşarlar. Denizi geçmek, Akbaba Tüneği’ni yeniden görmek, İşgalci’nin soyunu kökünden kazımak ve Rhaegar’ın oğlunu Demir Taht’a oturtmak için yeterli bir zaman.</em></p>

    <p>Sonra, Lord Jon Connington mutlu bir şekilde ölebilirdi.</p>
  </div>
</body>
</html>
