<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yeniden Doğmuş Griffon</h1>

    <p>Önce okçuları gönderdi.</p>

    <p>Kara Balaq’ın komutasında bin yay vardı. Jon Connington, gençliğinde, birçok şövalye gibi yaycıları küçümserdi ama sürgünde akıllanmıştı. Ok, kendi minvalinde bir kılıç kadar öldürücüydü. Bu yüzden Connington, Evsiz Harry Strickland’den, bu uzun yolculuk için Balaq’ın komutasındaki yaycıları yüz adamlık on birliğe bölmesini ve her birliği farklı bir gemiye yerleştirmesini istemişti.</p>

    <p>O gemilerin altısı bir arada kalmış ve yolcularını Gazap Burnu’nun kıyılarına götürmüştü (diğer dört gemi gecikmişti ama Volantisliler gemilerin er ya da geç ortaya çıkacağını söylüyordu; Griff, gemilerin kaybolmuş ya da başka bir yere gitmiş olabileceğini düşünüyordu), şu anda birliğin elinde altı yüz yay vardı. Bu iş için iki yüz yay yeterliydi. “Kuzgunları dışarı göndermeye çalışacaklar,” dedi Connington, Kara Balaq’a. “Üstat Kulesi’ni izleyin. Şurada.” Kamp alanındayken çamurla çizdiği haritayı gösterdi. “Kaleden ayrılan her kuşu yere indirin.”</p>

    <p>“İşimiz bu,” dedi Yaz Adalı.</p>

    <p>Balaq’ın adamlarının üçte biri arbalet kullanıyordu. Diğer üçte bir, doğunun çift kıvrımlı kirişli yaylarını taşıyordu. Porsuk ağacından yapılan ve Batıdiyarlı okçular tarafından kullanılan uzunyaylar onlardan daha iyiydi ama en iyisi, Kara Balaq’ın ve elli Yaz Adalının kullandığı, altınyürek ağacından yapılan büyükyaylardı. Ne çeşit yaylar taşıyor olurlarla olsunlar, Balaq’ın bütün adamları, kendilerini yüzlerce mücadelede, akında ve çatışmada kanıtlamış, keskin gözlü, deneyimli muhariplerdi. Kendilerini Akbaba Tüneği’nde bir kez daha kanıtladılar.</p>

    <p>Kale; Gazap Burnu’nun kıyısında, üç tarafı Gemikıran Koyu’nun çalkantılı sularıyla çevrili, azametli, koyu kırmızı kayalardan bir uçurumun üstünde yükseliyordu. Kalenin tek girişi, bir kapı kulübesi tarafından korunuyordu. Girişin ardında, Conningtonlar’ın akbaba gırtlağı dediği uzun ve çıplak bayır uzanıyordu. Gırtlağı zorlamak kanlı bir iş olabilirdi. Çünkü bayır, saldırganları, mızraklarla, taşlarla ve kalenin ana kapısının iki yanında yükselen yuvarlak kulelerdeki müdafilerin oklarıyla karşılıyordu. Ve saldırganlar o kapılara ulaştığında, içerideki adamlar onların başına kaynar yağ döküyordu. Griff yüz ya da daha fazla adam kaybetmeyi bekliyordu.</p>

    <p>Dört adam kaybetti.</p>

    <p>Ormanın, kapı kulübesinin ardındaki araziye yayılmasına izin verilmişti. Franklyn Çiçek, çalılıkları gizlenmek için kullandı ve kampta yapılan koçbaşıyla birlikte ağaçların arasından çıkmadan önce, adamlarını kapının yirmi metre yakınına kadar götürdü. Ahşaba vuran ahşap sesi, siperlere iki adam getirdi; Kara Balaq’ın okçuları ikisini de devirdi. Kapı kapalıydı ama sürgülenmemişti, bu sayede ikinci darbe gerçekleşti. Kalenin merkezinden bir savaş borusu sesi geldiğinde, Sör Franklyn’in adamları gırtlağın yarısını çoktan tırmanmıştı.</p>

    <p>Adamların kancaları perde duvarın üzerinden geçerken ilk kuzgun havalandı, birkaç dakika sonra da ikinci kuzgun. İki kuş da daha yüz metre uçamadan oklar tarafından yere düşürüldü. Bir muhafız, kapılara ulaşan ilk adamın üstüne bir kova yağ döktü ama yağı ısıtacak zaman bulamamıştı; kova, muhteviyatından daha fazla zarar verdi. Çok geçmeden, siperlerde kılıçlar çınlamaya başladı. Altın Mürettebat’ın adamları mazgal dişlerinin arasından geçti ve, <em>“Bir griffon! Bir griffon!”</em> diye bağırarak yürüme yolu boyunca koştu. Bu nida, Connington Hanedanı’nın kadim savaş çığlığıydı ve kalenin müdafilerinin kafasını karıştırmış olmalıydı.</p>

    <p>Her şey birkaç dakika içinde bitti. Griff, beyaz bir savaş atının sırtında gırtlağa tırmandı, yanında Evsiz Harry Strickland vardı. Kaleye yaklaştığında, üstat kulesinden havalanan üçüncü kuzgunu gördü, kuşu bizzat Kara Balaq vurdu. Griff, avluda, “Başka mesaj istemiyorum,” dedi Sör Franklyn Çiçek’e. Üstat kulesinden uçan son şey, üstat oldu. Kollarını kanat gibi çırpan adam, bir kuşla karıştırılabilirdi.</p>

    <p>Bu, bütün direnişin sonuydu. Geri kalan muhafızlar silahlarını bıraktılar. Bu kadar kısa bir zaman içinde, Akbaba Tüneği tekrar Jon Connington’a aitti ve Connington bir kez daha lorddu.</p>

    <p>“Sör Franklyn,” dedi lord, “kaleyle mutfakları araştırın ve bulduğunuz herkesi dışarı çıkarın. Malo, üstat kulesinde ve silahhanede aynı şeyi yapın. Sör Brendel; ahırlar, sept ve kışla. Herkesi avluya getirin ve kimseyi öldürmemeye çalışın, ölmekte ısrar edenler hariç. Fırtına topraklarını kazanmak istiyoruz ama bunu katliamla yapmak istemiyoruz. Anne’nin mihrabının altına bakmayı unutmayın; orada, gizli bir sığınağa inen gizli bir merdiven var. Kuzeybatı kulesinin altında, doğruca denize inen bir gizli merdiven daha var. Kimse kaçmasın.”</p>

    <p>“Kaçmayacak lordum,” diye söz verdi Franklyn Çiçek.</p>

    <p>Connington adamların gidişini izledi, sonra bir el işaretiyle Yarıüstat’ı çağırdı. “Haldon, kuşluğun sorumluluğu sende. Bu gece bazı mesajlar göndereceğim.”</p>

    <p>“Dua edelim de bizim için birkaç kuzgun bırakmış olsunlar.”</p>

    <p>Zaferin süratinden Evsiz Harry Strickland bile etkilenmişti. Conningtonlar’ın beş nesil boyunca oturduğu oymalı ve altın yaldızlı Akbaba Tahtı’nı görmek için büyük salona girdiğinde, “Bu kadar kolay olacağını hiç düşünmemiştim,” dedi.</p>

    <p>“Zorlaşacak. Şimdilik onları gafil avladık ama bu sonsuza dek süremez. Kara Balaq diyardaki bütün kuzgunları yere indirse bile.”</p>

    <p>Strickland duvarlardaki rengi solmuş goblenleri, kırmızı beyaz camları olan elmas şekilli pencereleri, mızrak, kılıç ve savaş çekici raflarını inceledi. “Bırak gelsinler. Tedarikli olduğumuz sürece, bu kale bizim sayımızın yirmi kat fazlasıyla baş edebilir. Kaleye deniz yoluyla girilip çıkılabildiğini de söylüyorsun.”</p>

    <p>“Aşağıda, uçurumun altında gizli bir mağara var. Sadece deniz çekildiğinde ortaya çıkıyor.” Ama Connington, kimsenin gelmesine izin vermek niyetinde değildi. Akbaba Tüneği sağlam fakat küçük bir kaleydi ve burada kaldığı sürece Connington da küçük görünecekti. Bununla birlikte, yakınlarda, oldukça büyük ve dayanıklı bir kale daha vardı. <em>Onu al ve diyarı titret.</em> “Bana izin vermelisin baş kumandan. Lord babam septin altında gömülü, onun için dua etmeyeli çok uzun zaman oldu.”</p>

    <p>“Elbette lordum.”</p>

    <p>Fakat Connington, baş kumandandan ayrıldığında septe gitmedi. Adımları onu doğu kulesinin çatısına götürdü. Bu kule, Akbaba Tüneği’nin en yüksek kulesiydi. Connington basamakları çıkarken, geçmiş tırmanışları hatırladı. Durup ormanlara, uçurumlara, denize bakmayı ve bütün bunların Connington Hanedanı’na ait olduğunu bilmeyi seven lord babasıyla birlikte yaptığı yüzlerce tırmanışı ve Rhaegar Targaryen’la yaptığı bir (yalnızca bir!) tırmanışı anımsadı. Prens Rhaegar, Dorne’dan dönerken eşlikçileriyle birlikte on beş gün boyunca burada kalmıştı. <em>Prens o zamanlar çok gençti, ben daha da gençtim, ikimiz de delikanlıydık.</em> Prens, kendisi için düzenlenen karşılama ziyafetinde gümüş telli arpını almış ve konuklar için müzik yapmıştı. <em>Bir aşk ve felaket şarkısıydı,</em> diye hatırladı Jon Connington, <em>prens udunu bıraktığında salondaki bütün kadınlar ağlıyordu.</em> Erkekler ağlamıyordu elbette. Özellikle Jon’un babası, Tek sevgisi toprak olan Lord Armond Connington, bütün geceyi, Lord Morrigen’le yaşadığı ihtilafta prensin onun tarafını tutmasını sağlamaya çalışarak geçirmişti.</p>

    <p>Çan kapısı öyle kötü sıkışmıştı ki yıllardır hiç açılmadığı belliydi. Jon Connington, kapıyı, omzuyla sertçe vurarak açmak zorunda kaldı. Fakat siperlere çıktığında karşılaştığı manzara hâlâ eskisi kadar büyüleyiciydi: Rüzgârla oyulmuş taşları ve sivri uçlu kayalarıyla uçurum, kalenin dibinde huzursuz bir canavar gibi kıpırdanıp kükreyen deniz, sonsuzluğa uzanan gökyüzü ve bulutlar, sonbahar renkleriyle orman. Prens Rhaegar, Jon’un şu anda durduğu yerde durmuş ve, “Babanın arazileri çok güzel,” demişti. “Bir gün hepsi benim olacak,” diye karşılık vermişti Jon. <em>Arbor’dan Sur’a kadar bütün diyarın vârisi olan bir prensi etkileyecekmişim gibi.</em></p>

    <p>Akbaba Tüneği, sadece birkaç yıl için bile olsa, nihayetinde Jon’un olmuştu. Jon Connington, tıpkı babası ve büyükbabası gibi, fersahlar boyunca batıya, kuzeye ve güneye uzanan geniş topraklara hükmetmişti. Ama babası ve büyükbabası topraklarını asla kaybetmemişlerdi. Jon etmişti. <em>Çok fazla yükseldim, çok fazla sevdim, çok fazla cesaret ettim. Bir yıldızı yakalamaya çalıştım ve düştüm.</em></p>

    <p>Çanların Savaşı’ndan sonra, Aerys Targaryen çılgın bir nankörlük ve kuşku kriziyle Jon’un unvanlarını alıp onu sürgüne göndermişti. Connington Hanedanı’nda kalan araziler ve lordluk unvanı, Jon’un Prens Rhaegar’a eşlik etmek üzere Kral Toprakları’na giderken kale kumandanı ilan ettiği kuzeni Sör Ronald’a geçmişti. Savaştan sonra, Robert Baratheon griffonların yıkımını tamamlamıştı. Kuzen Ronald kalesini ve kafasını muhafaza etmişti ama lordluk unvanını ve arazilerinin neredeyse tümünü kaybetmişti. Araziler Robert’a destek veren lordlara dağıtılmıştı ve Ronald, Akbaba Tüneği Şövalyesi olmuştu.</p>

    <p>Ronald Connington yıllar önce ölmüştü. Jon’a, şu anki Akbaba Tüneği Şövalyesi’nin, yani Ronald’ın oğlu Ronnet’in, nehir topraklarında savaşta olduğu söylenmişti. Bu iyiydi. Jon Connington’ın tecrübelerine göre, insanlar kendilerine ait olduğunu düşündükleri şeyler uğruna savaşırlardı, o şeyleri hırsızlıkla kazanmış olsalar bile. Jon, geri dönüşünü, akrabalarından birini öldürerek kutlamak istemiyordu. Kırmızı Ronnet’in babası lord kuzeninin düşüşünden istifade etmişti, bu doğruydu ama Ronnet o zamanlar çocuktu. Jon Connington merhum Sör Ronald’dan bile nefret etmiyordu. Bütün suç Jon’undu.</p>

    <p>Jon her şeyi Taşlı Sept’te, kibri yüzünden kaybetmişti.</p>

    <p>Robert Baratheon kasabada bir yerde saklanıyordu, yalnız ve yaralıydı. Jon Connington bunu biliyordu. Robert’ın kafasını kazığa geçirirse isyanın sona ereceğini de biliyordu. Genç ve gururluydu. Nasıl olmasındı? Kral Aerys onu El ilan etmiş ve ona bir ordu vermişti. Jon, bu güvene ve Rhaegar’ın sevgisine layık olduğunu kanıtlamak istiyordu; asi lordu kendi elleriyle katledecek ve Yedi Krallık tarihine geçecekti.</p>

    <p>Jon böylece Taşlı Sept’e saldırmış, kasabayı kapatmış ve bir arama başlatmıştı. Jon’un şövalyeleri evden eve gitmiş, her kapıyı kırmış, her kilere bakmıştı. Jon kanalizasyon kanallarına bile adamlar göndermişti ama Robert yine de ondan kaçmayı başarmıştı. Kasabalılar Robert’ı <em>saklamıştı.</em> Onu bir sığınaktan diğerine taşımış ve kralın adamlarından hep bir adım önde olmuşlardı. Bütün kasaba hain doluydu. Sonunda işgalciyi bir geneleve saklamışlardı. Ne çeşit bir kral, kadınların eteklerinin arkasına gizlenirdi? Ama Jon’un araştırması devam ederken, Eddard Stark ve Hoster Tully asi bir orduyla birlikte kasabaya gelmişlerdi. Orduyu çanlar ve mücadele takip etmişti. Robert, elinde bir kılıçla genelevden çıkmıştı ve kasabaya adını veren eski septin basamaklarında Jon’u öldürmeye çok yaklaşmıştı.</p>

    <p>Dört yıl sonra, Jon Connington kendi kendine suçlu olmadığını ve bir adamın yapabileceği her şeyi yaptığını söylemişti. Jon’un askerleri her deliği aramıştı. Jon ödüller ve aflar vadetmişti, rehineler almıştı, rehineleri karga kafeslerine tıkmış ve Robert teslim edilene kadar onlara yiyecek ya da su verilmeyeceğine dair yemin etmişti. Bunların hiçbiri işe yaramamıştı. Jon bir gece, “Tywin Lannister bile daha fazlasını yapamazdı,” demişti Karayürek’e, sürgününün ilk yılındaydı.</p>

    <p>“İşte bu konuda yanılıyorsun,” diye karşılık vermişti Myles Toyne. “Lord Tywin kasabayı aramakla uğraşmazdı. Kasabayı ve kasabadaki her canlı yaratığı yakardı. Erkekleri, delikanlıları, bebekleri, soylu şövalyeleri, kutsal rahipleri, domuzları, fahişeleri, fareleri, asileri; hepsini yakardı. Ateşler söndüğünde ve geriye küllerle közler kaldığında, Robert Baratheon’ın kemiklerini bulmaları için adamlarını gönderirdi. Daha sonra, Stark ve Tully ordularıyla birlikte ortaya çıktığında, Tywin her ikisine de af önerirdi. Adamlar bu öneriyi kabul eder, kuyruklarını bacaklarının arasına sıkıştırıp evlerine dönerlerdi.”</p>

    <p>Atalarının siperlerine yaslanarak, <em>Myles haksız değildi,</em> diye düşündü Jon. <em>Robert’ı teke tek bir dövüşte öldürmenin şanını istedim. Robert benden kaçtı ve Üç Dişli Mızrak’ta Rhaegar’ı katletti.</em> “Rhaegar’ı yarı yolda bıraktım,” dedi, “ama oğlunu yarı yolda bırakmayacağım.</p>

    <p>Connington çatıdan indiğinde, adamları kale garnizonunu ve hayatta kalan insanları avluda toplamıştı. Sör Ronnet gerçekten Jaime Lannister’la birlikte kuzeyde bir yerdeydi ama Akbaba Tüneği griffonlardan yoksun değildi. Tutsaklar arasında Ronnet’in erkek kardeşi Raymund, kız kardeşi Alynne ve gayrimeşru oğlu Ronald Fırtına da vardı. Connington onların batı kulesine hapsedilmelerini emretti. Kız ağlamaya başladı. Kızıl saçlı piç çocuk, en yakındaki mızrakçıyı ısırmayı denedi. “Kesin şunu. İkiniz de,” diye bağırdı Jon. “Kırmızı Ronnet büsbütün aptal olduğunu kanıtlamazsa, hiç kimse zarar görmeyecek.”</p>

    <p>Jon Connington’ın lord olduğu zamanlarda, buradaki tutsakların sadece birkaçı kalenin hizmetindeydi: Tek gözü kör yaşlı bir çavuş, birkaç çamaşırcı kadın, Robert’ın İsyanı sırasında seyis yamağı olan bir seyis, korkunç şekilde şişmanlamış aşçı ve kalenin zırh ustası. Griff, yolculuk sırasında, senelerdir ilk kez sakal bırakmıştı. Sakallarının çoğu şaşırtıcı bir şekilde kızıl çıkmıştı ama ateşin içinde biraz kül de vardı. Jon, hanedanının griffonlarıyla süslenmiş kırmızı beyaz tuniğinin içinde, Prens Rhaegar’ın arkadaşı ve refakatçisi olan genç lordun daha yaşlı ve daha sert hali gibi görünüyordu... ama Akbaba Tüneği’nin erkekleri ve kadınları ona hâlâ yabancı gözlerle bakıyordu.</p>

    <p>“Bazılarınız beni tanıyor,” dedi Jon. “Diğerleriniz tanıyacak. Ben, sürgünden dönen meşru lordunuzum. Düşmanlarım size benim öldüğümü söylediler. Gördüğünüz üzere o hikâyeler yalan. Kuzenime hizmet ettiğiniz gibi bana da sadakatle hizmet ederseniz zarar görmezsiniz.”</p>

    <p>Jon, insanları teker teker öne çıkardı, herkesin ismini sordu, sonra onlara diz çökmelerini ve bağlılık yemini vermelerini emretti. Her şey düzgün gitti. Garnizonun askerleri –saldırıdan sadece dört adam kurtulmuştu; yaşlı çavuş ve üç delikanlı– kılıçlarını Jon’un ayağının dibine koydular. Kimse itiraz etmedi. Kimse ölmedi.</p>

    <p>Zafer sahipleri, o gece büyük salonda, kızarmış et ve taze balık yediler, kalenin mahzenlerinden getirilen kırmızı şarabı içtiler. Jon Connington, Akbaba Tahtı’nda oturdu, yüksek masayı Evsiz Harry Strickland, Kara Balaq, Franklyn Çiçek ve esir alınan üç griffonla paylaştı. Çocuklar onunla aynı kanı taşıyordu ve Jon onları tanıması gerektiğini düşünüyordu ama piç oğlan, “Babam seni öldürecek,” diye bağırdığında, Jon esirlerini yeterince tanıdığına karar verdi, onları hücrelerine geri yolladı ve masadan kalktı.</p>

    <p>Yarıüstat Haldon ziyafete katılmamıştı. Jon onu üstat kulesinde buldu. Haldon bir parşömen yığınının üzerine eğilmişti, etrafı haritalarla doluydu. “Birliğin geri kalanının nerede olduğunu bulmaya mı çalışıyorsun?” diye sordu Connington.</p>

    <p>“Keşke bulabilseydim lordum.”</p>

    <p>On bin adam, silahları, atları ve filleriyle birlikte Volon Therys’ten denize açılmıştı. Şimdiye kadar bu sayının yarısı bile Batıdiyar’a ulaşamamıştı; kararlaştırılan karaya çıkma noktasına, Yağmur Ormanı’nın kenarındaki uzun ve ıssız kıyıya, Jon Connington’ın gayet iyi bildiği... bir zamanlar ona ait olan topraklara varamamıştı.</p>

    <p>Birkaç yıl önce olsa, Jon, Gazap Burnu’na çıkmaya asla cesaret edemezdi; fırtına lordları Baratheon Hanedanı’na ve Kral Robert’a hararetle sadıktı. Fakat Robert’ın ve Renly’nin ölümü her şeyi değiştirmişti. Stannis, dünyanın diğer ucunda olmasaydı bile, hararetli bir sadakat uyandıramayacak kadar sert ve soğuk bir adamdı. Fırtına topraklarının Lannister Hanedanı’nı sevmesi için de bir sebep yoktu. Ayrıca burada, Jon Connington’ın kendi dostları da vardı. <em>Yaşlı lordlar beni hâlâ hatırlar ve lordların oğulları hikâyeleri duymuş olmalı. Üstelik Rhaegar’ı ve onun küçük oğlunu herkes bitiyor.</em></p>

    <p>Şükürler olsun ki Jon’un gemisi, varış noktasına ulaşan ilk gemilerden biriydi. Ondan sonraki tek mesele, yerel lordlara fark ettirmeden bir kamp alanı kurmak ve karaya çıkan adamları hızlı bir şekilde bir araya toplamaktı. Altın Mürettebat, güçlükler karşısında ne kadar azimli olduğunu bu noktada kanıtlamıştı. Aceleyle bir araya getirilmiş hane şövalyelerinden ve yerel askerlerden oluşan bir ordunun yaşayacağı kargaşa ve bu kargaşanın sebep olacağı gecikme, Jon’un kampında görülmemişti. Altın Mürettebat’ın üyeleri Acıçelik’in vârisleriydi ve disiplin onlar için anne sütü demekti.</p>

    <p>“Yarın bu vakitlerde elimizde üç kale olacak,” dedi Jon. Akbaba Tüneği’ni alan adamlar, mevcut kuvvetin dörtte birini temsil ediyordu. Sör Tristan Nehir, Morrigen Hanedanı’nın makamı olan Karga Yuvası’nı almak için Jon’la aynı anda yola çıkmıştı. Laswell Peake de Wyldelar’ın hisarı olan Yağmur Evi’ni almaya gitmişti. Her iki adam da eşit oranda kuvvete sahipti. Birliğin diğer adamları, Volantisli veznedar Gorys Edoryen’in komutasında, karaya çıkış noktasını ve prensi korumak üzere kamp alanında kalmıştı. Jon, adamlarının sayısının artmaya devam edeceğini düşünüyordu çünkü her gün birkaç gemi daha karaya çıkış noktasına varıyordu. “Atlarımızın sayısı hâlâ çok az.”</p>

    <p>“Ve hiç filimiz yok,” dedi Yarıüstat. Filleri taşıyan büyük gökelerin hiçbiri gelmemişti. Jon onları en son Lys’te, donanmayı dağıtan fırtınadan önce görmüştü. “Batıdiyar’da atlar bulunabilir. Filler...”</p>

    <p>“...önemli değil.” O devasa hayvanlar bir meydan muharebesinde faydalı olabilirlerdi ama arazide düşmanlarla karşılaşmadan önce güçlerini toplamaları gerekirdi ve bu zaman alırdı. “Şu parşömenlerden işe yarar bir şeyler öğrenebildin mi?”</p>

    <p>“Ah, çok şey öğrendim lordum.” Haldon hafifçe gülümsedi. “Lannisterlar kolayca düşman ediniyorlar ama dostlarını ellerinde tutmak konusunda güçlük yaşıyorlar. Tyrelller’le kurdukları ittifak bozulmak üzere. Kraliçe Cersei ile Kraliçe Margaery, bir tavuk kemiği için kavga eden kancıklar misali Tommen için kavga ediyor ve her ikisi de ihanet ve ahlaksızlıkla suçlanıyor. Mace Tyrell, Kral Toprakları’na dönüp kızını kurtarmak için Fırtına Burnu’ndaki kuşatmayı terk etti; geride, Stannis’in adamlarını kalenin içinde tutmak üzere bir avuç adam bıraktı.”</p>

    <p>Connington oturdu. “Devam et.”</p>

    <p>“Lannisterlar, kuzeyde Boltonlar’a ve nehir topraklarında Freyler’e güveniyor. İki hanedan da hainlikleriyle ve zalimlikleriyle meşhur. Lord Stannis Baratheon hâlâ açıkça başkaldırıyor. Adaların demirdoğumluları da krala karşı ayaklanmış durumda. Kimse Vadi’den bahsetmiyor. Bundan Arrynler’in taraf tutmadığı sonucunu çıkarıyorum.”</p>

    <p>“Ya Dorne?” Vadi çok uzaktı; Dorne yakın.</p>

    <p>“Prens Doran’ın küçük oğlu, Myrcella Baratheon’la nişanlanmış. Dorneluların Lannister Hanedanı’yla işbirliği yaptığını düşünebiliriz lakin Kemik Yolu’nda ve Prens Geçidi’nde orduları var, bekliyorlar...”</p>

    <p>“Bekliyorlar.” Jon kaşlarını çattı. “Ne için?” Daenerys ve ejderhalar yokken, Jon’un asıl umudu Dorne’du. “Güneş Mızrağı’na bir mektup yolla. Doran Martell, kız kardeşinin oğlunun hâlâ hayatta olduğunu ve babasının tahtını almak için Batıdiyar’a geldiğini bilmeli.”</p>

    <p>“Nasıl isterseniz lordum.” Yarıüstat bir başka parşömene baktı. “Karaya çıkışımızın zamanlaması bundan daha iyi olamazdı. Her yerde olası dostlarımız ve müttefiklerimiz var.”</p>

    <p>“Ama ejderhalarımız yok,” dedi Jon Connington. “Şu olası müttefikleri kendi tarafımıza çekmek için, onlara önerecek başka bir şey bulmalıyız.”</p>

    <p>“Altın ve araziler, geleneksel teşviklerdir.”</p>

    <p>“Keşke altımız ya da arazilerimiz olsaydı. Altın ve arazi vaadi kimileri için yeterli olabilir ama Strickland ve adamları, en iyi arazileri ve kaleleri, yani sürgüne gönderilen atalarından çalınan yerleri kendileri için isteyecekler. Olmaz.”</p>

    <p>“Önerecek bir ödülünüz daha var lordum,” dedi Yarıüstat Haldon. “Prens Aegon. Bir evlilik anlaşması, bazı büyük hanedanları bizim sancağımız altına getirir.”</p>

    <p><em>Parlak prensimiz için bir gelin.</em> Jon Connington, Prens Rhaegar’ın düğününü gayet iyi hatırlıyordu. <em>Elia hiçbir surette prense layık değildi. En başından beri kırılgan ve hastalıklıydı, doğumdan sonra iyice zayıflamıştı.</em> Elia, Prenses Rhaenys’i doğurduktan sonra yarım yıl boyunca yataktan kalkamamıştı ve Prens Aegon’ın doğumu onu neredeyse öldürmüştü. Üstatlar, Prens Rhaegar’a, Elia’nın bir daha anne olamayacağını söylemişti.</p>

    <p>“Daenerys Targaryen bir gün eve dönebilir,” dedi Connington. “Aegon onunla evlenebilmek için bekâr kalmalı.”</p>

    <p>“Lordum en iyisini bilir,” dedi Haldon. “Bu durumda, olası dostlarımıza daha küçük bir ödül teklif etmeyi düşünmeliyiz.”</p>

    <p>“Senin önerin nedir?”</p>

    <p>“Siz. Evli değilsiniz. Büyük bir lordsunuz. Hâlâ çocuk sahibi olabilirsiniz. Bugün mülksüzleştirdiğimiz kuzenlerinizden başka vârisiniz yok. Kadim bir hanedanın evladısınız. Sağlam bir kaleniz ve zafer kazandığınızda müteşekkir bir kral tarafından size iade edilecek ve hatta genişletilecek verimli topraklarınız var. Bir savaşçı olarak ünlüsünüz ve Kral Aegon’ın El’i olduğunuzda onun sesiyle konuşup diyarı onun adına yöneteceksiniz. Bence birçok hevesli lord, kızını böyle bir adamla evlendirmek ister. Dorne prensi bile.”</p>

    <p>Jon Connington’ın cevabı, uzun ve soğuk bir bakıştı. Yarıüstat’ın onu en az şu cüce kadar rahatsız ettiği zamanlar vardı. “Sanmıyorum.” <em>Ölüm kolumda yürüyor. Bunu ne bir erkek ne de bir kadın bilmeli.</em> Jon ayağa kalktı. “Prens Doran’a mektup yaz.”</p>

    <p>“Emredersiniz lordum.”</p>

    <p>Jon Connington o gece lord dairesinde, kırmızı beyaz kadifeden yapılmış tozlu cibinliğin altında, bir zamanlar babasına ait olan yatakta uyudu, şafak vakti yağmurun sesiyle uyandı. Bir hizmetkâr, Jon’un kapısını ürkekçe tıklatıp yeni lordun kahvaltı için neler istediğini sordu. “Haşlanmış yumurta, kızarmış ekmek ve bezelye. Ve bir testi şarap. Mahzendeki en kötü şarabı getir.”</p>

    <p>“En... <em>kötü</em> mü lordum?”</p>

    <p>“Beni duydun.”</p>

    <p>Yiyecekler ve şarap getirildiğinde, Jon kapıyı sürgüledi, testiyi bir çanağa boşalttı ve elini çanağın içine soktu. Leydi Lemore gri hastalıktan şüphelendiğinde, cücenin tedavisi için sirkeli bezler ve sirke banyosu önermişti. Fakat her sabah bir testi sirke istemek dikkat çekerdi. Şarap da işe yarardı ama iyi şarabı ziyan etmeye gerek yoktu. Jon’un dört parmağının tırnakları kararmıştı ama başparmağının tırnağı şimdilik iyiydi. Orta parmağı ikinci eklemine kadar grileşmişti. <em>Onları kesmeliyim,</em> diye düşündü Jon, <em>ama eksik parmaklarımı nasıl açıklarım?</em> Gri hastalığın duyulmasına izin veremezdi. Tuhaf görünse de, bir mücadele sırasında arkadaşını kurtarmak için ölüm riski alan adamlar, gri hastalık söz konusu olduğunda aynı arkadaşı hiç düşünmeden terk ederdi. <em>Kahrolası cücenin boğulmasına izin vermeliydim.</em></p>

    <p>Günün ilerleyen saatlerinde, Jon Connington giysilerini giyip eldivenlerini takarak kaleyi bir kez daha teftiş etti ve bir savaş konseyi düzenlemek için Evsiz Harry Strickland ile kumandanlarına haber gönderdi. Dokuz kişi çalışma odasında toplandı: Connington ve Strickland, Yarıüstat Haldon, Kara Balaq, Sör Franklyn Çiçek, Malo Jayn, Sör Brendel Byrne, Dick Cole ve Lymond Pease. Yarıüstat’ın iyi havadisleri vardı. “Marq Mandrake’in kampından haberler geldi. Volantisliler onu karaya çıkarmışlar, Estermont olduğu anlaşılan bir kıyıda, beş yüze yakın adamla birlikte. Marq, Yeşil Kaya’yı ele geçirmiş.”</p>

    <p>Estermont, Gazap Burnu açıklarında bir adaydı ve Jon’un hedeflerinden biri değildi. “Kahrolası Volantisliler bizden kurtulmaya o kadar hevesliler ki bizi gördükleri ilk kara parçasına atıyorlar,” dedi Franklyn Çiçek. “Basamaktaşı’na dağılmış yüzlerce delikanlımız olduğuna dair bahse girerim.”</p>

    <p>Yaslı bir ses tonuyla, “Fillerimle birlikte,” dedi Harry Strickland. Evsiz Harry fillerini özlemişti.</p>

    <p>“Mandrake’in hiç okçusu yok,” dedi Lymond Pease. “Yeşil Kaya düşmeden önce kaleden kuzgunlar uçurulup uçurulmadığını biliyor muyuz?”</p>

    <p>“Uçurulduğunu düşünüyorum,” dedi Jon Connington. “Ama kuzgunlar ne çeşit mesajlar taşıyordu? Olsa olsa, denizden gelen dağınık akıncıların haberlerini.” Jon, daha Volon Therys’ten denize açılmadan önce, ilk saldırılar sırasında hiç sancak göstermemeleri için kumandanlarını uyarmıştı; ne Prens Aegon’ın üç başlı ejderhası, ne Jon’un griffonları, ne de birliğin kafataslı altın sancakları sergilenecekti. Lannisterlar Stannis Baratheon’dan, Basamaktaşı’nın korsanlarından, ormanlardaki haydutlardan ya da suçlayabilecekleri başka kimler varsa onlardan şüpheleneceklerdi. Kral Toprakları’na ulaşan raporların kafa karıştırıcı ve çelişkili olması daha iyiydi. Demir Taht harekete geçmekte ne kadar ağır davranırsa, Jon kuvvetini toplamak ve müttefikler bulmak için o kadar fazla vakte sahip olurdu. “Estermont’ta gemiler olmalı. Orası bir ada. Haldon, Mandrake’e haber yolla. Adada bir garnizon bıraksın ve adamlarının geri kalanını soylu tutsaklarla birlikte Gazap Burnu’na getirsin.”</p>

    <p>“Emredersiniz lordum. Estermont Hanedanı’nın her iki kralla da kan bağları var. İyi rehineler olurlar.”</p>

    <p>Evsiz Harry mutlu bir şekilde, “İyi fidyeler,” dedi.</p>

    <p>“Prens Aegon’ı çağırma vakti de geldi,” diye duyurdu Lord Jon. “Akbaba Tüneği’nin duvarlarının ardında daha güvende olur.”</p>

    <p>“Bir süvari gönderirim,” dedi Franklyn Çiçek. “Lakin size söyleyeyim; delikanlı, güvende olmak fikrinden hiç hoşlanmayacak. O, mücadelenin tam ortasında olmak istiyor.”</p>

    <p><em>Onun yakındayken hepimizin istediği gibi,</em> diye düşündü Lord Jon.</p>

    <p>“Prensin sancağını dalgalandırma vakti geldi mi?” diye sordu Pease.</p>

    <p>“Henüz değil. Bırak da Kral Toprakları, doğum hakkını geri almak isteyen bir lordun, birkaç paralı askerle birlikte eve geldiğini düşünsün. Hatta Kral Tommen’a bir mektup yazıp affedilmek istediğimi bildireceğim, unvanlarımın ve arazilerimin geri verilmesini talep edeceğim. Bu onları biraz oyalar. Onlar düşünürken, ben nehir topraklarındaki, Menzil’deki ve Dorne’daki olası dostlarımıza gizlice haber göndereceğim.” En önemli adım buydu. Önemsiz lordlar, zarar görmek korkusu ya da kazanç elde etmek umudu ile Jon’un davasına katılabilirdi ama Lannister Hanedanı’yla hanedanın müttefiklerine meydan okuyacak kuvvet sadece Dorne Prensi’nde vardı. “Herkesten önce Doran Martell’i kazanmalıyız.”</p>

    <p>“Pek şansımız yok,” dedi Strickland. “Dornelu adamlar kendi gölgelerinden korkarlar. Cesur olduklarını söyleyemeyiz.”</p>

    <p><em>Tıpkı senin cesur olduğunu söyleyemeyeceğimiz gibi.</em> “Prens Doran ihtiyatlı bir adamdır, bu doğru. Kazanacağımıza ikna olmadan bize katılmaz. Onu ikna etmek için, ona kuvvetimizi göstermeliyiz.”</p>

    <p>“Eğer Peake ve Nehir başarılı olurlarsa, Gazap Burnu’nun büyük bölümünü biz kontrol edeceğiz,” dedi Strickland. “Bu kadar günde dört kale aldık. Bu fevkalade bir başlangıç ama kuvvetimizin sadece yarısı burada. Adamlarımızın geri kalanını beklemeliyiz. Atlarımız ve fillerimiz de yok. Bekleyelim, derim. Gücümüzü toplayalım, küçük lordları davamıza katalım, Lysono Maar etrafa muhbirler göndersin, düşmanlarımızla ilgili öğrenebileceğimiz ne varsa öğrenelim.”</p>

    <p>Connington, tombul baş kumandana soğuk bir bakış attı. <em>Bu adam bir Karayürek değil, Acıçelik değil, Maelys değil. Mümkün olsa, ayaklarının altının tekrar su toplamasını göze almaktansa, yedi cehennemin her biri buz tutana kadar bekler.</em> “Dünyanın yarısını burada beklemek için katetmedik. Tek şansımız. Kral Toprakları kim olduğumuzu öğrenmeden önce sert ve hızlı bir şekilde saldırmak. Fırtına Burnu’nu almak niyetindeyim. Orası hemen hemen zapt edilemez bir kale ve Stannis Baratheon’ın güneydeki son sığınağı. Kaleyi aldığımızda, gerektiğinde sığınabileceğimiz sağlam bir istihkâma sahip olacağız. Kaleyi almak gücümüzü de ispat edecek.”</p>

    <p>Altın Mürettebat’ın kumandanları bakıştı. “Eğer Fırtına Burnu hâlâ Stannis’e sadık olan adamlar tarafından tutuluyorsa, kaleyi Lannisterlar’dan değil Stannis’ten almış oluruz,” diye itiraz etti Brendel Byrne. “Neden Stannis’le birlikte Lannisterlar’a karşı ortak bir dava oluşturmayalım?”</p>

    <p>“Stannis, Robert’ın kardeşi. Targaryen Hanedanı’nı deviren soyun mensubu,” diye hatırlattı Jon Connington. “Üstelik Stannis, hâlâ onun komutasında olan yetersiz kuvvetle birlikte binlerce fersah uzakta. Onunla aramızda bütün diyar var. Sadece ona ulaşmak bile yarım yıl sürer ve Stannis’in bize önerebileceği çok az şey var.”</p>

    <p>“Eğer Fırtına Burnu zapt edilemez bir kaleyse, onu nasıl almayı düşünüyorsunuz?” diye sordu Malo.</p>

    <p>“Kurnazlıkla.”</p>

    <p>Evsiz Harry Strickland itiraz etti. “Beklemeliyiz.”</p>

    <p>“Bekleyeceğiz.” Jon Connington ayağa kalktı. “On gün. Daha fazla değil. Hazırlanmak o kadar sürer. On birinci günün sabahında, Fırtına Burnu’na gitmek için yola çıkacağız.”</p>

    <p>Dört gün sonra prens geldi, yüz atlıdan oluşan kafilenin başında at sürüyordu, arkasında üç fil yürüyordu. Rahibe Lemore prensin yanındaydı, yine beyaz rahibe kıyafetlerini giymişti. Prensle rahibenin önünde Sör Duckfield vardı, adamın omuzlarından kar beyazı bir pelerin akıyordu.</p>

    <p>Ördek’in attan inişini seyrederken, <em>sağlam ve sadık bir adam,</em> diye düşündü Connington, <em>ama Kral Muhafızları’na layık değil.</em> Prensi, o pelerini Duckfield’a vermekten vazgeçirmek için elinden geleni yapmıştı. Bu onurun şöhretli savaşçılar ve büyük lordların oğulları için saklanmasının daha iyi olacağını, çünkü o savaşçıların bağlılığının prensin davasına ihtişam katacağını ve yaklaşan mücadelede büyük lordların desteğinin gerekeceğini söylemişti ama prensi etkileyememişti. “Eğer gerekirse, Ördek benim için can verir,” demişti genç prens, “ve Kral Muhafızları’mdan beklediğim tek şey bu. Kral Katili şöhretli bir savaşçıydı ve büyük bir lordun oğluydu.”</p>

    <p><em>Onu diğer altı mevkiyi boş bırakmaya ikna ettim en azından, yoksa Ördek’in arkasında, her biri bir öncekinden yetersiz altı ördek yavrusu yürüyor olurdu.</em> “Majesteleri’ni çalışma odama getirin,” diye emretti Jon. “Derhal.”</p>

    <p>Fakat Prens Aegon Targaryen, Genç Griff olduğu zamanlardaki kadar itaatkâr bir delikanlı değildi. Prens, Ördek’le birlikte çalışma odasına geldiğinde aradan bir saat geçmişti. “Lord Connington,” dedi Aegon, “Kalenizi sevdim.”</p>

    <p><em>“Babanızın arazileri çok güzel,” demişti. Gümüşi saçları rüzgârla dalgalanıyordu, gözleri koyu mordu, bu çocuğun gözlerinden daha koyu bir mor.</em> “Ben de severim Majesteleri. Lütfen oturun. Sör Rolly, şimdilik size ihtiyacımız yok.”</p>

    <p>“Hayır. Ördek’in kalmasını istiyorum.” Prens oturdu. “Strickland ve Çiçek’le konuştuk. Bize, Fırtına Burnu’na düzenlemeyi planladığınız şu saldırıdan bahsettiler.”</p>

    <p>Jon Connington öfkesinin açığa çıkmasına izin vermedi. “Ve Evsiz Harry saldırıyı ertelemeniz için sizi ikna etmeye mi çalıştı?”</p>

    <p>“Aslında bunu yapmayı denedi,” dedi prens, “ama saldırıyı ertelemeyeceğim. Harry yaşlı bir bakire, öyle değil mi? Haksız değilsiniz lordum. Saldırı düzenlenecek... küçük bir değişiklikle. Saldırıya ben liderlik edeceğim.”</p>
  </div>
</body>
</html>
