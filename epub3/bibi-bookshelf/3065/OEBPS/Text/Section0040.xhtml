<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Yedi günlük karanlık gökyüzünden ve kar fırtınasından sonra, güneş gün ortasına doğru ortaya çıktı. Bazı kar yığınları adam boyundan daha uzundu ama kâhyalar bütün gün kar küremişti ve patikalar olabildiğince temizdi. Sur’da yansımalar pırıldıyordu. Her çatlak ve yarık mavi ışıldıyordu.</p>

    <p>Jon Kar, iki yüz on beş metre yukarıdan Tekinsiz Orman’a bakıyordu. Aşağıdaki ağaçların arasında kuzey rüzgârı dolaştı. Yüksek dalların üstündeki kar kristalleri, buzlu sancaklar misali, ince ve beyaz dumanlar halinde havalandı. Başka hiçbir şey hareket etmedi. <em>Hiç hayat işareti yok.</em> Bu tam anlamıyla güven verici değildi. Jon’un korktuğu şey, ölüler değildi. Buna rağmen...</p>

    <p><em>Güneş çıktı. Kar durdu. Bunun kadar iyi bir fırsat daha yakalamamız için bir ay dönümü geçmesi gerekebilir. Bir mevsim geçmesi gerekebilir.</em> “Emmett adamlarını toplasın,” dedi Jon, Efkârlı Edd’e. “Koruma istiyorum. Ejderhacamıyla silahlanmış on korucu. Bir saat içinde hazır olsunlar.”</p>

    <p>“Tamam lordum. Komuta kimde olacak?”</p>

    <p>“Bende.”</p>

    <p>Edd’in ağzı her zamankinden daha fazla büküldü. “Kimileri, lord kumandanın güven ve sıcak içinde Sur’un güneyinde kalmasının daha iyi olacağını düşünebilir. Ben şahsen böyle bir şey söylemem ama kimileri söyleyebilir.”</p>

    <p>Jon gülümsedi. “Kimileri benim huzurumda böyle söylemese iyi olur.”</p>

    <p>Ani bir bora, Edd’in pelerininin gürültüyle çırpınmasına sebep oldu. “En iyisi aşağı inmek lordum. Bu rüzgâr bizi Sur’dan aşağı atacak ve ben uçma becerisini asla edinemedim.”</p>

    <p>Jon ve Edd vinç kafesine girip zemine doğru alçalmaya başladılar. Rüzgâr şiddetliydi, Jon’un çocukken Yaşlı Dadı’dan duyduğu hikâyelerdeki buz ejderhasının nefesi kadar soğuktu. Ağır kafes sallanıyordu. Zaman zaman Sur’a sürtünüyor ve güneşte kırık cam parçaları gibi parlayan küçük kristal yağmurları başlatıyordu.</p>

    <p><em>Cam,</em> diye düşündü Jon, b<em>urada işimize yarayabilir. Kara Kale’nin kendi cam bahçelerine ihtiyacı var, Kışyarı’ndaki bahçeler gibi. Kışın derinliklerinde bile sebze yetiştirebiliriz.</em> En iyi camlar Myr’den gelirdi ama berrak bir cam levhası kendi ağırlığınca baharat ederdi. Yeşil ve sarı camlar da berrak olanlar kadar işe yaramazdı. Altına ihtiyacımız var. <em>Yeterince sikkeyle, Myr’den cam üfleyicileri ve perdahçılar alabiliriz, onları kuzeye getirebiliriz, sanatlarını acemilerimize öğretmeleri karşılığında onlara özgürlük önerebiliriz. Bu işi böyle halledebiliriz. Eğer altınımız olsaydı. Altınımız yok.</em></p>

    <p>Jon, Sur’un zemininde, bir kar yığınının içinde yuvarlanan Hayalet’i buldu. Ulu kurt taze karı sevmiş gibi görünüyordu. Jon’u gördüğünde ayağa kalktı ve üstündeki karları silkeledi. “Seninle gelecek mi?” diye sordu Efkârlı Edd.</p>

    <p>“Gelecek.”</p>

    <p>“O zeki bir kurt. Ya ben?”</p>

    <p>“Sen gelmeyeceksin.”</p>

    <p>“Sen zeki bir kumandansın. Hayalet daha iyi bir seçim. Yabanılları ısıracak dişlerim kalmadı artık.”</p>

    <p>“Eğer tanrılar merhametliyse, yabanıllarla karşılaşmayız. Gri iğdişi istiyorum.”</p>

    <p>Haber hızla Kara Kale’ye yayıldı. Bowen Marsh ahırdaki Jon’la yüzleşmek için avlunun karşı tarafından geldiğinde Edd hâlâ gri iğdişi eyerlemekle meşguldü. “Lordum, tekrar düşünmenizi rica ediyorum,” dedi Marsh. “Yeni adamlar yeminlerini septte de edebilirler.”</p>

    <p>“Sept yeni tanrıların evi. Eski tanrılar ormanda yaşar ve eski tanrılara ibadet edenler yeminin sözlerini büvet ağaçlarının arasında söyler. Bunu siz de benim kadar iyi biliyorsunuz.”</p>

    <p>“Saten, Eski Şehir’den geldi. Arron ve Emrick batı topraklarından. Eski tanrılar onların tanrıları değiller.”</p>

    <p>“Adamlarıma hangi tanrılara ibadet edeceklerini söyleyemem. Yedi ve kırmızı kadının Işık Tanrısı arasında seçim yapmakta özgürdüler. Bunlar yerine, bütün tehlikelere rağmen ağaçları seçtiler.”</p>

    <p>“Ağlak Adam hâlâ orada bir yerde olabilir, bizi izliyor olabilir.”</p>

    <p>“Ağaçlar kara rağmen en fazla iki saat uzakta. Gece yarısı dönmüş oluruz.”</p>

    <p>“Çok uzun. Bu akıllıca değil.”</p>

    <p>“Akılsızca,” dedi Jon, “ama gerekli. Bu adamlar hayatlarını Gece Nöbetçileri’ne adamak üzereler. Hiç kırılmadan binlerce yıl evveline uzanan bir kardeşlik nesebine katılacaklar. Yemin önemli, teamüller de öyle. Bunlar bizi birbirimize bağlayan şeyler; soylular ve alt tabakadan gelenler, gençler ve yaşlılar, adiler ve asiller. Bu yemin ve teamüller bizi kardeş yapıyor.” Marsh’ın omzuna vurdu. “Size söz veriyorum, geri döneceğiz.”</p>

    <p>“Evet lordum,” dedi Lord Kâhya, “ama canlı adamlar olarak mı geri döneceksiniz yoksa gözleri çıkarılıp kazıklara geçirilmiş kafalar olarak mı? Gecenin karanlığında geri geleceksiniz. Kar yığınları bazı yerlerde bel yüksekliğinde. Yanınıza tecrübeli adamlar aldığınızı görüyorum, bu iyi, ama Kara Jack Bulwer da bu ormanı iyi tanıyordu. Amcanız Benjen Stark bile...”</p>

    <p>“Bende, onlarda olmayan bir şey var.” Jon başını çevirip ıslık çaldı. “<em>Hayalet.</em> Gel.” Ulu kurt sırtındaki karı silkeleyip Jon’un yanına gitti. Korucular hayvana yol açmak için kenara çekildiler ama kısraklardan biri kişnedi, ürküp geri kaçtı. Rory, hayvanın dizginlerini sertçe çekmek zorunda kaldı. “Sur sizindir Lord Bowen,” dedi Jon. Atının gemini tuttu ve hayvanı Sur’un altında kıvrılan buzlu tünelin kapısına doğru yürüttü.</p>

    <p>Buzun ötesindeki ağaçlar uzun ve sessizdi, beyaz pelerinlerin altında kamburlaşmışlardı. Korucular ve acemiler bir araya toplanırken, Hayalet, Jon’un atının yanında yürüdü, sonra durdu, etrafı kokladı, nefesi havada dondu. “Ne oldu?” diye sordu Jon. “Orada biri mi var?” Jon’un görebildiği kadarıyla orman boştu ama Jon uzakları göremiyordu.</p>

    <p>Hayalet, ağaçlara doğru gitti, beyaz pelerinli iki çam ağacının arasında geçti ve bir kar bulutunun içinde kayboldu. <em>Avlanmak istiyor ama avlamak istediği ne?</em> Jon, ulu kurt için, kurdun rastlayabileceği yabanıllar için endişelendiği kadar endişelenmiyordu. <em>Beyaz bir ormanın içinde beyaz bir kurt, bir gölge kadar sessiz. Yabanıllar onun geldiğini asla fark edemezler.</em> Hayalet’in peşinden gitmemesi gerektiğini biliyordu. Hayalet istediği vakit geri dönecekti, daha önce değil. Jon atını mahmuzladı. Adamlar onu takip etti. Atların toynakları buz tabakasını kırıyor ve buzun altındaki yumuşak kara gömülüyordu. Sabit bir yürüyüş temposuyla ormanın içine gittiler, Sur onların arkasında gitgide küçüldü.</p>

    <p>Asker çamlar ve muhafız ağaçları beyaz cübbeler giymişlerdi. Geniş yapraklı ağaçların kahverengi çıplak dallarından buz saçakları sarkıyordu. Beyaz ağaçlara giden yol sık kullanılan tanıdık bir yoldu ama Jon yine de Tom Barleycorn’u keşif süvarisi olarak önden gönderdi. Büyük Liddle ve Uzun Kasabalı Luke çalıların içine dalarak doğuya ve batıya gittiler. Kafileye iki yandan eşlik edecek ve onları tehlikelere karşı uyaracaklardı. Her biri tecrübeli koruculardı, çelikle ve obsidiyen camıyla silahlanmışlardı, yardım çağırmaları gerekirse kullanmak için eyerlerine savaş boruları asmışlardı.</p>

    <p>Diğerleri de iyi adamlardı. <em>En azından dövüşte iyi adamlar ve kardeşlerine sadıklar.</em> Jon, bu adamların Sur’a gelmeden önce ne yapmış olabileceklerini söyleyemezdi ama çoğunun geçmişinin, şu anda giydikleri pelerinler kadar kara olduğundan emindi. Jon burada, arkasında böyle adamlar olmasını isterdi. Adamlar ısırıcı soğuğa karşı başlıklarını yukarı kaldırmışlardı, bazıları yüzlerine kaşkoller sarmıştı, yüz hatlarını gizlemişlerdi. Fakat Jon onları tanıyordu. Her isim kalbine kazınmıştı. Onlar Jon’un adamlarıydı, onun kardeşleriydi.</p>

    <p>Kafilede altı adam daha vardı; gençle yaşlının, iriyle çelimsizin, tecrübeliyle aceminin karışımı. <em>Yemin edecek altı adam.</em> Beygir, Köstebek Kasabası’nda doğmuş ve büyümüştü. Arron ve Emrick, Güzel Ada’dan gelmişlerdi. Saten, Batıdiyar’ın diğer ucundaki Eski Şehir’in genelevlerinden çıkmıştı. Her biri genç çocuklardı. Leathers ve Jack daha yaşlı adamlardı, kırklarını epey geçmişlerdi. Tekinsiz Orman’ın oğulları, ikisinin de kendi oğulları ve torunları vardı. Leathers ve Jack, Jon Kar’ın seslenişte bulunduğu gün onunla Sur’a giden altmış üç yabanıldan ikisiydi ve şu ana kadar sadece ikisi siyah pelerini giymeye karar vermişti. Demir Emmett bütün adamların hazır olduğunu söylemişti. Ya da adamlar ancak bu kadar hazır olabilirlerdi. Emmett, Jon ve Bowen Marsh her adamı sırayla tartmış ve onları bir gruba sevk etmişlerdi: Leathers, Jax ve Emrick, koruculara. Beygir, inşaatçılara. Arron ve Saten, kâhyalara. Adamların yemin etme zamanı gelmişti.</p>

    <p>Jon’un o güne kadar gördüğü en çirkin atı süren Demir Emmett kafilenin başında yol alıyordu. Karmakarışık tüyleri olan hayvan, kıldan ve toynaklardan ibaretmiş gibi görünüyordu. “Söylentiye göre dün gece Harlot Kulesi’nde sorun çıkmış,” dedi silah ustası.</p>

    <p>“Hardin Kulesi.” Jon’la birlikte Köstebek Kasabası’ndan gelen altmış üç kişinin on dokuzu kadınlar ve kızlardı. Jon onları, Sur’a ilk geldiğinde kaldığı terk edilmiş kuleye yerleştirmişti. Kadınlardan on ikisi mızrak karılarıydı; kendilerini ve küçük kızları kara kardeşlerin istenmeyen ilgisinden koruma becerisine fazlasıyla sahiplerdi. Hardin Kulesi’ne yeni ve tahrik edici ismini veren, kadınlar tarafından reddedilen bazı adamlardı. Jon bu maskaralığa göz yummayacaktı. “Üç sarhoş soytarı, Hardin’i bir genelevle karıştırmış, hepsi bu. Şimdi hepsi buz hücrelerde, yaptıkları hatayı düşünüyorlar.”</p>

    <p>Demir Emmett yüzünü ekşitti. “Erkekler erkektir, yeminler kelimelerdir ve kelimeler rüzgârdır. Kadınların etrafına korumalar koymalısınız.”</p>

    <p>“Peki korumaları kim koruyacak?” <em>Hiçbir şey bilmiyorsun Jon Kar.</em> Ama Jon öğrenmişti ve öğretmeni Ygritte’ti. Eğer Jon kendi yemine sadık kalamadıysa, kardeşlerinden bunu yapmalarını nasıl bekleyebilirdi? Fakat yabanıl kadınlara saygısızca davranmanın tehlikeleri vardı. <em>Bir adam bir kadına ya da bir bıçağa sahip olabilir,</em> demişti Ygritte bir zamanlar, <em>ama hiçbir adam ikisine birden sahip olamaz.</em> Bowen Marsh büsbütün haksız değildi. Hardin Kulesi kıvılcım bekleyen bir kavdı. “Üç kale daha açmak niyetindeyim,” dedi Jon. “Derin Göl, Samur Kale ve Uzun Mezar. Her birine özgür insanlardan oluşan bir garnizon yerleştireceğim. Komutayı bizim subaylarımıza vereceğim. Uzun Mezar’da, kumandan ve baş kâhya dışında sadece kadınlar olacak.” Bazı karışıklıklar yaşanacaktı, Jon bundan emindi ama kalelerin arasında, karışıklığı güçleştirecek uzun mesafeler vardı en azından.</p>

    <p>“Peki bu güzide komutayı hangi zavallı alacak?”</p>

    <p>“Onun yanında at sürüyorum.”</p>

    <p>Demir Emmett’in yüzünden geçen dehşet ve haz karışımı ifade, bir çuval altından daha değerliydi. “Benden bu kadar nefret etmenizi sağlayacak ne yaptım lordum?”</p>

    <p>Jon güldü. “Korkma, yalnız olmayacaksın. Efkârlı Edd’i yardımcın ve kâhyan olarak sana vereceğim.”</p>

    <p>“Mızrak karıları çok mutlu olacak. Magnar’a bir kale bahşederseniz iyi yaparsınız.”</p>

    <p>Jon’un gülümsemesi soldu. “Ona güvenebilseydim, bahşederdim. Korkarım ki Sigorn, babasının ölümü için beni suçluyor. Daha kötüsü, o emir vermek üzere büyütülmüş ve eğitilmiş bir adam, emir almak üzere değil. Thennler’i özgür insanlarla karıştırma. <em>Magnar,</em> Eski Dil’de <em>lord</em> anlamına gelir ama Styr kendi halkı için bir tanrı gibiydi. Styr’in oğlu da aynı hamurdan yoğrulmuş. Bu insanlardan diz çökmelerini istemiyorum ama itaat etmeleri gerek.”</p>

    <p>“Evet lordum. Lakin Magnar’la ilgili bir şey yaparsanız iyi edersiniz. Eğer onları görmezden gelirseniz Thennler’le sorun yaşayacaksınız.”</p>

    <p><em>Sorun, lord kumandanın sürüsü,</em> diyebilirdi Jon. Köstebek Kasabası’na yaptığı ziyaret ona birçok sorun getirmişti, aslına bakılırsa kadınlar bu sorunların en küçüğüydü. Halleck, tam da Jon’un korktuğu gibi kavgacı biri olduğunu kanıtlamıştı ve kara kardeşlerin içinde özgür insanlardan kemiklerine kadar nefret eden adamlar vardı. Halleck’in takipçilerinden biri, şimdiden, avluda bir inşaatçının kulağını kesmişti ve bu sadece gelecekte dökülecek kanların habercisiydi. Jon eski kaleleri bir an önce açmak zorundaydı, böylece Harma’nın kardeşini Derin Göl’e ya da Samur Kalesi’ne gönderebilirdi. Bununla birlikte, şu an için iki kale de ikamete uygun değildi ve Othell Yarwyck ile adamın inşaatçıları hâlâ Gece Kalesi’ni onarmakla uğraşıyordu. Jon Kar bazı geceler, Stannis’in bütün yabanılları katletmesine engel olmakla korkunç bir hata yapıp yapmadığını merak ediyordu. <em>Hiçbir şey bilmiyorum Ygritte,</em> diye düşündü, <em>belki de asla bilmeyeceğim.</em></p>

    <p>Ağaçlıktan yarım mil uzakta, sonbahar güneşinin uzun ve kırmızı ışıkları yapraksız ağaçların çıplak dallarının arasından yere düşüyor ve kar yığınlarını pembeye boyuyordu. Biniciler, buzla zırhlanmış iki sivri kayanın arasında uzanan donmuş bir dereden geçtiler, sonra kuzeydoğuya giden kıvrımlı bir av patikasını takip ettiler. Ne zaman rüzgâr esse, kar serpintileri havayı doldurdu ve binicilerin gözlerini ısırdı. Jon, kaşkolünü ağzına çekti ve pelerinin başlığını kafasına geçirdi. “Az kaldı,” dedi adamlara. Kimse cevap vermedi.</p>

    <p>Jon, Tom Barleycorn’u görmeden önce adamın kokusunu aldı. Yoksa kokuyu alan Hayalet miydi? Son zamanlarda, Jon sık sık ulu kurtla bir olduğunu hissediyordu, uyanıkken bile. Önce ulu kurt göründü, üstündeki karları silkeledi, birkaç dakika sonra Tom ortaya çıktı. “Yabanıllar,” dedi Jon’a sessizce. “Ağaçlıkta.”</p>

    <p>Jon binicileri durdurdu. “Kaç kişiler?”</p>

    <p>“Dokuz kişi saydım. Muhafız yok. Bazıları ölü olabilir ya da uyuyorlar. Çoğu kadın gibi görünüyor. İçlerinden biri çocuk ama bir de dev var. Sadece benim gördüğüm. Ateş yakmışlar, ağaçların arasından duman yükseliyor. Aptallar.”</p>

    <p><em>Dokuz. Benim on yedi yabanılım var.</em> Gerçi Jon’un yabanıllarının dördü yeşil çocuklardı ve hiçbiri dev değildi.</p>

    <p>Bununla birlikte, Jon, Sur’a geri dönmeyecekti. <em>Eğer yabanıllar hâlâ yaşıyorlarsa onları kendi tarafımıza çekebiliriz. Eğer öldülerse... pekâlâ, birkaç ceset işimize yarayabilir.</em> Donmuş zemine yavaşça atlayarak, “Yayan devam edeceğiz,” dedi. Kar bilek yüksekliğindeydi. “Rory, Pate, atlarla kalın.” Jon bu görevi acemilere de verebilirdi ama onların kanla tanışması gerekiyordu. Şimdi de herhangi bir zaman kadar uygundu. Yayılın ve hilal şekli alın. Ağaçlığı üç yandan sarmak istiyorum. Sağınızdaki ve solunuzdaki adamlar görüş mesafenizde olsun, böylece aranızdaki mesafe genişlemez. Kar, ayak seslerimizi boğacak. Eğer yabanılları gafil avlarsak daha az kan dökülür.”</p>

    <p>Gece hızla çöküyordu. Güneşin son ince dilimi ormanın batısında alçalırken ışıklar kayboldu. Pembe kar yığınları yine beyaza dönüşüyordu. Dünya karardıkça, renkler karları terk ediyordu. Akşam seması, defalarca yıkanmış eski bir pelerin gibi soluk griye dönüşüyor ve ilk utangaç yıldızlar ortaya çıkıyordu.</p>

    <p>Jon, ileride, sadece bir büvet ağacına ait olabilecek beyaz bir gövde gördü. Gövdenin üstünde kırmızı yapraklardan bir baş vardı. Jon Kar sırtına uzandı ve Uzunpençe’yi kınından çıkardı. Sağa sola baktı, Saten’le Beygir’e bir baş işareti yaptı. İki delikanlının aynı baş işaretini öndeki adamlara iletişini izledi. Adamlar birlikte ağaçlığa doğru koştular, nefes alışverişlerinden başka ses çıkarmayarak eski kar yığınlarının arasında ilerlediler. Hayalet de onlarla birlikte koştu, Jon’un yanındaki beyaz bir gölgeydi.</p>

    <p>Büvet ağaçları, ormanın içindeki açık alanın etrafında çember şeklinde yükseliyordu. Dokuz ağaç vardı, hemen hemen aynı yaşta ve aynı boydalardı. Her birinin gövdesine yüzler kazınmıştı ve yüzlerin hiçbiri aynı değildi. Bazı yüzler gülümsüyordu, bazıları çığlık atıyordu, bazıları Jon’a bağırıyordu. Gözler, derinleşen kızıllıkta siyah görünüyordu ama Jon, onların gün ışığında kan kırmızısı olacağını biliyordu. <em>Hayalet’in gözleri gibi.</em></p>

    <p>Ağaçlığın ortasındaki ateş küçük ve zavallı bir şeydi. Küller, közler ve birkaç kırık dal ağır ve dumanlı yanıyordu. Ateş bu haliyle bile, etrafında toplanan yabanıllardan daha canlı görünüyordu. Jon çalıların arasından çıktığında sadece bir yabanıl tepki verdi. Bir çocuktu, ağlamaya başladı, annesinin eski püskü pelerinini çekiştirdi. Kadın gözlerini açtı, nefesini tuttu. O esnada ağaçlık, korucular tarafından çevrelenmişti, adamlar kemik beyazı ağaçların önüne geçtiler, siyah eldivenli ellerinde çelikler pırıldıyordu, katliam için durum almışlardı.</p>

    <p>Dev, korucuları en son fark etti. Ateşin yanında kıvrılmış uyuyordu ama bir şey onu uyandırdı; çocuğun ağlaması, siyah çizmelerin altında çatırdayan kar, hızlıca içe çekilmiş bir nefes. Dev hareket etti, muazzam bir kaya parçası canlanmıştı sanki. Dev, bir homurtu çıkarıp doğrularak oturma pozisyonu aldı, uykusunu açmak için domuz budu büyüklüğündeki elleriyle gözlerini ovuşturdu... sonra, elinde kılıcı parlayan Demir Emmett’i gördü, kükredi, hızla ayağa kalktı, o muazzam ellerden biri bir tokmağın etrafında kapandı ve tokmağı yukarı kaldırdı.</p>

    <p>Hayalet cevaben dişlerini gösterdi. Jon, ulu kurdu ensesinden yakaladı. “Burada dövüş istemiyoruz.” Jon’un adamları devi devirebilirdi ama bunun bir bedeli olurdu. Bir kez kan döküldüğünde, yabanıllar dövüşe katılırdı. Çoğu ya da hepsi burada ölürdü. Jon’un kardeşlerinden bazıları da ölürdü. “Burası kutsal bir yer. Teslim olun. Biz...”</p>

    <p>Dev, ağaçlardaki yaprakları sallayan bir ses çıkararak tekrar kükredi ve elindeki tokmağı yere vurdu. Tokmağın sapı iki metreydi, meşe ağacından yapılmıştı. Sapın ucundaki baş, ekmek somunu kadar büyük bir taştı. Tokmağın darbesi zemini titretti. Yabanıllardan bazıları kendi silahlarını almak için emeklemeye başladılar.</p>

    <p>Jon Kar, Uzunpençe’yi çekmek üzereyken, Leathers ağaçlığın diğer ucundan konuştu. Adamın kelimeleri kaba ve boğuktu ama Jon kelimelerin içindeki müziği duydu ve Eski Dil’i tanıdı. Leathers uzunca bir süre konuştu. Konuşma bittiğinde, dev cevap verdi. Kükreme gibi bir şeydi, içine hırıltılar karışmıştı ve Jon tek kelimesini anlamamıştı. Fakat Leathers ağaçları işaret edip bir şey söyledi. Dev de ağaçları gösterdi, dişlerini gıcırdattı ve tokmağını yere attı.</p>

    <p>“Tamamdır,” dedi Leathers. “Dövüş istemiyorlar.”</p>

    <p>“İyi iş çıkardın. Ona ne söyledin?”</p>

    <p>“Ağaçların bizim de tanrılarımız olduğunu. Buraya dua etmek için geldiğimizi.”</p>

    <p>“Edeceğiz. Çeliklerinizi kaldırın, hepiniz. Bu gece burada kan dökülmeyecek.”</p>

    <p>Dokuz, demişti Tom Barleycorn ve dokuz yabanıl vardı. Fakat ikisi ölüydü ve biri öyle hastaydı ki sabaha ölebilirdi. Geri kalan altı kişinin içinde bir anne ve bir çocuk, iki yaşlı adam, ezilmiş bronzlar içinde yaralı bir Thenn ve Boynuzayak halkından biri bulunuyordu. Adamın ayakları öyle kötü şekilde buz tutmuştu ki Jon onun bir daha asla yürüyemeyeceğini bir bakışta anladı. Daha sonra, yabanılların ağaçlığa gelmeden önce birbirlerine yabancı olduklarını öğrendi. Bu insanlar, Mance Rayder’ın ordusu Stannis tarafından dağıtıldığında, katliamdan kaçmak için ormana sığınmışlardı, bir süre etrafta dolaşmışlardı, açlık yüzünden dostlarını ve akrabalarını kaybetmişlerdi, sonunda burada durmuşlardı, yola devam edemeyecek kadar zayıf ve yorgunlardı.</p>

    <p>“Sur buradan sadece birkaç saat uzakta,” dedi Jon. “Neden oraya sığınmıyorsunuz? Diğerleri teslim oldu. Mance dahil.”</p>

    <p>Yabanıllar birbirlerine baktılar. Sonunda, içlerinden biri, “Hikâyeleri duyduk,” dedi. “Kargalar teslim olan herkesi yakmışlar.”</p>

    <p>“Mance’i bile yakmışlar,” diye ekledi kadın.</p>

    <p><em>Melisandre,</em> diye düşündü Jon, <em>senin ve şu kırmızı tanrının hesap vermeniz gereken çok şey var.</em> “İsteyen herkes bizimle gelebilir. Kara Kale’de yiyecek ve barınak var. Sur, sizi, bu ormana musallat olan yaratıklardan korur. Size söz veriyorum, kimse yanmayacak.”</p>

    <p>“Bir karganın sözü,” dedi kadın, çocuğuna sarıldı, “ama o sözü tutabileceğini kim söyleyebilir? Sen kimsin?”</p>

    <p>“Gece Nöbetçileri’nin Lord Kumandanı ve Kışyarı Lordu Eddard Stark’ın oğlu.” Jon, Tom Barleycorn’a döndü. “Rory ve Pate atları getirsinler. Burada, gereğinden bir an daha fazla kalmak istemiyorum.”</p>

    <p>“Emredersiniz lordum.”</p>

    <p>Kafilenin ormandan ayrılmadan önce yapacağı son bir şey kalmıştı: Yapmak için geldikleri şey. Demir Emmett adamlarını çağırdı, adamlar büvet ağaçlarının önünde diz çökerken, kafilenin geri kalanı saygılı bir mesafeden onları izledi. Günün son ışığı da gitmişti artık. Yegâne ışık, yukarıdaki yıldızlardan ve ağaçlığın ortasındaki zayıf ateşin kırmızı korlarından geliyordu.</p>

    <p>Siyah başlıklar ve siyah pelerinler takan altı adam, gölgelerden oyulmuş gibi görünüyorlardı. Seslerini gecenin enginliğine karşı birlikte yükselttiler. Kendilerinden önce binlerce adamın yaptığı gibi, “Gece çöküyor ve son nefesime kadar sürecek nöbetim başlıyor,” dediler. Saten’in sesi bir şarkı kadar tatlıydı, Beygir’inki pürüzlü ve aksak. Arron’ın sesi tedirgin bir ciyaklamaydı.</p>

    <p><em>Umarım ölüm çok geç gelir.</em> Jon Kar, karın içinde tek dizinin üstüne çöktü. <em>Babamın tanrıları, bu adamları koruyun. Her neredeyse küçük kardeşim Arya’yı da koruyun. Size yalvarıyorum, Mance’in onu bulmasına ve güven içinde bana getirmesine izin verin.</em></p>

    <p>Yılların ve asırların içinde yankılanan seslerle, “Evlenmeyeceğim. Mülk edinmeyeceğim. Baba olmayacağım,” diye yemin etti acemiler. “Hiç taç takmayacak, zafer kazanmayacağım. Nöbette yaşayacak, nöbette öleceğim.”</p>

    <p><em>Ormanın tanrıları, aynı şeyi yapabilmem için bana güç verin,</em> diye dua etti Jon Kar sessizce. <em>Bana, yapmam gereken şeyi bilmem için akıl ve gerçekleştirmem için cesaret verin.</em></p>

    <p>“Ben karanlıktaki kılıç, duvardaki gözcüyüm,” dedi altı adam. Jon, adamların sesinin değiştiğini, güçlendiğini, daha emin çıktığını hissetti. “Ben soğukta yanan ateş, şafak vaktindeki ışığım. Ben uyurları uyandıran nida, diyar halkını koruyan kalkanım.”</p>

    <p><em>Diyar halkını koruyan kalkan.</em> Hayalet, burnunu Jon’un koluna sürdü, Jon kolunu kurdun bedenine sardı. Beygir’in yıkanmamış pantolonunun kokusunu, Saten’in sakalına sürdüğü tatlı parfümü, korkunun keskin ufunetini, devin güçlü aromasını koklayabiliyordu. Kendi kalbinin vuruşunu duyabiliyordu. Ağaçlığın karşısındaki çocuklu kadına, iki ihtiyara ve sakat ayaklı Boynuzayak adamına baktığında bütün gördüğü, insandı.</p>

    <p>“Bu gece ve gelecek tüm gecelerde, hayatımı ve onurumu Gece Nöbetçileri’ne adıyorum.”</p>

    <p>Rüzgâr çıkıyordu. Gitme zamanı gelmişti.</p>

    <p>Geri dönüş yolculuğu, ağaçlığa gelmek için yapılan yolculuktan çok daha uzun sürdü. Devin adımları, bacaklarının uzunluğuna ve iriliğine rağmen ağırdı. Dev, alçak dallarda biriken karları tokmağıyla dökmek için sık sık duruyordu. Kadın, Rory’nin atında, kadının çocuğu Tom Barleycorn’un atında, yaşlı adamlarsa Beygir ve Saten’in atlarında yolculuk ediyorlardı. Thenn, atlardan korkuyordu, yaralarına rağmen yürümeyi tercih etti. Boynuzayak adamı eyerde oturamadı ve bir çuval tahıl misali bir atın sırtına bağlanmak zorunda kaldı; bir türlü uyandırılamayan, solgun yüzlü, ince bacaklı kocakarı da öyle.</p>

    <p>İki ceset için de aynı şey yapıldı. Bu durum Demir Emmett’in kafasını karıştırdı. “Cesetler bizi yavaşlatmaktan başka işe yaramaz lordum,” dedi Emmett. “Onları parçalara ayırıp yakalım.”</p>

    <p>“Hayır,” dedi Jon. “Onları da götürüyoruz. İşe yarayacaklar.”</p>

    <p>Gökyüzünde kafileye rehberlik edecek ay yoktu, ara sıra yıldızlar görünüyordu. Dünya siyah beyaz ve durgundu. Uzun, ağır, sonsuz bir yoldu bu. Kar, kafiledekilerin çizmelerine ve pelerinlerine yapıştı. Çam ağaçlarını titreten rüzgâr, adamların pelerinlerini havalandırıp döndürdü. Jon, gökyüzündeki kızıl göçebeye baktı. Kafile aşağıdan geçerken, kızıl göçebe muazzam ağaçların yapraksız dallarının arasından onları izliyordu. Özgür insanlar bu yıldıza <em>Hırsız</em> diyordu. Ygritte her zaman, bir kadın çalmak için en uygun zamanın, Hırsız’ın Aykız’da olduğu zaman olduğunu söylerdi. <em>Bir dev ya da iki ölü adam çalmak için en uygun zamanın ne olduğunu hiç söylemedi.</em></p>

    <p>Kafile Sur’u tekrar gördüğünde neredeyse şafak sökmüştü.</p>

    <p>Yaklaşan kafileyi bir devriye borusu selamladı. Borunun sesi, pes sesli devasa bir kuşun yüksek perdeli çığlığına benziyordu. Tek üfleyiş, korucuların geri döndüğü anlamına geliyordu. Büyük Liddle kendi savaş borusunu aldı ve devriye borusuna cevap verdi. Efkârlı Edd’in ortaya çıkıp sürgüleri çekmesi ve demir kapıyı ardına kadar açması için kapıda birkaç dakika beklediler. Edd, yabanıllardan oluşan perişan grubu gördüğünde dudaklarını büzüştürdü ve deve uzun bir bakış attı. “Tünelden rahatça geçebilmesi için bunu yağlamamız gerek lordum. Kilere birini göndereyim mi?”</p>

    <p>“Ah, bence tünelden geçebilir. Yağlanmadan.”</p>

    <p>Geçti... ellerinin ve dizlerinin üstünde emekleyerek. <em>Bu büyük bir çocuk. En az dört metre. Kudretli Mag’den bile iri.</em> Mag tam olarak bu buzun altında can vermişti, Donal Noye ile ölümcül bir mücadeleye girişmişti. <em>İyi bir adam. Nöbet çok fazla iyi adam kaybetti.</em> Jon, Leathers’ı kenara çekti. “Devin sorumluluğu sende. Lisanını konuşabiliyorsun. Karnını doyur ve onun için ateşin yanında sıcak bir yer bul. Onunla kal. Kimsenin kışkırtmasına izin verme.”</p>

    <p>“Tamam.” Leathers duraksadı. “Lordum.”</p>

    <p>Jon, canlı yabanılları, yaralarının ve soğuk ısırmalarının tedavi edilmesi için yolladı. Biraz sıcak yemeğin ve sıcak kıyafetlerin onları eski sağlıklarına kavuşturacağını umdu ama Boynuzayak adamı büyük ihtimalle iki ayağını birden kaybedecekti. Cesetleri buz hücrelerine gönderdi.</p>

    <p>Jon, pelerinini kapının yanındaki kancaya asarken Clydas’ın odaya gelip gittiğini fark etti. Çalışma odasındaki masanın üstüne bir mektup bırakılmıştı. Jon ilk bakışta, <em>Doğugözcüsü ya da Gölge Kule,</em> diye tahmin etti ama mühür mumu siyah değil altın rengiydi. Mührün üstünde, alevli bir kalbin içine yerleştirilmiş bir geyik kafası vardı. <em>Stannis.</em> Jon, sertleşmiş mührü kırdı, parşömen dürümünü açtı, okudu. <em>Bir üstadın eli ama bir kralın sözleri değil.</em></p>

    <p>Stannis, Derinorman Kalesi’ni ele geçirmişti ve dağ kabileleri ona katılmıştı. Flint, Norrey, Wull, Liddle, hepsi.</p>

    <blockquote class="duzyazi_1">
      <p><em>Ve bir destekçimiz daha oldu, beklenmedik fakat çok sevindirici, Ayı Adası’nın kerimelerinden biri. Adamları tarafından Dişi Ayı olarak anılan Alysane Mormont, bir balıkçı teknesinin mürettebatının içine savaşçılar yerleştirdi ve kıyının açığında bekleyen demiradamları gafil avladı. Greyjoy’un dargemileri yakıldı ya da ele geçirildi, adamları teslim oldu ya da katledildi. Kaptanlar, krallar, dikkate diğer savaşçılar ve asil doğumlular için fidye isteyeceğim ya da onları başka bir şekilde kullanacağım, geri kalanları asmak niyetindeyim...</em></p>
    </blockquote>

    <p>Gece Nöbetçileri, diyarın savaşlarında ve anlaşmazlıklarında taraf tutmamaya yeminliydi. Buna rağmen, Jon Kar kendini memnun olmaktan alıkoyamıyordu. Okumaya devam etti.</p>

    <blockquote class="duzyazi_1">
      <p><em>...zaferimizin haberi yayıldıkça daha çok kuzeyli adam bizim tarafımıza geçiyor. Balıkçılar, hürsüvariler, dağlılar. Kurt Ormanı’nın derinliklerinde yaşayan çiftçiler, demiradamlardan kaçmak için taşlı kıyıdaki evlerini terk eden kasabalılar, Kışyarı kapılarında gerçekleşen mücadeleden sağ çıkanlar, bir zamanlar Horwoodlar’a, Cerwynler’e ve Tallhartlar’a yeminli olan adamlar. Ben bu mektubu yazarken ordumuzda beş bin adam var ve sayımız her gün artıyor. Roose Bolton’ın bütün kuvvetiyle birlikte Kışyarı’na doğru ilerlediği haberini aldık. Piçini Kışyarı’nda senin üvey kız kardeşinle evlendirecekmiş. Bolton’ın kaleyi eski kuvvetine kavuşturmasına izin veremeyiz. Ona karşı yürüyüşe geçeceğiz. Arnolf Karstark ve Mors Umber bize katılacaklar. Eğer yapabilirsem kız kardeşini kurtaracağım ve onun için Ramsay Kar’dan daha iyi bir eş bulacağım. Ben geri dönene kadar, sen ve kardeşlerin Sur’u tutmalısınız.</em></p>
    </blockquote>

    <p>Mektup imzalanmıştı, başka bir el tarafından.</p>

    <blockquote class="duzyazi_1">
      <p><em>Işık Tanrısı infaz etti. Rhoynarlar’ın, Andallar’ın ve İlk İnsanlar’ın Kralı, Yedi Krallık Lordu, Baratheon Hanedanı’ndan Bu İsimle Anılan İlk Kral Stannis Baratheon tarafından imzalanıp mühürlendi.</em></p>
    </blockquote>

    <p>Jon mektubu kenara bırakır bırakmaz, parşömen tekrar kıvrıldı, sırlarını saklamak istiyordu sanki. Jon, az önce okuduğu mektupla ilgili ne hissettiğinden emin değildi. Kışyarı’nda daha önce de mücadeleler gerçekleşmişti ama taraflardan biri her daim bir Stark olmuştu. “O kale bir iskelet,” dedi Jon kendine. “Kışyarı değil, Kışyarı’nın hayaleti.” Kelimeleri yüksek sesle söylemek şöyle dursun, bunu düşünmek bile acı vericiydi. Ve yine de...</p>

    <p>Jon, yaşlı Kargayemi’nin mücadeleye kaç adam getireceğini ve Arnolf Karstark’ın kaç kılıç toplayabileceğini merak etti. Umberlar’ın yarısı Fahişefelaketi’yle birlikte arazinin karşı tarafında olacaktı, Dehşet Kalesi’nin derisi yüzülmüş adamının altında dövüşeceklerdi. Üstelik, iki hanedanın da kuvvetlerinin büyük bölümü Robb’la birlikte güneye gitmiş ve asla geri dönmemişti. Kışyarı, harabeye dönmüş olmasına rağmen, onu ele geçiren taraf için dikkate değer bir avantaj sağlayacaktı. Robert Baratheon bir zamanlar bunu görmüş ve kaleyi sağlama almak için hızla harekete geçmişti. Ona şöhret kazandıran cebri yürüyüşler ve gece yarısı sürüşleri gerçekleştirmişti. Kardeşi onun kadar cüretkâr olacak mıydı?</p>

    <p><em>Sanmıyorum.</em> Stannis temkinli bir kumandandı ve Stannis’in ordusu; kabile adamlarından, güneyli şövalyelerden, kralın ve kraliçenin takipçilerinden yapılmış, bir parça kuzeyli lordla tuzlandırılmış hazmı zor bir yahniydi. Stannis, <em>Kışyarı’na hızla gitmeli ya da hiç gitmemeli,</em> diye düşündü Jon. Krala tavsiye vermek onun haddi değildi ama...</p>

    <p>Mektuba tekrar baktı. <em>Eğer yapabilirsem kız kardeşini kurtaracağım.</em> Bu, Stannis’ten beklenmeyecek kadar büyük bir duyarlılıktı ama o zalim, <em>eğer yapabilirsem ve onun için Ramsay Kar’dan daha iyi bir eş bulacağım,</em> zeyliyle değer kaybetmişti. Ama Arya kurtarılmak üzere orada olmazsa ne olacaktı? Leydi Melisandre’nin alevleri gerçeği söylüyorsa ne olacaktı? Jon’un kardeşi bu çeşit zapt edenlerin ellerinden kaçabilir miydi gerçekten? <em>Bunu nasıl yapabilir? Arya her zaman zeki ve hızlıydı ama neticede sadece küçük bir kız. Üstelik Ramsay Bolton, böylesi değerli bir ödüle karşı ihmalkâr davranacak türden biri değil.</em></p>

    <p>Peki Bolton, Arya’yı hiç ele geçirmediyse ne olacaktı? Bu düğün, Stannis’i tuzağa düşürmek için planlanmış bir oyun olabilirdi. Jon’un bildiği kadarıyla, Eddard Stark, Dehşet Kalesi Lordu’ndan hiç şikâyet etmemişti ama fısıltılı sesli ve solgun yüzlü adama asla güvenmemişti.</p>

    <p><em>Ölmek üzere olan bir atın sırtında oturan, grilere bürünmüş bir kız. Düğününden kaçıyor.</em> Jon, bu sözlerin gücüyle Mance Rayder’ı ve altı mızrak karısını serbest bırakmıştı. “Genç ve güzel kadınlar,” demişti Mance. Yanmamış kral bazı isimler vermişti ve işin geri kalanını Efkârlı Edd halletmişti, kadınları Köstebek Kasabası’ndan gizlice çıkarmıştı. Bütün bunlar çılgınlık gibi görünüyordu şimdi. Jon, Mance kendini açığa çıkardığı anda onu devirmemekle hata yapmış olabilirdi. Sur’un Ötesindeki Kral’a karşı kinle karışık bir hayranlık duyuyordu ama adam bir yemin bozan ve dönekti. Jon, Melisandre’ye daha da az güveniyordu. Ama bir şekilde buradaydı işte, bütün umutlarını Mance’e ve Melisandre’ye bağlamıştı. <em>Her şey kız kardeşimi kurtarmak için. Ama Gece Nöbetçileri’nin kız kardeşleri yoktur.</em></p>

    <p>Kışyarı’nda küçük bir çocukken, Jon’un kahramanı Genç Ejderha’ydı; on dört yaşındayken Dorne’u fetheden çocuk kral. Jon Kar, gayrimeşru doğumuna rağmen ya da gayrimeşru doğumu yüzünden, tıpkı Kral Daeron gibi orduları zafere yürütmeyi hayal etmişti. Büyüdüğünde bir fatih olmayı düşlemişti. Şimdi yetişkin bir adamdı ve Sur onundu ama elinde kuşkulardan başka bir şey yoktu. Jon, kuşkularını bile zapt edemiyordu.</p>
  </div>
</body>
</html>
