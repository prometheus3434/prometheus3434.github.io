<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>“Bırakın ölsünler,” dedi Kraliçe.</p>

    <p>Bu Jon Kar’ın beklediği cevaptı. <em>Bu kraliçe asla hayal kırıklığına uğratmıyor.</em> Ama bunu bilmek, darbeyi hafifletmiyordu. “Majesteleri,” diye üsteledi Jon, “Çetinocak’ta binlerce insan açlıktan kırılıyor. Çoğu kadın...”</p>

    <p>“...ve çocuk. Evet. Çok üzücü.” Kraliçe, kızını yanına çekti ve çocuğun yanağını öptü. <em>Gri hastalıkla bozulmamış yanağı,</em> Jon’un dikkatinden kaçmadı. “Çocuklar için elbette üzgünüz ama mantıklı davranmalıyız. Onlara verecek yiyeceğimiz yok, üstelik savaşlarda lord kocama yardım edemeyecek kadar küçükler. Işığın içinde tekrar hayat bulmaları daha iyi.”</p>

    <p>Bu, <em>bırakın ölsünler,</em> demenin daha yumuşak şekliydi.</p>

    <p>Oda kalabalıktı. Prenses Shireen, annesinin koltuğunun yanında duruyordu. Yamalı Yüz, prensesin ayaklarının dibinde bağdaş kurmuştu. Kraliçenin arkasında Sör Axell Florent vardı. Asshaili Melisandre ateşin yanındaydı, Melisandre’nin boğazındaki yakut, kadının aldığı her nefesle nabızlanıyordu. Kırmızı kadının da eşlikçileri vardı; yaver Devan Seaworth ve kralın kalede bıraktığı iki muhafız.</p>

    <p>Kraliçe Selyse’in koruyucuları olan ışıltılı şövalyeler duvar boyunca sıraya dizilmişti: Sör Malegorn, Sör Benethon, Sör Narbert, Sör Patrek, Sör Dorden, Sör Brus. Kara Kale kana susamış yabanıllar tarafından işgal edilmişken, Selyse yeminli kılıçlarını gece gündüz yanında tutuyordu. Tormund Devfelaketi bunu duyduğunda kükremişti. “Kaçırılmaktan mı korkuyor? Aletimin ne kadar büyük olduğunu ona söylemedin umarım, bu bütün kadınları korkutur. Hep bıyıkları olan bir kadın istemişimdir.” Sonra gülmüştü.</p>

    <p><em>Şimdi gülüyor olmazdı.</em></p>

    <p>Jon burada yeterince zaman harcamıştı. “Sizi rahatsız ettiğim için üzgünüm Majesteleri. Gece Nöbetçileri bu meseleyle ilgilenecek.”</p>

    <p>Kraliçenin burun delikleri genişledi. “Hâlâ Çetinocak’a gitmeyi düşünüyorsunuz. Bunu yüzünüzde görebiliyorum. <em>Bırakın ölsünler</em> dedim ama siz bu saçmalıkta ısrarlısınız. İnkâr etmeyin.”</p>

    <p>“En iyi olduğunu düşündüğüm şeyi yapmalıyım. Saygısızlık etmek istemem ama Sur benim Majesteleri, bu karar da öyle.”</p>

    <p>“Öyle,” dedi Selyse, “ve kral döndüğünde bu kararın hesabını vereceksiniz. Korkarım ki diğer kararlarınızın hesabını da vereceksiniz. Lakin görüyorum ki mantığa karşı sağırsınız. Yapmak zorunda olduğunuz şeyi yapın.”</p>

    <p>Sör Malegorn konuştu. “Lord Kar, bu keşif gezisine kim liderlik edecek?”</p>

    <p>“Kendinizi mi öneriyorsunuz sör?”</p>

    <p>“Aptal gibi mi görünüyorum?”</p>

    <p>Yamalı Yüz ayağa sıçradı. “Ben liderlik edeceğim!” Soytarının çanları neşeyle çınladı. “Tekrar denize yürüyeceğiz, denizatları süreceğiz, deniz kızları gelişimizi duyurmak için deniz kabuklarını öttürecek, oh, oh, oh.”</p>

    <p>Herkes güldü. Kraliçe Selyse bile hafifçe gülümsedi. Jon o kadar eğlenmemişti. “Bizzat yapamayacağım hiçbir şeyi adamlarımdan istemem. Keşif gezisine ben liderlik edeceğim.”</p>

    <p>“Ne kadar cesursunuz,” dedi kraliçe. “Onaylıyoruz. Daha sonra, bir ozan sizin hakkınızda coşkulu bir şarkı yazacak ve biz, sizden daha sağduyulu bir lord kumandan seçeceğiz.” Bir yudum şarap içti. “Diğer meselelerden bahsedelim. Axell, lütfen yabanıl kralı getir.”</p>

    <p>“Derhal Majesteleri.” Sör Axell bir kapıdan dışarı çıktı ve bir an sonra Gerrick Kralkanı’yla birlikte geri döndü. “Kızılsakal Hanedanı’ndan Gerrick,” diye duyurdu, “Yabanıl Kralı.”</p>

    <p>Gerrick Kralkanı uzun boylu bir adamdı, geniş omuzları vardı. Görünüşe göre, kraliçe ona eski bir kralın kıyafetlerini giydirmişti. Keselenmiş, derlenip toplanmış, kadifelere ve kalın kürküne bürünmüş, saçları yeni yıkanmış, kızıl sakalı düzgünce kesilmiş yabanıl, tepeden tırnağa güneyli bir lord gibi görünüyordu. <em>Kral Toprakları’ndaki taht odasına girebilir ve kimse gözünü kırpmaz,</em> diye düşündü Jon.</p>

    <p>“Gerrick, yabanılların gerçek ve meşru kralıdır,” dedi kraliçe. “İşgalci Mance Rayder’ın annesi sıradan bir kadındı ve babası kara kardeşlerden biriydi ama Gerrick, büyük kral Raymun Kızılsakal’ın hiç bozulmamış erkek soyundan geliyor.”</p>

    <p><em>Hayır,</em> diyebilirdi Jon. <em>Gerrick, Raymun Kızılsakal’ın küçük kardeşinin soyundan geliyor.</em> Özgür insanlar için, Raymun Kızılsakal’ın soyundan gelmek, adamın atının soyundan gelmek kadar değerliydi. <em>Hiçbir şey bilmiyorlar Ygritte. Ve daha kötüsü, asla öğrenmeyecekler.</em></p>

    <p>“Gerrick, en büyük kızını, benim sevgili Axell’ime vermeyi nezaketle kabul etti,” dedi Kraliçe Selyse. “Kadın ve erkek, Işık Tanrısı’nın kutsal evlilik bağıyla birleşecek. Aynı düğünde Gerrick’in diğer kızları da evlenecek. Ortanca kızı Sör Brus BuckIer ile. En küçük kızı da Kızıl Havuz’dan Sör Malegorn ile.”</p>

    <p>“Sörler.” Jon, adı zikredilen şövalyeleri başıyla selamladı. “Nişanlılarınızda mutluluk bulmanızı dilerim.”</p>

    <p>“Denizin altında, adamlar balıklarla evlenir.” Yamalı Yüz birkaç küçük dans adımı attı. “Evlenir, evlenir, evlenir.”</p>

    <p>Kraliçe Selyse tekrar burnunu çekti. “Dört evlilik, üç evlilik kadar kolay bir şekilde gerçekleştirilebilir. Val isimli şu kadının evlendirilmesinin vakti geldi de geçiyor Lord Kar. Val’in, iyi ve sadık şövalyem Sör Patrek’le evlenmesine karar verdim.”</p>

    <p>“Val’in bundan haberi var mı Majesteleri?” diye sordu Jon. “Özgür insanlar arasında, bir adam bir kadını arzuladığında, onu kaçırır. Bu sayede gücünü, zekâsını ve cesaretini kanıtlar. Talip, kadının akrabaları tarafından yakalandığı takdirde büyük bir dayak yer, kadın tarafından değersiz bulunursa dayaktan daha kötü şeylerle karşılaşır.”</p>

    <p>“Barbar teamülü,” dedi Axell Florent.</p>

    <p>Sör Patrek sadece güldü. “Lord Kar, Leydi Val bizim usullerimize yabancıysa onu bana gönderin. Kendisine, soylu bir leydinin kocasına karşı olan vazifelerini öğreteyim.”</p>

    <p><em>Bu harika olur.</em> Jon merak etti; kraliçe, Val’in Prenses Shireen’le ilgili düşüncelerini bilse, onu kendi şövalyelerinden biriyle evlendirmeye bu kadar hevesli olur muydu? “Nasıl isterseniz,” dedi, “lakin özgürce konuşmama müsaade edersiniz...”</p>

    <p>“Hayır, etmiyorum. Çekilebilirsiniz.”</p>

    <p>Jon Kar diz çöktü, başını eğdi ve odadan ayrıldı.</p>

    <p>Basamakları ikişer ikişer aştı, aşağı inerken karşılaştığı kraliçe adamlarını başıyla selamladı. Majesteleri Kraliçe, kendisini katil yabanıllardan korumaları için her sahanlığa muhafızlar yerleştirmişti. Jon yolu yarılamışken, yukarıdan gelen biri ona seslendi. “Jon Kar.”</p>

    <p>Jon döndü. “Leydi Melisandre.”</p>

    <p>“Konuşmalıyız.”</p>

    <p>“Öyle mi?” <em>Sanmıyorum.</em> “Leydim, vazifelerim var.”</p>

    <p>“Ben de o vazifelerden bahsedeceğim.” Melisandre aşağı indi. Kırmızı elbisesinin etekleri basamaklara sürtünüp hışırdadı. Kadın havada ilerliyor gibiydi. “Ulu kurdun nerede?”</p>

    <p>“Dairemde uyuyor. Majesteleri Kraliçe, Hayalet’in huzura gelmesine izin vermiyor, prensesin Hayalet’ten korktuğunu iddia ediyor. Borroq ve yaban domuzu burada olduğu sürece, Hayalet’i serbest bırakmaya zaten cesaret edemem.” Fokyüzenler kabilesini Yeşilkalkan’a götüren arabalar geri döndüğünde, Borroq, Soren Kalkankıran’la birlikte Taşkapı’ya gidecekti, şimdilik kale mezarlığının yanındaki kadim mozolelerden birinde kalıyordu. Borroq için ölü adamların arkadaşlığı, canlı olanların arkadaşlığından daha uygundu. Domuz da diğer hayvanların uzağında olmaktan ve mezarların arasında dolaşmaktan mutluydu. “O yaratık bir boğa büyüklüğünde ve kılıç kadar uzun azı dişleri var. Hayalet’i serbest bırakırsam domuzun peşine düşer ve iki hayvan da bu karşılaşmadan sağ çıkmaz.”</p>

    <p>“Borroq dertlerinin en küçüğü. Bu keşif gezisi...”</p>

    <p>“Sizden gelecek tek laf, kraliçeyi etkileyebilirdi.”</p>

    <p>“Selyse bu konuda haklı Lord Kar. <em>Bırak ölsünler.</em> Onları kurtaramazsın. Gemilerin kayboldu...”</p>

    <p>“Geriye altı gemi kaldı. Donanmanın yarısından fazlası.”</p>

    <p>“Gemilerin kayboldu. <em>Hepsi.</em> Tek adam bile geri dönmeyecek. Ateşlerimde gördüm.”</p>

    <p>“Ateşlerinizin yalan söylediği biliniyor.”</p>

    <p>“Hatalar yaptım, bunu kabul ediyorum fakat...”</p>

    <p>“Ölmek üzere olan bir atın sırtında gri bir kız. Karanlıktaki hançerler. Dumanın ve tuzun içinde doğan vadedilmiş bir prens. Bana öyle geliyor ki, siz hatadan başka bir şey yapmadınız leydim. Stannis nerede? Çıngıraklı’ya ve mızrak karılarına ne oldu? <em>Kardeşim nerede?</em>”</p>

    <p>“Bütün soruların cevaplanacak. Gökyüzüne bak Lord Kar. Cevaplarını aldığında bana haber ver. Kış neredeyse üstümüzde. Ben senin tek umudunum.”</p>

    <p>“Bir aptalın umudu.” Jon döndü ve kadından ayrıldı.</p>

    <p>Leathers avluda dolaşıyordu. Jon’un dışarı çıktığını gördüğünde, “Toregg geri döndü,” dedi. “Toregg’in babası insanlarını Meşe Kalkan’a yerleştirecek ve bu öğleden sonra seksen savaşçıyla birlikte buraya dönecek. Sakallı kraliçe ne dedi?”</p>

    <p>“Majesteleri Kraliçe yardım etmeyecek.”</p>

    <p>“Çenesindeki kılları yolmakla meşgul, öyle mi?” Leathers tükürdü. “Sorun değil. Tormund’ın adamları ve bizimkiler yeterli olur.”</p>

    <p><em>Oraya gitmemiz için yeterli olur.</em> Jon Kar’ı asıl endişelendiren, geri dönüş yolculuğuydu. Çoğu aç ve hasta olan binlerce özgür insan, eve dönüşü ağırlaştıracaktı. <em>Bir buz nehrinden daha yavaş hareket eden bir insan nehri.</em> Bu yavaşlık onları savunmasız bırakacaktı. <em>Ormanda ölü şeyler var. Denizde ölü şeyler var.</em> “Kaç adam yeterli olur?” diye sordu Jon, Leathers’a. “Yüz? İki yüz? Beş yüz? Bin?” <em>Daha fazla mı yoksa daha az mı adam götürmeliyim?</em> Daha küçük bir kafile, Çetinocak’a daha çabuk varırdı... ama yiyecek olmadan kılıçların ne anlamı vardı? Köstebek Ana ve insanları, halihazırda kendi ölülerini yiyecek noktadaydı. İnsanları doyurmak için arabalar; arabaları çekmek için atlar, öküzler ve köpekler götürmek gerekirdi. Kafile, ormanın içinden uçarak geçmek yerine sürünmeye mahkûm olurdu. “Karar verilmesi gereken çok şey var,” dedi Jon. “Haber sal. Gece nöbeti başladığında, bütün liderlerin Kalkan Salonu’nda toplanmasını istiyorum. Tormund o vakte kadar dönmüş olur. Toregg’i nerede bulurum?”</p>

    <p>“Büyük ihtimalle küçük canavarın yanında. Duyduğuma göre sütannelerden birinden hoşlanıyormuş.”</p>

    <p><em>Val’den hoşlanıyor. Val’in ablası bir kraliçeydi, Val neden olmasın?</em> Tormund bir zamanlar Sur’un Ötesindeki Kral olmayı hayal etmişti ama Mance tarafından yenilgiye uğratılmıştı. Uzun Toregg de aynı hayali kuruyor olabilirdi. <em>Toregg, Gerrick Kralkanı’nından iyidir.</em> “Onları rahat bırakalım,” dedi Jon. “Toregg’le daha sonra konuşabilirim.” Kral Kulesi’nin önünden geçerken yukarı baktı. Sur beyazdı, gökyüzü daha beyaz. <em>Kar havası.</em> “Dua edelim de bir fırtına daha çıkmasın.”</p>

    <p>Mully ve Bit, silahhanenin dışında titreyerek nöbet tutuyorlardı. “İçeride olmanız gerekmez mi?” diye sordu Jon. “Şu rüzgârdan uzakta?”</p>

    <p>“Bu çok güzel olurdu ama kurdunuz bugün arkadaş istemiyor lordum,” dedi Bit Fulk.</p>

    <p>Mully onayladı. “Beni ısırmaya çalıştı.”</p>

    <p><em>“Hayalet mi?”</em> Jon çok şaşırmıştı.</p>

    <p>“Eğer başka bir kurdunuz yoksa, evet lordum. Hayalet’i daha önce hiç böyle görmedim. Bu kadar vahşi, demek istiyorum.”</p>

    <p>Jon, kapıdan içeri girdiğinde, Mully’nin haksız olmadığını bizzat gördü. Ulu kurt yerinde duramıyordu. Silahhaneyi boydan boya dolaşıyor, soğuk tav fırının önünden geçip duruyordu. “Sakinleş Hayalet,” diye seslendi Jon. “Otur Hayalet. <em>Otur.</em>” Fakat hayvana dokunmak için hareketlendiğinde, ulu kurt tüylerini kabarttı ve dişlerini gösterdi. <em>Şu kahrolası yaban domuzu yüzünden. Hayalet, domuzun kokusunu buradan bile alıyor.</em></p>

    <p>Mormont’un kuzgunu da huzursuz görünüyordu. <em>“Kar,”</em> diye bağırıyordu. <em>“Kar, kar, kar.”</em> Jon kuşu kovaladı, Saten’e bir ateş yaktırdıktan sonra onu Bowen Marsh’ı ve Othell Yarwyck’i bulmaya yolladı. “Bir sürahi şarap da getir.”</p>

    <p>“Üç kadeh mi lordum?”</p>

    <p>“Altı. Mully ve Bit, sıcak bir şeye ihtiyaçları varmış gibi görünüyorlar. Sen de öyle.”</p>

    <p>Saten gittiğinde, Jon masaya oturdu ve Sur’un kuzeyindeki toprakların haritalarına bir kez daha baktı. Çetinocak’a giden en hızlı yol sahil şeridiydi... Doğugözcüsü’nden. Denize yakın yerlerde orman daha seyrekti, arazi genelde düzdü. Sonbahar fırtınaları uluyarak geldiğinde, sahile kardan çok sulu sepken ve dondurucu yağmur düşerdi. <em>Devler Doğuğözcüsü’nde. Leathers bazılarının bize yardım edeceğini söylüyor.</em> Kara Kale’den çıkıldığında yol daha zordu, tam olarak Tekinsiz Orman’ın kalbinden geçiyordu. <em>Eğer kar Sur’da bu kadar derinse, ormanda nasıldır?</em></p>

    <p>Marsh burnunu çekerek odaya girdi. Yarwyck’in yüzü asıktı. “Bir fırtına daha,” diye duyurdu Baş İnşaatçı. “Bu şartlarda nasıl çalışabiliriz? Daha çok inşaatçıya ihtiyacım var.”</p>

    <p>“Özgür insanları kullanın,” dedi Jon.</p>

    <p>Yarwyck başını sağa sola salladı. “Faydadan çok zarar getiriyorlar. Özensizler, dikkatsizler, tembeller... arada birkaç iyi ahşap işçisinin olduğunu inkâr edemem ama içlerinde tek duvar ustası ya da demirci yok. Kuvvetli olabilirler lakin kendilerine söyleneni yapmıyorlar. Ve biz bütün o harabeleri tekrar kalelere çevirmek zorundayız. Bu yapılamaz lordum. Size gerçeği söylüyorum. Bu yapılamaz.”</p>

    <p>“Yapılacak,” dedi Jon, “ya da harabelerde yaşayacaklar.”</p>

    <p>Bir lordun etrafında, dürüst tavsiyelerine güvenilebilecek adamlar olması gerekirdi. Marsh ve Yarwyck yaltakçı değillerdi ve bu iyi bir şeydi... ama yardım da etmiyorlardı. Jon son zamanlarda, adamların vereceği cevabı, soruyu sormadan önce biliyordu.</p>

    <p>Bilhassa özgür insanlar söz konusu olduğunda, adamların hoşnutsuzluğu kemiklerine kadar işliyordu. Jon, Soren Kalkankıran’ı Taşkapı’ya yerleştirdiğinde, Yarwyck o kalenin çok ıssız olduğundan şikâyet etmişti. Soren’in o tepelerde ne tür işler çevireceğini kim bilebilirdi? Jon, Meşe Kalkan’ı Tormund Devfelaketi’ne ve Kraliçe Kapısı’nı Morna Beyaz Maske’ye verdiğinde, Marsh, şimdi Kara Kale’nin iki yanında da düşmanlar olduğunu söylemişti. Borroq’a gelince; Othell Yarwyck, Taşkapı’nın kuzeyindeki ormanın yaban domuzlarıyla dolu olduğunu iddia etmişti. Derideğiştirenin bir domuz ordusu kurmayacağını kim söyleyebilirdi?</p>

    <p>Kırağı Kalesi’nde ve Kafiye Kapısı’nda hâlâ garnizon yoktu. Jon, adamlara, hangi yabanıl şeflerinin bu kaleleri tutmaya uygun olduğunu sordu. “Elimizde Brogg, Tacir Gavin ve Büyük Öküz Balığı var... Tormund’ın söylediğine göre Göçebe Howd tek başına yürüyor ama Avcı Harle, Yakışıklı Harle ve Kör Doss göreve uygun olabilir. Ygon Yaşlıbaba bir grup adamın liderliğini yapıyor fakat adamların çoğu kendi oğullarından ve torunlarından oluşuyor, Ygon’un on sekiz karısı var, yarısını akınlar sırasında kaçırmış. Bu adamların hangisi...”</p>

    <p>“Hiçbiri,” dedi Bowen Marsh. “Bu adamları yaptıkları işlerden tanıyorum. Onlara kaleler değil darağaçları vermeliyiz.”</p>

    <p>“Evet,” dedi Othell Yarwyck. “Kötü, daha kötü ve en kötü. Bir dilenci tercihi. İsterseniz bize bir kurt sürüsü gösterin ve boğazımızın hangi kurt tarafından parçalanmasını istediğimizi sorun lordum.”</p>

    <p>Çetinocak konusunda da anlaşmaya varılamadı. Saten şarap kadehlerini doldururken, Jon kraliçeyle yaptığı görüşmeyi adamlara anlattı. Marsh, baharatlı sıcak şarabı görmezden gelerek dikkatlice Jon’u dinledi. Yarwyck bir kadeh içti, sonra bir kadeh daha. Fakat Jon’un sözleri biter bitmez, “Majesteleri Kraliçe haklı,” dedi Lord Kâhya. “Bırakın ölsünler.”</p>

    <p>Jon arkasına yaslandı. “Bana verebileceğiniz tek tavsiye bu mu lordum? Tormund seksen adam getiriyor. Kaç kişi göndermeliyiz? Devleri çağırmalı mıyız? Uzun Mezar’daki mızrak karılarını çağırmalı mıyız? Yanımızda kadınlar olursa, Köstebek Ana’nın insanları endişelerinden kurtulabilir.”</p>

    <p>“O halde kadınları gönderin. Devleri gönderin. Sütten kesilmemiş bebekleri gönderin. Lordumun duymak istediği şey bu mu?” Bowen Marsh, Kafatası Köprüsü’nde edindiği yara izini kaşıdı. “Hepsini gönderin. Ne kadar çok özgür insan kaybedersek, besleyecek o kadar az ağzımız olur.”</p>

    <p>Yarwyck de daha yardımsever değildi. “Eğer Çetinocak’taki yabanılların kurtarılmaya ihtiyacı varsa, bırakın da onları yabanıllar kurtarsın. Tormund, Çetinocak’a giden yolu biliyor. Adamın konuşmasına bakılırsa, o büyük aletiyle bütün insanları tek başına kurtarabilir.”</p>

    <p><em>Bu beyhude bir görüşmeydi,</em> diye düşündü Jon. <em>Beyhude, neticesiz ve umutsuz.</em> “Tavsiyeleriniz için teşekkür ederim lordlarım.”</p>

    <p>Saten, Jon ve diğer adamların pelerinlerini giymelerine yardım etti. Adamlar silahhanenin içinden geçerken Hayalet onları kokladı, kuyruğunu dikeltti. <em>Kardeşlerim.</em> Gece Nöbetçileri; Üstat Aemon’ın bilgeliğine, Samwell Tarly’nin tahsiline, Qhorin Yarımel’in cesaretine, Yaşlı Ayı’nın inatçı azmine ve Donal Noye’un merhametine sahip liderlere muhtaçtı ama bunlar yerine Othell ve Yarwyck gibi adamlar vardı.</p>

    <p>Dışarıda yoğun bir şekilde kar yağıyordu. “Rüzgâr güneyden esiyor,” dedi Yarwyck. “Karı doğruca Sur’un yüzeyine vuruyor. Görüyor musunuz?”</p>

    <p>Haklıydı. Zikzak merdiven neredeyse ilk sahanlığına kadar kara gömülmüştü. Buz hücrelerin ve depoların ahşap kapıları beyaz bir duvarın ardında kaybolmuştu. “Buz hücrelerde kaç tutsağımız var?” diye sordu Bowen Marsh.</p>

    <p>“Dört canlı, iki ölü adam.”</p>

    <p><em>Cesetler.</em> Jon onları neredeyse unutmuştu. Büvet ağacı korusundan getirdikleri cesetlerden bir şeyler öğrenmeyi ummuştu ama ölü adamlar inatla ölü kalmıştı. “Hücrelerin kapılarındaki karları küremeliyiz.”</p>

    <p>“On kâhya ve on kürek işe yarar,” dedi Marsh.</p>

    <p>“Wun Wun’u da kullanın.”</p>

    <p>“Emredersiniz.”</p>

    <p>On kâhya ve bir dev, kar yığınlarını kısa zamanda ortadan kaldırdılar ama Jon, kapılar temizlendiğinde bile tatmin olmadı. “Hücreler yarın sabah tekrar kara gömülmüş olacak. Tutsakları, havasızlıktan boğulup ölmeden önce hücrelerden çıkarmalıyız.”</p>

    <p>“Karstark’ı da çıkaracak mıyız lordum?” diye sordu Bit Fulk. “O adamı bahara kadar hücrede tutamaz mıyız?”</p>

    <p>“Keşke tutabilseydik.” Cregan Karstark, geceleri ulumayı ve ona yemek götüren herkese donmuş dışkı fırlatmayı alışkanlık haline getirmişti. Gardiyanların gözde tutsağı değildi. “Onu Lord Kumandan Kulesi’ne götürün. Yeraltı kileri işe yarar.” Kısmen yıkılmış olmasına rağmen, Yaşlı Ayı’nın eski makamı buz hücrelerden daha sıcaktı. Yeraltı kilerleri zarar görmemişti.</p>

    <p>Cregan, hücreye giren muhafızları tekmeledi, kıvrılıp muhafızların elinden kurtulmaya çalıştı, onları itti, hatta ısırmaya çalıştı. Fakat soğuk yüzünden güçsüzleşmişti ve Jon’un adamları ondan daha iri, daha genç, daha kuvvetliydi. Cregan’ı dışarı çıkardılar, hâlâ mücadele eden adamı diz boyu karların içinde sürükleyerek yeni evine götürdüler.</p>

    <p>Canlı adamlar hücrelerden çıkarılırken, “Cesetleri ne yapmamızı istersiniz Lord Kumandan?” diye sordu Marsh.</p>

    <p>“Onları bırakın.” <em>Eğer fırtına onları defnederse ne âlâ.</em> Jon, ölü adamları önünde sonunda yakmak zorunda kalacaktı ama cesetler şimdilik, demir zincirlerle bağlanmış bir halde hücrelerde kalacaktı. Zincirler ve ölü olmak, onların zararsız tutmaya yeterdi.</p>

    <p>Tormund Devfelaketi geri dönüşünü kusursuz bir şekilde zamanlamıştı; kar küreme işi bittiğinde, savaşçılarıyla birlikte gök gürültüsü gibi geldi. Toregg’in Leathers’a söz verdiği gibi seksen değil, elli savaşçı getirmişti ama Tormund’a yok yere Mübalağacı denmiyordu. Yabanıl adam soğuktan kızarmış yüzüyle kaleye girdi, bir kupa bira ve yiyecek sıcak bir şeyler istemek için bağırdı, sakalı ve bıyığı buz tutmuştu.</p>

    <p>Birileri, Yıldırımyumruk’a, Gerrick Kralkanı’ndan ve adamın yeni tarzından bahsetmişti. “Yabanıl Kralı mı?” diye kükredi Tormund. “Har! Aslında Kıllı Kıç Çatalımın Kralı.”</p>

    <p>“Soylu bir görünüşü var,” dedi Jon.</p>

    <p>“Kırmızı saçlarıyla uyumlu, kırmızı, küçük bir kamışı var. Başka bir şeyi yok. Raymun Kızılsakal ve oğulları Uzungöl’de öldüler. Ayyaş Dev ve Starklar sayesinde. Küçük kardeş ölmedi. Ona neden Kızıl Kuzgun dendiğini hiç merak ettin mi?” Tormund’ın ağzı dişsiz bir sırıtışla aralandı. “Mücadeleden kaçan ilk adam olduğu için. Sonra bu konuyla ilgili bir şarkı da yapıldı.” Tormund burnunu sildi. “Eğer kraliçe onun kızlarını istiyorsa, buyursun alsın.”</p>

    <p><em>“Kızlar,”</em> diye gakladı Mormont’un kuzgunu. <em>“Kızlar, kızlar.”</em></p>

    <p>Kuzgunun konuşması Tormund’ı tekrar güldürdü. “İşte akıllı bir kuş. Kuş için ne kadar istiyorsun Kar? Sana oğlumu verdim, sen de bana en azından bu kahrolası kuşu verebilirsin.”</p>

    <p>“Verirdim,” dedi Jon, “ama verirsem onu yersin.”</p>

    <p>Tormund buna da güldü.</p>

    <p>Siyah kanatlarını çırparak, <em>“Yersin,”</em> dedi kuş. <em>“Mısır? Mısır? Mısır?”</em></p>

    <p>“Keşif gezisi hakkında konuşmalıyız,” dedi Jon. “Kalkan Salonu’nda aynı fikirde olmalıyız. Biz...” Mully, Clydas’ın bir mektup getirdiğini haber vermek için burnunu kapı aralığından uzattığında, Jon cümlesini yarım bıraktı.</p>

    <p>“Mektubu sana versin. Daha sonra okurum.”</p>

    <p>“Nasıl isterseniz lordum, fakat... Clydas kendisi gibi görünmüyor. O... pembeden çok beyaz. Üstelik titriyor.”</p>

    <p>“Kara kanatlar, kara haberler,” diye mırıldandı Tormund. “Siz diz çökenler böyle diyordunuz değil mi?”</p>

    <p>“Biz, <em>soğukkanlı davran ama ateşini de harlı tut,</em> deriz,” dedi Jon. “<em>Ay yuvarlakken Dornelu adamlarla içki içme,</em> deriz. Biz birçok şey söyleriz.”</p>

    <p>Mully bir vecize daha ekledi. “Büyükannem, <em>yaz dostları yaz karları gibi erir ama kış dostları sonsuza kadar kalır,</em> derdi.”</p>

    <p>“Şu an için yeterince vecize duyduk,” dedi Jon Kar. “Clydas’ı içeri gönder lütfen.”</p>

    <p>Mully haklıydı; yaşlı kâhya titriyordu, adamın yüzü kar kadar beyazdı. “Aptalca davranıyorum ama... bu mektup beni korkutuyor Lord Kumandan. Bakın.”</p>

    <p>Parşömenin dışına bir tek kelime yazılmıştı; <em>piç. Lord Kar, Jon Kar</em> ya da <em>Lord Kumandan</em> yoktu. Sadece <em>piç.</em> Ve mektup, pembe mühür mumuyla mühürlenmişti. “Hemen gelmekle doğru bir şey yaptın,” dedi Jon. <em>Korkmakta haklıydın.</em> Mührü kırdı, parşömeni düzeltti ve mektubu okudu.</p>

    <blockquote class="duzyazi_1">
      <p><em>Sahte kralın öldü piç. Yedi gün süren mücadelede sahte kral ve bütün adamları ezildi. Kralın sihirli kılıcı bende. Bunu kralın kırmızı fahişesine de söyle.</em></p>

      <p><em>Sahte kralının dostları öldü. Kafaları Kışyarı duvarlarının üstünde. Gel de onları gör piç. Sahte kralın yalan söyledi. Sen de yalan söyledin. Bütün dünyaya Sur’un Ötesindeki Kral’ı yaktığını duyurdun ama onu, benim karımı kaçırması için Kışyarı’na gönderdin.</em></p>

      <p><em>Karımı geri alacağım. Eğer Mance Rayder’ı geri istiyorsan, gel ve onu al. Mance Rayder’ı bir kafese tıktım. Onu senin yalanlarının kanıtı olarak bütün kuzeye göstereceğim. Kafes soğuk ama Mance için, onunla birlikte Kışyarı’na gelen altı fahişenin derilerinden sıcak bir pelerin yaptım.</em></p>

      <p><em>Karımı geri istiyorum. Sahte kralın kraliçesini istiyorum. Sahte kralın kızını ve kırmızı cadısını istiyorum. Sahte kralın yabanıl prensesini istiyorum. Sahte kralın küçük prensini istiyorum, şu yabanıl bebeği. Ve Leş’imi istiyorum. Onları bana gönder piç. Gönder ve seni ya da kara kargalarını rahatsız etmeyeyim. Onları benden sakla ve o piç kalbini yerinden söküp yiyeyim.</em></p>
    </blockquote>

    <p>Mektup imzalanmıştı;</p>

    <blockquote class="duzyazi_2">
      <p><em>Ramsay Bolton,</em></p>

      <p><em>Meşru Kışyarı Lordu.</em></p>
    </blockquote>

    <p>“Kar?” dedi Tormund Devfelaketi. “O kâğıttan babanın kanlı kafası çıkmış gibi görünüyorsun.”</p>

    <p>Jon Kar hemen cevap vermedi. “Mully, Clydas’ı odasına geri götür. Hava karanlık ve yollar kar yüzünden kaygan. Saten, onlarla git.” Mektubu Tormund Devfelaketi’ne uzattı. “Al, kendin bak.”</p>

    <p>Yabanıl adam kuşkulu gözlerle mektuba baktı ve parşömeni hemen geri uzattı. “Nahoş görünüyor... ama Tormund Yıldırımyumruk kâğıtlarla konuşmayı öğrenemedi, yapacak daha iyi işleri vardı. Mektuplar hiçbir zaman iyi şeyler söylemiyorlar, öyle değil mi?”</p>

    <p>“Nadiren söylüyorlar,” dedi Jon. <em>Kara kanatlar, kara haberler.</em> Belki de bu eski vecizelerde, Jon’un bildiğinden daha fazla gerçeklik vardı. “Mektubu Ramsay Kar göndermiş. Ne yazdığını sana okuyacağım.”</p>

    <p>Jon okumayı bitirdiğinde, Tormund ıslık çaldı. “Har. Bu çok boktan. Mance’le ilgili ne söylemişti? Onu bir kafese tıkmış, öyle mi? Nasıl olur? Yüzlerce insan, kırmızı cadının Mance’i yaktığını gördü.”</p>

    <p>Jon az kalsın, <em>o Çıngıraklı’ydı,</em> diyecekti. <em>O büyücülüktü. Kırmızı kadın gözbağı demişti.</em> “Melisandre... <em>gökyüzüne bak,</em> dedi.” Jon mektubu masaya bıraktı. “Fırtınada bir kuzgun. Kırmızı kadın bu mektubun geleceğini gördü.” <em>Cevaplarını aldığında bana haber ver.</em></p>

    <p>“Hepsi yalan olabilir,” dedi Tormund. Sakalını kaşıdı. “Eğer bir kalemim ve bir hokka üstat mürekkebim olsaydı, aletimin kolum kadar uzun ve kalın olduğunu yazabilirdim ama yazmak bunu gerçek yapmazdı.”</p>

    <p>“Işık Getiren’i almış. Kışyarı duvarlarının üstündeki kafalardan bahsediyor. Mızrak karılarını ve kadınların sayısını biliyor.” <em>Mance Rayder’ı biliyor.</em> “Hayır. Bu mektupta gerçekler var.”</p>

    <p>“Yanıldığını söylemeyeceğim. Ne yapmayı düşünüyorsun karga?”</p>

    <p>Jon, kılıç elinin parmaklarını esnetti. <em>Gece Nöbetçileri taraf tutmaz.</em> Elini kapatıp açtı. <em>Önerdiğiniz şeyin adı ihanet.</em> Saçlarında karlar eriyen Robb’u düşündü. <em>Çocuğu öldür ve erkeğin doğmasına izin ver.</em> Bir maymun kadar çevik bir şekilde kule duvarlarına tırmanan Bran’ı düşündü. Rickon’ın soluksuz kahkahalarını düşündü. Leydi’nin tüylerini tarayıp kendi kendine şarkı söyleyen Sansa’yı düşündü. <em>Hiçbir şey bilmiyorsun Jon Kar.</em> Saçları kuş yuvasına benzeyen Arya’yı düşündü. <em>Mance için, onunla birlikte Kışyarı’na gelen altı fahişenin derilerinden sıcak bir pelerin yaptım. Karımı geri istiyorum... karımı geri istiyorum... karımı geri istiyorum...</em></p>

    <p>“Planı değiştirsek iyi olacak sanırım,” dedi Jon Kar.</p>

    <p>Jon ve Tormund iki saate yakın konuştular.</p>

    <p>Nöbet değişiminde, Fulk ve Mully’nin yerini Beygir ve Rory aldı. Vakit geldiğinde, adamlara, “Benimle gelin,” dedi Jon. Hayalet onları takip etmek istedi ama Jon ulu kurdu boynundan yakalayıp tekrar içeri soktu. Kalkan Salonu’nda toplanan adamların arasında Borroq da olabilirdi. Jon’un şu an ihtiyaç duyduğu son şey, kendi kurdunun, derideğiştirenin domuzunu parçalamasıydı.</p>

    <p>Kalkan Salonu, Kara Kale’nin en eski bölümlerinden biriydi. Salonun meşe kirişleri asırların dumanıyla kararmıştı. Gece Nöbetçileri’nin çok daha büyük olduğu zamanlarda, salonun duvarlarına parlak renklere boyanmış ahşap kalkanlar asılırdı. Şimdi olduğu gibi o vakitlerde de, bir şövalye siyahları giydiğinde, eski armasını bir kenara bırakır ve kardeşliğin siyah kalkanını alırdı. Şövalyelerin bıraktığı kalkanlar, Kalkan Salonu’nun duvarlarına asılırdı.</p>

    <p>Yüzlerce şövalye, yüzlerce kalkan demekti. Şahinler, kartallar, ejderhalar, griffonlar, güneşler, geyikler, kurtlar, mantikorlar, boğalar, ağaçlar, çiçekler, arplar, mızraklar, yengeçler, deniz canavarları, kırmızı aslanlar, altın aslanlar, damalı aslanlar, baykuşlar, kuzular, deniz kızları, balıkadamlar, aygırlar, yıldızlar, kovalar, tokalar, derisi yüzülmüş adamlar, asılmış adamlar, yakılmış adamlar, baltalar, uzunkılıçlar, kaplumbağalar, tekboynuzlar, ayılar, telekler, örümcekler, yılanlar, akrepler ve gökkuşağının hayal bile edemeyeceği kadar renge sahip diğer yüzlerce arma, Kalkan Salonu’nun duvarlarını süslerdi.</p>

    <p>Fakat bir şövalye öldüğünde, adamın kalkanı, onunla birlikte cenaze ateşine ya da mezara gitmek üzere duvardan indirilirdi ve asırlar içinde siyahları giyen şövalyelerin sayısı azalmıştı. Kara Kale şövalyelerinin ayrı bir yerde yemek yemesinin anlamsızlaştığı günler gelmişti. Kalkan Salonu terk edilmişti. Son yüz yıl içinde, salon nadiren kullanılmıştı. Bir yemek salonu olarak çok fazla eksiği vardı; karanlık, kirli ve cereyanlıydı, kışın ısıtması zordu, kilerleri fare doluydu, muazzam kirişleri ahşap kurtları tarafından yenmiş ve örümcek ağlarıyla sarılmıştı.</p>

    <p>Fakat burası iki yüz kişiyi barındıracak kadar genişti, insanlar biraz sıkışırsa, salon bu sayının yarı katını daha alırdı. Jon ve Tormund içeri girdiğinde, salondan bir ses dalgası geçti; bir kovanın içinde arılar kımıldanıyordu sanki. Jon, gördüğü siyahların azlığına dayanarak, içeride bir kargaya karşılık beş yabanıl olduğunu tahmin etti. Duvarlarda bir düzineden az kalkan kalmıştı; rengi solmuş, ahşabı çatlamış, gri ve hüzünlü şeyler. Ama duvarlardaki apliklerde meşaleler yanıyordu ve Jon salona masalarla sıralar getirilmesini emretmişti. Üstat Aemon bir seferinde, <em>oturacak rahat bir yeri olan insanlar, dinlemeye daha meyilli olurlar,</em> demişti; <em>ayakta duran insanlar bağırmaya meyillidir.</em></p>

    <p>Salonun baş tarafında bir platform vardı. Jon, Tormund Devfelaketi’yle birlikte platforma çıktı ve sessizlik sağlamak için elini yukarı kaldırdı. Arılar sadece daha gürültülü vızıldadı. Sonra Tormund, savaş borusunu dudaklarına götürüp üfledi. Borunun sesi salonu doldurdu, kirişlerde yankılandı. Salona sessizlik çöktü.</p>

    <p>“Sizleri, Çetinocak’ın kurtuluşu için bir plan yapmak üzere buraya çağırdım,” diye başladı Jon. “Çetinocak’ta binlerce özgür insan var, orada kısılıp kaldılar, açlar. Ormanda ölü şeyler olduğuna dair raporlar aldık.” Sol tarafta Marsh’ı ve Yarwyck’i gördü. Othell’in etrafı inşaatçılar tarafından sarılmıştı. Bowen’ın yanında Wick Yontmaçubuk, Solak Lew ve Akançamur’dan Alf vardı. Jon sağ tarafına baktığında, kollarını göğsünde birleştirmiş bir halde masada oturan Soren Kalkankıran’ı gördü. Daha arkada, Tacir Gavin ile Yakışıklı Harle fısıldaşıyordu. Ygon Yaşlıbaba, karılarının arasında oturuyordu. Göçebe Howd tek başınaydı. Borroq, karanlık bir köşede bir duvara yaslanmıştı. Şükürler olsun ki adamın yaban domuzu ortalıkta değildi. “Köstebek Ana’yı ve insanlarını almaları için gönderdiğim gemiler, fırtınalarla enkaza dönüştü. O insanlara ya kara yoluyla elimizden gelen yardımı göndereceğiz ya da onların ölmesine izin vereceğiz.” Jon, Kraliçe Selyse’in iki şövalyesinin de salonda olduğunu gördü. Sör Narbert ve Sör Benethon, salonun diğer ucundaki kapının yanında ayakta duruyordu ama kraliçenin diğer adamlarının yokluğu dikkat çekiyordu. “Bu keşif gezisine bizzat liderlik etmeyi ve mümkün olduğunca çok özgür insanı buraya getirmeyi umuyordum.” Jon, salonun arka tarafında kırmızı bir pırıltı fark etti. Leydi Melisandre gelmişti. “Fakat az önce Çetinocak’a gidemeyeceğimi öğrendim. Keşif gezisine, hepinizin tanıdığı Tormund Devfelaketi liderlik edecek. Ona ihtiyaç duyduğu kadar adam vereceğim.”</p>

    <p><em>“Peki sen nerede olacaksın karga?”</em> diye kükredi Borroq. “Beyaz köpeğinle birlikte burada, Kara Kale’de mi saklanacaksın?”</p>

    <p>“Hayır. Güneye gideceğim.” Jon, Ramsay Kar’ın yazdığı mektubu salondakilere okudu.</p>

    <p>Kalkan Salonu çıldırdı.</p>

    <p>Herkes aynı anda bağırmaya başladı. Ayağa kalkıp yumruklarını salladılar. <em>Rahat sıraların sakinleştirici etkisi buraya kadarmış.</em> Kılıçlar savruldu, baltalar kalkanlara vuruldu. Jon Kar, Tormund’a baktı. Devfelaketi savaş borusunu bir kez daha üfledi; ilk seferinden iki kat daha uzun ve iki kat daha gürültülü.</p>

    <p>Salon tekrar sessizleştiğinde, “Gece Nöbetçileri, Yedi Krallık’ın savaşlarında yer almaz,” diye hatırlattı Jon. “Bolton Piçi’ne karşı koymak, Stannis’in intikamını almak, kralın dulunu ve kızını savunmak bizim işimiz değil. Kadınların derilerinden pelerinler yapan bu yaratık, benim kalbimi sökmeye yemin etmiş ve ben bu sözlerin hesabını sormak niyetindeyim... fakat kardeşlerimden, yeminlerini bozmalarını isteyecek değilim. Gece Nöbetçileri, Çetinocak’a gidecek. Ben tek başıma Kışyarı’na at süreceğim, meğerki...” Jon duraksadı, “...burada, benimle birlikte gelip yanımda duracak bir adam var mı?”</p>

    <p>Kopan gürültü Jon’un umut ettiğinden fazlaydı. Ses o kadar şiddetliydi ki duvardan iki eski kalkan düştü. Soren Kalkankıran ayaktaydı. Göçebe de öyle. Uzun Toregg, Brogg, Avcı Harle, Yakışıklı Harle, Ygon Yaşlıbaba, Kör Doss, hatta Büyük Öküz Balığı. <em>Kılıçlarım var,</em> diye düşündü Jon, <em>ve senin için geliyoruz piç.</em></p>

    <p>Yarwyck ve Marsh, bütün adamlarıyla birlikte gizlice dışarı çıkıyordu; Jon gördü. Önemli değildi. Jon’un artık onlara ihtiyacı yoktu. Onları istemiyordu. <em>Hiç kimse, kardeşlerimi yeminlerini bozmaya teşvik ettiğimi söyleyemez. Eğer bu yemin bozmaksa, suç sadece ve sadece benim.</em> Tormund, Jon’un sırtına vuruyordu, yüzünde kocaman bir gülümseme vardı. “İyi konuştun karga. Şimdi bal likörünü getir! Onları sarhoş et ve kendine bağla, bu iş böyle yapılır. Seni bir yabanıla dönüştürdük evlat. Har!”</p>

    <p>“Bira isteyeceğim,” dedi Jon, Melisandre’nin gittiğini fark etti, kraliçenin şövalyeleri de gitmişti. Önce Selyse’le konuşmalıydım. Kocasının öldüğünü bilmeye hakkı var. “Müsaadeni istiyorum. Onları sarhoş etme işini sana bırakacağım.”</p>

    <p>“Har! Bana uygun bir vazife. Git!”</p>

    <p>Jon, Beygir ve Rory’yle birlikte Kalkan Salonu’ndan ayrıldı. <em>Kraliçeyi gördükten sonra Melisandre’yle konuşabilirim,</em> diye düşündü. <em>Eğer fırtınanın içinde bir kuzgun görebiliyorsa, benim için Ramsay Kar’ı da bulabilir.</em> Sonra bir bağrışma duydu... ve Sur’u titreten bir kükreme. “Ses Hardin Kulesi’nden geldi lordum,” dedi Beygir. Başka şeyler de söyleyecekti ama çığlık sesi onu susturdu.</p>

    <p>Jon’un ilk düşüncesi Val oldu. Ama bu bir kadının çığlığı değildi. <em>Bu ölüm ıstırabı çeken bir adamın sesi.</em> Jon koşmaya başladı. Beygir ve Rory onu takip etti. “Yaratıklar mı?” diye sordu Rory. Jon merak etti. Cesetler zincirlerini kırmış olabilir miydi?</p>

    <p>Jon ve muhafızlar Hardin Kulesi’ne vardığında çığlık kesilmişti ama Wun Weg Wun Dar Wun hâlâ kükrüyordu. Dev, kanlı bir cesedi tek bacağından tutmuş sallıyordu. Arya küçükken, önüne sebze koyulduğunda, oyuncak bebeğini bu şekilde bacağından tutar ve bir gürz misali savururdu ama bebeği parçalara ayırmazdı. Ölü adamın kılıç kolu metrelerce uzaktaydı, kolun altındaki kar, kırmızıya dönüyordu.</p>

    <p>“Onu bırak,” diye bağırdı Jon. “Wun Wun, <em>onu bırak.</em>”</p>

    <p>Wun Wun ya duymadı ya da anlamadı. O da kanıyordu, kolunda ve karnında kılıç kesikleri vardı. Dev, şövalyeyi, kulenin gri taşlarına savurdu, tekrar ve tekrar, adamın başı yaz karpuzu gibi kırmızı ve yumuşak olana kadar. Şövalyenin yün pelerini rüzgârda çırpınıyordu, bir zamanlar beyazdı, kenarlarına gümüş dokuma kumaş geçilmişti, üstünde mavi yıldız desenleri vardı. Her yere kan ve kemik saçılıyordu.</p>

    <p>Çevredeki kulelerden ve iç kalelerden insanlar akıyordu. Kuzeyliler, yabanıllar, kraliçenin adamları... “Bir sıra oluşturun,” diye emretti Jon Kar. “İnsanları geride tutun. Herkesi, özellikle kraliçenin adamlarını.” Ölü adam, Kral Dağı’ndan Sör Patrek’ti. Kafasının büyük kısmı gitmişti ama adamın arması, yüzü kadar belirleyiciydi. Jon, Sör Malegorn’un, Sör Brus’un ya da kraliçenin diğer şövalyelerinin, Sör Patrek’in intikamını almaya çalışmasına izin veremezdi.</p>

    <p>Wun Weg Wun Dar Wun tekrar uludu ve Sör Patrek’in diğer kolunu büküp çekti. Kol, parlak kırmızı bir kan serpintisiyle adamın omzundan koptu. <em>Bir papatyanın yapraklarını koparan bir çocuk gibi,</em> diye düşündü Jon. “Leathers, onunla konuş, onu sakinleştir. Eski Dil, Eski Dil’i anlıyor. Diğerleriniz, <em>geri çekilin.</em> Çeliklerinizi kaldırın, onu korkutuyorsunuz.” Devin kesildiğini göremiyorlar mıydı? Jon buna bir son vermek zorundaydı yoksa daha fazla adam ölecekti. Wun Wun’un kuvvetine dair en ufak fikirleri yoktu. <em>Bir boru, bir boruya ihtiyacım var.</em> Bir çelik pırıltısı gördü, pırıltıya doğru döndü. <em>“Kılıç yok!”</em> diye bağırdı. “Wick, şu hançeri ortadan...”</p>

    <p><em>...kaldır,</em> diyecekti Jon. Wick Yontmaçubuk hançerini Jon’un boğazına doğru savurduğunda, kelime bir hırıltıya dönüştü. Jon kıvrılarak bıçaktan uzaklaştı ama teninde ince bir sıyrık oluştu. <em>Beni kesti.</em> Jon elini boynuna götürdü, parmaklarının arası kanla doldu. <em>“Neden?”</em></p>

    <p>“Nöbet için.” Wick tekrar saldırdı. Jon bu sefer Wick’in bileğini yakaladı ve adamın kolunu geri büküp hançerini yere düşürmesini sağladı. Uzun boylu kâhya geriledi, ellerini havaya kaldırdı; <em>ben değildim, ben değildim,</em> der gibiydi. Jon, Uzunpençe’ye uzandı ama parmakları sertleşmiş ve sakarlaşmıştı, kılıcı kınından çekmeyi başaramadı.</p>

    <p>Sonra Bowen Marsh, Jon’un önüne dikildi, yanaklarına gözyaşları akıyordu. “Nöbet için.” Jon’un karnını yumrukladı. Adam elini geri çektiğinde, Jon’un karnına bir hançer gömülüydü.</p>

    <p>Jon dizlerinin üstüne düştü. Hançerin kabzasını buldu ve bıçağı saplandığı yerden çıkardı. Yara, soğuk gece havasında tütüyordu. “Hayalet,” diye fısıldadı Jon. Acıyla sarsıldı. <em>Düşmanına sivri ucu sapla.</em> Kürek kemiklerinin arasına üçüncü hançer saplandığında, Jon inledi ve yüzüstü karın içine düştü. Dördüncü hançeri hiç hissetmedi. Sadece soğuk vardı.</p>
  </div>
</body>
</html>
