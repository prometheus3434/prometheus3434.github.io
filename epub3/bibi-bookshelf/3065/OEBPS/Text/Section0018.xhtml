<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Kuzgunun çığlık atışındaki bir şeyler, Bran’ın omurgasında ani bir ürperti yarattı. <em>Ben neredeyse yetişkin bir erkeğim,</em> diye hatırlatmak zorunda kaldı Bran kendi kendine. <em>Şimdi cesur olmak zorundayım.</em></p>

    <p>Ama hava keskin ve soğuktu, dehşet doluydu. Yaz bile korkmuştu. Ulu kurdun boynundaki tüyler dikilmişti. Tepelerin yamaçlarına siyah ve aç gölgeler uzanmıştı. Bütün ağaçlar, taşıdıkları yük yüzünden eğilmiş ve bükülmüştü. Bazıları ağaca bile benzemiyordu. Yamaçta, köklerinden tepelerine kadar karla kaplı halde, buzlu rüzgâra karşı kamburlaşmış devler, canavarlar ve şekilsiz yaratıklar gibi görünüyorlardı.</p>

    <p>“Buradalar.” Korucu uzunkılıcını çekti.</p>

    <p>“Nerede?” Meera’nın sesi boğuktu.</p>

    <p>“Yakında. Bilmiyorum. Bir yerde.”</p>

    <p>Kuzgun tekrar çığlık attı. “Hodor,” diye fısıldadı Hodor. Ellerini kollarının altına sıkıştırmıştı. Sakalından buz saçakları sarkıyordu ve bıyığı donmuş sümükten ibaret bir yumruydu.</p>

    <p>“Kurtlar da yakında,” diyerek uyardı Bran arkadaşlarını. “Bizi takip eden kurtlar. Rüzgâr bu tarafa doğru estiğinde Yaz onların kokusunu alabiliyor.”</p>

    <p>“Kurtlar dertlerimizin en küçüğü,” dedi Soğukel. “Tırmanmak zorundayız. Birazdan karanlık çökecek. Gece gelmeden içeride olsanız iyi edersiniz. Sıcaklığınız onları çeker.” Batıya doğru baktı. Batan güneşin solgun ışıkları, uzak bir ateşin pırıltısı misali ağaçların arasından görülebiliyordu.</p>

    <p>“İçeri giden tek yol bu mu?” diye sordu Meera.</p>

    <p>“Arka kapı üç fersah kuzeyde, bir obruğun dibinde.”</p>

    <p>Soğukel’in bütün söyleyeceği buydu. Sırtında Bran’ın ağırlığı varken Hodor bile bir obruğun dibine inemezdi. Ve Jojen, tıpkı bin fersah koşamayacağı gibi, üç fersah da yürüyemezdi.</p>

    <p>Meera yukarıdaki yamaca baktı. “Yol açık görünüyor.”</p>

    <p><em>“Görünüyor,”</em> diye mırıldandı korucu. “Soğuğu hissedebiliyor musun? Burada bir şeyler var. <em>Neredeler?</em>”</p>

    <p>“Mağaranın içinde?” diye önerdi Meera.</p>

    <p>“Mağara korunuyor. Geçemezler.” Korucu, işaret etmek için kılıcını kullandı. “Girişi şurada görebilirsin. Yolun yarısında, büvet ağaçlarının arasında duran kayanın yarığında.”</p>

    <p>“Görüyorum,” dedi Bran. Kuzgunlar içeri girip dışarı çıkıyordu.</p>

    <p>Hodor, ağırlığını bir bacağından ötekine verdi. “Hodor.”</p>

    <p>“Kayanın içinde bir yuva. Benim bütün gördüğüm bu,” dedi Meera.</p>

    <p>“Orada bir geçit var. Önce dik ve dolambaçlı, kayanın içinde bir oluk. Eğer o geçide ulaşabilirseniz güvende olursunuz.”</p>

    <p>“Sen ne yapacaksın?”</p>

    <p>“Mağara korunuyor.”</p>

    <p>Meera yamaçtaki yarığı inceledi. “Buradan oraya kadar en fazla yüz metre mesafe var.”</p>

    <p><em>Evet,</em> diye düşündü Bran, <em>ama bütün metreler yokuş yukarı.</em> Yamaç dik ve ağaçlıktı. Kar üç gün önce durmuştu ama erimemişti. Ağaçların altındaki zemin, el değmemiş ve bozulmamış beyaz bir battaniyeyle örtülüydü. “Burada kimse yok,” dedi Bran cesurca. “Kara bakın. Hiç ayak izi yok.”</p>

    <p>“Ak yürüyenler karın üstünde hafifçe hareket ederler,” dedi korucu. “Karda yürüdüklerini gösteren bir iz bulamazsın.” Havadaki bir kuzgun, alçalarak korucunun omzuna kondu. Büyük kara kuşların sadece bir düzinesi onlarla kalmıştı. Diğerleri yol boyunca kaybolmuştu. Bran ve arkadaşları, şafakta her uyanışlarında daha az kuzgunla karşılaşmışlardı. <em>“Gel,”</em> diye gakladı kuş. <em>“Gel, gel.”</em></p>

    <p><em>Üç gözlü karga,</em> diye düşündü Bran. <em>Yeşilgören.</em> “Uzakta değil,” dedi. “Küçük bir tırmanış ve güvende olacağız. Belki ateş de yakabiliriz.” Korucu hariç hepsi üşümüştü, ıslak ve açlardı. Ve Jojen Reed yardımsız yürüyemeyecek kadar zayıftı.</p>

    <p>“Siz gidin.” Meera Reed kardeşinin yanına çömeldi. Jojen yaşlı bir meşe ağacının kovuğuna yerleştirilmişti, şiddetle titriyordu. Çocuğun başlığının ve kaşkolünün altından bir parça görünen yüz, etrafı çevreleyen kar kadar beyazdı ama Jojen ne zaman soluk alsa burun deliklerinden hâlâ buhar tütüyordu. Meera kardeşini bütün gün boyunca taşımıştı. <em>Yiyecek ve ateş onu iyileştirir,</em> demeye çalıştı Bran kendine ama bundan emin değildi. “Aynı anda hem Jojen’i taşıyıp hem de dövüşemem,” diyordu Meera. “Hodor, sen Bran’ı şu mağaraya götür.”</p>

    <p>“Hodor.” Hodor ellerini birbirine vurdu.</p>

    <p>“Jojen’in yemek yemesi gerek,” dedi Bran umutsuzca. Geyiğin üçüncü ve son kez devrilmesinin üstünden on iki gün geçmişti. Soğukel, kar yığının içinde geyiğin yanında diz çökmüş ve hayvanın boğazını kesmeden önce tuhaf bir dilde dualar mırıldanmıştı. Parlak kırmızı kan çağlayarak aktığında Bran küçük bir kız gibi ağlamıştı. Meera Reed ve Soğukel’in hayvanı parçalara ayırışını çaresizce izlerken kendini daha önce hiç olmadığı kadar sakat hissetmişti. Kendi kendine, geyiğin etini yemeyeceğini ve aç kalmanın bir arkadaşı yemekten daha iyi olduğunu söylemişti ama sonunda iki kez yemişti; bir kez kendi derisinin ve bir kez de Yaz’ın derisinin içinde. Geyik çok zayıf ve cılızdı ama korucunun hayvandan kestiği et parçaları Bran ve arkadaşlarını yedi gün boyunca ayakta tutmuştu. Hayvanın son lokmasını, eski bir yamaç kalesinin yıkıntılarında yaktıkları ateşin başında yemişlerdi.</p>

    <p>Kardeşinin alnını okşayarak, “Yemek yemesi gerek,” diye kabul etti Meera. “Hepimizin yemesi gerek ama burada yiyecek yok. Gidin.”</p>

    <p>Bran bir damla gözyaşı döktü ve gözyaşının yanağında donduğunu hissetti. Soğukel, Hodor’u kolundan tuttu. “Işık azalıyor. Şimdi burada değilseler bile, yakında olacaklar. Gel.”</p>

    <p>Hodor, bu kez hiç konuşmadan bacaklarındaki karı silkeledi ve sırtındaki Bran’la birlikte kar yığınlarının arasından geçerek yukarı doğru yürüdü. Soğukel onları takip etti, bıçağı siyah elindeydi. Yaz en arkadaydı. Kar yığınları bazı yerlerde ulu kurttan daha büyüktü. Yaz, ince kabukların içinden geçtikten sonra durmak ve üstündeki karı silkelemek zorunda kalıyordu. Tırmanış devam ederken, sepetin içindeki Bran tuhaf bir harekede arkasına döndü ve kardeşini ayağa kaldırmak için tek kolunu çocuğun bedeninin altına koyan Meera’yı izledi. <em>Jojen onun için çok ağır. Meera aç, eskisi kadar kuvvetli değil.</em> Meera, kurbağa mızrağını diğer eline aldı, kendini desteklemek için mızrağın dişlerini kara batırdı. Hodor iki ağacın arasından geçtiğinde ve Bran, Reed kardeşleri göremez olduğunda, Meera kardeşini yarı sürüklüyor, yarı taşıyordu.</p>

    <p>Yamaç daha dik hale geldi. Kar yığınları Hodor’un çizmelerinin altında kırılıyordu. Bir defasında Hodor’un ayağının altındaki bir taş yerinden oynadı ve Hodor kaydı, az kalsın gerisin geriye yamacın dibine yuvarlanacaktı. Korucu onu kolundan tutup kurtardı. “Hodor,” dedi Hodor. Hava, her şiddetli rüzgârda, günün son ışıklarıyla cam gibi parlayan ince ve beyaz bir tozla doluyordu. Kuzgunlar, Bran ve Hodor’un etrafında dönüp duruyordu. <em>Sadece seksen metre kaldı,</em> diye düşündü Bran, <em>çok uzak sayılmaz.</em></p>

    <p>Yaz, bozulmamış beyaz kardan oluşan yüksek bir düzlüğün dibinde aniden durdu, başını çevirdi, havayı kokladı ve hırladı. Tüyleri diken diken olmuş bir halde geri çekilmeye başladı.</p>

    <p>“Hodor, dur,” dedi Bran. “Hodor. <em>Bekle.</em>” Yanlış olan bir şeyler vardı. Yaz o yanlışlığın kokusunu almıştı. Bran da öyle. <em>Kötü bir şeyler. Yakınımızda bir şeyler.</em> “Hodor, hayır, geri dön.”</p>

    <p>Soğukel hâlâ tırmanıyordu. Hodor da tırmanışa devam etmek istiyordu, Bran’ın sızlanmalarını boğmak için yüksek sesle, “Hodor, hodor, hodor,” diye homurdanıyordu. Zor nefes alıyordu. Solgun sis havayı doldurdu. Hodor bir adım attı, sonra bir adım daha. Kar hemen hemen diz yüksekliğindeydi ve yamaç çok dikti. Hodor elleriyle kayalara ve ağaçlara tutunarak tırmanırken öne eğiliyordu. Bir adım daha. Bir tane daha. Hodor’un yerinden oynattığı karlar aşağı kayıyor ve seyisle Bran’ın arkasında küçük bir çığ başlatıyordu.</p>

    <p><em>Altmış metre.</em> Bran, mağarayı daha iyi görebilmek için yana eğilip boynunu uzattı. O sırada başka bir şey gördü. “Bir ateş!” Büvet ağaçlarının arasındaki yarıkta titrek bir pırıltı vardı. Çökmeye başlayan karanlığın içinden kırmızı bir ışık sesleniyordu. “Bakın. Biri...”</p>

    <p>Hodor çığlık attı, büküldü, tökezledi, düştü.</p>

    <p>Dev seyis yamağı vahşet içinde yuvarlanırken Bran dünyanın sağa sola kaydığını hissetti. Sarsıcı bir darbeyle soluksuz kaldı. Ağzı kan doluydu. Hodor sarsılıyor, yuvarlanıyor ve altındaki çocuğu eziyordu.</p>

    <p><em>Bir şey Hodor’un bacağını yakaladı.</em> Bran bir an için, Hodor’un bileğine bir ağaç kökünün dolandığını düşündü... kök hareket edene kadar. <em>Bir el,</em> Bran gördü, yaratığın geri kalanı karın altından patlarcasına çıktı.</p>

    <p>Hodor yaratığı tekmeledi, karla kaplı ayağını yaratığın yüzüne indirdi ama ölü adam tekmeyi hissetmedi bile. Sonra Hodor ve yaratık boğuşmaya başladılar, yamaçtan aşağı doğru kayarken birbirlerini yumruklayıp tırmaladılar. Altta kalan Bran’ın ağzı ve burnu karla doldu ama Bran sadece bir an sonra tekrar yukarıdaydı. Başına bir şey çarptı; bir taş, bir parça buz ya da ölü adamın yumruğu. Bran hangisi olduğunu söyleyemezdi ama kendini sepetin dışında buldu, yamaca yayılmıştı, kar tükürüyordu. Eldivenli elinde, Hodor’un başından koparttığı bir avuç dolusu saç vardı.</p>

    <p>Bran’ın etrafı, karın altından çıkan yaratıklarla doldu.</p>

    <p>İki, üç, dört. Bran sayıyı şaşırdı. Yaratıklar, beklenmedik kar bulutlarının içinden dehşetle çıkmışlardı. Bazıları siyah pelerinler, bazıları da hırpani hayvan derileri giymişlerdi, bazıları çıplaktı. Hepsi beyaz tenli ve kara elliydi. Gözleri mavi yıldızlar gibi parlıyordu.</p>

    <p>Yaratıklardan üçü korucunun üstüne çullandı. Bran, Soğukel’in, yaratıklardan birinin yüzüne saldırdığını gördü. Yaratık ilerlemeye devam etti, Soğukel’i bir başka yaratığın kollarına itti. İki yaratık Hodor’un peşinden gidiyordu, hantal hareketlerle yamaçtan aşağı iniyorlardı. Meera bu hengâmenin tam ortasına tırmanacaktı, Bran bunu hastalıklı ve umutsuz bir dehşetle fark etti. Kan yumrukladı ve Meera’yı uyarmak için bağırdı.</p>

    <p>Bir şey onu yakaladı.</p>

    <p>İşte o an, Bran’ın bağırışı bir çığlığa dönüştü. Bran, avucuna doldurduğu karı yaratığın yüzüne fırlattı ama yaratık gözlerini bile kırpmadı. Siyah bir el Bran’ın yüzünü yokladı, bir diğeri de karnını. Yaratığın parmakları demir gibiydi. <em>Bağırsaklarımı dışarı dökecek.</em></p>

    <p>Ama Yaz aniden Bran’la yaratığın arasındaydı. Bran, derinin ucuz bir kumaş parçası gibi yırtıldığına şahit oldu, kemiklerin kırılma sesini duydu. Kopan bir el, bir bilek, kıvranan solgun parmaklar, rengi atmış siyah yünden bir kol yeni gördü. <em>Siyah,</em> diye düşündü, <em>Nöbet’tenmiş.</em> Yaz, kolu bir kenara fırlattı, döndü ve dişlerini ölü adamın boğazına gömdü. Gri ulu kurt geri çekildi, yaratığın boğazının büyük bölümünü bir çürük et patlamasıyla koparıp aldı.</p>

    <p>Kopuk el hâlâ hareket ediyordu. Bran yuvarlanarak elden uzaklaştı. Karnının üstünde kan tırmalarken yukarıdaki ağaçları gördü, kar pelerinli solgun ağaçların arasındaki turuncu pırıltıyı.</p>

    <p><em>Elli metre.</em> Eğer kendini elli metre sürükleyebilirse, yaratıklar onu ele geçiremezdi. Bran köklere ve kayalara tutunarak ışığa doğru sürünürken eldivenleri ıslandı. <em>Biraz daha ileri, sadece biraz daha ileri. Sonra ateşin yanında dinlenebilirsin.</em></p>

    <p>O sırada son ışık da ağaçların arasında kayboldu. Gece çökmüştü. Soğukel, etrafını saran ölü adam çemberine saldırıyordu. Yaz, az önce devirdiği yaratığı parçalıyordu, dişlerinin arasında ölü adamın yüzü vardı. Kimse Bran’la ilgilenmiyordu. Bran, arkasından gelen işe yaramaz bacaklarıyla biraz daha yukarı süründü. Şu mağaraya varabilirsem...</p>

    <p>Aşağıdan bir yerden, “Hodoooooor,” diye bir feryat geldi.</p>

    <p>Ve aniden, Bran artık Bran değildi. Karların içinde sürünen kırık çocuk değildi. Bran aniden, yamacın yarı yolundaki Hodor olmuştu, yaratık onun gözlerini tırmalıyordu. Bran kükreyerek ayağa kalktı, yaratığı vahşice kenara fırlattı. Yaratık tek dizinin üstüne çöktü, tekrar ayağa kalkmaya başladı. Bran, Hodor’un uzunkılıcını kınından çıkardı. Derinlerde, zavallı Hodor’un hâlâ ağladığını duyabiliyordu ama dışarıda, elinde eski bir demir kılıç tutan iki metrelik bir öfkeydi. Kılıcı kaldırdı ve ölü adamın üstüne indirdi. Bıçak, ıslak yünü, paslı zırhı ve küflü deriyi geçip onların altındaki kemiklere ve ete girerken Bran homurdandı. “Hodor,” diye bağırdı ve kılıcı tekrar savurdu. Bu defa yaratığın başını boynundan uçurdu ve bir an için sevindi... ta ki, bir çift ölü el gelip boğazını körce yoklayana kadar.</p>

    <p>Bran geri çekildi, kanıyordu ve Meera Reed oradaydı, kurbağa mızrağını yaratığın sırtına saplıyordu. Bran tekrar, <em>“Hodor,”</em> diye kükredi, elini sallayarak Meera’ya yamacın yukarısını gösterdi. <em>“Hodor, hodor.”</em> Jojen, ablasının onu bıraktığı yerde güçsüzce kıvranıyordu. Bran çocuğun yanına gitti, uzunkılıcını yere bıraktı, çocuğu Hodor’un kollarına aldı ve tekrar doğruldu. “HODOR!” diye bağırdı.</p>

    <p>Meera, yaklaşan yaratıklara mızrağını saplayarak yamaca tırmanan yola liderlik etti. Onlara zarar vermek mümkün değildi ama yaratıklar yavaş ve hantaldı. “Hodor,” dedi Hodor her adımda. “Hodor, hodor.” Bran, Meera’ya aniden onu sevdiğini söylese kızın ne düşüneceğini merak etti.</p>

    <p>Yukarıda, alevli suretler karın içinde dans ediyordu. <em>Yaratıklar,</em> diye düşündü Bran. <em>Biri yaratıkları ateşe vermiş.</em></p>

    <p>En yakındaki yaratığın etrafında dolanan Yaz hırlıyor ve dişlerini birbirine vuruyordu. Yaratık, girdaplı alevlere sarınmış devasa bir insan harabesiydi. <em>Ona yaklaşmamalı. Bu hayvan ne yapıyor?</em> diye düşündü Bran. Sonra kendini gördü, kara yüzüstü yayılmıştı. Yaz, yaratığı Bran’dan uzak tutmaya çalışıyordu. <em>Beni öldürürse ne olur?</em> diye merak etti Bran. <em>Sonsuza dek Hodor olarak mı kalırım? Yaz’ın derisine geri mi dönerim? Yoksa sadece ölü mü olurum?</em></p>

    <p>Dünya Bran’ın etrafında döndü. Beyaz ağaçlar, siyah gökyüzü, kırmızı alevler; her şey dönüyordu, yer değiştiriyordu. Bran tökezlediğini hissetti. Hodor’un çığlıklarını duyabiliyordu. “Hodor hodor hodor hodor. Hodor hodor hodor hodor. Hodor hodor hodor hodor hodor.” Mağaradan dışarı bir kuzgun bulutu dökülüyordu. Bran, elindeki meşaleyle bir o yana bir bu yana koşan küçük bir kız gördü. Bir an için kız kardeşi Arya’yı gördüğünü düşündü... bu delilikti, çünkü Bran, kız kardeşinin ya fersahlarca uzakta ya da ölü olduğunu biliyordu. Ama yine de, Arya oradaydı işte; cılız, hırpani, vahşi, saçları düğüm düğüm. Yaşlar Hodor’un gözlerini doldurdu ve orada dondu.</p>

    <p>Her şey altüst oldu, Bran kendini yine kendi derisinin içinde buldu, kara gömülmüştü. Yanan yaratık onun üstüne eğildi, yaratığın gölgesi karlı kefenler giymiş ağaçlara upuzun vurmuştu. Çıplak olan yaratıklardan biriydi, Bran gördü. Bir an sonra, en yakındaki ağaç karlarını silkeledi ve hepsini Bran’ın başına döktü.</p>

    <p>Bran’ın bundan sonra bildiği tek şey, taş bir çatının altında, çam iğnelerinden ibaret bir yatakta yattığıydı. <em>Mağara. Mağaradayım.</em> Ağzında, dilini ısırdığı yerde hâlâ kan tadı vardı ama sağ tarafında bir ateş yanıyordu, ısı yüzüne çarpıyordu, Bran daha önce bunun kadar güzel bir şey hissetmemişti. Yaz oradaydı, onu kokluyordu, onu ve sırılsıklam olmuş Hodor’u. Jojen’in kafası Meera’nın kucağındaydı. Arya’ya benzeyen şey de oradaydı, elindeki meşaleyi sıkı sıkı tutuyordu.</p>

    <p>“Kar,” dedi Bran. “Üstüme düştü. Beni gömdü.”</p>

    <p>“Seni sakladı. Seni ben dışarı çıkardım.” Meera başıyla kızı gösterdi. “Ama bizi kurtaran oydu. Meşale... ateş onları öldürüyor.”</p>

    <p>“Ateş onları <em>yakıyor.</em> Ateş her zaman açtır.”</p>

    <p>Bu Arya’nın sesi değildi, hiçbir çocuğun sesi değildi. Bu bir kadının sesiydi. Bran’ın daha önce hiç duymadığı bir müziğe ve yürek sızlatan bir hüzne sahip, tiz ve tatlı bir sesti. Bran, kızı daha iyi görebilmek için gözlerini kıstı. Bir <em>kızdı</em> ama Arya’dan daha ufak tefekti. Yapraklardan oluşan bir pelerinin altında kalan teni, bir güvercininki gibi benekliydi. Gözleri tuhaftı; iri ve saydam, altın ve yeşil, kedi gözü gibi kısık. <em>Kimsenin böyle gözleri yoktur.</em> Saçları kahverenginden, kırmızıdan, altından, sonbahar renklerinden ibaret bir düğümdü. Saçlarının arasına sarmaşıklar, sürgünler, kuru çiçekler örülmüştü.</p>

    <p>“Kimsin sen?” diye soruyordu Meera Reed.</p>

    <p>Bran biliyordu. “O bir çocuk. Ormanın çocuğu.” Titredi; soğuktan olduğu kadar şaşkınlıktan. Bran ve arkadaşları, Yaşlı Dadı’nın hikâyelerinden birinin içine düşmüşlerdi.</p>

    <p>“İlk İnsanlar bize çocuklar derdi,” dedi küçük kadın. “Devler bize <em>woh dak nag gran</em> derdi, yani sincap insanlar. Küçük ve hızlı olduğumuz, sincapları sevdiğimiz için. Ama biz ne sincabız ne de çocuk. Bizim adımız, Hakiki Dil’de, <em>dünyanın şarkısını söyleyenler,</em> anlamına gelir. Sizin Eski Dil’iniz henüz hiç konuşulmamışken, biz on bin yıldır şarkılarımızı söylüyorduk.”</p>

    <p>“Şimdi Ortak Dil’i konuşuyorsun,” dedi Meera.</p>

    <p>“Çocuk için. Bran isimli çocuk için. Ben ejderhanın zamanında doğdum ve iki yüz yıl boyunca insanların dünyasında yürüdüm; izlemek, dinlemek ve öğrenmek için. Hâlâ yürüyor olabilirdim ama bacaklarım ağrılıydı ve kalbim bitaptı. Bu yüzden adımlarımı eve döndürdüm.”</p>

    <p>“İki yüz yıl?” dedi Meera.</p>

    <p>Çocuk gülümsedi. “İnsanlar. Çocuk olan onlar.”</p>

    <p>“Bir ismin var mı?” diye sordu Bran.</p>

    <p>“Bir isme ihtiyacım olduğu zamanlarda.” Çocuk, elindeki meşaleyi, mağaranın arka duvarındaki siyah yarığa doğru salladı. “Yolumuz aşağı iniyor. Şimdi benimle gelmelisiniz.”</p>

    <p>Bran tekrar titredi. “Korucu...”</p>

    <p>“O gelemez.”</p>

    <p>“Onu öldürürler.”</p>

    <p>“Hayır. Onu uzun zaman önce öldürdüler. Şimdi gelin. Derinler daha sıcaktır ve orada kimse sizi incitemez. Sizi bekliyor.”</p>

    <p>“Üç gözlü karga mı?” diye sordu Meera.</p>

    <p>“Yeşilgören.” Çocuk, bunu söyledikten sonra gitti ve Bran’la arkadaşlarının onu takip etmekten başka seçeneği kalmadı. Meera, Bran’ın Hodor’un sırtına çıkmasına yardım etti. Bran’ın sepeti ezilmiş ve eriyen karlar yüzünden ıslanmıştı gerçi. Meera daha sonra, kolunu kardeşinin bedenine sararak çocuğu bir kez daha ayağa kaldırdı. Jojen’in gözleri açıldı. “Ne?” dedi Jojen. “Meera? Neredeyiz?” Ateşi görünce gülümsedi. “Çok tuhaf bir rüya gördüm.”</p>

    <p>Yol, dar ve dolambaçlıydı, o kadar alçaktı ki Hodor çok geçmeden çömelerek yürümek zorunda kaldı. Bran elinden geldiğince kamburlaştı ama buna rağmen kafası tavana sürtündü. Her dokunuşta, tavandaki toprak ufalanarak Bran’ın gözlerine ve saçlarına girdi. Bir keresinde, tünelin duvarında büyüyen beyaz kalın bir kök, asma filizleri ve araları örümcek ağı tutmuş parmaklarıyla Bran’ın alnına çarptı.</p>

    <p>Çocuk, meşalesiyle birlikte önden yürüyordu, yapraklardan yapılmış pelerini arkasından fısıldıyordu, fakat tünel o kadar çok kıvrılıyordu ki Bran çok geçmeden çocuğu gözden kaçırdı. O andan itibaren tüneldeki tek ışık, geçidin duvarlarından yansıyan ışıktı. Biraz daha aşağı indikten sonra mağara ikiye bölündü ama solda kalan yol o kadar karanlıktı ki Hodor bile hareket eden meşale ışığını takip etmesi gerektiğini anladı.</p>

    <p>Gölgelerin yer değiştiriş şekli, duvarların da hareket ediyormuş gibi görünmesine sebep oluyordu. Bran, etrafını saran toprağa girip çıkan büyük beyaz yılanlar gördü. Süt yılanlarının ya da devasa mezar solucanlarının yuvasına girip girmediklerini merak etti. Yumuşak, beyaz ve süngerimsi. <em>Mezar solucanlarının dişleri var.</em></p>

    <p>Onları Hodor da gördü. İlerlemeye gönülsüz bir halde, “Hodor,” diye inledi. Fakat çocuk, Bran ve arkadaşlarının ona yetişmesi için durduğunda meşale alevinin titremesi geçti ve Bran yılanların beyaz ağaç kökleri olduğunu anladı, az önce alnına çarpan kök gibi. “Büvet ağacı kökleri,” dedi. “Tanrı korusundaki yürek ağacını hatırlıyor musun Hodor? Kırmızı yapraklı beyaz ağacı? Bir ağaç seni incitemez.”</p>

    <p>“Hodor.” Hodor ileri fırladı, dünyanın derinliklerine doğru çocuğun ve meşalenin peşinden koştu. Bir başka yol ayrımını geçtiler, bir başkasını daha. Sonra, Kışyarı’nın büyük salonu kadar geniş, yankılı bir mağaraya geldiler. Mağaranın tavanından taş dişler sarkıyor ve daha fazlası zemininden fırlıyordu. Yaprak pelerinli çocuk dişlerin arasında bir yol dokudu. Zaman zaman durdu, meşalesini sabırsızca Bran ve arkadaşlarına doğru salladı. <em>Bu taraftan,</em> diyor gibiydi meşale, <em>bu taraftan, bu taraftan, daha hızlı</em>.</p>

    <p>Bundan sonra daha çok yan geçit ve daha çok oda vardı. Bran, sağ taraftan bir yerden gelen su damlaması sesini duydu. O tarafa baktığında, ona geri bakan gözler gördü; pırıl pırıl yanan, meşale ışığını yansıtan kısık gözler. <em>Daha fazla çocuk,</em> dedi kendine, <em>bu kız tek çocuk değil,</em> ama Yaşlı Dadı’nın, Gendel’in çocuklarından bahseden hikâyesini de hatırladı.</p>

    <p>Kökler her yerdeydi. Taşın ve toprağın içinde kıvrılıyor, bazı geçitleri kapatıyor ve diğerlerinin çatılarını destekliyorlardı. <em>Bütün renkler gitmiş,</em> diye fark etti Bran aniden. Dünya kara topraktan ve beyaz ahşaptan ibaretti. Kışyarı’ndaki yürek ağacı bir devin bacakları kadar kalın köklere sahipti ama buradaki kökler daha da kalındı. Ve Bran bu kadarını asla bir arada görmemişti. <em>Yukarıda, büvet ağaçlarından oluşan bir orman büyüyor olmalı.</em></p>

    <p>Işık yeniden azaldı. Ufak tefek olmasına rağmen, çocuk-olmayan-çocuk istediği zaman çok hızlı hareket ediyordu. Hodor çocuğun peşinden koştu, ayaklarının altında bir şey çatırdadı, dev seyis yamağı o kadar ani durdu ki Meera ve Jojen neredeyse seyisin sırtına çarpacaklardı.</p>

    <p>“Kemikler,” dedi Bran. “Onlar kemik.” Geçidin zemini kuş ve hayvan kemikleriyle kaplıydı. Fakat başka kemikler de vardı. Büyük kemikler devlere ait olmalıydı, küçükler de çocuklara ait olabilirdi. Taşa oyulmuş nişlerden kafatasları bakıyordu. Bran bir ayının ve bir kurdun kafatasını gördü. Yarım düzine insan kafatası ve bir o kadar dev kafatası vardı. Diğerleri küçük ve tuhaf şekilliydi. <em>Ormanın çocukları.</em> Kökler kafataslarının her birine dolanmıştı. Bazılarının üstüne kuzgunlar tünemişti; siyah gözleriyle, önlerinden geçen insanları seyrediyorlardı.</p>

    <p>Yolculuğun son kısmı en eğimli olanıydı. Hodor son inişi poposunun üstünde gerçekleştirdi; kırık kemiklerin, gevşek toprağın ve çakıl taşlarının içinde aşağı kaydı. Kız çocuk onları bekliyordu, esneyen bir yarığın üzerinde uzanan doğal köprünün ucunda duruyordu. Aşağıda karanlık vardı. Bran, akan suyun sesini duydu. <em>Bir yeraltı nehri.</em></p>

    <p>Reedler kayarak onun arkasından gelirken, “Geçmek zorunda mıyız?” diye sordu Bran. Bu fikir onu ürkütmüştü. Eğer Hodor o dar köprüde kayacak olursa, seyis yamağı ile Bran düşer ve düşerlerdi.</p>

    <p>“Hayır delikanlı,” dedi çocuk. “Arkanda.” Meşaleyi yukarı kaldırdı, ışık dönüyor ve değişiyormuş gibi göründü. Alevler bir an için turuncu sarı yandı. Mağara kırmızı bir ışıkla doldu. Sonra bütün renkler kayboldu, geride sadece siyah ve beyaz kaldı. Meera soluğunu tuttu. Hodor döndü.</p>

    <p>Önlerinde, siyah elbise giymiş beyaz bir lord vardı. Köklerden oluşan bir düğümün içinde hayal gibi oturuyordu. Büvet ağaçlarından dokunmuş bir taht, kralın kurumuş bacaklarına, çocuğuna sarılan bir anne misali dallarıyla sarılıyordu.</p>

    <p>Lord o kadar kemikliydi ve kıyafetleri o kadar çürümüştü ki Bran en başta onun da bir ceset olduğunu sandı. Üstü, altı ve içi kökler tarafından sarılacak kadar uzun zamandır orada oturan ölü bir adam. Ceset lordun teni, adamın boğazından yanağına çıkan kırmızı lekeler haricinde beyazdı. Beyaz saçları tüy kadar kadar ince ve toprak zemine değecek kadar uzundu. Kökler, lordun bacaklarına ahşap yılanlar misali dolanmıştı. Köklerden biri lordun pantolonuna girmiş, adamın uyluğunun kurumuş derisini delmiş ve omzundan dışarı çıkmıştı. Lordun kafa derisinde kırmızı yapraklar bitmişti, alnı mantarlar tarafından lekelenmişti. Lordun yüzünde çok az deri kalmıştı, kalan deri beyaz kösele kadar gergin ve sertti ama o bile soyuluyordu. Şu ya da bu noktada, derinin altından kahverengi ve sarı kemikler çıkıyordu.</p>

    <p>Bran, kendini, “Sen üç gözlü karga mısın?” diye sorarken duydu. <em>Üç gözlü bir karganın üç gözü olmalı. Bunun sadece bir gözü var, o da kırmızı.</em> Bran, meşale ışığında bir kan gölü gibi ışıldayan gözün onu izlediğini hissedebiliyordu. Lordun diğer gözünün olması gereken yerde ince ve beyaz bir kök büyümüştü. Lordun göz çukurundan çıkan kök, adamın yanağına inmiş ve boğazına girmişti.</p>

    <p>“Bir... karga mı?” Solgun lordun sesi kuruydu. Dudakları ağır ağır hareket ediyordu, sözcükleri şekillendirmeyi unutmuş gibiydi. “Evet, bir zamanlar. Kara esvap ve kara kan.” Lordun kıyafeti çürüktü, soluk renkliydi, solucanlar tarafından yenmiş ve yosunlarla beneklenmişti ama bu kıyafet bir zamanlar siyahtı. “Ben çok şey oldum Bran. Şimdi ne görüyorsan oyum ve şimdi neden sana gelemediğimi anlayacaksın... rüyalar dışında. Seni uzun zaman izledim, seni bin bir gözle izledim. Doğumunu izledim, senden önce de lord babanın doğumunu. Senin ilk adımını gördüm, ilk kelimeni duydum, gördüğün ilk rüyanın bir parçasıydım. Sen düşerken ben seyrediyordum. Ve sonunda bana geldin Brandon Stark, lakin vakit geç oldu.”</p>

    <p>“Buradayım,” dedi Bran, “sadece kırığım. Beni... beni onarabilir misin? Bacaklarımı demek istedim.”</p>

    <p>“Hayır,” dedi solgun lord. “Gücüm bunu yapmaya yetmez.”</p>

    <p>Bran’ın gözleri yaşlarla doldu. <em>Onca uzun yoldan geldik.</em> Odada siyah nehrin sesi yankılandı.</p>

    <p>“Bir daha asla yürüyemeyeceksin Bran,” dedi solgun dudaklar, “lakin uçacaksın.”</p>
  </div>
</body>
</html>
