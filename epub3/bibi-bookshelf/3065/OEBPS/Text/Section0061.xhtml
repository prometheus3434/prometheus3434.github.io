<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Demir Talip</h1>

    <p><em>Keder,</em> gün doğumunda tek başına ortaya çıktı. Sabahın soluk pembe semasında, geminin siyah yelkenlerinin keskin hatlı silueti vardı.</p>

    <p>Uyandırıldığında, <em>elli dört,</em> diye düşündü Victarion yüzünü ekşiterek, <em>ve denizde tek başına yol alıyor.</em> Fırtına Tanrısı’na zalimliği için sessiz bir küfür savurdu, öfkesi kara bir taş gibi midesine oturmuştu. <em>Gemilerim nerede?</em></p>

    <p>Kalkanlar’dan, Demir Donanma’yı oluşturan yüz geminin doksan üçüyle birlikte ayrılmıştı. Bir tek lorda değil bizzat Deniztaşı Tahtı’na ait olan, adaların dört bir yanından gelen adamlar tarafından yönetilen ve mürettebatlandırılan bir donanma. Yeşil toprakların muazzam savaş kadırgalarından daha küçük fakat herhangi bir dargemiden üç kat büyük, derin gövdeli, vahşi mahmuzlu, mücadelede kralın donanmasıyla baş edebilecek gemiler.</p>

    <p>Dorne’un rüzgârlı ve çıplak kıyı şeridi boyunca yaptıkları uzun yolculuğun ardından, Basamaktaşı’ndan tahıl, et ve tatlı su almışlardı. Orada, <em>Demir Zafer</em> şişman bir ticaret gemisi ele geçirmişti. <em>Asil Leydi</em> isimli büyük göke; Martı Kasabası, Gölgeli Vadi ve Kral Toprakları üzerinden Eski Şehir’e gidiyordu; tuzlu morina, balina yağı ve salamura edilmiş ringa taşıyordu. “Yiyecek, donanmanın ambarı için hoş bir ilaveydi. Redwyne Boğazları’nda ve Dorne kıyılarında ele geçirilen beş gemi daha –üç göke, bir savaş gemisi ve bir kadırga– donanmadaki gemi sayısını doksan dokuza çıkarmıştı.</p>

    <p>Doksan dokuz gemi, üç gururlu donanma halinde, Sedir Adaları’nın güney ucunda tekrar birleşmek üzere Basamaktaşı’ndan ayrılmıştı. Kırk beş gemi şu anda dünyanın öbür uçundaydı. Victarion’ın yirmi iki gemisi, üçlü ve dörtlü gruplar halinde, bazısı da tek başına olmak üzere ayrı ayrı yol almıştı. Topal Ralf’in on dört gemisi vardı. Kırmızı Ralf Stonehouse’la birlikte dokuz gemi denize açılmıştı. Kırmızı Ralf kayıplar arasındaydı. Denizde ele geçirilen dokuz ganimetin donanmaya katılmasıyla, toplam gemi sayısı elli dört olmuştu... fakat ele geçirilen gemiler savaş gemileri değil; gökeler, balıkçı tekneleri, ticaret gemileri ve köle gemileriydi. Mücadelede, Demir Donanma’nın kayıp gemilerinin boşluğunu dolduramazlardı.</p>

    <p>Donanmanın karşısına çıkan son gemi, <em>Bakirenin Gazabı</em>’ydı, bu üç gün önceydi. Ondan önceki gün, güneyden üç gemi birlikte çıkagelmişti; <em>Kuzgun Yemi, Demir Öpücük</em> ve onların arasında hantalca yol alan <em>Asil Leydi.</em> Fakat bir önceki ve ondan önceki gün hiçbir şey çıkmamıştı, daha evvelki gün de sadece <em>Başsız Jeyne</em> ve <em>Korku</em> gelmişti. Sonraki iki gün, deniz bomboştu ve gökyüzü bulutsuzdu. O sırada Topal Ralf gemileriyle birlikte ortaya çıkmıştı: <em>Lord Quellon, Beyaz Dul, Ağıt, Keder, Leviathan, Demir Leydi, Orakçının Rüzgârı ve Savaş Çekici.</em> Arkalarında altı gemi daha vardı, ikisi fırtınada zarar görmüştü ve iple çekiliyordu.</p>

    <p>Ralf, sürünerek Victarion’a geldiğinde, “Fırtınalar,” diye mırıldanmıştı. “Üç büyük fırtına ve aralarda kötü rüzgârlar. Valyria’dan esen kül ve kükürt kokulu kırmızı rüzgârlar. Bizi o çürük kıyıya sürükleyen kara rüzgârlar. Bu yolculuk en başından lanetliydi. Kargagöz sizden korkuyor lordum, yoksa sizi neden bu kadar uzağa göndersin? Geri dönmemizi istemiyor.”</p>

    <p>Eski Volantis’in bir gün açığında ilk fırtınayla karşılaştığında Victarion da aynı şeyi düşünmüştü. <em>Tanrılar akraba katillerinden nefret eder,</em> demişti kendi kendine, <em>yoksa ağabeyimi kendi elimle onlarca kez öldürmüştüm.</em> Deniz kabarırken ve güverte ayaklarının altında yükselip alçalırken, Victarion, <em>Dagon’ın Ziyafeti</em> ile <em>Kızıl Dalga</em>’nın birbirine çarptığını görmüştü, çarpışma o kadar şiddetliydi ki iki gemi de parçalara ayrılmıştı. <em>Ağabeyimin marifeti,</em> diye düşünmüştü Victarion. Bunlar kaybettiği ilk gemilerdi ama son olmamıştı.</p>

    <p>Victarion, Topal’ın yüzüne iki tokat indirmiş ve, “İlk tokat kaybettiğin gemiler için,” demişti. “İkincisi lanetli sözlerin için. Bunları bir kez daha söylersen, dilini gemi direğine çivilerim. Eğer Kargagöz dilsizler yaratabiliyorsa, ben de yaratabilirim.” Elindeki zonklama olmasa, Victarion ağzından çıkan kelimeleri o kadar sert söylemeyebilirdi ama söylediklerinde ciddiydi. “Diğer gemiler de gelecek. Fırtınalar şimdilik durdu. Donanmama kavuşacağım.”</p>

    <p>Gemi direğindeki maymun istihzayla bağırdı, Victarion’ın hüsranını sezmişti sanki. <em>Pis, gürültücü yaratık.</em> Victarion hayvanın peşine bir adam gönderebilirdi ama maymunlar bu oyunu seviyor gibiydi, üstelik mürettebattan daha çevik olduklarını kanıtlamışlardı. Maymunun sesi Victarion’ın kulaklarında çınladı ve elindeki zonklamayı arttırdı.</p>

    <p>“Elli dört,” diye homurdandı Victarion. Bu kadar uzun bir yolculukta, Demir Donanma’nın bütün gemilerini muhafaza etmeyi ummak fazla olurdu... ama Boğulmuş Tanrı, Victarion’a yetmiş gemi bağışlayabilirdi, hatta seksen. <em>Keşke Buharsaçlı ya da başka bir rahip yanımızda olsaydı.</em> Victarion denize açılmadan önce kurban vermişti, Basamaktaşı’nda donanmayı üçe böldüğünde aynı şeyi tekrar yapmıştı ama belki de yanlış duaları okumuştu. <em>Belki de Boğulmuş Tanrı’nın hükmü burada geçmiyor.</em> Victarion çok uzağa geldiklerinden korkmaya başlamıştı, tanrıların bile tuhaf olduğu yabancı denizlere girdiklerinden... fakat bu şüphelerini sadece esmer kadına anlatmıştı; kadın dilsizdi, Victarion’ın söylediklerini tekrar edemezdi.</p>

    <p><em>Keder</em> göründüğünde, Victarion, Tekkulak Wulfe’u çağırdı. “Tarla Faresi’yle konuşmak istiyorum. Topal Ralf’e, Kansız Tom’a ve Kara Çoban’a haber gönder. Bütün av kafileleri geri çağrılacak, sahil kampları sabahın ilk ışığında bozulacak. Toplayabildiğiniz kadar meyve toplayın ve domuzları gemilere bindirin. Gerektiğinde onları kesebiliriz. <em>Köpekbalığı,</em> donanmadan ayrılan gemilere nereye gittiğimizi söylemek için burada kalacak.” <em>Köpekbalığı</em>’nın onarılması için zaman gerekiyordu; fırtınalar yüzünden, geminin gövdeden başka bir şeyi kalmamıştı. <em>Köpekbalığı</em>’nı burada bırakmak, donanmayı elli üç gemiye indirecekti ama yapacak bir şey yoktu. “Donanma yarın, akşam dalgasında yola çıkacak.”</p>

    <p>“Emredersiniz,” dedi Wulfe, “lakin bir gün daha, bir gemi daha anlamına gelebilir Lord Kaptan.”</p>

    <p>“Evet. On gün daha, on ya da hiç gemi anlamına da gelebilir. Yelkenleri görmeyi bekleyerek onca günü heba ettik. Küçük bir donanmayla kazanacağımız zafer daha tatlı olur.” <em>Ayrıca, ejderha kraliçesine Volantislilerden önce ulaşmalıyım.</em></p>

    <p>Victarion, Volantis’te, ikmal yapan kadırgalar görmüştü. Bütün şehir sarhoş gibi görünüyordu. Denizciler, askerler ve tamirciler, sokaklarda soylularla ve şişman tüccarlarla dans ediyordu. Hanlarda ve şaraphanelerde yeni troyka şerefine kadeh kaldırılıyordu. Bütün konuşmalar; ejderha kraliçesi öldüğünde şehre akacak olan altınlar, değerli taşlar ve kölelerle ilgiliydi. Victarion Greyjoy, bir gün içinde hazmedemeyeceği kadar çok şey görmüştü; utanç verici olmasına rağmen su ve yiyecek için altın bedel ödemiş ve gemisini tekrar denize çıkarmıştı.</p>

    <p>Fırtına, Victarion’ın gemilerini dağıtıp geciktirdiği gibi, Volantislilerin gemilerini de dağıtıp geciktirmişti belki. Eğer şans güldüyse, Volantislilerin savaş gemileri batmış ya da karaya oturmuş olabilirdi. Ama hayır. Hiçbir tanrı bu kadar merhametli değildi ve fırtınadan kurtulan o yeşil kadırgalar büyük ihtimalle Valyria’nın etrafını dolaşmışlardı. <em>Köle askerlerle dolu o büyük savaş dromondları, kuzeye dönüp Meereen’e ve Yunkai’ye doğru gitmiştir. Eğer Fırtına Tanrısı onları esirgediyse, şimdiye dek Keder Girdabı’na varmışlardır.</em> Müttefikleri halihazırda Meereen’deydi: Yunkaililer, Astaporlular; Yeni Ghis’ten, Qarth’tan, Tolos’tan ve Fırtına Tanrısı bilir başka nerelerden gelen adamlar; hatta Meereen’in, şehir düşmeden önce kaçan kendi savaş gemileri. Victarion hepsine karşı elli dört gemiye sahipti. <em>Köpekbalığı</em> çıkınca elli üç gemi.</p>

    <p>Kargagöz dünyanın öbür ucuna yelken açmıştı; Qarth’tan Uzun Ağaçlar Kasabası’na kadar akınlar düzenlemiş ve sadece çılgın adamların gittiği tanrısız limanlara uğramıştı. Euron, Tüten Deniz’e bile meydan okumuş ve hayatta kalıp bunu anlatmıştı. Üstelik bunları bir tek gemiyle yaptı. <em>Eğer Euron tanrılarla dalga geçebiliyorsa, ben de geçebilirim.</em></p>

    <p>“Tamam Kaptan,” dedi Tekkulak Wulfe. Berber Nute’un yarısı etmezdi ama Nute’u Kargagöz çalmıştı. Euron, Berber Nute’u Meşe Kalkan Lordu ilan ederek, Victarion’ın en iyi adamını kendine bağlamıştı. “Hâlâ Meereen’e mi gidiyoruz?”</p>

    <p>“Başka nereye gideceğiz? Ejderha kraliçesi beni Meereen’de bekliyor.” <em>Ağabeyime inanacak olursak, kraliçe dünyadaki en güzel kadın. Saçları platin, gözleri ametist.</em></p>

    <p>Euron’ın bir kez olsun doğruyu söylediğini ummak çok mu fazlaydı? <em>Belki de.</em> Belki de ejderha kraliçesi, çiçek bozuğu bir yüzü ve dizlerine kadar sarkmış göğüsleri olan hırpani bir sürtüktü, kraliçenin ejderhaları da Sothoryos’un bataklıklarından gelen kertenkelelerden başka bir şey değildi. <em>Ama Euron’ın söyledikleri doğruysa...</em> Victarion, Daenerys Targaryen’ın güzelliğini, Basamaktaşı’ndaki korsanların dudaklarından ve Eski Volantis’teki şişman tacirlerden duymuştu. Bu doğru olabilirdi. Üstelik Euron, ejderha kraliçesini Victarion’a hediye etmemişti; onu kendine almak niyetindeydi. <em>Beni, bir hizmetkârmışım gibi kızı almaya gönderdi. Kraliçeyi kendime aldığımda Kargagöz nasıl da uluyacak. Bırak da adamlar homurdansın.</em> Victarion, batıya boş ellerle dönemeyecek kadar uzağa gelmiş ve çok şey kaybetmişti.</p>

    <p>Demir kaptan yumruğunu sıktı. “Git ve emirlerimin ifa edildiğinden emin ol. Her nerede saklanıyorsa üstadı bul ve onu kamarama gönder.”</p>

    <p>“Tamam.” Wulfe topallayarak uzaklaştı.</p>

    <p>Victarion Greyjoy pruvaya doğru döndü, donanmasına baktı. Dargemiler denizi doldurmuştu. Yelkenler sarılmış, kürekler içeri çekilmişti. Gemiler demirli bir halde suda sallanıyor ya da kumlu sahilde bekliyordu. <em>Sedir Adaları.</em> Sedir ağaçları neredeydi? Görünüşe göre dört yüz yıl önce boğulmuşlardı. Victarion, avlanmak için onlarca kez karaya çıkmış ama hiç sedir ağacı görmemişti.</p>

    <p>Euron’ın Batıdiyar’da Victarion’a musallat ettiği kadınsı üstat, buranın eski adının ‘Yüz Mücadele Adası’ olduğunu iddia ediyordu ama mücadelelerde dövüşen adamlar asırlar önce toza dönüşmüştü. <em>Buraya Maymun Adası demeliler.</em> Domuzlar da vardı; Demirdoğumluların o güne kadar gördüğü en büyük, en siyah domuzlar ve çalılıkların arasında ciyaklayan domuz yavruları. <em>İnsanlardan hiç korkmayan cesur yaratıklar. Ama öğreniyorlar.</em> Demir Donanma’nın ambarları füme domuz jambonuyla, tuzlu domuz etiyle ve domuz pastırmasıyla doluyordu.</p>

    <p>Fakat maymunlar... maymunlar bir salgın hastalıktı. Victarion, o şeytani yaratıkların gemiye getirilmesini yasaklamıştı ama her nasılsa, maymunlar donanmanın yarısını istila etmişti, Victarion’ın <em>Demir Zafer</em>’ini bile. <em>Keşke bir arbaletim olsaydı.</em></p>

    <p>Victarion bu denizi sevmiyordu. Bu bulutsuz gökyüzünü sevmiyordu. Mürettebatın kafasına vuran ve güverteleri yalın ayak dolaşılamayacak kadar ısıtan bu parlak güneşi sevmiyordu. Hiç yoktan çıkıp gelen fırtınaları sevmiyordu. Pyke’ın çevresindeki denizler genelde fırtınalı olurdu ama orada, insan fırtınanın yaklaştığını anlayabilirdi. Bu güneyli fırtınalar, kadınlar kadar tehlikeliydi. Suyun rengi bile yanlıştı; kıyıya yakın yerlerde parlak bir turkuaz ve açıklarda neredeyse siyah kadar koyu bir mavi. Victarion, evinin gri yeşil sularını özlemişti, beyaz köpüklü dalgaları ve metcezirleri.</p>

    <p>Sedir Adaları’nı da sevmiyordu. Avlanmak güzeldi ama ormanlar fazla yeşil ve fazla sessizdi, eğri büğrü ağaçlarla ve Victarion’ın adamlarının daha önce hiç görmediği parlak çiçeklerle doluydu. Ayrıca, donanmanın demir attığı yerin yarım fersah kuzeyinde bulunan Velos isimli boğulmuş şehrin yıkık saraylarının ve kırık heykellerinin arasında korkunç şeyler dolaşıyordu. Victarion, karada geçirdiği son gecede, karanlık ve rahatsız edici rüyalar görmüştü, uyandığında ağzı kan doluydu. Üstat, Victarion’ın, uykusunda dilini ısırdığını söylemişti fakat Victarion, bunu Boğulmuş Tanrı’dan gelen bir işaret olarak kabul etmişti, burada daha fazla oyalanırsa kendi kanında boğulacağını söyleyen bir uyarı.</p>

    <p>Rivayete göre, Kıyamet’in Valyria’ya geldiği gün, adanın üstünde yüz metrelik bir su duvarı yükselmişti. Binlerce erkek, kadın ve çocuk boğulmuştu. Geriye, o sırada denizde olan bir avuç balıkçıdan ve adanın en yüksek tepesindeki taş kulede nöbet tutan mızrakçılardan başka kimse kalmamıştı. Onlar, tepelerin ve vadilerin hırçın denize gömüldüğüne şahit olanlardı. Güzel Velos, sedir ağacından ve pembe mermerden inşa edilmiş saraylarıyla birlikte göz açıp kapayıncaya kadar yok olmuştu. Adanın kuzey ucundaki kiremit duvarlar ve Ghozai isimli şehrin köle limanında bulunan basamaklı piramitler de aynı akıbete uğramıştı.</p>

    <p>Victarion, donanmanın üç bölümünün yeniden birleşmesi için bu adayı seçerken, <em>çok fazla boğulmuş adam,</em> diye düşünmüştü, <em>Boğulmuş Tanrı orada kuvvetli olur.</em> Fakat Victarion bir rahip değildi. Her şeyi yanlış anlamışsa ne olacaktı? Belki de Boğulmuş Tanrı, adayı bir gazap anında yok etmişti. Aeron olsa bilirdi ama Buharsaçlı, Demir Adaları’na dönmüştü, Kargagöz ve saltanatı aleyhinde vaazlar veriyordu. <em>Deniztaşı Tahtı’nda imansız bir adam oturamaz.</em> Ama kaptanlar ve krallar, kral şûrasında Euron’ın adını bağırmışlardı; Victarion’ı ya da diğer imanlı adamları değil onu seçmişlerdi.</p>

    <p>Sabah güneşi, göz kamaştırıcı parlak hareler halinde sudan yansıyordu. Victarion’ın kafası zonklamaya başlamıştı. Ama kafasının güneşten mi, elinden mi yoksa onu huzursuz eden şüphelerden mi zonkladığını söyleyemezdi. Kamarasına indi, oradaki hava loş ve serindi. Esmer kadın, Victarion’ın ne istediğini, o söylemeden önce biliyordu. Demir Kaptan bir sandalyeye otururken, esmer kadın su çanağının içinden yumuşak bir havlu aldı ve kaptanın alnına serdi. “Güzel,” dedi Victarion. “Güzel. Şimdi de elime.”</p>

    <p>Esmer kadın cevap vermedi. Euron, onu Victarion’a vermeden önce dilini kesmişti. Victarion, Kargagöz’ün de kadınla yattığından emindi. Ağabeyinin tarzı buydu. Esmer kadının gemiye geldiği gün, <em>Euron’ın hediyeleri zehirlidir,</em> diye hatırlatmıştı kaptan kendine. <em>Onun artıklarını istemiyorum.</em> Kadının boğazını kesmeye ve cesedini denize atmaya karar vermişti. Boğulmuş Tanrı’ya bir kan hediyesi. Ama her nedense, bunu bir türlü yapamamıştı.</p>

    <p>O zamandan beri çok yol almışlardı. Victarion esmer kadınla konuşabiliyordu. Kadın asla cevap vermiyordu. Eldivenini çıkarırken, “<em>Keder</em> son gemi,” dedi kaptan. “Diğerleri kayboldu, geç kaldı ya da battı.” Esmer kadın, bıçağının ucunu, kaptanın kalkan elindeki yarayı saran keten sargının altına soktu. Kaptan yüzünü buruşturdu. “Bazıları, donanmayı bölmekle hata yaptığımı söyleyecek. Aptallar. Doksan dokuz gemimiz vardı... dünyanın öbür ucuna sürülemeyecek kadar hantal bir hayvan. Gemileri bir arada tutsaydım, en yavaş olanlar en hızlı olanları tutsak edecekti. Üstelik o kadar boğaz için yiyeceği nereden bulacaktım? Hiçbir liman, sularında onca savaş gemisi olsun istemez. Fırtınalar bizi her halükârda bölecekti. Yaz Denizi’ne dağılmış yapraklar misali.”</p>

    <p>Victarion, donanmayı bir arada tutmaktansa filolara bölmüş ve her birini farklı rotalardan Köle Körfezi’ne göndermişti. En hızlı gemileri, Sothoryos’un kuzey kıyısındaki korsan rotasında yüzdürmesi için Kırmızı Ralf Stonehouse’a vermişti. O hararetli yerde ölü şehirler çürürdü, boğucu sahillerden uzak durmak gerektiğini bütün denizciler bilirdi ama Şahmeran Adaları’nın; firari köleler, köle tacirleri, deri yüzenler, fahişeler, benekli adamlar ve daha beter insanlarla dolu çamurlu ve kanlı kasabalarında, demir bedeli ödemekten korkmayan adamlar için bol bol yiyecek vardı.</p>

    <p>Daha büyük, daha ağır ve daha yavaş gemiler, Kalkanlar’da esir alınan insanları satmak üzere Lys’e gitmişti. Tutsaklar; Lord Hewett’ın Kasabası’ndan ve diğer adalardan gelen kadınlar, çocuklar ve teslim olmayı ölmeye tercih eden erkeklerdi. Victarion, böyle zayıf cibilliyetli yaratıklardan tiksiniyordu. Buna rağmen, insan satmak Victarion’ın ağzında acı bir tat bırakıyordu. Bir adamı köle olarak almak ya da bir kadını tuz karısı olarak tutmak doğru ve münasipti ama insanlar, altın için satılabilecek keçiler ya da kümes hayvanları değildi. Victarion, satış işini Topal Ralf’e bıraktığına memnundu. Ralf, bu işten kazandığı sikkeleri, doğuya doğru uzun bir yolculuk yapacak olan büyük gemileri erzakla doldurmak için kullanacaktı.</p>

    <p>Victarion’ın gemileri, güneye kıvrılıp Valyria’nın etrafını dolaşmadan önce, Volantis’te yiyecek, şarap ve temiz su ikmali yapmak için Münazaalı Topraklar’ın kıyıları boyunca sürünmüştü. Bu, doğuya giden en bilindik ve en kalabalık yoldu; gemilerin fırtına esnasında sığınabileceği, tamirat yapabileceği, gerekirse ambarlarını tazeleyebileceği küçük adalarla ve ganimetlerle doluydu.</p>

    <p>“Elli dört gemi çok az,” dedi Victarion, esmer kadına, “ama daha fazla bekleyemem. Tek yol...” Homurdandı. Esmer kadın, sargıyı açarken yara kabuğunun bir parçasını da kaldırmıştı. Kabuğun altındaki et gri siyahtı, “...tek yol, şu köle tacirlerini gafil avlamak. Bir vakitler Lannis Limanı’nda yaptığım gibi. Onlara denizden yaklaş, onları paramparça et, sonra kızı al ve Volantisliler tepene binmeden önce eve koş.” Victarion bir korkak değildi ama bir aptal da değildi; üç yüz gemiyi elli dört gemiyle alt edemezdi. “Ejderha kraliçesi benim karım olacak, sen de onun hizmetçisi olacaksın.” Dilsiz bir hizmetçi, ağzından sır kaçıramazdı.</p>

    <p>Victarion başka şeyler de söyleyecekti ama üstat geldi, bir fare kadar ürkek bir şekilde kapıyı tıklattı. “İçeri gir,” diye seslendi Victarion, “ve kapıyı sürgüle. Neden burada olduğunu biliyorsun.”</p>

    <p>“Lord Kaptan.” Gri kıyafetleri ve kahverengi küçük bir bıyığı olan üstadın görüntüsü de fareye benziyordu. <em>O bıyığın onu daha erkeksi gösterdiğini mi sanıyor?</em> Adamın adı Kerwin’di. Çok gençti, en fazla yirmi iki yaşında olabilirdi. “Elinizi görebilir miyim?” diye sordu.</p>

    <p><em>Aptalca bir soru.</em> Üstatların bazı faydaları vardı ama Victarion, Kerwin denen şu adam için tiksintiden başka bir şey hissetmiyordu. Kerwin, pürüzsüz pembe yanaklarıyla, yumuşak elleriyle ve kahverengi bukleleriyle birçok kızdan daha kız gibi görünüyordu. <em>Demir Zafer</em>’e ilk geldiğinde yapmacık bir gülümsemesi de vardı ama Basamaktaşı’nın açıklarında yanlış adama gülümsemişti; Burton Humble, üstadın dört dişini kırmıştı. Kısa bir zaman sonra, Kerwin sürünerek kaptana gelmiş ve mürettebattan dört adamın, onu alt güverteye götürdüğünü ve bir kadın gibi kullandığını söylemişti. Victarion, üstatla arasında duran masaya bir hançer koymuş ve, “Bu işe son vermenin yolu budur,” demişti. Kerwin hançeri almıştı –kaptanın tahminine göre silahı reddedemeyecek kadar korkmuştu– ama hiç kullanmamıştı.</p>

    <p>“Elim burada,” dedi Victarion. “İstediğin kadar bak.”</p>

    <p>Üstat Kerwin, yarayı daha iyi inceleyebilmek için tek dizinin üstüne çöktü. Hatta yarayı bir köpek gibi kokladı. “İltihabı tekrar akıtmak zorundayım. Renk... Lord Kaptan, kesik iyileşmiyor. Elinizi kesmek zorunda kalabilirim.”</p>

    <p>Bunu daha önce de konuşmuşlardı. “Elimi kesersen seni öldürürüm. Ama önce, seni küpeşteye bağlarım ve kıçını mürettebata hediye ederim. Şimdi işini yap.”</p>

    <p>“Acı çekeceksiniz.”</p>

    <p>“Her zaman.” <em>Hayat acının ta kendisidir seni aptal. Boğulmuş Tanrı’nın ıslak salonlarından başka hiçbir yerde huzur yoktur.</em> “Yap.”</p>

    <p>Çocuk –bu kadar pembe ve yumuşak birini erkek olarak düşünmek zordu– hançerin kenarını kaptanın avucuna yatırdı ve yarayı kesti. Yaradan fışkıran iltihap, bozuk süt kadar koyu ve sarıydı. Esmer kadın koku yüzünden burnunu buruşturdu, üstat öğürdü, Victarion bile midesinin kalktığını hissetti. “Daha derin kes. Hepsini dışarı çıkar. Bana kan göster.”</p>

    <p>Üstat Kerwin hançeri daha derine batırdı. Hançer bu sefer acıttı ama iltihapla birlikte kan da aktı, fener ışığında simsiyah görünecek kadar koyu renk bir kan.</p>

    <p>Kan iyiydi. Victarion onaylar gibi homurdandı. Yarası üstat tarafından kurulanır, sıkılır ve sirkede kaynatılmış yumuşak bir bezle iltihabından arındırılırken, Victarion gözlerini bile kırpmadan öylece oturdu. Üstat işini bitirdiğinde, çanaktaki temiz su, üstü köpükle kaplı iğrenç bir çorbaya dönüşmüştü. Sadece bu görüntü bile bir insanı hasta etmeye yeterdi. “Şu pisliği al ve git.” Victarion başıyla esmer kadını gösterdi. “Elimi o sarabilir.”</p>

    <p>Çocuk gitti ama koku kaldı. Son zamanlarda kokudan kaçış yoktu. Üstat, yaranın güvertede, açık havada, güneş ışığında temizlemesinin daha iyi olacağını söylemişti ama Victarion bunu yasaklamıştı. Bu, mürettebatın görebileceği bir şey değildi. Denizciler evlerinden yarım dünya uzaktaydı, demir kaptanın paslandığını görmelerine izin verilemezdi.</p>

    <p>Victarion’ın sol eli hâlâ zonkluyordu, mat bir ağrıydı ama ısrarcıydı. Victarion yumruğunu sıktığında, koluna bir bıçak saplanmış gibi hissediyordu. <em>Bıçak değil, uzunkılıç. Bir hayaletin elindeki uzunkılıç.</em> Hayaletin adı Serry idi. Bir şövalye. Güney Kalkanı’nın vârisi. <em>Onu öldürdüm, ama o, beni mezarından bıçaklamaya devam ediyor. Onu gönderdiğim sıcak cehennemden kılıcını uzatıyor ve çeliği elime saplayıp etimin içinde döndürüyor.</em></p>

    <p>Victarion o dövüşü dün gibi hatırlıyordu. Kalkanı paramparça olmuştu, işe yaramaz bir şekilde kolundan sarkıyordu. Serry’nin uzunkılıcı aşağı indiğinde, Victarion elini yukarı kaldırmış ve kılıcı yakalamıştı. Delikanlı göründüğünden daha güçlüydü; kılıç, kaptanın zırh eldiveninin pullu çeliğini ve eldivenin altındaki dolguyu yarıp ete gömülmüştü. Daha sonra Victarion, <em>küçük bir kedinin tırmığı,</em> demişti kendi kendine. Kesiği yıkamış, üstüne kaynar sirke dökmüş, sarmış ve unutmuştu. Ağrının geçeceğine ve yaranın zamanla iyileşeceğine güvenmişti.</p>

    <p>Fakat yara iltihaplanmıştı. Victarion, Serry’nin kılıcının zehirli olup olmadığını merak etmeye başlamıştı. Yoksa yara neden iyileşmeyi reddetsindi? Gerçek bir erkek zehirle öldürmezdi. Moat Cailin’deki bataklık şeytanları, Victarion’ın adamlarının üstüne zehirli oklar salmışlardı ama onlar gibi alçak yaratıklardan beklenecek bir davranıştı bu. Serry soylu bir şövalyeydi. Zehir; korkaklar, kadınlar ve Dornelu adamlar içindi.</p>

    <p>Victarion, “Serry değilse kim?” diye sordu esmer kadına. “Bunu o fare kılıklı üstat yapıyor olabilir mi? Bir üstat, büyüler ve başka numaralar bilir. Kerwin, elimi kesmesine izin vereceğim umuduyla, o numaralardan birini beni zehirlemek için kullanıyor olabilir.” Victarion daha çok düşündükçe, bu ihtimal daha olası görünüyordu. “O sefil yaratığı bana Kargagöz verdi.” Euron, Kerwin’i Yeşil Kalkan’dan almıştı. Kerwin orada Lord Chester’a hizmet ediyor, lordun kuzgunlarıyla ilgileniyor ve çocuklarına ders veriyordu. Fare, Euron’ın dilsizlerinden biri tarafından, boynundaki gayet münasip zincirden tutulup sürüklenerek <em>Demir Zafer</em>’e getirildiğinde nasıl da ciyaklamıştı. “Eğer bu onun intikamıysa, bana haksızlık ediyor. Onun alınması için ısrar eden Euron’dı, kuşlarıyla herhangi bir yaramazlık yapmasın diye.” Euron, Kerwin’in yolculukla ilgili haberler gönderebilmesi için, Victarion’a üç kafes dolusu kuzgun da vermişti ama Victarion kuşların salınmasını yasaklamıştı. <em>Bırak da Kargagöz endişelenip meraklansın.</em></p>

    <p>Esmer kadın Victarion’ın elini altı kat temiz sargıyla sarıyordu ki Longwater Turna kamaranın kapısını çaldı. <em>Keder</em>’in kaptanının bir tutsakla birlikte geldiğini haber verdi. “Bize bir büyücü getirdiğini söylüyor Kaptan. Onu denizden çıkardığını söylüyor.”</p>

    <p>“Bir büyücü?” Boğulmuş Tanrı, Victarion’a hediye göndermiş olabilir miydi? Buraya, dünyanın öbür ucuna? Aeron olsa bilirdi ama Aeron, hayata geri döndürülmeden önce, Boğulmuş Tanrı’nın ıslak salonlarının haşmetini görmüştü. Victarion, her insanın yapması gerektiği gibi, tanrısına karşı sıhhatli bir korku besliyordu ama onun inancı çeliğeydi. Yaralı elini esnetti, eldivenini takıp ayağa kalktı. “Bana şu büyücüyü göster.”</p>

    <p><em>Keder</em>’in kaptanı güvertede bekliyordu. Ufak tefek bir adamdı, çirkin olduğu kadar kıllıydı, doğuştan bir Sparr’dı. Adamları ona Tarla Faresi diyordu. Victarion’ı gördüğünde, “Lord Kaptan,” dedi, “bu Moqorro. Boğulmuş Tanrı’dan bir hediye.”</p>

    <p>Büyücü devasa bir adamdı; Victarion kadar uzundu, ondan iki kat genişti, büyük kaya parçalarına benzeyen bir göbeği ve yüzünü aslan yelesi gibi saran kemik beyazı sakalları vardı. Teni siyahtı. Yaz Adalıların kuğu gemilerinde kullanılan fındık rengi değil, Dothraklı at efendilerinin kızıl kahvesi değil, esmer kadının toprak ve kömür karışımı rengi değil, <em>siyahtı.</em> Kömürden siyah, oltu taşından siyah, bir kuzgunun kanatlarından siyah. <em>Yanmış,</em> diye düşündü Victarion, <em>eti kararıp gevrekleşene kadar alevlerde kızartılmış bir adam gibi yanmış.</em> Adamın yanaklarında ve alnında hâlâ alevler dans ediyordu. Adamın gözleri, donmuş alevlerden oluşan bir maskenin arasından dışatı bakıyordu. <em>Köle dövmeleri,</em> kaptan biliyordu. <em>Şeytanın işaretleri.</em></p>

    <p>“Onu kırık bir serene tutunmuş halde bulduk,” dedi Tarla Faresi. “Gemisi batmış, on gündür suyun içindeymiş.”</p>

    <p>“On gündür denizin içinde olsaydı ölür ya da deniz suyu içmekten delirirdi.” Tuzlu su kutsaldı; Aeron Buharsaçlı ve diğer rahipler, insanları o suyla kutsayabilir ve kendi inançlarını kuvvetlendirmek için ara sıra birkaç yudum içebilirlerdi ama hiçbir ölümlü, derin denizin suyunu günlerce içip hayatta kalmayı umut edemezdi. Victarion, tutsağa, “Bir büyücü olduğunu mu iddia ediyorsun?” diye sordu.</p>

    <p>Siyah adam. Ortak Dil’i kullanarak, “Hayır Kaptan,” dedi. Sesi, denizin dibinden geliyormuş gibi derindi. “Ben, Işık Tanrısı R’hllor’un mütevazı bir kölesinden başka bir şey değilim.”</p>

    <p><em>R’hllor. Öyleyse bir kırmızı rahipsin.</em> Victarion yabancı şehirlerde böyle adamlar görmüştü. Bu adamlar ipekten, kadifeden ve kuzu yününden dikilmiş kırmızı elbiseler giyer, kutsal ateşlerle ilgilenirdi. Bu adam, kalın bacaklarına yapışan ve gövdesini saran soluk renkli, tuz lekeli paçavralar giymişti... ama Victarion, paçavralara daha yakından baktığında, kıyafetin bir zamanlar kırmızı olduğunu anladı. “Bir pembe rahip,” dedi.</p>

    <p>“Şeytani bir rahip,” dedi Tekkulak Wulfe. Tükürdü.</p>

    <p>“Belki de elbisesi tutuşmuştur, o da elbisesini söndürmek için suya atlamıştır,” dedi Longwater Turna. Herkes güldü. Maymunlar bile eğlenmiş gibi görünüyordu. Yukarıda gevezelik ettiler. İçlerinden biri, kendi bokundan bir avuç alıp güverteye fırlattı.</p>

    <p>Victarion Greyjoy kahkahalara güvenmezdi. Kahkaha sesi onu her zaman huzursuz ederdi; kendini, anlamadığı bir şakanın öznesiymiş gibi hissetmesine sebep olurdu. Çocukken, Euron Kargagöz onunla sık sık alay ederdi. Buharsaçlı olmadan önce Aeron da aynı şeyi yapardı. Victarion’ın ağabeylerinin alayları her zaman övgü kılığına bürünürdü ve Victarion bazen onunla alay edildiğini bile anlamazdı. Kahkahaları duyana kadar. Sonra öfke gelirdi. Boğazının gerisinde kaynayan öfkenin tadı, Victarion’ın boğulacakmış gibi hissetmesini sağlardı. Maymunlar da aynı hissi veriyordu. Onların maskaralıkları kaptanın yüzüne bir gülümseme kondurmuyordu ama mürettebat kükrüyor, bağırıyor ve ıslık çalıyordu.</p>

    <p>“Üzerimize lanet getirmeden önce onu Boğulmuş Tanrı’ya gönderin,” dedi Burton Humble.</p>

    <p>“Bir gemi batmış ve sadece bu adam enkaza tutunmuş,” dedi Tekkulak Wulfe. “Mürettebat nerede? Bu adam mürettebatı tüketmeleri için şeytanları mı çağırmış? Şu gemiye ne olmuş?”</p>

    <p>“Fırtına,” dedi Moqorro. Kollarını göğsünde birleştirmişti, korkutucu görünmüyordu ama etrafındaki bütün adamlar onun ölmesini istiyordu. Maymunlar bile bu büyücüden hoşlanmamıştı. Yukarıda ipten ipe atlıyor, çığlık atıyorlardı.</p>

    <p>Victarion kararsızdı. <em>Denizden çıkmış. Boğulmuş Tanrı, bizim onu bulmamızı istemese, onu suyun yüzeyine gönderir miydi?</em> Euron’ın büyücüleri vardı. Belki de Boğulmuş Tanrı, Victarion’ın da bir büyücüsü olsun istemişti. “Bu adama neden büyücü diyorsun?” diye sordu kaptan, Tarla Faresi’ne. “Ben yalnızca bir kırmızı rahip görüyorum.”</p>

    <p>“Ben de böyle düşünmüştüm Lord Kaptan... ama o bazı şeyler <em>biliyor.</em> Kimse ona söylemeden önce Köle Körfezi’ne gittiğimizi bildi. Sizin burada, bu adada olacağınızı da bildi.” Küçük adam duraksadı. “Lord Kaptan, bu adam... onu buraya getirmezsek sizin kesinlikle öleceğinizi söyledi.”</p>

    <p>“<em>Benim</em> öleceği mi?” Victarion güldü. <em>Bu adamın boğazını kesin ve cesedini denize atın,</em> demek üzereyken sakat eli zonklamaya başladı. Bileğinden dirseğine kadar uzanan ağrı öyle ıstırap vericiydi ki Victarion sözlerinin safraya dönüştüğünü hissetti, sendeledi ve düşmemek için küpeşteye tutundu.</p>

    <p>“Büyücü, kaptanı lanetledi,” dedi bir ses.</p>

    <p>Diğer adamlar o sese katıldı. “<em>Boğazını kesin! Üzerimize şeytanları çekmeden önce onu öldürün!”</em> Hançerini ilk çeken adam, Longwater Turna’ydı. <em>“HAYIR!”</em> diye kükredi Victarion. “Geri çekilin! Hepiniz. Turna, çeliğini ortadan kaldır. Tarla Faresi, gemine dön. Humble, büyücüyü kamarama getir. Diğerleriniz, görevlerinizin başına dönün.” Bir an için, adamların ona itaat edeceğinden emin olamadı. Adamlar, ellerinde yarım kılıçlarıyla, hiçbir şey yapmadan durdular, karar vermek için birbirlerine baktılar. Gökyüzünden maymun boku yağmuru yağıyordu. Victarion büyücüyü kolundan yakalayıp ambar ağzına doğru çekene kadar kimse kımıldamadı.</p>

    <p>Victarion kamaranın kapısını açtığında, esmer kadın sessiz ve gülümser bir halde ona doğru döndü... ama kaptanın yanında kırmızı rahibi gören kadının dudakları dişlerinden çekildi, kadın ani bir öfkeyle bir yılan gibi <em>tıssssss</em>ladı. Victarion, sağlam elinin tersiyle kadına vurup onu yere devirdi. “Sessiz ol kadın. İkimize de şarap getir.” Siyah adama döndü. “Tarla Faresi doğru mu söyledi? Ölümümü mü gördün?”</p>

    <p>“Bunu ve daha fazlasını.”</p>

    <p>“Nerede? Ne zaman? Mücadelede mi öleceğim?” Victarion’ın sağlam eli kapanıp açıldı. “Bana yalan söylersen, kafanı bir karpuz gibi kırar ve beynini maymunlara yediririm.”</p>

    <p>“Ölümünüz şu anda burada, bizimle lordum. Bana elinizi verin.”</p>

    <p>“Elim. Elimle ilgili ne biliyorsun?”</p>

    <p>“Sizi gece ateşlerinde gördüm Victarion Greyjoy. Sert ve amansız bir ifadeyle alevlerin içinde yürüdünüz. Büyükbaltanızdan kan damlıyordu. Sizi bileklerinizden ve boğazınızdan yakalayan dokunaçları, sizi dans ettiren siyah sicimleri görmüyordunuz.”</p>

    <p><em>“Dans?”</em> Victarion öfkelendi. “Gece ateşleri yalan söylüyor. Ben dans etmek için yaratılmadım ve ben kimsenin kuklası değilim.” Eldivenini çıkardı, kesik elini kırmızı rahibe gösterdi. “İşte. İstediğin şey bu muydu?” Yeni sargının rengi kan ve iltihap yüzünden değişmişti bile. “Bana bu yarayı veren adamın kalkanında bir gül vardı. Bir diken elimi çizdi.”</p>

    <p>“En küçük çizik bile ölümcül olabilir Lord Kaptan. Lakin izin verirseniz bu yarayı iyileştiririm. Bir bıçağa ihtiyacım olacak. En iyisi gümüş olur ama demir de işe yarar. Bir de maltız. Ateş yakmam gerek. Acı çekeceksiniz. Daha önce hiç tatmadığınız korkunç bir acı. Ama işimiz bittiğinde, elinizi geri alacaksınız.”</p>

    <p><em>Bu büyücü adamların hepsi aynı. Fare de beni acıya karşı uyarmıştı.</em> “Ben demirdoğumluyum rahip. Acıya gülerim. İstediğini alacaksın... ama başarısız olursan ve elim iyileşmezse, boğazını keseceğim ve seni bizzat denize atacağım.”</p>

    <p>Moqorro reverans yaptı, koyu renk gözleri ışıldıyordu. “Öyle olsun.”</p>

    <p>Demir Kaptan o gün bir daha görülmedi ama saatler geçerken, <em>Demir Zafer</em>’in mürettebatı, kaptanın kamarasından derin, karanlık ve çılgın kahkahalar geldiğini rapor etti. Longwater Turna ve Tekkulak Wulfe kamara kapısını açmaya çalıştıklarında kapının sürgülü olduğunu fark ettiler. Daha sonra bir şarkı duyuldu; üstadın dediğine göre Yüksek Valyria dilinde söylenen, tiz sesli, tuhaf bir ağıt. Maymunlar gemiyi o zaman terk ettiler, bağırarak suya atladılar.</p>

    <p>Gün batımı geldiğinde, deniz mürekkep gibi siyahlaştığında ve güneş gökyüzünü deri bir kırmızıya boyadığında, Victarion güverteye döndü. Belinden yukarısı çıplaktı, sol kolu dirseğine kadar kanlıydı. Mürettebattaki adamlar fısıldaşarak ve birbirlerine bakışlar atarak toplandığında, Victarion yanmış ve kararmış elini havaya kaldırdı. Üstadı işaret eden parmaklarından duman yükseliyordu. “Şu adam. Boğazını kesin ve onu denize atın. Rüzgârlar Meereen’e kadar bizim yanımızda olacak.” Moqorro bunu ateşlerin içinde görmüştü. Fahişenin evlendiğini de görmüştü ama bundan ne çıkardı? Victarion Greyjoy’un dul bıraktığı ilk kadın o olmayacaktı.</p>
  </div>
</body>
</html>
