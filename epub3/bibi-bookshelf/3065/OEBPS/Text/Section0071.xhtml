<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Parşömen yığını yüksekti. Tyrion baktı ve iç geçirdi. “Ben sizin bir kardeş birliği olduğunuzu sanıyordum. Bir kardeşin, bir kardeşe beslediği sevgi mi bu? Güven nerede? Dostluk, sevgi, saygı, sadece birlikte dövüşmüş ve kanamış adamların bilebileceği duygusal yakınlık?”</p>

    <p>“Hepsi zaman içinde,” dedi Esmer Ben.</p>

    <p>“İmza attıktan sonra,” dedi Hokka, bir tüy kalemin ucunu sivriltiyordu.</p>

    <p>Zeki Kasporio kılıcının kabzasına dokundu. “Eğer kanamayı şimdi başlatmak istersen, sana memnuniyetle yardım ederim.”</p>

    <p>“Ne kadar naziksin,” dedi Tyrion. “Sanmıyorum.”</p>

    <p>Hokka, parşömenleri Tyrion’ın önüne koydu ve ona kalemi uzattı. “İşte mürekkebin. Eski Volantis’ten geldi. Siyah üstat mürekkebi kadar uzun dayanır. Yapman gereken tek şey notları imzalamak ve bana vermek. Gerisini ben halledeceğim.”</p>

    <p>Tyrion sırttı. “Önce onları okuyabilir miyim?”</p>

    <p>“Eğer istersen. Hemen hemen hepsi aynı. En altta olanlar dışında. Vakti gelince onlarla da ilgileneceğiz elbette.”</p>

    <p><em>Ah, ilgileneceğimizden eminim.</em> Çoğu adam, bir birliğe katılırken bedel ödemezdi ama Tyrion çoğu adamdan biri değildi. Kalemi hokkaya batırdı, ilk parşömenin üzerine eğildi, duraksadı, yukarı baktı. “<em>Yollo</em> mu yoksa <em>Hugor Tepe</em> olarak mı imzalamamı istersin?”</p>

    <p>Esmer Ben gözlerini kırıştırdı. “Yezzan’ın vârislerine dönmek mi yoksa sadece kafanın kesilmesini mi istersin?”</p>

    <p>Cüce güldü ve parşömeni imzaladı; <em>Lannister Hanedanı’ndan Tyrion.</em> Notu sol yanında duran Hokka’ya uzatırken yığını inceledi. “Kaç tane var? Elli? Altmış? Beş yüz İkinci Oğul olduğunu sanıyordum.”</p>

    <p>“Şu anda beş yüz on üç,” dedi Hokka. “Sen kayıt defterimizi imzaladığında beş yüz on dört olacağız.”</p>

    <p>“Yani on kişiden sadece biri notu alacak?” dedi Tyrion. “Bu hiç adil görünmüyor. Özgür birliklerde herkes her şeyi eşit şekilde paylaşır sanıyordum.” Sıradaki parşömeni imzaladı.</p>

    <p>Esmer Ben güldü. “Ah, herkes paylaşır. Ama eşit şekilde değil. İkinci Oğullar bir aileye benzer...”</p>

    <p>“...ve her ailenin hırslı kuzenleri vardır.” Tyrion bir not daha imzaladı. Veznedara uzattığı parşömen kıvrıldı. “Casterly Kayası’nın bağırsaklarında hücreler vardır, babam en kötü aile mensuplarımızı o hücrelerde tutar.” Kalemi hokkaya batırdı. <em>Lannister Hanedanı’ndan Tyrion,</em> diye karaladı, notu taşıyan adama yüz altın ejderha ödeyeceğini vadetti. <em>Kalemin her darbesiyle biraz daha fakirleşiyorum... ya da fakirleşirdim, en başta dilenci olmasaydım.</em> Tyrion bir gün, bu imzaları attığı için pişman olabilirdi. <em>Ama bugün değil.</em> Islak mürekkebe üfledi, parşömeni veznedara uzattı ve alttaki notu imzaladı. Tekrar ve tekrar ve tekrar. “Bu beni derinden yaralıyor,” dedi imzalar arasında. “Batıdiyar’da, bir Lannister’ın sözü altın değerindedir.”</p>

    <p>Hokka omuz silkti. “Burası Batıdiyar değil. Dar Deniz’in bu tarafında, sözlerimizi kâğıda geçiririz.” Ona uzatılan parşömenlerin üstüne, fazla mürekkebi emmesi için perdah kumu serpiyor, parşömeni silkeliyor ve notu kenara koyuyordu. “Suya yazılan vaatler genellikle... unutuluyor, diyebilir miyiz?”</p>

    <p>“Lannisterlar tarafından değil.” Tyrion bir not daha imzaladı. Sonra bir tane daha. Artık bir ritim tutturmuştu. “Bir Lannister borcunu mutlaka öder.”</p>

    <p>Plumm güldü. “Evet ama bir paralı askerin sözü değersizdir.”</p>

    <p><em>Ama senin sözün değerli,</em> diye düşündü Tyrion, <em>ve bunun için tanrılara şükürler olsun.</em> “Doğru, ama kayıt defterinizi imzalayana kadar bir paralı asker olmayacağım.”</p>

    <p>“Yakında olacaksın,” dedi Esmer Ben. “Notlardan sonra.”</p>

    <p>“Elimden geldiğince hızlı dans ediyorum.” Tyrion gülmek istedi ama bu, oyunu mahvederdi. Plumm bu işten keyif alıyordu ve Tyrion adamın keyfini bozmaya niyetli değildi. <em>Bırak da beni domalttığını ve arkadan becerdiğini düşünmeye devam etsin. Ben de kâğıt ejderhalar vererek çelik kılıçlar almaya devam edeyim.</em> Eğer Tyrion doğum hakkını almak için Batıdiyar’a dönerse, Casterly Kayası’nın bütün altınlarına sahip olacak ve sözünü yerine getirecekti. Eğer dönmezse, ölecekti ve yeni kardeşleri bu parşömenlerle kıçlarını sileceklerdi. Birkaç adam, Tyrion’ın tatlı ablasını ödeme yapmaya ikna etmek umuduyla bu notlarla birlikte Kral Toprakları’na gidebilirdi. <em>Buna şahitlik etmek için, hasırların arasında bir karaböcek olmayı isterdim.</em></p>

    <p>Tyrion parşömen yığınının yarısına ulaştığında, notlardaki yazılar değişti. Yüz ejderha, çavuşlar içindi. Yeni notlardaki meblağ aniden büyüdü. Tyrion şimdi, notu taşıyan kişiye bin altın ejderha ödemeyi vadediyordu. Kafasını salladı, güldü, imzaladı. Tekrar ve tekrar. “Peki,” dedi imzasını karalarken, “birlikteki görevim ne olacak?”</p>

    <p>“Bokkoko’nun göt oğlanı olamayacak kadar çirkinsin,” dedi Kasporio, “ama bir ok hedefi olarak işe yarayabilirsin.”</p>

    <p>“Tahmin ettiğinden daha çok,” dedi Tyrion, dolduruşa gelmeyecekti. “Büyük kalkanlı küçük bir adam, okçuları delirtir. Bunu senden daha zeki bir adamdan duymuştum.”</p>

    <p>“Hokka’yla birlikte çalışacaksın,” dedi Esmer Ben Plumm.</p>

    <p>“Hokka <em>için</em> çalışacaksın,” dedi Hokka. “Kayıt defterleri tutacaksın, sikke sayacaksın, sözleşmeler ve mektuplar yazacaksın.”</p>

    <p>“Memnuniyetle,” dedi Tyrion. “Defterleri severim.”</p>

    <p>“Başka ne yaparsın?” diye sordu Kasporio. “Haline bir bak. Dövüşemezsin.”</p>

    <p>“Eskiden, Casterly Kayası’nın bütün lağım borularından sorumluydum,” dedi Tyrion. “Bazıları yıllardır tıkalıydı ama kısa zaman içinde hepsini çalışır hale getirdim.” Kalemi tekrar mürekkebe batırdı. “Belki de kamp takipçilerine nezaret edebilirim. Adamların tıkanmasına izin veremeyiz, öyle değil mi?”</p>

    <p>Bu latife, Esmer Ben’i memnun etmedi. “Fahişelerden uzak dur,” dedi. “Pek çoğunda frengi var ve çok konuşurlar. Birlikteki ilk firari köle sen değilsin ama varlığını yüksek sesle duyurmamıza gerek yok. Göz önünde dolaşmanı istemiyorum. Mümkün olduğunca içeride kal ve bir kovaya sıç. Tuvalet çukurlarında çok fazla göz var. Ve benim iznim olmadan asla kamptan ayrılma. Sana yaver zırhı giydirebilir ve Jorah’ın göt oğlanıymışsın gibi davranabiliriz ama gerçeği görebilecek adamlar var. Meereen alındığında ve biz Batıdiyar’a gittiğimizde, kırmızılar ve altınlar giyip etrafta istediğin gibi dolaşabilirsin. Lakin o vakte kadar...”</p>

    <p>“...bir kayanın altında yaşamalı ve hiç ses çıkarmamalıyım.” <em>Lannister Hanedanı’ndan Tyrion,</em> diye imzaladı bir kez daha. Bu son parşömendi. Geride, diğerlerinden farklı üç not kalmıştı. İkisi ince tirşe üstüne yazılmış ve isme düzenlenmişti. Zeki Kasporio için on bin ejderha. Gerçek adının Tybero Istarion olduğu anlaşılan Hokka için de aynı not hazırlanmıştı. <em>“Tybero?”</em> dedi Tyrion. “Kulağa bir Lannister ismi gibi geliyor. Yoksa uzun zamandır kayıp olan bir kuzen misin?”</p>

    <p>“Belki de. Ben de borçlarımı mutlaka öderim. Bir veznedardan beklenen şey budur. İmzala.”</p>

    <p>Tyrion imzaladı.</p>

    <p>Esmer Ben’in notu sonuncuydu. Bu not, kuzu derisi bir parşömenin üstüne yazılmıştı. <em>Yüz bin altın ejderha, yirmi beş hektar verimli arazi, bir kale ve lordluk unvanı. Çok güzel. Bu Plumm ucuz değilmiş.</em> Tyrion yara izini kaşıdı ve bir dargınlık gösterisi yapması gerekir mi diye merak etti. Bir adamı düzerken birkaç çığlık beklerdin. Tyrion küfredebilir, hırsızlıktan bahsedebilir, bir süre için imza atmayı reddedebilir, sonra gönülsüzce razı olabilir ve bütün bunları yaparken sürekli itiraz edebilirdi. Ama oyun oynamaktan bezmişti, bu yüzden gülümsedi, notu imzaladı ve parşömeni Esmer Ben’e verdi. “Aletin hikâyelerdeki kadar büyük,” dedi. “Beni bir güzel düzdüğünü farz et Lord Plumm.”</p>

    <p>Esmer Ben imzaya üfledi. “Zevk bana ait İblis. Şimdi, seni bizden biri yapalım. Hokka, kayıt defterini getir.”</p>

    <p>Kayıt defteri deri ciltliydi, demir menteşeleri vardı ve üstünde yemek yenebilecek kadar büyüktü. Defterin içindeki ahşap plakalarda, bir asır öncesine kadar giden tarihler ve isimler vardı. Sayfaları çevirirken, “İkinci Oğullar en eski özgür birlikler arasındadır,” dedi Hokka. “Bu dördüncü defter. Bizimle birlikte hizmet vermiş her adamın adı burada yazılı. Bize ne zaman katıldıkları, nerelerde dövüştükleri, kaç zaman hizmet verdikleri, nasıl öldükleri; her şey defterin içinde. Burada bazı meşhur isimler bulacaksın, Yedi Krallık’a ait isimler. Aegon Nehir bir yıl boyunca bizimle birlikte hizmet verdi, sonra bizden ayrılıp Altın Mürettebat’ı kurdu. Siz Batıdiyarlılar ona Acıçelik diyorsunuz. Parlak Prens Aerion Targaryen bir İkinci Oğul’du. Göçebe Kurt Rodrik Stark da öyle. Hayır, o mürekkebi kullanma.” Masaya yeni bir hokka koydu.</p>

    <p>Tyrion başını yana eğdi. “Kırmızı mürekkep?”</p>

    <p>“Birliğin geleneği,” diye açıkladı Hokka. “Bir zamanlar, adamlar isimlerini kendi kanlarıyla yazarlardı ama kanın kötü bir mürekkep olduğu anlaşıldı.”</p>

    <p>“Lannisterlar gelenekleri sever. Bana bıçağını ver.”</p>

    <p>Hokka tek kaşını yukarı kaldırdı, omuzlarını silkti, hançerini kınından çekti ve kabzası önde olmak üzere Tyrion’a uzattı. Tyrion, hançerin ucunu başparmağının etli kısmına batırırken, <em>hâlâ acıtıyor Yarıüstat, çok teşekkür ederim,</em> diye düşündü. Hokkanın içine büyük bir kan damlası damlattı, hançeri yeni bir kalemle değiştirdi ve Jorah Mormont’un çok daha mütevazı imzasının altına, büyük ve kalın harflerle, <em>Lannister Hanedanı’ndan Tyrion, Casterly Kayası Lordu,</em> diye yazdı.</p>

    <p><em>Tamamdır.</em> Cüce, kamp taburesinin üstünde ileri geri sallandı. “Benden istedikleriniz bu kadar mı? Bir yemin etmem gerekmiyor mu? Bir bebek öldürmem? Kumandanın aletini emmem?”</p>

    <p>“Neyi istersen onu em.” Hokka, defteri kendine çevirdi ve mürekkebin üstüne perdah kumu serpti. “Çoğumuz için sadece imza yeterlidir ama yeni silah arkadaşımızı hayal kırıklığına uğratmak istemem. İkinci Oğullar’a hoş geldin Lord Tyrion.”</p>

    <p><em>Lord Tyrion.</em> Cüce bu kelimelerin tınısını sevdi. İkinci Oğullar, Altın Mürettebat’ın parlak şöhretine sahip olmayabilirlerdi ama asırlar içinde bazı önemli zaferler kazanmışlardı. “Birliğe hizmet eden başka lordlar da var mıydı?”</p>

    <p>“Arazisiz lordlar,” dedi Esmer Ben. “Senin gibi İblis.”</p>

    <p>Tyrion tabureden aşağı atladı. “Bir önceki kardeşim hiç tatmin edici değildi. Yeni kardeşlerimden daha fazlasını bekliyorum. Şimdi, nereye gidip silah ve zırh alacağım?”</p>

    <p>“Bir domuz sürmek de ister misin?” diye sordu Kasporio.</p>

    <p>“Ah, karının birlikte olduğunu bilmiyordum,” dedi Tyrion. “Önerdiğin için teşekkür ederim ama bir at sürmeyi tercih ederim.</p>

    <p>Eşkıya kızardı ama Hokka güldü. Esmer Ben bile kıkırdadı. “Hokka, ona arabaları göster. İstediği çeliği alsın. Kızı da götür. Ona bir miğfer ve zırh giydir. Bazıları onun bir erkek olduğunu düşünebilir.”</p>

    <p>“Lord Tyrion, benimle gel.” Hokka, çadırın kapısını açıp Tyrion’ı dışarı çıkardı. “Snatch seni arabalara götürecek. Kadınını al ve yemek çadırının önünde Snatch’le buluş.”</p>

    <p>“O benim kadınım değil. Belki de onu sen almalısın. Son zamanlarda bütün yaptığı uyumak ve dik dik bana bakmak.”</p>

    <p>“O halde onu daha sık ve daha sert düzmelisin,” dedi veznedar. “Onu götür, onu bırak, ne istiyorsan yap. Snatch umursamaz. Zırhını aldığın zaman gel ve beni bul. Hesap defterleri üstünde çalışmaya başlayacaksın.”</p>

    <p>“Nasıl istersen.”</p>

    <p>Tyrion, Penny’yi, birlikte kaldıkları çadırın bir köşesinde uyur halde buldu. Kız, lekeli yatak örtülerinin altındaki saman şiltenin üstüne kıvrılmıştı. Tyrion çizmesinin ucuyla kıza dokundu. Penny döndü, gözlerini kırptı, esnedi. “Hugor? Ne oldu?”</p>

    <p>“Demek yine konuşuyoruz, öyle mi?” Kızın konuşması, kasvetli sessizliğinden daha iyiydi. <em>Her şey terk edilmiş bir köpek ve bir domuz için, ikimizi birden kölelikten kurtardım. İnsan biraz minnettarlık göreceğini sanıyor.</em> “Biraz daha uyursan savaşı kaçıracaksın.”</p>

    <p>“Üzgünüm,” dedi Penny, tekrar esnedi. “Ve yorgunum. Çok yorgunum.”</p>

    <p><em>Yorgun musun yoksa hasta mısın?</em> Tyrion saman şiltenin yanında diz çöktü. Kızın alnına dokundu. <em>Burası mı sıcak yoksa kızın ateşi mi var?</em> Bu soruyu yüksek sesle sormaya cesaret edemedi. İkinci Oğullar gibi sert adamlar bile, beyaz kısrağa binmekten korkardı. Eğer Penny’nin hasta olduğunu düşünürlerse, onu bir an bile tereddüt etmeden kovarlardı. <em>Bizi Yezzan’ın vârislerine bile verebilirler, notlar olsun ya da olmasın.</em> “Kayıt defterini imzaladım. Eski usulde, kanla. Artık bir İkinci Oğul’um.”</p>

    <p>Penny doğruldu, gözlerini ovuşturdu. “Ben ne olacağım? Ben de imza atabilir miyim?”</p>

    <p>“Sanmıyorum. Bazı özgür birliklerin kadın üyeler aldığı bilinir ama... neticede onlar, İkinci Kızlar değiller.”</p>

    <p>“Biz,” dedi Penny. “Eğer onlardan biri olduysan, biz demelisin, <em>onlar</em> değil. Sevimli Domuz’u gören biri var mı? Ya da Çıtırtı’yı? Çıtırtı’dan haber var mı?”</p>

    <p><em>Eğer Kasporio’ya güvenebilirsen.</em> Plumm’ın çok-da-zeki-olmayan-ikinci-kumandanı, Yunkaili iki köle yakalayanın kampta dolaştığını ve bir çift firari cüce aradığını iddia etmişti. Kaspo’nun söylediğine göre, adamlardan biri, ucuna köpek kafası geçirilmiş bir mızrak taşıyordu. Fakat bu çeşit havadisler, Penny’yi yataktan çıkaracak türden havadisler değildi. “Henüz haber yok,” diye yalan söyledi Tyrion. “Gel, senin için bir zırh bulmalıyız.”</p>

    <p>Penny tedbirli gözlerle Tyrion’a baktı. “Zırh mı? Neden?”</p>

    <p>“Eski silah ustamın söylediği bir şey vardı. ‘Mücadeleye asla çıplak gitme delikanlı.’ Onun sözünü dinliyorum. Ayrıca, artık bir paralı askerim ve karşılığında para alabileceğim bir kılıcım olmalı.” Penny kımıldamadı. Tyrion kızı bileğinden tuttu, ayağa kaldırdı, yüzüne birkaç giysi fırlattı. “Giyin. Başlıklı pelerinini tak ve kafanı aşağıda tut. Köle yakalayanların izliyor olma ihtimaline karşı, iki çocuk gibi görünmek zorundayız.”</p>

    <p>İki cüce pelerinli ve başlıklı bir halde ortaya çıktığında, Snatch yemek çadırının önünde bekliyordu, ekşi yaprak çiğniyordu. “Duyduğuma göre siz ikiniz, bizim için dövüşecekmişsiniz,” dedi çavuş. “Meereen korkudan altını ıslatacak. Hiç adam öldürdünüz mü?”</p>

    <p>“Ben öldürdüm,” dedi Tyrion. “Onları sinek gibi ezdim.”</p>

    <p>“Neyle?”</p>

    <p>“Bir balta ve bir hançer, iyi seçim değil. Ama arbalette ölümcülüm.”</p>

    <p>Snatch, kancasının ucuyla bilek kökünü kaşıdı. “Arbalet garazkâr bir şey. Onunla kaç kişi öldürdün?”</p>

    <p>“Dokuz.” Tyrion’ın babası en azından dokuz adam ederdi. Casterly Kayası Lordu, Batı Muhafızı, Lannis Limanı’nın Kalkanı, Kral Eli, koca, ağabey, baba, baba, baba.</p>

    <p>“Dokuz.” Snatch güldü ve bir ağız dolusu ekşi yaprak tükürdü. Belki de Tyrion’ın ayağını hedef almıştı ama yapraklar dizine düştü. Adam tükürerek “dokuz” hakkındaki fikrini belirtmişti, bu açıktı. Çavuşun ellerinde, ekşi yaprağın suyunun bıraktığı lekeler vardı. Adam ağzına iki yaprak atıp ıslık çaldı. “<em>Kem!</em> Buraya gel.” Kem koşarak geldi. “Lord ve Leydi İblis’i arabalara götür. Çekiç onlara birlik çeliklerinden versin.”</p>

    <p>“Çekiç sızmış olabilir,” dedi Kem.</p>

    <p>“Yüzüne işe. Bu onu uyandırır.” Snatch tekrar Tyrion’la Penny’ye döndü. “Daha önce kahrolası cücelerimiz olmamıştı ama hiç çocuk sıkıntısı çekmedik. Şu ya da bu fahişenin oğulları, macera yaşamak için evden kaçan küçük aptallar, göt oğlanları, yaverler. Onların zırhları size uyacak kadar küçük olabilir. Çocuklar o zırhların içinde öldüler ama sizin gibi korkusuz yaratıkların bundan rahatsız olmayacağını biliyorum. Dokuz muydu?” Kafasını sallayıp uzaklaştı.</p>

    <p>İkinci Oğullar, silahlarını ve zırhlarını, kampın merkezine yakın bir yere çektikleri altı büyük arabanın içinde muhafaza ediyordu. Kem, mızrağını bir baston gibi sallayarak yolu gösterdi. “Kral Toprakları’ndan gelen bir çocuk nasıl oldu da bir özgür birliğin içine düştü?” diye sordu Tyrion.</p>

    <p>Delikanlı gözlerini kısarak Tyrion’a baktı. “Kral Toprakları’ndan geldiğimi kim söyledi?”</p>

    <p>“Kimse.” <em>Ağzından çıkan her kelime, leş gibi Bit Çukuru kokuyor.</em> “Seni zekân ele verdi. Bir Kral Topraklı kadar zeki kimse yoktur derler.”</p>

    <p>Delikanlı şaşırdı. “Kim der?”</p>

    <p>“Herkes.” <em>Ben.</em></p>

    <p>“Ne zamandan beri?”</p>

    <p><em>Ben uydurduğumdan beri.</em> “Asırlardır,” diye yalan söyledi Tyrion. “Babam bunu söylemeyi alışkanlık haline getirmişti. Lord Tywin’i bilir miydin Kem?”</p>

    <p>“Kral Eli. Onu tepenin yukarısına doğru at sürerken görmüştüm. Adamları kırmızı pelerinler giymişti, miğferlerinde küçük aslanlar vardı. O miğferleri sevmiştim.” Delikanlının ağzı gerildi. “Ama El’i hiç sevmedim. O şehri yağmaladı. Sonra da Karasu’da bizi ezdi.”</p>

    <p>“Orada mıydın?”</p>

    <p>“Stannis’le birlikte. Lord Tywin, Renly’nin hayaletiyle birlikte geldi ve bize kanattan saldırdı. Ben mızrağımı bırakıp kaçtım. Ama gemilere vardığımda, o kahrolası şövalye, ‘Mızrağın nerede evlat?’ diye sordu. ‘Burada korkaklara yer yok.’ Sonra gittiler ve beni orada bıraktılar, beni ve daha binlerce adamı. Daha sonra, geride bırakılan adamların, Stannis’le savaşmak için Sur’a gönderildiğini duydum. Ben de Dar Deniz’in karşısına geçtim ve İkinci Oğullar’a katıldım.”</p>

    <p>“Kral Toprakları’nı özlüyor musun?”</p>

    <p>“Bazen. Şu çocuğu özlüyorum. O... o benim arkadaşımdı. Ve Kardeşim. Kennet. Ama gemi köprüsünde öldü.”</p>

    <p>“O gün birçok iyi adam öldü.” Tyrion’ın yara izi şiddetle kaşınıyordu. Tyrion yara izini tırnakladı.</p>

    <p>“Yemekleri de özlüyorum,” dedi Kem hasretle.</p>

    <p>“Annenin yemeklerini mi?”</p>

    <p>“Annemin yemeklerini fareler bile yemezdi. Ama şu güveç dükkânı vardı. Kimse onlar gibi kahverengi pişirmezdi. Onların yaptığı kahverengi o kadar koyu olurdu ki, kaşığını kâsenin içine saplayabilirdin. Sen hiç kahverengi yedin mi Yarımadam?”</p>

    <p>“Birkaç kez. Ben ona şarkıcı yahnisi diyorum.”</p>

    <p>“Neden?”</p>

    <p>“Tadı o kadar güzel ki şarkı söyleyesim geliyor.”</p>

    <p>Kem bunu sevmişti. “Şarkıcı yahnisi. Bit Çukuru’na döndüğümde bundan isteyeceğim. Sen neleri özlüyorsun Yarımadam?”</p>

    <p><em>Jaime’yi,</em> diye düşündü Tyrion. <em>Shae’i. Tysha’yı. Karımı, karımı özlüyorum, neredeyse hiç tanımadığım karımı.</em> “Şarabı, fahişeleri ve zenginliği,” diye cevap verdi. “Bilhassa zenginliği. Zenginlik sana şarap ve fahişe satın alır.” <em>Zenginlik sana kılıçlar ve onları savuracak Kemler de satın alır.</em></p>

    <p>“Casterly Kayası’ndaki lazımlıkların som altından yapıldığı doğru mu?” diye sordu Kem.</p>

    <p>“Duyduğun her şeye inanmamalısın. Özellikle Lannister Hanedanı söz konusu olduğunda.”</p>

    <p>“Bütün Lannisterlar’ın sinsi yılanlar olduğu söylenir.”</p>

    <p>“Yılan?” Tyrion güldü. “Şu duyduğun ses, mezarında sürünen babamdan geliyor. Biz <em>aslanız.</em> Yahut öyle olduğumuzu söylemekten hoşlanıyoruz. Ama önemli değil Kem. Bir yılanın üstüne basmakla bir aslanın kuyruğuna basmak aynı şey; ikisinde de ölürsün.”</p>

    <p>Silahhaneye vardılar. Çekiç isimli efsanevi zırh ustasının, ucube görünümlü bir çam yarması olduğu anlaşıldı. Adamın sol kolu, sağ kolundan iki kat kalındı. “Genelde sarhoştur,” dedi Kem. “Esmer Ben önemsemiyor ama bir gün bizim için gerçek bir zırh ustası bulacak.” Çekiç’in çırağı kızıl saçlı, Çivi isimli bir delikanlıydı. <em>Elbette. Başka ne olacaktı?</em> diye düşündü Tyrion. Çekiç, tıpkı Kem’in tahmin ettiği gibi sarhoşluk içinde uykudaydı ama Çivi, iki cücenin, arabaların arasında dolaşmasına itiraz etmedi. “Hemen hemen hepsi demir döküntüleri,” dedi, “ama kullanabileceğiniz her şeyi alabilirsiniz.”</p>

    <p>Ahşaptan ve sert deriden yapılmış çanların altındaki araba zeminleri, eski silahlardan ve zırhlardan oluşan yığınlarla doluydu. Tyrion yığınlara baktı, Casterly Kayası’nın altındaki silahhanede bulunan sıra sıra kılıçları, mızrakları ve baltalı kargıları hatırlayarak iç geçirdi. “Bu biraz zaman alabilir,” dedi.</p>

    <p>“Eğer bulabilirsen burada iyi çelikler de var,” diye kükredi pes bir ses. “Hiçbiri güzel değil ama bir kılıcı durdurabilir.”</p>

    <p>Arabanın arka tarafından iri bir şövalye çıktı, tepeden tırnağa birlik çeliğine bürünmüştü. Sağ bacağındaki baldır zırhı sol bacağındakiyle eş değildi. Boyunluğu paslıydı. Kol korumalığı süslü ve gösterişliydi, üstüne savatla çiçekler işlenmişti. Sağ elindeki zırh eldiveni pullu çelikten yapılmıştı. Sol elinde, zincirden örülmüş paslı bir kolçak vardı. Göğüs kalkanındaki meme uçlarına demir halkalar geçirilmişti. Büyük miğferinin tepesi koç boynuzlarıyla süslenmişti, boynuzlardan biri kırıktı.</p>

    <p>Şövalye miğferini çıkardığında, Jorah Mormont’un hırpalanmış yüzü göründü. <em>Her santimiyle bir paralı asker gibi görünüyor ve Yezzan’ın kafesinden çıkardığımız kırık yaratığa hiç benzemiyor,</em> diye düşündü Tyrion. Şövalyenin morlukları kaybolmuştu ve yüzündeki şişlikler büyük ölçüde inmişti, Mormont neredeyse yine insan gibi görünüyordu... ama kendisi gibi göründüğü söylenemezdi. Köle tacirleri tarafından adamın yanağına vurulan ve onu tehlikeli, itaatsiz bir köle olarak işaretleyen damga sonsuza kadar orada kalacaktı. Sör Jorah hiçbir zaman yakışıklı bir adam olmamıştı ama bu damga onu korkutucu bir yaratığa dönüştürmüştü.</p>

    <p>Tyrion sırıttı. “Senden daha güzel göründüğüm sürece mutlu bir adam olacağım.” Penny’ye döndü. “Sen şu arabayı al. Ben bununla başlayacağım.”</p>

    <p>“Eğer birlikte bakarsak işimiz daha çabuk biter,” dedi Penny. Paslı bir miğfer aldı, kafasına taktı, güldü. “Korkutucu görünüyor muyum?”</p>

    <p><em>Kafasına kâse geçirmiş bir soytarı gibi görünüyorsun.</em> “O bir yarım miğfer. Bir büyük miğfer istersin.” Tyrion bir büyük miğfer bulup Penny’nin başına taktı.</p>

    <p>“Çok büyük.” Penny’nin sesi çeliğin içinde yankılandı. “Dışarıyı göremiyorum.” Miğferi çıkarıp kenara attı. “Yarım miğferin nesi kötü?”</p>

    <p>“Yüzü kapatmıyor.” Tyrion, Penny’nin burnunu sıktı. “Burnuna bakmayı seviyorum. Onu kaybetmemeni tercih ederim.”</p>

    <p>Kızın gözleri büyüdü. “Burnumu seviyor musun?”</p>

    <p><em>Ah, yedi beni korusun.</em> Tyrion döndü ve arabanın arka tarafındaki eski zırh yığınlarını karıştırmaya başladı.</p>

    <p>“Sevdiğin başka bir yerim var mı?” diye sordu Penny.</p>

    <p>Belki de bu sorunun kulağa neşeli gelmesini istemişti ama bu hüzünlü bir tınıydı. Konunun daha fazla uzamaması umuduyla, “Her yerini seviyorum,” dedi Tyrion.</p>

    <p>“Neden zırha ihtiyacımız var? Biz sadece oyuncuyuz. Biz sadece dövüşüyormuş gibi yapıyoruz.”</p>

    <p>Demir zincirden örülmüş bir zırhı incelerken, “İyi rol yapıyorsun,” dedi Tyrion. Zırh o kadar delikliydi ki güveler tarafından yenmiş gibi görünüyordu. <em>Ne tür güveler örgü zırhları yer?</em> “Ölü rolü yapmak, mücadeleden sağ çıkmanın yollarından biridir. Diğer yol, iyi bir zırhtır.” <em>Ama korkarım ki burada iyi bir zırh yok.</em> Tyrion, Yeşil Çatal’da, Lord Lefford’ın arabalarında bulduğu uyumsuz zırh parçalarının içinde dövüşmüştü; kafasına taktığı dikenli miğfer, ters çevrilip başına geçirilmiş bir kova gibi görünüyordu. Birlik çeliği daha kötüydü. Sadece eski değildi; çukurlu, çentikli, çatlak ve kırılgandı. <em>Bu kurumuş kan mı yoksa sadece pas mı?</em> Tyrion kokladı ama emin olamadı.</p>

    <p>“Burada bir arbalet var,” dedi Penny.</p>

    <p>Tyrion silaha baktı. “Üzengili bir makara kullanamam. Bacaklarım yeterince uzun değil.” Ama doğruyu söylemek gerekirse, Tyrion bir arbalet istemiyordu. Arbaleti yeniden doldurmak uzun zaman alıyordu. Tyrion, tuvalet çukurlarının etrafında dolaşıp bir düşmanın çömelmesini beklese bile, düşmana birden fazla ok salma ihtimali çok düşüktü.</p>

    <p>Arbalet yerine bir gürz aldı, havada döndürdü, tekrar yere bıraktı. <em>Çok ağır.</em> Bir savaş baltasına baktı (çok uzun), bir topuzu inceledi (bu da çok ağır), bir düzine kılıç denedikten sonra hoşlandığı bir kama buldu; üçgen bıçaklı çirkin bir çelik parçası. Bıçağın üstünde bir parça pas vardı ama pas silahı daha tehlikeli yapardı. Tyrion ahşap bir kın buldu ve kamayı onun içine soktu.</p>

    <p>“Küçük bir adam için küçük bir kılıç.” diye şaka yaptı Penny.</p>

    <p>“Bu bir kama ve büyük bir adam için yapılmış.” Tyrion kıza eski bir uzunkılıç gösterdi. “Bu bir kılıç. Dene.”</p>

    <p>Penny kılıcı aldı, savurdu, kaşlarını çattı. “Çok ağır.”</p>

    <p>“Çelik, ahşaptan daha ağırdır. Ama bu silahla bir adamın boynunu kesebilirsin ve adamın kafası bir karpuza dönüşmez.” Tyrion kılıcı Penny’nin elinden aldı ve silahı yakından inceledi. “Ucuz çelik. Ve çentikli. İşte şurası, gördün mü? Sözümü geri alıyorum. Kafa kesmek için daha iyi bir kılıca ihtiyacın var.”</p>

    <p>“Ben kafa kesmek <em>istemiyorum.</em>”</p>

    <p>“İstememelisin zaten. Darbelerini dizin altında tut. Baldır, diz ardı kirişi, bilek... ayakları kesildiğinde devler bile devrilir. Yere yığıldıklarında senden büyük değillerdir.”</p>

    <p>Penny ağlamak üzereymiş gibi görünüyordu. “Dün gece rüyamda, ağabeyimin hâlâ hayatta olduğunu gördüm. Büyük bir lord için gösteri yapıyorduk. Çıtırtı’yı Sevimli Domuz’u sürüyorduk. İnsanlar bize güller atıyordu. Çok mutluyduk...”</p>

    <p>Tyrion, Penny’yi tokatladı.</p>

    <p>Neticede yumuşak bir tokattı, hafif bir fiskeydi, ardında hiç kuvvet yoktu. Kızın yanağında iz bile bırakmamıştı. Ama Penny’nin gözleri doldu.</p>

    <p>“Eğer rüya görmek istiyorsan uyumaya devam et,” dedi Tyrion. “Uyandığında, biz hâlâ bir kuşatmanın ortasındaki firari köleler olacağız. Çıtırtı öldü. Büyük ihtimalle domuz da. Şimdi bir zırh bul, onu giy ve nerene battığını boş ver. Gösteri sona erdi. Dövüş, saklan, altını pislet; sen nasıl istersen. Ama ne yapmaya karar verirsen ver, onu çelik bir zırhın içinde yapacaksın.”</p>

    <p>Penny yanağına dokundu. “Asla kaçmamalıydık. Biz paralı asker değiliz. Biz hiçbir çeşit asker değiliz. Yezzan’ın yanında iyiydik. Bakıcı zaman zaman zalimdi ama Yezzan asla değildi. Biz onun gözdeleriydik, onun... onun...”</p>

    <p>“<em>Köleleriydik.</em> Aradığın kelime; <em>köle.</em>”</p>

    <p>“Köleleriydik,” dedi Penny öfkeyle. “Onun özel köleleriydik. Tıpkı Şekerleme gibi. Onun hazineleriydik.”</p>

    <p><em>Onun evcil hayvanlarıydık,</em> diye düşündü Tyrion. <em>Ve bizi o kadar çok seviyordu ki aslanlara yem olalım diye dövüş çukuruna gönderdi.</em></p>

    <p>Penny tamamen haksız değildi. Yezzan’ın köleleri, Yedi Krallık’taki birçok köylüden daha iyi besleniyordu ve kış geldiğinde açlıktan ölme ihtimalleri düşüktü. Köleler maldı, doğru. Onlar alınıp satılabilirdi, kırbaçlanıp damgalanabilirdi, sahiplerinin şehevi zevkleri için kullanılabilirdi, daha fazla köle üretmek için çiftleştirilebilirdi. Bu açıdan, köpeklerden ya da atlardan çok farklı değillerdi. Ama lordların çoğu, köpeklerine ve atlarına iyi bakardı. Gururlu adamlar, özgür olarak ölmeyi köle olarak yaşamaya tercih ettiklerini söyleyebilirlerdi ama gurur ucuzdu. Çelik çakmaktaşına vurduğunda, böyle adamlar ejderha dişi kadar zor bulunurdu. Aksi halde, dünya kölelerle dolu olmazdı. <em>Köle olmayı tercih etmemiş tek köle yok,</em> diye düşündü cüce. <em>Bu insanların seçenekleri esaretten ve ölümden ibaret olabilir ama seçenek her zaman var.</em></p>

    <p>Tyrion Lannister, kendini diğerlerinden ayrı tutmuyordu. Başlangıçta, dili yüzünden birkaç kamçı darbesi yemişti ama kısa zaman içinde Bakıcı’yı ve soylu Yezzan’ı memnun etmenin inceliklerini öğrenmişti. Jorah Mormont daha uzun ve daha sert mücadele vermişti ama nihayetinde Tyrion’ın geldiği yere gelecekti.</p>

    <p><em>Ve Penny, pekâlâ...</em></p>

    <p>Penny, ağabeyi Groat’un öldüğü günden beri yeni bir sahip arıyordu. <em>Onunla ilgilenecek, ona ne yapacağını söyleyecek birini bulmak istiyor.</em></p>

    <p>Fakat bunu kıza söylemek çok zalimce olurdu. “Yezzan’ın özel köleleri beyaz kısraktan kaçamadı,” dedi Tyrion. “Öldüler. Hepsi. İlk giden Şekerleme’ydi.” Mamut eğitimcisi, Tyrion’la Penny’nin kaçtığı gün ölmüştü. Bunu Tyrion’a Esmer Ben Plumm söylemişti. Yezzan’ın ucube koleksiyonundaki kölelerin kaderini ne Ben ne de Kasporio biliyordu... ama Sevimli Penny rüyalarından vazgeçmek için yalanlara ihtiyaç duyuyorsa, Tyrion ona yalanlar verecekti. “Eğer yine köle olmak istiyorsan, savaştan sonra senin için nazik bir sahip bulurum ve seni satarken aldığım sikkeleri eve dönmek için kullanırım. Seni nazik bir Yunkailiye satarım. Adam sana altından yapılmış yeni bir boyunluk verir, boyunluğun zilleri sen hareket ettikçe çınlar. Ama önce, bizi bekleyen savaştan sağ çıkman gerekir. Kimse ölü bir oyuncuyu satın almaz.”</p>

    <p>“Ya da ölü bir cüceyi,” dedi Jorah Mormont. “Bu mücadele bittiğinde, büyük ihtimalle hepimiz solucan yemi olacağız. Yunkaililer bu savaşı kaybetti ama bunu fark etmeleri biraz vakit alabilir. Meereen, Lekesiz piyadelerden oluşan bir orduya sahip, dünyanın en iyi savaşçılarına. Ve Meereen ejderhalara sahip. Kraliçe geri döndüğünde Meereen’in üç ejderhası olacak. Kraliçe geri dönecek. Dönmek zorunda. Bizim tarafımızda kırk Yunkaili lord var. Lordların adamları yarı eğitimli maymunlar. Uzun sopaların üstünde yürüyen köleler, zincire vurulu köleler... kör adamlardan ve felçli çocuklardan oluşan birlikleri olduğunu öğrenmek beni şaşırtmazdı.”</p>

    <p>“Ah biliyorum,” dedi Tyrion. “İkinci Oğullar kaybeden tarafta. Tekrar taraf değiştirmeliler ve bunu acilen yapmalılar.” Sırıttı. “Bu işi bana bırak.”</p>
  </div>
</body>
</html>
