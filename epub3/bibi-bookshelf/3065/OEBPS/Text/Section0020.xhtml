<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Davos</h1>

    <p><em>Güleç Ebe</em> akşam dalgalarıyla Beyaz Liman’a girdi, geminin yelkenleri rüzgârın her esişiyle çırpınıyordu.</p>

    <p><em>Ebe</em> yaşlı bir gökeydi ve gençliğinde bile kimse tarafından güzel olarak anılmamıştı. Pruva heykeli, bir bebeği tek ayağından tutmuş gülen bir kadındı ama hem kadının yanaklarında hem de bebeğin poposunda solucan delikleri vardı. Geminin gövdesi mat kahverengi boya tabakalarıyla kaplıydı. Yelkenleri gri ve eski püsküydü. Dönüp bir kez daha bakılacak bir gemi değildi; suyun üstünde nasıl durabildiği merak edilmiyorsa tabii. <em>Güleç Ebe,</em> Beyaz Liman’da da tanınıyordu; yıllar boyunca Beyaz Liman ve Kız Kardeşler arasında mütevazı bir ticaret yapmıştı.</p>

    <p>Davos’un, Salla ve onun donanmasıyla birlikte denize açılırken hayal ettiği türden bir muvasalat değildi bu. O vakit bütün bu mesele daha basit görünmüştü. Kuzgunlar Kral Stannis’e Beyaz Liman’ın tabiiyetini getirmemişti. Majesteleri Kral da Lord Manderly’yle şahsen görüşmek üzere bir elçi göndermişti. Davos, bir güç gösterisi olarak, limana <em>Valyrian</em>’ın güvertesinde girecekti, arkasında Lysli donanmanın geri kalanı olacaktı. Bütün gemi gövdeleri şeritliydi: Siyah ve sarı, pembe ve mavi, yeşil ve beyaz, mor ve altın. Lysliler parlak renkleri severdi ve Salladhor Saan bütün Lyslilerin en renkli olanıydı. <em>Görkemli Salladhor,</em> diye düşündü Davos, <em>ama fırtınalar bütün bunlara bir son yazdı.</em></p>

    <p>Davos şehre gizlice girecekti şimdi, yirmi yıl önce yapacağı gibi. Şehirde işlerin nasıl gittiğini öğrenene dek lord yerine sıradan bir denizciyi oynamak daha akıllıcaydı.</p>

    <p>Doğu kıyısında. Beyaz Bıçak’ın koya saplandığı yerde. Beyaz Liman’ın beyaz badanalı taş duvarları geminin önünde yükseldi. Davos’un buraya son gelişinden bu yana şehrin bazı siperleri kuvvetlendirilmişti. İç ve dış limanları bölen dalgakıran, on beş metre yüksekliğinde ve neredeyse bir mil uzunluğunda bir taş duvarla tahkim edilmişti, her yüz metrede bir kuleler inşa edilmişti. Bir zamanlar sadece yıkıntıların bulunduğu Fok Kayası’ndan da duman tütüyordu. <em>Bu, Lord Wyman’ın hangi taraf seçeceğine bağlı olarak iyi ya da kötü olabilir.</em></p>

    <p>Davos bu şehri her zaman sevmişti; buraya <em>Taşlı Kedi</em>’de çalışan bir miço olarak ilk kez geldiğinden beri. Eski Şehir ve Kral Toprakları’na kıyasla küçük olmasına rağmen temiz ve düzenli bir şehirdi, insanın yolunu bulmasını kolaylaştıran parke taşlı caddeleri vardı. Gri arduvazla kaplı dik çatıları olan evler, beyaz badanalı taşlardan inşa edilmişti. <em>Taşlı Kedi</em>’nin huysuz ve yaşlı kaptanı Roro Uhoris, limanları kokularından ayırt edebileceğini söylerdi. “Şehirler kadınlar gibidir,” diye ısrar ederdi, “her birinin kendine has bir kokusu vardır.” Eski Şehir, parfüm sürmüş zengin bir dul kadar çiçeksiydi. Lannis Limanı bir sütçü kızdı; taze ve topraksı, saçlarında duman kokusu. Kral Toprakları yıkanmamış bir fahişe gibi kokardı. Ama Beyaz Liman’ın rayihası keskin ve tuzluydu, biraz da balığımsı. “Bir deniz kızının kokması gerektiği gibi kokuyor,” derdi Roro. “Deniz gibi kokuyor.”</p>

    <p><em>Hâlâ öyle kokuyor,</em> diye düşündü Davos, ama Fok Kayası’ndan yükselen bataklık kömürü dumanının kokusunu da alabiliyordu. Deniz taşı, dış limanın girişlerine tepeden bakıyordu, suyun on beş metre üzerinde yükselen, gri yeşil, heybetli bir çıkıntıydı. Bir zamanlar İlk İnsanlar’a ait olan ve yüzlerce yıldır terk edilmiş halde duran çember kalenin zirvesi, yıpranmış taşlardan oluşan bir halkayla taçlanmıştı. Çember kale şu anda ıssız değildi. Davos, dik taşların arkasındaki akrepleri, ateş mancınıklarını ve onların arasından bakan arbaletçileri görebiliyordu. <em>Orası soğuk ve ıslak olmalı.</em> Daha önceki ziyaretlerinde, aşağıdaki kırık taşların üstünde güneşlenen foklar görürdü. <em>Taşlı Kedi</em> ne zaman Beyaz Liman’dan yelken açsa, Kör Piç, Davos’a fokları saydırırdı; “Ne kadar çok fok olursa,” derdi Roro, “yolculuğumuz o kadar şanslı geçer.” Şimdi hiç fok yoktu. Duman ve askerler onları ürkütüp kaçırmıştı. <em>Daha akıllı bir adam bunu bir uyarı olarak kabul ederdi. Bir parça aklıselimim olsaydı Salla’yla giderdim.</em> Davos güneye dönebilirdi, Marya’ya ve oğullarına dönebilirdi. <em>Kralın hizmetinde dört oğul kaybettim ve beşinci oğlum kralın yaveri olarak hizmet veriyor. Bana kalan iki oğlumu bağrıma basmaya hakkım olmalı. Onları çok uzun zamandır görmedim.</em></p>

    <p>Doğugözcüsü’ndeki kara kardeşler, Beyaz Liman’ın Manderlyler’i ile Dehşet Kalesi’nin Boltonlar’ı arasında hiç sevgi olmadığını söylemişlerdi. Demir Taht, Roose Bolton’ı Kuzey Muhafızı ilan etmişti. Yani mantıklı olan şey, Wyman Manderly’nin Stannis’ten yana olmasıydı. <em>Beyaz Liman tek başına ayakta kalamaz. Şehrin bir müttefike ihtiyacı var, bir koruyucuya. Stannis’in Lord Wyman’a ihtiyacı olduğu kadar, Wyman’ın da Stannis’e ihtiyacı var.</em> Ya da Doğugözcüsü’nde böyle görünmüştü.</p>

    <p>Kız Kardeşler bu umutları çökertmişti. Eğer Lord Borrell gerçeği söylediyse, eğer Manderlyler kuvvetlerini Boltonlar’a ve Freyler’e katmak niyetindelerse... hayır, Davos bunu düşünmeyecekti. Gerçeği yakında öğrenecekti. Çok geç kalmamış olmak için dua etti.</p>

    <p><em>Güleç Ebe</em> yelkenlerini indirirken, <em>dalgakıran duvarı iç limanı gizliyor,</em> diye fark etti Davos. Dış liman daha büyüktü ama iç liman daha iyi bir demirleme yeriydi. İç limanın bir yanı şehir duvarı tarafından, diğer yanı da Kurt İni tarafından korunuyordu, şimdi dalgakıran duvarı da vardı. Kıyıdaki Doğugözcüsü’nde, Cotter Turna, Davos’a, Lord Wyman’ın savaş kadırgaları inşa ettiğini söylemişti. Şu duvarların arkasında saklanan yirmi gemi olabilirdi, denize açılmak için bir tek emir bekleyen yirmi gemi.</p>

    <p>Şehrin kalın beyaz duvarlarının arkasında, Yeni Kale kendi tepesinin üstünde gururlu ve solgun bir şekilde yükseliyordu. Davos, Kar Septi’nin, Yedi’nin uzun boylu heykelleri tarafından desteklenen kubbeli çatısını da görebiliyordu. Manderlyler Menzil’den sürüldüklerinde İnanç’ı da kendileriyle birlikte kuzeye getirmişlerdi. Beyaz Liman’ın kendi tanrı korusu da vardı; artık sadece hapishane olarak kullanılan kadim hisar Kurt İni’nin siyah duvarlarının ardına hapsedilmiş kökler ve dallar yumağı. Fakat burada umumiyetle rahiplerin sözü geçerdi.</p>

    <p>Manderly Hanedanı’nın balıkadamı her yerde görülüyordu. Yeni Kale’nin kulelerinde, Fok Kapısı’nın üzerinde ve şehir duvarlarında dalgalanıyordu. Doğugözcüsü’ndeki kuzeyli adamlar, Beyaz Liman’ın Kışyarı’na olan bağlılığından asla vazgeçmeyeceğini söylemişlerdi ama Davos burada Starklar’ın ulu kurdundan eser göremiyordu. <em>Aslan da yok. Lord Wyman henüz Tommen’a biat etmiş olamaz, aksi halde Tommen’ın sancaklarını dalgalandırırdı.</em></p>

    <p>Tersanenin yanındaki rıhtımlar tıklım tıklımdı. Balık pazarı boyunca çok sayıda küçük tekne sıralanmıştı, tuttukları balıkları boşaltıyorlardı. Davos nehir yarışçıları da gördü; Beyaz Bıçak’ın sert akıntılarına ve taşlı sularına karşı çok sağlam inşa edilmiş ince uzun tekneler. Ama Davos’u en çok ilgilendiren araçlar açık deniz gemileriydi; <em>Güleç Ebe</em> kadar sönük ve yaşlı iki karak. <em>Fırtına Dansçısı</em> isimli bir kadırga. <em>Cesur Yargıç</em> ve <em>Bereket Borusu</em> isimli gökeler, mor gövdesi ve yelkenlerinden Braavoslu olduğu anlaşılan bir başka kadırga...</p>

    <p>...ve ileride bir savaş gemisi.</p>

    <p>Bu görüntü, Davos’un umutlarına bir bıçak sapladı. Geminin gövdesi siyah ve altındı. Pruva heykeli, tek pençesini yukarı kaldırmış bir aslandı. Kıçtaki harfler <em>Aslanyıldız,</em> diyordu. Harflerin üzerinde dalgalanan sancak, Demir Taht’ta oturan çocuk kralın armasını taşıyordu. Davos bir yıl önce harfleri okuyamazdı ama Üstat Pylos, Ejderha Kayası’nda ona okumayı öğretmişti. Davos okumaktan ilk kez keyif almıyordu. <em>Aslanyıldız</em>’ın, Salla’nın donanmasını harap eden fırtınaların içinde kaybolmuş olması için dua etmişti ama tanrılar o kadar nazik değildi. Freyler burdaydı ve Davos onlarla yüzleşmek zorundaydı.</p>

    <p><em>Güleç Ebe,</em> dış limanın ucundaki eski ahşap iskeleye yanaştı, <em>Aslanyıldız</em>’ın epey uzağındaydı. Mürettebat gemiyi kazıklara bağladı ve aşağı bir iskele tahtası indirdi. O sırada geminin kaptanı, Davos’un yanına geldi. Casso Mogat, Dar Deniz’in kırmalarından biriydi. Annesi Kız Kardeşli bir fahişeydi, babası Ibbenli bir balina avcısı. Kaptan sadece bir buçuk metreydi ve son derece kıllıydı. Saçını ve sakallarını yosun yeşiline boyamıştı. Sarı çizmeler giymiş bir ağaç köküne benziyordu. Görünüşüne rağmen iyi bir denizciydi ama mürettebatına karşı çok sert bir efendiydi. “Kaç gün için gidiyorsun?”</p>

    <p>“En az bir gün. Daha uzun da olabilir.” Davos, lordların insanları bekletmekten hoşlandığını öğrenmişti. Bunu, insanı tedirgin etmek ve güçlerini sergilemek için yaptıklarından şüpheleniyordu.</p>

    <p>“<em>Güleç Ebe</em> burada üç gün oyalanacak. Daha fazla değil. Beni Kız Kardeşler’de ararlar.”</p>

    <p>“Eğer işler yolunda giderse yarın dönmüş olurum.”</p>

    <p>“Peki ya işler kötü giderse?”</p>

    <p><em>Hiç dönmeyebilirim.</em> “Beni beklemen gerek.”</p>

    <p>Davos iskele tahtasından aşağı inerken iki gümrük memuru güverteye çıkıyordu ama ikisi de durup Davos’a bakmadı. Kaptanı görmek ve ambarı teftiş etmek için buradalardı; sıradan denizciler onları ilgilendirmiyordu ve çok az adam Davos kadar sıradan görünürdü. Davos orta boyluydu, yüzü rüzgâr ve güneş sebebiyle yıpranmıştı, sakallarına ve kahverengi saçlarına griler karışmıştı. Kıyafetleri de gösterişsizdi: Eski çizmeler, kahverengi pantolon, mavi tunik, boyasız yünden yapılmış uzun bir yelek, ahşap tokalı bir kemer. Davos, yıllar önce Stannis tarafından kısaltılan parmaklarını gizlemek için, üstünde tuz lekeleri olan deri eldivenler takıyordu. Bir Kral Eli gibi görünmek şöyle dursun, bir lorda bile benzemiyordu. Burada işlerin nasıl olduğunu anlayana kadar, bu durum onun lehineydi.</p>

    <p>Rıhtım boyunca yürüyüp balık pazarının içinden geçti. Cesur Yargıç bal şarabı yüklüyordu. Dörder dörder üst üste koyulmuş fıçılar iskele boyunca dizilmişti. Davos, bir fıçı yığınının arkasında zar oyunu oynayan denizciler gördü. Daha ileride, balıkçı kadınlar balıklarını satmak için bağırıyordu. Bir çocuk davulla ritim tutarken, nehir koşucularının oluşturduğu çemberin ortasında tüylü ve yaşlı bir ayı dans ediyordu. Fok Kapısı’nda, göğüslerinde Manderly Hanedanı’nın armasını taşıyan iki mızrakçı vardı ama adamlar bir rıhtım fahişesiyle flört etmekle meşguldüler, Davos’a dikkat etmediler. Kapı açıktı, yivli kapı kaldırılmıştı. Davos, kapıdan içeri girenlere katıldı.</p>

    <p>İçeride kaldırım taşlarıyla kaplı bir meydan vardı. Meydanın merkezindeki fıskiyenin sularından, başından kuyruğuna kadar altı metre boyunda olan bir balıkadam yükseliyordu. Heykelin kıvırcık sakalları yosunlar yüzünden yeşil beyazdı ve üç dişli mızrağının dişlerinden biri henüz Davos doğmadan önce kırılmıştı ama buna rağmen, heykel bir şekilde etkileyici olmayı başarıyordu. Yerliler heykele <em>Yaşlı Balıkayak</em> adını takmıştı. Meydana ölü bir lordun adı verilmişti ama meydan herkes tarafından Balıkayak Avlusu olarak anılıyordu.</p>

    <p>Avlu bu sabah kalabalıktı. Bir kadın, Balıkayak’ın sularında iç çamaşırlarını yıkıyor ve çamaşırları kurumaları için heykelin üç dişli mızrağına asıyordu. Seyyar satıcıların bulunduğu taş direkli geçidin altına, kâtiplerin ve sarrafların yanı sıra bir sihirbaz, bir şifacı kadın ve çok yeteneksiz bir jonglör yerleşmişti. Bir adam, bir el arabasından elma satıyordu ve bir kadın, soğan dilimli ringa balığı ikram ediyordu. Ortalık tavuk ve çocuk kaynıyordu. Davos’un Balıkayak Avlusu’na daha önceki gelişlerinde, Eski Darphane’nin meşe ve demirden yapılmış devasa kapıları her zaman kapalı olurdu ama kapılar bugün ardına kadar açıktı. Davos içeride yüzlerce kadın, çocuk ve yaşlı adam gördü. İnsanlar yerdeki kürk yığınlarının üstünde bir araya toplamışlardı. Bazıları küçük yemek ateşleri yakmıştı.</p>

    <p>Davos, taş direkli geçidin altında durdu ve yarım meteliğe bir elma aldı. “Eski Darphane’de insanlar mı yaşıyor?” diye sordu elma satıcısına.</p>

    <p>“Yaşayacak başka bir yeri olmayanlar. Çoğu Beyaz Bıçak’ın yukarısından gelen insanlar. Hornwood Kalesi’nden gelenler de var. Şu Bolton Piçi başıboş kaldığından beri, insanlar duvarların içinde olmak istiyor. Birçoğu, sırtlarındaki paçavralardan başka bir şeyleri olmadan geldiler.”</p>

    <p>Davos şiddetli bir suçluluk duygusu hissetti. <em>Buraya sığınmak için geldiler, savaşın dokunmadığı bir şehre geldiler. Ve ben, onları tekrar savaşın içine sürüklemek için ortaya çıkıyorum.</em> Elmadan bir ısırık aldı ve bunun için de suçluluk hissetti.</p>

    <p>Elma satıcısı omuzlarını silkti. “Bazıları dileniyor. Bazıları çalıyor. Genç kızların çoğu bedenini satıyor. Satacak başka şeyleri olmadığında bütün genç kızlar bunu yapar. Boyu bir buçuk metre olan her çocuk, lordun kışlalarında bir yer bulabiliyor, mızrak tutmayı becerebiliyorsa tabii.”</p>

    <p><em>O halde lord, adam topluyor.</em> Bu iyi olabilirdi... ya da kötü, duruma göre değişirdi. Elma kuru ve kumluydu ama Davos bir ısırık daha aldı. “Lord Wyman’ın niyeti Piç’e katılmak mı?”</p>

    <p>“Pekâlâ,” dedi elma satıcısı, “lord elma hasretiyle buraya bir daha geldiğinde, bunu kendisine sorarım.”</p>

    <p>“Lordun kızının bir Frey’le evleneceğini duydum.”</p>

    <p>“Torunu. Ben de duydum ama lord beni düğüne davet etmeyi unuttu. Elmayı bitirecek misin? Çöpünü geri alacağım. Çekirdekler iyi görünüyor.”</p>

    <p>Davos elmanın çöpünü adama verdi. Kötü bir elmaydı ama Manderly’nin adam topladığını öğrenmek yarım metelik ederdi. Yaşlı Balıkayak’ın etrafından dolaştı, keçisinden sağdığı taze sütü kupalara doldurup satan genç bir kızın önünden geçti. Şimdi şehri daha iyi hatırlıyordu. Yaşlı Balıkayak’ın mızrağının işaret ettiği yönde bir ara sokak vardı. Orada kızarmış morina satılırdı. Balıkların dışı altın renginde ve çıtır çıtır, içiyse yumuşacık olurdu. Orada bir genelev vardı, çoğu genelevden daha temizdi. Bir denizcinin, soyulmaktan ya da öldürülmekten korkmadan bir kadının tadını çıkarabileceği bir yerdi. Diğer yolun ilerisinde, bir geminin gövdesine yapışan midyeler misali Kurt İni’ne yapışan evlerden birinde, eskiden bir bira imalathanesi vardı. O evde yapılan siyah bira o kadar yoğun ve lezzetli olurdu ki, Braavos’ta ve Ibben Limanı’nda satılsa Arbor altını kadar hasılat getirebilirdi ama yerliler bira imalatçısına satılacak bira bırakmazdı.</p>

    <p>Fakat Davos’un istediği şey şaraptı; ekşi, koyu ve kederli. Avluyu geçti, bir kat merdiven indi ve koyun postlarıyla dolu bir deponun altında bulunan Tembel Mığrı isimli şaraphaneye girdi. Tembel Mığrı, Davos’un kaçakçılık yaptığı günlerde Beyaz Liman’daki en yaşlı fahişeleri ve en sefil şarabı sunmakla meşhurdu. Mığrı’nın domuz yağı ve kıkırdakla dolu et turtası en iyi gününde yenilmez, en kötü gününde öldürücü olurdu. Yerli halk, böyle ikramları olan şaraphaneden uzak durur ve mekânı her şeyden habersiz denizcilere bırakırdı. Tembel Mığrı’da bir şehir muhafızına ya da gümrük memuruna rastlamak imkânsızdı.</p>

    <p>Bazı şeyler asla değişmez. Mığrı’nın içinde zaman durmuştu. Kemerli tavan isle kararmıştı, zemin topraktı. Havada duman, bozuk et ve bayat kusmuk kokusu vardı. Masalardaki şişman mumlar ışıktan çok duman yayıyordu ve Davos’un sipariş ettiği şarap, o loşlukta kırmızıdan öte kahverengi görünüyordu. Kapının yanında dört fahişe oturuyordu, içki içiyorlardı. İçlerinden biri Davos’a umutlu bir şekilde gülümsedi. Davos başını iki yana salladığında, kadın, arkadaşlarının gülmesine sebep olan bir şey söyledi. Bundan sonra kadınların hiçbiri Davos’la ilgilenmedi.</p>

    <p>Mığrı, fahişeler ve mülk sahibi dışında boştu. Kiler genişti, insanın tek başına kalabileceği kuytularla ve gölgeli nişlerle doluydu. Davos şarabını alıp kuytulardan birine gitti ve sırtını duvara verip beklemeye başladı.</p>

    <p>Çok geçmeden, kendini şömineyi izlerken buldu. Kırmızı kadın ateşin içinde geleceği görebiliyordu ama Davos Seaworth’ün görebildiği tek şey geçmişin gölgeleriydi: Yanan gemiler, ateşli zincir, bulutların göbeğinde parlayan yeşil gölgeler, hepsine tepeden bakan Kızıl Kale. Davos basit bir adamdı. Şans, savaş ve Stannis tarafından yukarılara çıkarılmıştı. Tanrılar neden dört genç ve güçlü delikanlıyı alıp onların babalarını hayatta bırakırdı, Davos anlamıyordu. Bazı geceler Edric Fırtına’yı kurtarmak için esirgendiğini düşünmüştü... ama şimdi, Kral Robert’ın piç oğlu Basamaktaşı’nda güvendeydi ve Davos hâlâ hayattaydı. <em>Tanrılar bana yeni bir vazife mi verecek?</em> diye merak etti. <em>Eğer öyleyse, Beyaz Liman o vazifenin bir parçası olabilir.</em> Davos şarabı denedi, sonra kadehinin yarısını yere boşalttı.</p>

    <p>Dışarı akşam karanlığı çökerken, Mığrı’nın sıraları denizcilerle dolmaya başladı. Davos mülk sahibine seslenip bir kadeh şarap daha istedi. Adam şarabı getirirken mum da getirdi. “Yemek ister misin?” diye sordu. “Et turtamız var.”</p>

    <p>“İçinde ne çeşit bir et var?”</p>

    <p>“Her zamankinden. İyidir.”</p>

    <p>Fahişeler güldü. “Gridir, demek istiyor,” dedi içlerinden biri. “Kahrolası çeneni kapat. Etlerini kendin ye.”</p>

    <p>“Ben her tür pisliği yerim. Bu onları sevdiğim anlamına gelmez.”</p>

    <p>Mülk sahibi gider gitmez, Davos mumu söndürdü ve tekrar gölgelerin içinde kaldı. Şarap akarken, bu kadar ucuz bir şarap akarken bile, denizciler dünyanın en beter dedikoducuları olurdu. Davos’un yapması gereken tek şey dinlemekti.</p>

    <p>Duyduğu şeylerin çoğu, Kız Kardeşler’de Lord Godric’ten ya da Balinanın Göbeği’ndeki müdavimlerden duyduğu şeylerdi. Tywin Lannister ölmüştü, cüce oğlu tarafından katledilmişti, Tywin’in cesedi öyle kötü kokmuştu ki Baelor Septi’ne günlerce kimse girememişti. Kartal Yuvası Leydisi bir şarkıcı tarafından öldürülmüştü, şimdi Vadi’yi Serçeparmak yönetiyordu fakat Bronz Yohn Royce onu devirmeye yemin etmişti. Balon Greyjoy da ölmüştü, Balon’ın kardeşleri Deniztaşı Tahtı için dövüşüyordu. Sandor Clegane haydut olmuştu. Üç Dişli Mızrak boyunca uzanan arazilerde yağma yapıyor ve adam öldürüyordu. Myr, Lys ve Tyrosh başka bir savaşın içindelerdi, doğuda bir köle isyanı başlamıştı.</p>

    <p>Diğer havadisler daha ilginçti. Robett Glover şehirdeydi, adam topluyordu ama çok başarılı olduğu söylenemezdi. Lord Manderly, Glover’ın ricalarına karşı sağır kalmıştı. Söylentilere göre, Glover’a, Beyaz Liman’ın savaştan bezdiği bildirilmişti. Bu kötüydü. Ryswelller ve Dustinler, demiradamları Ateşli Nehir’de tuzağa düşürmüş ve onların dargemilerini ateşe vermişlerdi. Bu daha kötüydü. Ve şimdi de Bolton Piçi, Hother Umber’la birlikte güneye gidiyordu. Güneyde Ryswelller ve Dustinler’le birleşip Moat Cailin’e karşı bir saldırı düzenleyecekti. Beyaz Liman’a hayvan derisi ve kereste getiren bir nehir adamı, “Fahişefelaketi bizzat gitti,” diye iddia etti. “Üç yüz mızrakçısı ve yüz okçusuyla birlikte. Bazı Hornwood adamları ve Cerwynler de onlara katıldı.” Bu en kötüsüydü.</p>

    <p>“Eğer Lord Wyman kendisi için neyin iyi olduğunu biliyorsa, dövüşmeleri için biraz adam gönderir,” dedi masanın sonunda oturan yaşlı bir adam. “Lord Roose. Şimdi Muhafız o. Beyaz Liman’ın onuru, Roose’un çağrısına cevap vermeyi gerektirir.”</p>

    <p>Kupaları kahverengi birayla doldururken, “Bolton onur hakkında ne bilir?” dedi Mığrı’nın sahibi.</p>

    <p>“Lord Wyman hiçbir yere gidemez. Çok şişman.”</p>

    <p>“Çok rahatsız olduğunu duydum. Bütün yaptığı uyumak ve ağlamakmış. Çoğu zaman yatağından çıkamayacak kadar hasta oluyormuş.”</p>

    <p>“Şişman oluyormuş, demek istiyorsun.”</p>

    <p>“Şişman ya da zayıf olmakla ilgisi yok. Aslanlar adamın oğlunu aldı.”</p>

    <p>Kimse Kral Stannis’ten bahsetmiyordu. Majesteleri’nin Sur’u savunmak için kuzeye geldiğini bile bilmiyorlardı. Doğugözcüsü’nde yabanıllardan, yaratıklardan ve devlerden bahsediliyordu ama burada kimse onları umursamıyordu.</p>

    <p>Davos ateş ışığına doğru eğildi. “Wyman’ın oğlunu Freyler’in öldürdüğünü sanıyordum. Kız Kardeşler’de duyduğumuz şey buydu.”</p>

    <p>“Onlar Sör Wendel’ı öldürdüler,” dedi mülk sahibi. “Görmek istersen, şövalyenin kemikleri Karlı Sept’te dinleniyor, kemiklerin etrafında mumlar yanıyor. Lakin Sör Wylis hâlâ tutsak.”</p>

    <p><em>Daha kötü ve daha kötü.</em> Davos, Lord Wyman’ın iki oğlu olduğunu biliyordu ama ikisinin de öldüğünü sanıyordu. <em>Eğer Demir Taht’ın elinde bir rehine varsa...</em> Davos yedi oğul sahibi olmuştu ve dört oğlunu Karasu’da kaybetmişti. Diğer üç oğlunu korumak için, tanrıların ya da insanların talep edeceği her şeyi yapacağını biliyordu. Steffon ve Stannis savaştan binlerce fersah uzakta, güvendelerdi ama Devan, Kara Kale’deydi, kralın yaveriydi. <em>Davası Beyaz Liman’a birlikte düşecek ya da yükselecek olan kralın yaveri.</em></p>

    <p>Şaraphanedekiler şimdi ejderhalardan bahsediyorlardı. “Sen çıldırmışsın,” dedi <em>Fırtına Dansçısı</em>’nın kürekçilerinden biri. “Yalvaran Kral yıllar önce öldü. Bir Dothraklı at efendisi onun kafasını kesti.”</p>

    <p>“Bize böyle anlattılar,” dedi yaşlı adam. “Fakat yalan söylemiş olabilirler. Dünyanın diğer ucunda öldü, eğer gerçekten öldüyse tabii. Kim bilebilir ki? Bir kral benim ölmemi isterse, ona itaat eder ve ceset taklidi yaparım. Yalvaran Kral’ın bedenini hiçbirimiz görmedik.”</p>

    <p>“Ben ne Joffrey’nin ne de Robert’ın bedenini gördüm,” diye homurdandı Mığrı’nın sahibi. “Belki onlar da hayattadır. Belki de Kutsanmış Baelor, Robert’ı bunca yıldır uyutuyordur.”</p>

    <p>Yaşlı adam yüzünü buruşturdu. “Prens Viserys yegâne ejderha değildi, öyle miydi? Prens Rhaegar’ın oğlunun öldürüldüğünden emin miyiz? Henüz bebekti.”</p>

    <p>“Bir prenses de yok muydu?” diye sordu bir fahişe. Etin gri olduğunu söyleyen kadındı.</p>

    <p>“İki,” dedi yaşlı adam. “Biri Rhaegar’ın kızıydı, diğeri kız kardeşi.”</p>

    <p>“Daena,” dedi nehir adamı. “Kız kardeşin adı buydu. Ejderha Kayası’nın Daena’sı. Yoksa Daera mıydı?”</p>

    <p>“Daena, yaşlı Kral Baelor’un karısıydı,” dedi kürekçi. “Bir keresinde onun adını taşıyan bir gemide kürek çekmiştim. <em>Prenses Daena.</em>”</p>

    <p>“Eğer adın, bir kralın karısı olsaydı, kraliçe olurdu.”</p>

    <p>“Baelor’un hiçbir zaman kraliçesi olmadı. Baelor kutsal bir adamdı.”</p>

    <p>“Bu, kız kardeşiyle evlenmediği anlamına gelmez,” dedi fahişe. “Onunla yatağa girmedi, hepsi bu. Onu kral yaptıklarında, kardeşini bir kuleye hapsetti. Diğer kardeşlerini de. Üç kardeşi vardı.”</p>

    <p>“Daenela,” dedi mülk sahibi yüksek sesle. “Kızın adı buydu. Deli Kral’ın kızının adı demek istedim, Baelor’un kahrolası karısının adı değil.”</p>

    <p><em>“Daenerys,”</em> dedi Davos. “İkinci Daeron’ın saltanatı sırasında Dorne Prensi’yle evlenen Daenerys’e ithafen isimlendirilmişti. Ona ne olduğunu hiç bilmiyorum.”</p>

    <p>“Ben biliyorum,” dedi ejderhalarla ilgili sohbeti başlatan Braavoslu adam. “Pentos’a gittiğimizde. <em>Şehla Bakire</em> isimli bir ticaret gemisinin yanına demir attık. Ben hasbelkader geminin kaptanının kâhyasıyla içki içtim. Kâhya, Qarth’a gelen ve kendisiyle üç ejderhası için Batıdiyar’a geçiş bulmaya çalışan bir genç kız hakkında tatlı bir hikâye anlattı. Kızın gümüş saçları ve menekşe gözleri varmış. ‘Onu kaptana bizzat götürdüm,’ diye yemin etti kâhya. ‘Ama kaptan ne kızı ne de ejderhaları kabul etti. Bana karanfilde ve safranda daha çok kâr olduğunu söyledi, üstelik baharatlar yelkenleri tutuşturmaz,’ dedi.”</p>

    <p>Kilerde kahkahalar yankılandı. Davos gülen insanlara katılmadı. Şehla Bakire’nin başına ne geldiğini biliyordu. Bir adamın dünyanın yarısını geçmesine izin veren ve adam neredeyse evine varmışken onu sahte bir ışığın peşine düşüren tanrılar zalimdi. <em>Kaptan benden daha cesurmuş,</em> diye düşündü Davos kapıya doğru yürürken. Doğuya bir tek yolculuk yapan bir adam, hayatının sonuna dek bir lord kadar zengin yaşayabilirdi. Gençken Davos da böyle yolculuklar yapmanın hayalini kurmuştu ama her nasılsa asla doğru zamanı yakalayamamıştı. <em>Bir gün,</em> dedi kendine. <em>Savaş bittiğinde. Kral Stannis, Demir Taht’a oturduğunda ve artık soğan şövalyelerine ihtiyaç duymadığında. Devan’ı da götüreceğim. Ejderhaları ve dünyanın bütün kerametlerini göreceğiz.</em></p>

    <p>Dışarıda sert bir rüzgâr esiyor ve avluyu aydınlatan yağ lambalarının alevleri titretiyordu. Güneş battığından bu yana hava daha soğuk olmuştu. Davos, geceleri Sur’a çarpıp çığlık atan, en kalın pelerini bile bıçak gibi kesip insanın damarlarındaki kanı donduran rüzgârları ve Doğugözcüsü’nü hatırladı. Oralara kıyasla, Beyaz Liman ılık bir banyoydu.</p>

    <p>Davos’un kulaklarını doldurabileceği başka yerler de vardı: Bofa turtalarıyla meşhur bir han, yün simsarlarının ve gümrük memurlarının içki içtiği bir birahane, birkaç metelik karşılığında müstehcen eğlenceler satın alınabilecek bir tiyatro salonu. Fakat Davos yeterince duyduğunu düşünüyordu. <em>Çok geç geldim.</em> Eski bir alışkanlıkla elini göğsüne götürdü; eskiden parmak kemiklerini barındıran ve deri bir kayışın ucunda asılı duran küçük kesenin olduğu yere. Orada hiçbir şey yoktu. Uğurunu Karasu’nun ateşlerinde kaybetmişti, gemisini ve oğullarını kaybettiğinde.</p>

    <p><em>Şimdi ne yapmalıyım?</em> Uzun yeleğinin önünü sıkıca kapattı. <em>Beyhude bir ricada bulunmak için tepeye tırmanmalı ve Yeni Kale’nin kapılarında kendimi takdim mi etmeliyim? Kız Kardeşler’e mi dönmeliyim? Marya’ya ve oğullarıma mı gitmeliyim? Bir at satın alıp Kral Yolu’na vurmalı ve Stannis’e Beyaz Liman’da hiç dostu ve hiç umudu olmadığını mı söylemeliyim?</em></p>

    <p>Donanma denize açılmadan bir gece önce, Kraliçe Selyse, Salla ve kaptanları için bir ziyafet düzenlemişti. Cotter Turna ve Gece Nöbetçileri’nin dört yüksek rütbeli subayı da onlara katılmıştı. Prenses Shereen’in iştirakine de izin verilmişti. Somon balığı servis edilirken, Sör Axell Florent, bir maymunu evcil hayvan olarak besleyen bir Targaryen prensinin hikâyesini anlatarak masayı eğlendirmişti. Sör Axell’in iddiasına göre bu prens, maymuna ölü oğlunun giysilerini giydirmekten ve ona bir çocukmuş gibi davranmaktan hoşlanıyordu. Ve zaman zaman maymun için evlilik anlaşmaları öneriyordu. Onurlu lordlar bu öneriyi nazikçe geri çeviriyorlardı ama elbette ki her zaman geri çevirmiyorlardı. “Bir maymun, ipeklere ve kadifelere bürünmüş olsa bile maymundur,” demişti Sör Axell. “Daha akıllı bir prens, bir erkeğin işini yapmak üzere bir maymun göndermemesi gerektiğini bilirdi.” Kraliçenin adamları gülmüştü, pek çoğu Davos’a bakıp sırıtmıştı. <em>Ben maymun değilim,</em> diye düşünmüştü Davos. <em>En az senin kadar lordum ve senden daha iyi bir adamım. Ama bu hatıra hâlâ can yakıyordu.</em></p>

    <p>Fok Kapısı gece için kapatılmıştı. Davos şafağa kadar <em>Güleç Ebe</em>’ye dönemeyecekti. Geceyi burada geçirecekti. <em>Yaşlı Balıkayak</em>’a ve heykelin kırık mızrağına baktı. <em>Yağmurlardan, enkazlardan ve fırtınalardan geçip geldim. Yapmaya geldiğim şeyi yapmadan geri dönmeyeceğim, ne kadar umutsuz olursa olsun.</em> Davos, parmaklarını ve şansını kaybetmiş olabilirdi ama kadifelere bürünmüş bir maymun değildi. O, Kral Eli’ydi.</p>

    <p>Kale merdiveni, suyun kenarındaki Kurt İni’nden tepedeki Yeni Kale’ye çıkan, geniş ve beyaz taşlardan inşa edilmiş, basamaklı bir yoldu. Davos tırmanırken, yanan balina yağıyla dolu kâseleri kollarında taşıyan mermer deniz kızları yolu aydınlattı. Davos tepeye vardığında arkasına bakmak için durdu. Buradan limanları görebiliyordu. İkisini de. Dalgakıran duvarının ardındaki iç liman savaş kadırgalarıyla doluydu. Davos yirmi üç gemi saydı. Lord Wyman şişman bir adamdı ama görünüşe tembel bir adam değildi.</p>

    <p>Yeni Kale’nin kapıları kapalıydı ama Davos seslendiğinde bir yan kapı açıldı. Dışarı çıkan muhafız, Davos’a orada ne işi olduğunu sordu. Davos, kraliyet mühürlerini taşıyan siyah ve altın renkli kurdeleyi muhafıza gösterdi. “Lord Manderly’yi acilen görmem gerek,” dedi. “Benim işim sadece ve sadece onunla.”</p>
  </div>
</body>
</html>
