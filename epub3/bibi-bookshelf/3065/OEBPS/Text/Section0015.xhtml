<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Sur’un Ötesindeki Kral’ı, elleri kendir ipiyle bağlanmış ve boynuna bir ilmek geçirilmiş halde meydana getirdiler.</p>

    <p>Kendir ipinin diğer ucu, Sör Godry Farring’in savaş atınının eyer topuzuna sarılmıştı. Dev Katili ve bineği, savat kakmalı, gümüş yaldızlı çelik zırhlar kuşanmışlardı. Mance Rayder’ın üstünde, kollarını ve bacaklarını soğuğa karşı çıplak bırakan ince bir tunik vardı. <em>Pelerinini giymesine izin vermelilerdi,</em> diye düşündü Jon Kar, <em>yabanıl kadının kırmızı ipek şeritleriyle yamaladığı pelerini.</em></p>

    <p>Sur’un ağlıyor oluşu şaşırtıcı değildi.</p>

    <p>Majesteleri Kral’ı, Sur’un Ötesindeki Kral’ın canlısının ölüsünden daha faydalı olacağına ikna etmek için son bir çaba gösterirken, “Mance, Tekinsiz Orman’ı bütün koruculardan daha iyi tanıyor,” demişti Jon, Kral Stannis’e. “Tormund Devfelaketi’ni tanıyor. Ötekiler’e karşı dövüştü. Joramun’un Borusu’na sahipti ama onu üflemedi. Sur’u yerle bir edebilecekken, etmedi.”</p>

    <p>Jon’un sözleri, sağır kulaklara düşmüştü. Stannis hiç etkilenmemişti. Kanun açıktı; bir firarinin hayatı, alınırdı.</p>

    <p>Ağlayan Sur’un altında. Leydi Melisandre solgun ellerini havaya kaldırdı. <em>“Hepimiz seçmek zorundayız,”</em> diye duyurdu. “Erkek ya da kadın, genç ya da yaşlı, lord ya da köylü; seçeneklerimiz aynı.” Kadının sesi Jon Kar’a anasonu, muskatı ve karanfili hatırlatıyordu. Kırmızı kadın, çukurun üstünde yükseltilmiş ahşap bir platformda, kralın yanında duruyordu. “Işığı ya da karanlığı seçeriz. İyiyi ya da kötüyü seçeriz. Gerçek ya da sahte tanrıyı seçeriz.”</p>

    <p>Mance Rayder yürürken gri kahverengi gür saçları yüzüne savruluyordu. Adam, bağlı ellerini kullanarak saçlarını gözünden çekti, gülümsüyordu. Fakat kafesi gördüğünde cesaretini yitirdi. Kafes, kraliçenin adamları tarafından Tekinsiz Orman’ın ağaçlarından yapılmıştı; filizlerden ve yumuşak dallardan, reçineyle yapış yapış olmuş çamlardan ve büvet ağaçlarının kemik beyazı parmaklarından. Kraliçenin adamları dalları bükmüş, kıvırmış, birbirlerine dolamış ve ahşap bir kafes örmüşlerdi. Daha sonra onu kütüklerle, yapraklarla ve çırayla dolu derin bir çukurun üstüne asmışlardı.</p>

    <p>Yabanıl kral bu görüntü karşısında irkildi. “Hayır,” diye bağırdı, “<em>merhamet,</em> ben kral değilim, onlar...”</p>

    <p>Sör Godry ipi çekti. Sur’un Ötesindeki Kral tökezleyerek Godry’yi takip etmekten başka bir seçeneğe sahip değildi, sözleri ip tarafından boğuluyordu. Mance dengesini kaybedip düşünce, Godry onu yolun geri kalanı boyunca sürükledi. Mance, kraliçenin adamları tarafından yarı itilip yarı taşınarak kafese getirildiğinde kan içindeydi. Bir düzine silahlı asker, Mance’i havaya kaldırmak için bir araya geldi.</p>

    <p>Leydi Melisandre, Mance’in yukarı kaldırılışını izledi. “<em>ÖZGÜR İNSANLAR!</em> Yalanların kralı karşınızda duruyor işte. Ve Sur’u yerle bir edeceğini söylediği boru da burada.” Kraliçenin adamlarından ikisi, Joramun’un Borusu’nu öne getirdi. Bir ucundan diğerine iki buçuk metre boyunda, eski altından yapılmış kasnakları olan, siyah bir boruydu. Altın bantlara hiyeroglifler kazınmıştı, İlk İnsanlar’ın yazıları. Joramun binlerce yıl önce ölmüştü ama Mance onun mezarını Ayazdiş’in yükseklerinde, bir buzulun altında bulmuştu. <em>Ve Joramun Kış Borusu’nu üfleyip topraktaki devleri uyandırdı.</em> Ygritte, Jon’a, Mance’in boruyu asla bulamadığını söylemişti. <em>Yalan söyledi. Ya da Mance bunu kendi insanlarından bile sakladı.</em></p>

    <p>Binlerce tutsak, çitlerden oluşturulmuş tutsak kampının ahşap parmaklıklarının arasından, borunun havaya kaldırılışını izledi. Tutsakların hepsi hırpani ve yarı açtı. Yedi Krallık onlara, yabanıllar, diyordu; onlar kendilerine özgür insanlar adını takmışlardı. Ne yabanıl ne de özgür görünüyorlardı... sadece acıkmış, korkmuş ve uyuşmuşlardı.</p>

    <p>“Joramun’un Borusu mu?” dedi Melisandre. “Hayır. Ona Karanlığın Borusu deyin. Eğer Sur çökerse gece de çöker, asla bitmeyen gece. Bu olmamalı, <em>olmayacak!</em> Işık Tanrısı, çocuklarının tehlikede olduğunu gördü ve onlara bir müdafi gönderdi, yeniden vücut bulmuş Azor Ahai.” Elini Stannis’e doğru salladı, boğazındaki muazzam yakut ışıkla nabızlandı.</p>

    <p><em>Adam taş ve kadın ateş.</em> Kralın gözleri, çukur bir yüze gömülmüş mavi çürüklerdi. Kral gri bir zırh giymişti. Omuzlarından, altın dokuma kumaştan dikilmiş kürk astarlı bir pelerin sarkıyordu. Göğüs kalkanında, kralın kendi kalbinin üstüne kakılmış alevli bir kalp vardı. Kralın başını çevreleyen şey, bükülen alevler gibi uçları olan, kırmızı altından yapılmış bir taçtı. Val, kralın yanında duruyordu, uzun boylu ve güzeldi. Onu koyu renk bronzdan yapılmış basit bir çemberle taçlandırmışlardı, buna rağmen, Val bronzun içinde, Stannis’in altının içinde göründüğünden daha soylu görünüyordu. Kızın gözleri gri ve korkusuzdu, kıpırtısızdı. Kız, kakım pelerininin altına beyaz ve altın renkli giysiler giymişti. Kalın bir örgü halinde toplanmış bal rengi saçları sağ omzunun üstünden sarkıyor ve kalçasına kadar iniyordu. Havadaki soğuk, kızın yanaklarına renk katıyordu.</p>

    <p>Leydi Melisandre taç takmıyordu ama oradaki her adam Stannis Baratheon’ın gerçek kraliçesinin Kıyıdaki Doğugözcüsü’nde titremeye terk edilmiş gösterişsiz kadın değil, Melisandre olduğunu biliyordu. Söylentiye göre kral, Gece Kalesi yaşamaya uygun hale getiriline kadar Kraliçe Selyse’i ve kızını yanına çağırmayacaktı. Jon onlar için üzgündü. Sur, güneyli leydiler ve soylu küçük kızlar için çok az konfor sunardı ama Gece Kalesi o kadarını bile sunmazdı. Orası, en iyi zamanlarda bile acımasız bir yerdi.</p>

    <p><em>“ÖZGÜR İNSANLAR!”</em> diye bağırdı Melisandre. “Karanlığı seçenlerin kaderine tanıklık edin!”</p>

    <p>Joramun’un Borusu alev aldı.</p>

    <p>Yeşilin ve sarının kıvrak dilleri tarafından boylu boyunca sarılan boru bir ıslık sesiyle patladı. Jon’un atı ürkerek geri çekildi, sıradaki diğer adamlar da bineklerini sabit tutmak için mücadele veriyordu. Tutsak kampından bir uğultu yükseldi; özgür insanlar, umutlarının ateşe verildiğini görmüşlerdi. Birkaçı bağırmaya ve küfretmeye başladı ama pek çoğu sessizliğe gömüldü. Bir an için, altın bantlardaki hiyeroglifler havada ışıldıyormuş gibi göründü. Kraliçenin adamları boruyu kaldırdı ve ateş çukurunun içine attı.</p>

    <p>Kafesin içindeki Mance Rayder, bağlı elleriyle boynundaki ilmeği çekiştirdi, ihanet ve cadılık hakkında tutarsızca bağırmaya başladı. Krallığını, adını, o güne kadar olduğu her şeyi inkâr ediyordu. Merhamet için yalvardı, kırmızı kadına lanetler okudu ve isterik bir şekilde kahkahalar attı.</p>

    <p>Jon bütün bunları gözlerini kırpmadan izledi. Kardeşlerinin önünde hassas görünmeye cesaret edemezdi. İki yüz adamını sıraya dizmişti, Kara Kale’nin garnizonun yarısından fazlası. Adamlar, ellerinde uzun mızraklarla siyah ve sağlam at sıraları oluşturmuşlar, yüzlerini gölgelemek ve... aralarında birçok ihtiyarla yeşil delikanlı olduğunu gizlemek için başlıklarını kafalarına geçirmişlerdi. Özgür insanlar, Nöbet’ten korkuyordu. Jon, onların bu korkuyu, Sur’un güneyindeki yeni evlerine götürmelerini istiyordu.</p>

    <p>Boru, kütüklerin, yaprakların ve çıraların arasında parçalandı. Üç kalp atışı içinde bütün çukur alevler içinde kaldı. Mance, birbirine bağlı elleriyle kafesin parmaklıklarına yapışmıştı, ağlıyor ve yalvarıyordu. Ateş ona ulaştığında biraz dans etti. Bağırışları, uzun bir korku ve acı çığlığına dönüştü. Mance kafesin içinde yanan bir yaprak gibi çırpınıyordu, mum alevine yakalanmış bir pervaneydi.</p>

    <p>Jon kendini bir şarkıyı hatırlarken buldu.</p>

    <blockquote class="siir">
      <p><em>Ah kardeşlerim, Dornelu aldı canımı, günlerim bitti,</em></p>

      <p><em>Ama bütün adamlar ölür ne önemi var canın.</em></p>

      <p><em>Ve Dornelunun karısının tadına baktım!</em></p>
    </blockquote>

    <p>Val, platformun üstünde tuzdan oyulmuşçasına kıpırtısız duruyordu. Ne ağlıyordu ne de gözlerini kaçırıyordu. Jon, Ygritte’in, Val’in yerinde olsa ne yapacağını merak etti. <em>Asıl güçlü olanlar, kadınlar.</em> Sam’i, Üstat Aemon’ı, Şebboy’u ve bebeği düşündü. <em>Son nefesini verirken bana lanet okuyacak ama başka bir yol yoktu.</em> Doğugözcüsü, Dar Deniz’in üstünde vahşi fırtınalar olduğunu rapor etmişti. <em>Niyetim onları güvende tutmaktı. Bunu yapmak yerine onları yengeçlere yem mi ettim?</em> Jon geçen gece rüyasında Sam’in boğulduğunu, Ygritte’in bedenine saplanan bir okla öldüğünü (kızı öldüren ok Jon’un oku değildi ama rüyalarında hep öyleydi) ve Şebboy’un kan ağladığını görmüştü.</p>

    <p>Jon Kar yeterince izlemişti. “Şimdi,” dedi.</p>

    <p>Kral Ormanı’ndan Ulmer mızrağını yere sapladı, yayını askıdan indirdi ve sadağından bir ok çıkardı. Tatlı Donnel Tepe aynı şeyleri yapmak için başlığını geri itti. Garth Boztüy ve Sakallı Ben oklarını kirişlere yerleştirdiler, yaylarını büktüler ve okları saldılar.</p>

    <p>Oklardan biri Mance Rayder’ın göğsüne saplandı, biri karnına, biri de boğazına. Dördüncü ok, kafesin ahşap parmaklıklarına çarptı ve tutuşmadan önce bir an için titredi. Yabanıl kral, alevler içinde bükülmüş halde kafesin zeminine yığılırken, Sur’da bir kadının hıçkırıkları yankılandı. “Ve şimdi Nöbet’i bitti,” diye mırıldandı Jon. Mance Rayder bir zamanlar Gece Nöbetçileri’nin adamıydı; siyah pelerinini, parlak kırmızı ipekle yamalanmış bir pelerinle değiştirmeden önce.</p>

    <p>Platformun üstündeki Stannis kaşlarını çatmıştı. Jon, adamın gözleriyle buluşmayı reddediyordu. Ahşap kafesin zemini düşmüştü ve parmaklıkları ufalanıyordu. Ateşin her yukarı çıkışında, daha fazla dal yere düşüyordu, kiraz kırmızısı ve siyah. “Işık Tanrısı yolumuzu aydınlatmak için güneşi, ayı ve yıldızları yarattı. Geceyi uzakta tutmamız için bize ateşi verdi,” dedi Melisandre, yabanıllara. “Hiç kimse onun ateşlerinin karşısında duramaz.”</p>

    <p><em>“Hiç kimse onun karşısında duramaz,”</em> diye tekrar etti kraliçenin adamları.</p>

    <p>Kırmızı kadının koyu kırmızıya boyanmış elbisesi kadının etrafında uçuşuyordu ve bakırımsı saçları yüzünün çevresinde bir hale oluşturuyordu. Kadının parmak uçlarında dans eden sarı alevler pençelere benziyordu. “<em>ÖZGÜR İNSANLAR!</em> Sahte tanrılarınız size yardım edemez. Sahte borunuz sizi kurtaramadı. Sahte kralınız size sadece ölüm, umutsuzluk ve yenilgi getirdi... lakin gerçek kralınız burada duruyor. <em>ONUN HAŞMETİNE BİR BAKIN!</em>”</p>

    <p>Stannis Baratheon, Işık Getiren’i çıkardı.</p>

    <p>Kılıç kırmızı, sarı ve turuncu parladı, ışıkla can bulmuş gibiydi. Jon bu gösteriyi daha önce görmüştü ama bu şekilde değil. Işık Getiren, çeliğe dönüştürülmüş güneşti. Stannis silahı başının üstüne kaldırdığında, adamlar başlarını çevirmek ya da gözlerini örtmek zorunda kaldılar. Atlar ürktü, bir tanesi binicisini yere fırlattı. Ateş çukurundaki alevler, bu ışık fırtınasının önünde, kendisinden daha büyük bir köpeğin önünde sinen küçük bir köpek misali küçüldüler. Renk dalgaları buzun üstünde dans ederken, Sur’un kendisi kırmızıya, pembeye ve turuncuya devrildi. <em>Bu kral kanının gücü mü?</em></p>

    <p>“Batıdiyar’ın bir tek kralı var,” dedi Stannis. Sesi sertti, Melisandre’nin müziğinden yoksundu. “Bu kılıçla kullarımı koruyacağım ve onları tehdit edenleri yok edeceğim. Diz çökün; size yiyecek, arazi ve adalet vadediyorum. Diz çökün ve hayatta kalın. Yahut gidin ve ölün. Tercih sizin.” Işık Getiren’i kınına geri soktu ve dünya bir kez daha karardı, güneş bir bulutun arkasına saklanmıştı sanki. “Kapıları açın.”</p>

    <p>Bir savaş borusunun çıkaracağı kadar pes bir sesle, <em>“KAPILARI AÇIN!”</em> diye bağırdı Sör Clayton Suggs. Muhafızların kumandanı Sör Corliss Penny, <em>“KAPILARI AÇIN!”</em> diye tekrar etti. <em>“KAPILARI AÇIN!”</em> diye haykırdı çavuşlar. Adamlar emre itaat etmek için hareketlendiler. Keskinleştirilmiş kazıklar topraktan söküldü, kalaslar derin hendeklere atıldı ve tutsak kampının kapıları ardına kadar açıldı. Jon Kar, elini kaldırıp indirdi, siyah sıralar sağa ve sola ayrılarak Sur’a giden bir yol oluşturdu. Efkârlı Edd demir kapıyı iterek açtı.</p>

    <p>“Gelin,” dedi Melisandre. “Işığa gelin... ya da koşun ve karanlığa geri dönün.” Melisandre’nin altındaki çukurda alevler çıtırdıyordu. “Eğer hayatı seçiyorsanız, bana gelin.”</p>

    <p>Ve geldiler. Tutsaklar kabaca inşa edilmiş ağıllarından çıkmaya başladılar, önce ağır ağır yürüdüler, kimi topallıyor ya da bir arkadaşına yaslanıyordu. <em>Eğer yemek yerseniz, bana gelin,</em> diye düşündü Jon. <em>Eğer donmazsanız ya da açlıktan kırılmazsanız, boyun eğin.</em> İlk birkaç tutsak, tereddütle, bir tuzaktan korkarak, kalasların yanından ve kazıkların arasından geçtiler, Melisandre’ye ve Sur’a doğru ilerlediler. Önden gidenlere bir zarar gelmediğini gördüklerinde, onları daha fazla tutsak takip etti. Sonra daha fazlası. Sonunda istikrarlı bir dere oluştu. Kraliçenin, çivili deri tunikler giyen ve yarım miğferler takan adamları, geçen her erkeğe, kadına ve çocuğa, beyaz büvet ağacından bir parça verdiler: Bir çubuk, kırık bir kemik kadar solgun lime lime bir dal, kan kırmızısı yapraklar. <em>Yeni tanrıyı beslemek için eski tanrılardan bir parça.</em> Jon, kılıç elinin parmaklarını esnetti.</p>

    <p>Ateş çukurundan yükselen ısı uzaktan bile hissediliyordu; yabanıllar için yakıcı olmalıydı. Jon, alevlere yaklaşan adamların korkuyla geri çekildiğini gördü, çocukların ağladığını duydu. Birkaç yabanıl ormana gitmek için döndü. Jon, her iki elinde de çocuklar olan genç bir kadının, tökezleyerek uzaklara kaçışını izledi. Kadın, her birkaç adımda, peşinden kimsenin gelmediğinden emin olmak için arkasına bakıyordu, ağaçlara yaklaştığında koşmaya başladı. Bir ihtiyar, kendisine verilen büvet ağacı parçasını silah olarak kullandı. Kraliçenin adamları mızraklarıyla üstüne çökene kadar, yaşlı adam elindeki ağaç parçasıyla etrafa saldırdı. Diğer tutsaklar, ihtiyar adamın bedeninin etrafından dolaşmak zorunda kaldılar, sonunda Sör Collins cesedi çukura attırdı. Bu olaydan sonra, daha fazla özgür insan ormanı tercih etti... on kişiden biri, belki.</p>

    <p>Ama çoğu geldi. Arkalarında sadece soğuk ve ölüm vardı. Önlerindeyse umut. Ellerindeki ağaç parçalarını sıkı sıkı tutarak geldiler, sonra onlarla alevleri beslediler. R’hllor kıskanç bir ilahtı, her zaman açtı. Yeni tanrı, eski tanrının cesedini yalayıp yuttu ve Stannis’le Melisandre’nin devasa gölgelerini Sur’un üstüne düşürdü; buzun üstündeki yakut kırmızısı yansımalarda siyah suretler.</p>

    <p>Kralın önünde diz çöken ilk kişi Sigorn’du. Thenn’in yeni Magnar’ı, babasının daha genç ve daha kısa bir tasviriydi... inceydi, kelleşmeye başlamıştı, bronz baldır zırhı ve bronz pullu deri mintan kuşanmıştı. Yeni Magnar’dan sonra, kemiklerden ve kaynatılmış deriden yapılmış zırhının içindeki Çıngıraklı geldi, miğfer olarak bir devin kafatasını takmıştı. Kemiklerin altında, çarpık kahverengi dişleri ve sararmış gözakları olan, harabeye dönmüş sefil bir yaratık vardı. <em>Küçük, kötücül ve tehlikeli bir adam. Zalim olduğu kadar aptal.</em> Jon, Çıngıraklı’nın sadık kalacağına bir an için bile inanmıyordu. Val’in, diz çöken affedilmiş adamı izlerken neler hissettiğini merak etti.</p>

    <p>Çıngıraklı’yı daha önemsiz liderler takip etti. Boynuzayak adamlarından siyah ve sert ayakları olan iki şef Sütnehri insanlarının büyük saygı duyduğu yaşlı bilge kadın. Siyah gözlü, cılız, on iki yaşında bir çocuk; Alfyn Kargakatili’nin oğlu. Köpekbaşlı Harma’nın erkek kardeşi Halleck. Her biri kralın önünde diz çöktü.</p>

    <p><em>Hava bu maskaralık için fazlasıyla soğuk,</em> diye düşündü Jon. Stannis’i, “Özgür insanlar diz çökenleri hor görür,” diyerek uyarmıştı. “Gururlarını muhafaza etmelerine izin verirseniz sizi daha çok severler.” Majesteleri Kral dinlememişti. “Onların kılıçlarına ihtiyacım var, öpücüklerine değil,” demişti.</p>

    <p>Diz çöken yabanıllar, kara kardeşlerin oluşturduğu sıraların önünden geçip ayaklarını sürüyerek kapıya doğru ilerlediler. Jon, Beygir’i, Saten’i ve yarım düzine adamı, yabanılları meşalelerle Sur’un içinden geçirmekle görevlendirmişti. Diğer uçta, yabanılları, sıcak soğan çorbasıyla dolu kâseler, kara ekmek parçaları ve sosisler bekliyordu. Giysiler de vardı: Pelerinler, pantolonlar, çizmeler, tunikler, kaliteli deri eldivenler. Yabanıllar bu gece temiz samanların üstünde, soğuğu uzakta tutacak ateşlerin yanında uyuyacaklardı. Bu kral, hiçbir şey değilse de sistemliydi. Bununla birlikte, Tormund Devfelaketi er ya da geç Sur’a tekrar saldıracaktı. Jon, o saat geldiğinde, Stannis’in yeni kullarının hangi tarafı seçeceğini merak ediyordu. <em>Onlara arazi ve merhamet bağışlayabilirsin ama özgür insanlar kendi krallarını kendileri seçerler. Ve seçtikleri kral Mance’ti, sen değildin.</em></p>

    <p>Bowen Marsh, bineğini Jon’unkinin yanına getirdi. “Bu, görmeyi asla düşünmediğim bir gün.” Lord Kâhya, Kafatası Köprüsü’nde aldığı baş yarasından sonra gözle görülür şekilde zayıflamıştı. Tek kulağının bir kısmı gitmişti. <em>Artık bir nar gibi görünmüyor,</em> diye düşündü Jon. “Yabanılları Gorge Boğazı’nda durdurmak için kanadık,” dedi Marsh. “Orada iyi adamlar katledildi, arkadaşlar ve kardeşler. Ne uğruna?”</p>

    <p>Sör Alliser Thorne zehirli bir ses tonuyla, “Diyar bütün bunlar için bize lanet okuyacak,” diye duyurdu. “Batıdiyar’daki her dürüst adam. Gece Nöbetçileri’nin adını duyduğunda başını çevirecek ve tükürecek.”</p>

    <p><em>Sen dürüst adamlar hakkında ne bilirsin ki?</em> “Sıralarda sessizlik.” Sör Alliser, Janos başını kaybettiğinden beri daha ihtiyatlı olmuştu ama kötülük hâlâ oradaydı. Jon, Slynt’in reddettiği görevi Alliser’a vermeyi düşünmüştü fakat adamın yakınlarda olmasını istiyordu. İki adamın daha tehlikeli olanı her zaman Alliser’dı. Jon, Bozkalkan’ın komutasını. Gölge Kule’den kır saçlı bir kâhyaya vermişti.</p>

    <p>İki yeni garnizonun bir fark yaratacağını umuyordu. <em>Nöbet, özgür insanları kanatabilir ama neticede onları durdurmayı umut edemeyiz.</em> Mance Rayder’ı ateşe vermek bu gerçeği değiştirmezdi. <em>Sayımız hâlâ çok az ve onlar hâlâ çok kalabalık. Ayrıca, korucular olmadan kör sayılırız. Dışarı adamlar göndermek zorundayım. Ama gönderirsem geri dönerler mi</em>?</p>

    <p>Sur’un içindeki tünel dar ve dolambaçlıydı. Yabanılların çoğu yaşlı, hasta ya da yaralıydı. Bu yüzden gidiş, acı verecek kadar ağırdı. Son yabanıl diz çöktüğünde akşam olmuştu. Çukurdaki ateş yüksek değildi ve kralın Sur’daki gölgesi eski boyutunun dörtte birine düşmüştü. Jon Kar, havada nefesini görebiliyordu. <em>Soğuk,</em> diye düşündü, <em>ve daha da soğuk oluyor. Bu maskaralık yeterince uzadı.</em></p>

    <p>Kırk tutsak, çitlerin yanında oyalanıyordu. Aralarında dört dev vardı; düşük omuzları, ağaç gövdeleri kadar kalın bacakları ve kocaman, taraklı ayakları olan muazzam, kıllı yaratıklar. İri olmalarına rağmen, devler Sur’un içinden geçebilirdi ama içlerinden biri mamutunu terk etmek istemiyordu ve diğerleri de onu bırakmıyordu. Diğerlerinin tümü insan endamındaydı. Bazıları ölmüştü, bazıları ölmek üzereydi; çoğu onların akrabaları ya da yakın arkadaşlarıydı, onları bir kâse soğan çorbası uğruna bile terk etmek istemiyorlardı.</p>

    <p>Kimi titriyordu, kimi titreyemeyecek kadar uyuşmuştu, kralın Sur’da gümbürdeyen sesini dinlediler. “Gitmekte özgürsünüz,” dedi Stannis. “Şahit olduğunuz şeyi insanlarınıza anlatın. Onlara gerçek kralı gördüğünüzü ve kral huzurunu bozmadıktan sürece bu diyarda hoş karşılanacaklarını söyleyin. Aksi takdirde, yapacakları en iyi şey kaçmak ya da saklanmak olur. Sur’uma başka bir saldırı düzenlenmesine tahammül etmeyeceğim.”</p>

    <p><em>“Tek diyar, tek tanrı, tek kral!”</em> diye bağırdı Leydi Melisandre.</p>

    <p>Kraliçenin adamları, mızraklarının dibini kalkanlarına vurarak Melisandre’nin çığlığını devam ettirdiler. <em>“Tek diyar, tek tanrı, tek kral! STANNIS! STANNIS! TEK DİYAR, TEK TANRI, TEK KRAL!”</em></p>

    <p>Jon, Val’in bu tezahürata katılmadığını gördü. Gece Nöbetçileri’nin kardeşleri de katılmamıştı. Bu hengâme sırasında, geride kalan az sayıda yabanıl da ağaçların arasında kayboldu. En son devler gitti, ikisi bir mamutun sırtına binmişti, diğer ikisi yayandı. Sadece ölüler arkada bırakılmıştı. Jon, Stannis’in, Melisandre’yle birlikte platformdan inişini izledi. <em>Kralın yanından asla uzun zaman için ayrılmıyor.</em> Şeref muhafızları kralın etrafını sardı; Sör Godry, Sör Clayton ve bir düzine şövalye daha, hepsi kraliçenin adamlarıydı. Ay ışığı zırhlarında pırıldıyor ve rüzgâr pelerinlerini kamçılıyordu. “Lord Kâhya,” dedi Jon, Marsh’a. “Çitleri odun olarak kullanmak için kırın ve cesetleri ateşe atın.”</p>

    <p>“Lordum nasıl emrederse.” Marsh emirler bağırdı ve kâhyalardan oluşan bir sürü ahşap duvarlara saldırmak için sıradan ayrıldı. Lord Kâhya kaşlarını çatarak onları seyretti. “Şu yabanıllar... sizce sadık kalacaklar mı lordum?”</p>

    <p>“Bazıları kalacak. Hepsi değil. Korkaklarımız, düzenbazlarımız, zayıf karakterlilerimiz ve budalalarımız var, onların da olduğu gibi.”</p>

    <p>“Yeminlerimiz... biz diyarı koruyacağımıza dair yemin ettik...”</p>

    <p>“Özgür insanlar, Lütuf’a yerleştiklerinde diyarın bir parçası olacaklar,” diye hatırlattı Jon. “Bunlar vahim günler ve muhtemelen daha vahim olacaklar. Gerçek düşmanımızın yüzünü gördük; parlak mavi gözleri olan ölü bir yüz. O yüzü özgür insanlar da gördü. Stannis bu konuda yanılmıyor. Yabanıllarla ortak bir dava oluşturmak zorundayız.”</p>

    <p>“Ortak düşmana karşı ortak bir dava, bunu kabul edebilirim,” dedi Bowen Marsh, “lakin on binlerce yarı aç vahşinin Sur’u geçmesine izin veremeyiz. Bırakın da biz kapıları mühürlerken onlar kasabalarına geri dönsünler ve Ötekiler’le orada dövüşsünler. Othell bunun zor olmayacağını söylüyor. Yapmamız gereken tek şey, tünelleri molozla doldurmak ve katil deliklerine su dökmek. İşin gerisini Sur halledecek. Soğuk, ağırlık... bir ay dönümü içinde, hiçbir zaman hiçbir kapı olmamış gibi olacak. Düşmanlarımız içeri girmek için yol kazmak zorunda kalacak.”</p>

    <p>“Ya da tırmanmak.”</p>

    <p>“Bu pek mümkün değil,” dedi Bowen Marsh. “Bunlar, bir kadın çalmak ve biraz yağma yapmak için dışarı çıkmış akıncılar değiller. Tormund’ın yanında yaşlı kadınlar, çocuklar, koyun ve keçi sürüleri, hatta mamutlar olacak. Bir kapıya ihtiyacı var ve sadece üç kapı kaldı. Eğer tırmanıcılar gönderecek olursa, pekâlâ, onlara karşı koymak, kazandaki bir balığı zıpkınlamak kadar kolay.”</p>

    <p><em>Balık asla kazandan çıkmaz ve insanın karnına bir mızrak saplamaz.</em> Jon, Sur’a bizzat tırmanmıştı.</p>

    <p>Marsh devam etti. “Topladığımız kullanılmış okların sayısına bakılacak olursa, Mance Rayder’ın yaycıları bize on bin ok fırlatmış olmalı. Bu okların yüzden azı Sur’un tepesine ulaştı, çoğu da serseri rüzgârlar tarafından o kadar yükseğe taşındı. Orada can veren tek adam, Gül Ormanı’ndan Kızıl Alyn’di ve onu öldüren, bacağına hafifçe batan ok değil, kendi hatasıydı. Donal Noye kapıyı savunurken öldü. Kahramanca bir eylem, evet... ama kapı mühürlenmiş olsaydı, cesur zırh ustamız hâlâ bizimle birlikte olabilirdi. İster yüz düşmanla yüzleşelim, ister yüz bin düşmanla, biz Sur’un tepesinde ve onlar yerde olduğu sürece bize zarar veremezler.”</p>

    <p><em>Haksız değil.</em> Mance Rayder’ın ordusu, Sur’un karşısında, taşlı bir kıyıya vuran dalgalar misali kırılmıştı, halbuki Sur’u savunan adamlar bir avuç ihtiyardan, yeşil oğlandan ve sakattan oluşuyordu. Buna rağmen, Bowen’ın önerdiği şey Jon’un bütün içgüdülerine tersti. “Eğer kapıları mühürlersek korucuları dışarı gönderemeyiz,” dedi Jon. “Kör gibi oluruz.”</p>

    <p>“Lord Mormont’un son keşif gezisi, Nöbet’in dörtte birine mal oldu lordum. Elimizde kalan kuvveti muhafaza etmemiz gerek. Her ölümle küçülüyoruz, çok zayıfladık... Doğru olanı yap ve mücadeleyi kazan, derdi amcam eskiden. Sur’dan daha önemli bir şey yok Lord Kumandan.”</p>

    <p>“Stannis, diz çöken her yabanıla arazi, yiyecek ve adalet vadediyor. Kapıları mühürlememize asla izin vermez.”</p>

    <p>Marsh tereddüt etti. “Lord Kar, ben dedikodu yapmayı seven bir adam değilim. Lakin Stannis’le fazla... fazla yakın olduğunuza dair konuşmalar yapılıyor. Hatta bazıları diyor ki...”</p>

    <p><em>Asi ve dönek olduğumu söylüyorlar. Evet, aynı zamanda piç ve varg.</em> Janos Slynt gitmiş olabilirdi ama adamın yalanları kalmıştı. “Neler söylediklerini biliyorum.” Jon fısıltıları duymuştu, kendisi avludan geçerken başka tarafa dönen adamları görmüştü. “Benden ne yapmamı istiyorlar? Hem Stannis’e hem de yabanıllara karşı kılıç kuşanmamı mı? Majesteleri Kral bizden üç kat fazla savaşçıya sahip, ayrıca o bizim konuğumuz. Misafirperverlik yasaları onu koruyor. Üstelik ona ve adamlarına borçluyuz.”</p>

    <p>“Lord Stannis yardıma ihtiyacımız olduğu sırada bize yardım etti,” dedi Marsh inatla, “ama o hâlâ bir asi ve davası ölüme mahkûm. Eğer Demir Taht bizi vatan hainleri olarak bellerse, biz de ölüme mahkûm olacağız. Kaybeden tarafı seçmediğimizden emin olmalıyız.”</p>

    <p>“Taraf seçmek gibi bir niyetim yok,” dedi Jon, “ama ben, bu savaşın neticesinden sizin kadar emin değilim lordum. Lord Tywin ölmüşken, değilim. Eğer Kral Yolu’ndan gelen haberlere inanılabilirse, Kral Eli bir tuvalette otururken kendi oğlu tarafından katledildi.” Jon, Tyrion Lannister’ı ezcümle tanımıştı. <em>Elimi sıktı ve bana arkadaşlık unvanı verdi.</em> O küçük adamın içinde kendi babasını öldüren bir katil olduğuna inanmak zordu ama Lord Tywin’in vefatı şüphe götürmez bir gerçekmiş gibi görünüyordu. “Kral Toprakları’ndaki aslan henüz bir yavru ve Demir Taht’ın yetişkin adamları dahi lime lime ettiği bilinir.”</p>

    <p>“Kral bir çocuk olabilir lordum, lakin... Kral Robert çok sevilirdi ve adamlar Tommen’ı onun oğlu olarak kabul ediyorlar. Stannis’i ne kadar çok görürlerse, onu o kadar az seviyorlar. Adamların çok azı. Leydi Melisandre’den, kadının ateşlerinden ve o gaddar tanrısından hoşlanıyor. Şikâyetçiler.”</p>

    <p>“Lord Mormont’tan da şikâyetçiydiler. Yaşlı Ayı bir keresinde, ‘Erkekler karılarından ve lordlarından şikâyet etmeyi severler,’ demişti. ‘Karısı olmayanlar, lordlarından iki kat fazla şikâyet ederler.’” Jon Kar tutsak kampına doğru baktı. İki duvar yıkılmıştı, üçüncüsü hızla yıkılıyordu. “Sizi buradaki işleri bitirmeniz için yalnız bırakıyorum Bowen. Bütün cesetlerin yakıldığından emin olun. Tavsiyeleriniz için teşekkür ederim. Size söz veriyorum, söylediğiniz her şeyi düşüneceğim.”</p>

    <p>Jon kapıya doğru yürürken, çukurun etrafındaki hava hâlâ dumanla ve uçuşan küllerle kaplıydı. Jon kapıya vardığında, bineğini buzun içinden yürütüp güneye geçirmek için atından indi. Efkârlı Edd, bir meşaleyle birlikte Jon’un önünden gitti. Meşalenin alevi tavanı yalıyordu, Jon ve Edd’in üstüne soğuk gözyaşları damlıyordu.</p>

    <p>“Borunun yandığını görmek rahatlatıcıydı lordum,” dedi Edd. “Daha geçen gece, rüyamda Sur’un tepesinden aşağı işediğimi gördüm, tam işediğim sırada biri boruyu öttürmeye karar verdi. Şikâyet ediyor değilim. Bu rüya, Köpekbaşlı Harma tarafından domuzlara yem edildiğim rüyalardan daha iyiydi.”</p>

    <p>“Harma öldü,” dedi Jon. “Ama domuzlar ölmedi. Bana, Katil’in bir zamanlar domuz buduna baktığı gibi bakıyorlar. Yabanılların bize zarar vermek niyetinde olduğunu söylemiyorum. Evet, tanrılarını doğradık ve onları tanrılarının parçalarını yakmaya zorladık. Ama onlara soğan çorbası verdik. Bir kâse soğan çorbasıyla kıyaslandığında, bir tanrı nedir ki? Biraz çorba benim de işime yarardı.”</p>

    <p>Jon’un siyahlarına duman ve yanmış et kokusu sinmişti. Jon yemek yemesi gerektiğini biliyordu ama açlık duyduğu şey yemek değil, dostluktu. Üstat Aemon’la birlikte içilecek bir kadeh şarap, Sam’le edilecek birkaç sessiz kelam, Pyp, Grenn ve Kurbağa’yla atılacak birkaç kahkaha. Ama Aemon ve Sam gitmişlerdi, Jon’un diğer arkadaşları da... “Bu akşam, yemeğimi adamlarla birlikte yiyeceğim.”</p>

    <p>“Sığır haşlama ve şeker pancarı.” Efkârlı Edd mutfakta ne pişirildiğini her zaman bilirdi. “Ama Hobb, bayır turpunun bittiğini söyledi. Bayır turpu olmayan sığır haşlama ne işe yarar ki?”</p>

    <p>Ortak salon yabanıllar tarafından yakıldığından beri, Gece Nöbetçileri’nin adamları silahhanenin altındaki taş mahzende yemek yiyordu. Mahzen, iki sıra taş sütunla bölünmüş mağaramsı bir alandı, tonozlu bir çatısı vardı, duvarlarına şarap ve bira fıçıları dizilmişti. Jon içeri girdiğinde, dört inşaatçı basamaklara en yakın masada taş oyunu oynuyordu. Ateşin yakınında bir grup korucu ve kralın birkaç adamı oturuyordu, sessizce konuşuyorlardı.</p>

    <p>Daha genç adamlar başka bir masada toplanmışlardı. Pyp, bıçağını bir şalgama saplamıştı. “Gece karanlık ve şalgam dolu,” dedi vakur bir ses tonuyla. “Geyik eti için dua edelim çocuklarım. Biraz soğan ve lezzetli sosla pişirilmiş geyik eti için dua edelim.” Çocuğun arkadaşları güldü; Grenn, Kurbağa, Saten, hepsi birden.</p>

    <p>Jon Kar kahkahalara katılmadı. “Bir başka adamın duasıyla alay etmek aptalcadır Pyp. Ve tehlikelidir.”</p>

    <p>“Eğer kırmızı tanrı gücendiyse, beni çarpsın.”</p>

    <p>Bütün gülümsemeler soldu. “Biz rahibeye gülüyorduk,” dedi Saten; bir zamanlar Eski Şehir’de fahişelik yapmış, yakışıklı bir delikanlıydı. “Sadece şakalaşıyorduk lordum.”</p>

    <p>“Sizin kendi tanrılarınız var, onun da kendi tanrısı. Kadını rahat bırakın.”</p>

    <p>“O bizim tanrılarımızı rahat bırakmıyor,” diye itiraz etti Kurbağa. “Yedi’ye sahte tanrılar diyor. Eski tanrılara da. Yabanıllara büvet ağacı dallarını yaktırdı. Gördün.”</p>

    <p>“Leydi Melisandre benim komutam altında değil. Siz öylesiniz. Kralın adamlarıyla benim adamlarım arasında bir düşmanlık olmasını istemiyorum.”</p>

    <p>Pyp bir elini Kurbağa’nın koluna koydu. “Daha fazla vraklama cesur Kurbağa, zira Muhteşem Lord Kar’ımız konuştu.” Pyp ayağa fırladı ve Jon’a karşı alaycı bir reverans yaptı. “Lütfen beni bağışlayın. Bundan böyle, lordumun izni olmadan kulaklarımı bile oynatmayacağım.”</p>

    <p><em>Bunun bir oyun olduğunu düşünüyor.</em> Jon, çocuğu sarsıp aklını başına getirmek istedi. “Kulaklarını istediğin kadar oynat. Sorun yaratan şey, oynayan dilin.”</p>

    <p>“Daha dikkatli olmasını sağlayacağım,” diye söz verdi Grenn, “eğer olmazsa onu pataklayacağım.” Duraksadı. “Lordum, yemeğini bizimle mi yiyeceksin? Owen, kenara kay ve Jon için yer aç.”</p>

    <p>Jon’un en çok istediği şey buydu. Kendine, <em>hayır,</em> demek zorundaydı, <em>o günler geride kaldı.</em> Bu idrak, Jon’un karnında bir bıçak gibi büküldü. Onu hükmetmesi için seçmişlerdi. Sur onundu. Arkadaşlarının hayatları da öyle. <em>Bir lord, adamlarını sevebilir,</em> Jon babasının sesini duyabiliyordu, <em>ama onlarla arkadaş olamaz. Bir gün onlar hakkında hüküm vermek ya da onları ölüme göndermek zorunda kalabilir.</em> “Başka bir gün,” diyerek yalan söyledi Lord Kumandan. “Edd, en iyisi sen yemeğini ye. Benim yapacak işlerim var.”</p>

    <p>Dışarıdaki hava öncekinden de soğuktu. Jon, kalenin karşı tarafındaki Kral Kulesi’nin pencerelerinde pırıldayan mum ışığını görebiliyordu. Val kulenin çatısındaydı, Sur’a bakıyordu. Stannis, Val’i, kendi odasının üstündeki odada sıkı gözetim altında tutuyordu ama egzersiz yapması için siperlerde yürümesine izin veriyordu. <em>Yalnız görünüyor,</em> diye düşündü Jon. <em>Yalnız ve güzel.</em> Ygritte, ateşle öpülmüş kızıl saçlarıyla kendince güzeldi ama onun yüzünü canlandıran şey gülümsemesiydi. Val’in gülümsemesine gerek yoktu; dünyadaki bütün saraylarda, adamların kafalarını kendine döndürebilirdi.</p>

    <p>Bununla birlikte, yabanıl prensesi gardiyanları tarafından sevilmiyordu. Val “diz çökenler” diyerek onları aşağılıyordu ve üç kez kaçmaya kalkışmıştı. Bir keresinde, silahlı bir asker onun yanında dikkatsiz davranmıştı, Val askerin hançerini kınından kapmış ve adamın boğazını delmişti. Hançer yarım santim sola kaysa, asker ölebilirdi.</p>

    <p><em>Yalnız, güzel ve ölümcül,</em> diye düşündü Jon Kar, <em>ve ona sahip olabilirdim. Ona, Kışyarı’na ve lord babamın adına.</em> Jon, bunların yerine siyah bir pelerin ve buzdan bir duvar tercih etmişti. Onuru tercih etmişti. <em>Piçlere özgü bir onur.</em></p>

    <p>Jon avluyu geçerken. Sur sağında yükseldi. Sur’un yüksek buzları hafifçe parlıyordu ama aşağısı gölgelerden ibaretti. Kapıdaki parmaklıkların arasından turuncu loş bir ışık süzülüyordu; muhafızlar rüzgârdan korunmak için oraya sığınmıştı. Jon, sallanan ve buza sürtünen vincin zincirlerinden gelen gıcırtıyı duyabiliyordu. Yukarıdaki devriyeler, ısınmak için kullandıkları kulübenin içinde, bir maltızın etrafında toplanmış olmalılardı, rüzgârı bastırıp seslerini duyurabilmek için bağırıyorlardı. Yoksa çabalamaktan vazgeçerlerdi ve her adam kendi sessizlik gölünde boğulurdu. <em>Buzda yürüyor olmalıydım. Sur benim.</em></p>

    <p>Hayalet ortaya çıktığında, Jon, Lord Kumandan Kulesi’nin iskeletinin altında yürüyordu, Ygritte’in onun kollarında öldüğü noktayı geçmişti. Ulu kurdun ılık nefesi soğuk havada buharlaşıyordu. Hayvanın kırmızı gözleri ateş gölleri gibi ışıldıyordu. Jon’un ağzı sıcak kan tadıyla doldu ve Jon, Hayalet’in o gece ne öldürdüğünü anladı. <em>Hayır,</em> diye düşündü. <em>Ben insanım, kurt değilim.</em> Eldivenli elinin tersiyle ağzını ovuşturdu ve tükürdü.</p>

    <p>Clydas hâlâ kuşluğun altındaki dairede kalıyordu. Jon’un kapıyı çaldığını duyunca, elinde ince bir mumla ayaklarını sürüyerek geldi. “Rahatsız ediyor muyum?” diye sordu Jon.</p>

    <p>“Hiç değil.” Clydas kapıyı ardına kadar açtı. “Baharatlı şarap kaynatıyordum. Lordum bir kadeh alır mı?”</p>

    <p>“Zevkle.” Jon’un elleri soğuktan katılaşmıştı. Jon eldivenlerini çıkardı ve parmaklarını esnetti.</p>

    <p>Clydas, şarabı karıştırmak için şömineye döndü. En az altmış yaşındaydı. <em>Yaşlı bir adam. Sadece Aemon’la kıyaslandığında genç görünüyor.</em> Kısa ve yuvarlaktı. Geceye ait bir yaratığın loş ve pembe gözlerine sahipti. Kafa derisine birkaç beyaz saç tutunmuştu. Clydas şarabı getirdiğinde, Jon kadehi iki eliyle birden kavradı, baharatları kokladı, içkiyi yudumladı. Sıcaklık göğsüne yayıldı. Jon, ağzındaki kan tadından kurtulmak için büyük bir yudum daha aldı.</p>

    <p>“Kraliçenin adamları Sur’un Ötesindeki Kral’ın korkakça öldüğünü söylüyorlar. Adamın merhamet için yalvardığını ve krallığını inkâr ettiğini söylüyorlar.”</p>

    <p>“Bunları yaptı. Işık Getiren daha önce hiç görmediğim kadar parlaktı. Güneş kadar parlaktı.” Jon kadehini kaldırdı. “Stannis Baratheon’a ve onun sihirli kılıcına.” Ağzındaki şarap tadı acıydı.</p>

    <p>“Majesteleri Kral kolay bir adam değil. Taç takanların çok azı kolaydır. Üstat Aemon, <em>birçok iyi adam, kötü krallar olmuşlardır,</em> derdi, <em>ve bazı kötü adamlar, iyi krallar olmuşlardır.</em>”</p>

    <p>“O bilirdi.” Aemon Targaryen, Demir Taht’ın üstünde dokuz kral görmüştü. O bir kralın oğlu, bir kralın kardeşi ve bir kralın amcasıydı. “Üstat Aemon’ın bana bıraktığı kitaba baktım. <em>Yeşim İcmali.</em> Sayfalar Azor Ahai’den bahsediyor. Işık Getiren onun kılıcıymış. Votar’a inanacak olursak, Azor o kılıcı karısının kanıyla tavlamış. Bu olaydan sonra Işık Getiren asla soğuk olmamış, Nissa Nissa kadar ılıkmış. Mücadelede kıpkırmızı yanarmış. Azor Ahai bir keresinde bir canavarla dövüşmüş. Kılıcı yaratığın karnına sapladığında, canavarın kanı kaynamaya başlamış. Canavarın ağzından duman ve buhar çıkmış, gözleri eriyip yanaklarına akmış ve bedeni alev almış.”</p>

    <p>Clydas gözlerini kırpıştırdı. “Kendi ısısını yaratan bir kılıç...”</p>

    <p>“...Sur’da çok işe yarardı.” Jon, şarap kadehini bir kenara koydu ve köstebek derisinden yapılmış siyah eldivenlerini taktı. “Stannis’in savurduğu kılıcın soğuk olması büyük talihsizlik. <em>Stannis</em>’in Işık Getiren’inin mücadelede nasıl davranacağını görmek isterdim. Şarap için teşekkür ederim. Hayalet, gel.” Jon Kar pelerinin başlığını yukarı çekti ve kapıyı açtı. Beyaz kurt onun peşinden gecenin içine yürüdü.</p>

    <p>Silahhane sessiz ve karanlıktı. Jon, mızraklarla dolu sessiz sıraların önünden geçmeden önce muhafızları başıyla selamladı. Kılıç kemerini kapının yanındaki bir kancaya astı, pelerinini de bir diğerine. Eldivenlerini çıkardı, elleri katı ve soğuktu. Jon’un mumları yakması epey vakit aldı. Hayalet, halının üstüne kıvrılıp uykuya daldı ama Jon henüz dinlenemezdi. Çam ağacından yapılmış çentikli masanın üstü, Sur’un ve Sur’un ötesindeki toprakların haritalarıyla, korucuların isim listesiyle ve Sör Denys Mallister’ın el yazısıyla yazılıp Gölge Kule’den gönderilmiş bir mektupla kaplıydı.</p>

    <p>Jon, Gölge Kule’den gelen mektubu tekrar okudu, bir tüy kalemin ucunu sivriltti ve siyah mürekkeple dolu bir hokkanın tıpasını çıkardı. İki mektup yazdı. İlk mektup Sör Denys’e, ikincisi Cotter Turna’yaydı. Adamların her ikisi de Jon’u daha fazla adam için sıkıştırıyordu. Jon, Halder ile Kurbağa’yı batıya, Gölge Kule’ye yolladı. Grenn’le Pyp’i de Kıyıdaki Doğugözcüsü’ne. Mürekkep düzgün bir şekilde akmıyordu ve Jon’un bütün kelimeleri kaba, sert ve biçimsiz görünüyordu ama Jon inat etti.</p>

    <p>Sonunda kalemi masaya bıraktığında oda loş ve soğuktu. Jon, duvarların üstüne geldiğini hissedebiliyordu. Yaşlı Ayı’nın kuzgunu pencereye tünemişti, kurnaz ve siyah gözleriyle Jon’a yukarıdan bakıyordu. <em>Benim son dostum,</em> diye düşündü Jon kederle. <em>Senden uzun yaşasam iyi olur, yoksa benim yüzümü de yersin.</em> Hayalet sayılmazdı. Hayalet bir dosttan daha yakındı. Hayalet onun bir parçasıydı.</p>

    <p>Jon ayağa kalktı ve bir zamanlar Donal Noye’a ait olan dar yatağa gitmek için basamakları tırmandı. <em>Burası benim yerim,</em> diye düşündü soyunurken, <em>şu andan, hayatımın sonuna kadar.</em></p>
  </div>
</body>
</html>
