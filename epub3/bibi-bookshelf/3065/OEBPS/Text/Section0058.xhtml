<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Tormund Devfelaketi uzun boylu bir adam değildi ama tanrılar ona geniş bir göğüs ve muazzam bir göbek vermişti. Mance Rayder, Tormund’ın ciğerlerinin gücünden dolayı ona Borucu adını takmıştı ve Tormund’ın kahkahasının dağların zirvelerindeki karları devirebileceğini söylemeyi alışkanlık haline getirmişti. Tormund’ın öfkeliyken çıkardığı kükreme sesleri, Jon’a, bağıran bir mamutu hatırlatırdı.</p>

    <p>Tormund o gün sıkça ve gürültülü bir şekilde kükredi. Haykırdı, bağırdı, yumruğunu masaya indirip bir su sürahisini devirdi, bal likörü boynuzunu elinden hiç düşürmedi; bu yüzden, tehditler savurduğunda ağzından çıkan tükürükler tatlıydı. Jon Kar’a korkak, yalancı, dönek, kara kalpli diz çöken, hırsız ve leş kargası dedi. Onu, özgür insanları arkadan düzmek isteyen bir oğlancı olmakla suçladı. İçki boynuzunu iki kez Jon’un kafasına fırlattı ama boynuzu boşalttıktan sonra. Tormund, iyi bal likörünü ziyan edecek bir adam değildi. Jon, adamın sözlerinin ona çarpmasına izin verdi. Sesini hiç yükseltmedi ve tehdide tehditle karşılık vermedi ama öngördüğünden fazla teslim de olmadı.</p>

    <p>Sonunda, çadırın dışındaki ikindi gölgeleri uzamaya başladığında, Tormund Devfelaketi –Mübalağacı, Borucu, Buz Kırıcı, Tormund Yıldırımyumruk, Ayıların Kocası, Al Kale’nin Şarap Kralı, Tanrılarla Konuşan ve Orduların Babası– elini uzattı. “O halde anlaştık. Tanrılar beni affetsin. Beni asla affetmeyecek yüzlerce anne olduğunu biliyorum.”</p>

    <p>Jon, ona uzatılan eli tuttu. Kafasında yemininin sözleri çınlıyordu. <em>Ben karanlıktaki kılıç, duvardaki gözcüyüm. Ben soğukta yanan ateş, şafak vaktindeki ışığım. Ben uyurları uyandıran nida, diyar halkını koruyan kalkanım.</em> Ve yemine yeni bir satır eklenmişti: <em>Ben kapıları açan ve düşmanın içeri girmesine izin veren muhafızım.</em> Jon, doğru şeyi yaptığından emin olmak için çok şey verirdi ama geri dönemeyeceği kadar uzun bir yol katetmişti. “Anlaştık,” dedi.</p>

    <p>Tormund’ın el sıkışması kemik kıran türdendi. Adamın bu özelliği değişmemişti. Sakalı da aynıydı ama o beyaz kılların altındaki yüz iyice zayıflamıştı ve o al yanaklara derin çizgiler kazınmıştı. Tormund, Jon’un elini kemikli bir lapaya dönüştürmek için elinden gelenin en iyisini yaparken, “Mance, fırsatı varken seni öldürmeliydi, “dedi. “Bulamaç için altın... ve çocuklar. Zalim bir fiyat. Eskiden tanıdığım o tatlı delikanlıya ne oldu?”</p>

    <p><em>Onu lord kumandan yaptılar.</em> “Adil bir pazarlık iki tarafı da mutsuz eder. Üç gün?”</p>

    <p>“Eğer o kadar uzun yaşarsam. Kendi adamlarımdan bazıları, şartları duyduklarında yüzüme tükürecekler.” Tormund, Jon’un elini bıraktı. “Eğer onları biraz tanıyorsam senin kargaların da homurdanacak. Ve onları tanıyorum, sayamayacağım kadar fazla karga öldürdüm.”</p>

    <p>“Sur’un güneyine geldiğinde, bunu yüksek sesle söylemesen iyi olur.”</p>

    <p>“Har!” Tormund güldü. Bu da değişmemişti; adam hâlâ sık sık ve kolayca gülüyordu. “Zekice sözler. Kargaların beni gagalayarak öldürmesini istemem.” Jon’un sırtına vurdu. “Bütün insanlarım Sur’un ardında güvende olduğunda, birlikte oturur, şarap içer, et yeriz. O vakte kadar...” Yabanıl, sol kolundaki halkayı çıkarıp Jon’a fırlattı, sonra sağ kolundaki halkayla aynı şeyi yaptı. “İlk ödemen. Bu halkaları babamdan almıştım, o da kendi babasından almış. Şimdi ikisi de senin, seni hırsız kara piç.”</p>

    <p>Kol halkaları eski altından yapılmıştı, sert ve ağırlardı, üstlerine İlk İnsanlar’ın kadim hiyeroglifleri işlenmişti. Tormund Devfelaketi, Jon onu bildi bileli bu halkaları takıyordu. “Braavoslu bu halkaları altın için eritecek. Yazık olacak. Belki de bunlar sende kalmalı.”</p>

    <p>“Hayır. Tormund Yıldırımyumruk’un özgür insanları hazinelerinden vazgeçmeye zorladığı ama kendi hazinelerini sakladığı söylensin istemem.” Tormund sırıttı. “Ama aletime taktığım halkayı saklayacağım. O bunlardan çok daha büyük. Sen onu bir tork olarak kullanabilirsin.”</p>

    <p>Jon gülmek zorundaydı. “Hiç değişmiyorsun.”</p>

    <p>“Ah, değişiyorum.” Tormund’ın sırıtışı, yazın eriyen karlar gibi kayboldu. “Al Kale’de olduğum adam değilim artık. Çok fazla ölüm ve ölümden beter şeyler gördüm. Oğullarım...” Tormund’ın yüzü kederle çarpıldı. “Dormund, Sur için yapılan savaşta katledildi. Bunu senin şövalyelerinden biri yaptı, baştan ayağa gri çeliklere bürünmüş bir piçti, kalkanında pervaneler vardı. Saldırıyı gördüm. Oğlum, ben ona ulaşamadan önce öldü. Ve Torwynd... onu soğuk aldı. Torwynd her daim hastaydı. Bir gece uyurken öldü. İşin en kötü tarafı, biz henüz onun öldüğünü anlamamışken, Torwynd bembeyaz bir yüzle ve mavi gözlerle ayağa kalktı. Onunla bizzat ilgilenmek zorunda kaldım. Bu çok zordu Jon.” Adamın gözlerinde yaşlar pırıldadı. “Doğruyu söylemek gerekirse, Torwynd gerçek bir erkek sayılmazdı ama benim küçük oğlumdu ve ben onu seviyordum.”</p>

    <p>Jon, elini Tormund’ın omzuna koydu. “Çok üzgünüm.”</p>

    <p>“Neden? Onu sen öldürmedin. Ellerinde kan var, tıpkı benim ellerimde olduğu gibi, ama o kan oğlumun kanı değil.” Tormund başını salladı. “Hâlâ iki güçlü oğlum var.”</p>

    <p>“Kızın?..”</p>

    <p>“Munda.” Tormund’ın gülümsemesi geri döndü. “İnanmayacaksın ama Uzunmızrak Ryk’ı koca olarak aldı. Bana sorarsan, o çocukta mantıktan çok maslahat var ama kızıma iyi davranıyor. Kızımı incitecek olursa, aletini keserim ve onu kendi aletiyle döverim.” Tormund, Jon’un sırtına candan bir şekilde tekrar vurdu. “Geri dönme vaktin geldi. Biraz daha oyalanırsan seni yediğimizi düşünecekler.”</p>

    <p>“Öyleyse üç gün sonra, şafakta. Önce erkek çocuklar.”</p>

    <p>“Bunu ilk kez ve onuncu kez söylediğinde de duymuştum karga,” dedi Tormund. “Bizi dinleyen biri, aramızda hiç güven olmadığını düşünür.” Tükürdü. “Önce erkek çocuklar, evet. Mamutlar uzun yoldan gelecek. Doğugözcüsü’nün onları beklediğinden emin ol. Kahrolası kapılarına saldırılmamasını ve hiç kavga çıkmamasını sağlayacağım. Sıraya girmiş ördek yavruları gibi uslu ve düzenli olacağız. Ben de anne ördek olacağım. Har!” Jon’u çadırdan çıkardı.</p>

    <p>Dışarıda parlak ve bulutsuz bir gün vardı. Güneş, on beş gün süren gaiplikten sonra gökyüzüne geri dönmüştü. Sur güneyde mavi beyaz pırıldıyordu. Jon’un Kara Kale’deki yaşlı adamlardan duyduğu bir deyiş vardı: <em>Sur’un ruh halleri Deli Kral Aerys’inkilerden fazladır.</em> Bazen de, <em>Sur’un ruh halleri bir kadınınkinden fazladır,</em> denirdi. Sur bulutlu günlerde beyaz bir kaya gibi görünürdü. Aysız gecelerde kömür kadar kara olurdu. Kar fırtınalarında kardan oyulmuş gibi dururdu. Ama bunun gibi günlerde, Sur’u buzdan başka bir şey zannetmek imkânsızdı. Bunun gibi günlerde, Sur bir rahibin kristali gibi ışıldardı. Her çatlak ve her yarık güneşle boyanırdı. Yarı saydam dalgaların ardında buzlu gökkuşakları dans eder ve ölürdü. Bunun gibi günlerde. Sur güzeldi.</p>

    <p>Tormund’ın en büyük oğlu, atların yanında duruyordu, Leathers’la sohbet ediyordu. Özgür insanlar arasında Uzun Toregg olarak tanınıyordu. Leathers’ı birkaç santimle geçmesine rağmen babasına otuz santim yukarıdan bakıyordu. Beygir lakaplı Köstebek Kasabası çocuğu Hareth, ateşin yanına oturmuştu, sırtı diğer iki adama dönüktü. Jon bu görüşme için beraberinde sadece Beygir’i ve Leathers’ı getirmişti; daha fazla adam, bir korku emaresi olarak algılanabilirdi. Üstelik Tormund kan dökmek isteseydi, yirmi adam iki adamdan daha faydalı olmazdı. Jon’un ihtiyaç duyduğu tek koruma, Hayalet’ti; ulu kurt düşmanların kokusunu alabiliyordu, düşmanlığını gülümsemelerin arkasına saklayanların kokusunu bile.</p>

    <p>Fakat Hayalet gitmişti. Jon, siyah eldivenlerinin tekini çıkardı, iki parmağını ağzına sokup ıslık çaldı. “<em>Hayalet!</em> Buraya gel.”</p>

    <p>Yukarıdan kanat sesleri duyuldu. Mormont’un kuzgunu, yaşlı bir meşe ağacının dalından kalkıp Jon’un eyerine kondu. <em>“Mısır,”</em> diye bağırdı. <em>“Mısır, mısır, mısır.”</em></p>

    <p>“Sen de mi beni takip ettin?” Jon, kuşu kovalamak için elini uzattı ama kendini hayvanın tüylerini okşarken buldu. Kuzgun, Jon’un gözlerine baktı, başını yukarı aşağı sallayarak, <em>“Kar,”</em> diye mırıldandı. Sonra ağaçların arasından Val’le birlikte Hayalet çıktı.</p>

    <p><em>Birbirlerine aitlermiş gibi görünüyorlar.</em> Val baştan ayağa beyazlara bürünmüştü; beyaz deriden yapılmış çizmelerin içine sokulmuş beyaz yün bir pantolon, büvet ağacından oyulmuş bir broşla omza tutturulmuş beyaz bir pelerin, kemik kopçalı beyaz bir tunik. Kızın nefesi de beyazdı... ama gözleri maviydi, uzun saç örgüsü bal rengiydi, yanakları soğuk yüzünden kızarmıştı. Jon Kar uzun zamandır böyle güzel bir manzara görmemişti.</p>

    <p>“Kurdumu çalmaya mı çalışıyorsun?” diye sordu kıza.</p>

    <p>“Neden olmasın? Eğer her kadının bir kurdu olsaydı, erkekler çok daha tatlı olurdu. Kargalar bile.”</p>

    <p>“Har!” diye güldü Tormund Devfelaketi. “Bu kızla ağız dalaşı yapma Lord Kar. Bu kız bizim gibiler için fazla zeki. Onu bir an önce çalsan iyi edersin. Yoksa Toregg uyanacak ve onu senden önce çalacak.”</p>

    <p>Şu öküz Axell Florent, Val için ne demişti? “Evlilik çağındaymış, üstelik güzel bir kızmış. İyi kalçaları ve iyi göğüsleri varmış, yapısı çocuk doğurmaya müsaitmiş.” Bunların hepsi doğruydu ama yabanıl kız bundan çok daha fazlasıydı. Bunu, Nöbet’in deneyimli korucularının bulamadığı Tormund’ı bularak kanıtlamıştı. <em>Bir prenses olmayabilir ama herhangi bir lord için kıymetli bir eş olurdu.</em></p>

    <p>Ancak o köprü uzun zaman önce yanmıştı ve meşaleyi bizzat Jon fırlatmıştı. “Toregg istediğini yapabilir,” dedi. “Ben bir yemin ettim.”</p>

    <p>“Val bunu umursamaz. Umursar mısın?”</p>

    <p>Val kalçasındaki kemik bıçağa vurdu. “Lord Karga, cesaret edebildiği herhangi bir gecede yatağıma girmeyi deneyebilir. Hadım edildiğinde, yeminine sadık kalmak onun için daha kolay olur.”</p>

    <p><em>“Har!”</em> Tormund tekrar güldü. “Bunu duydun mu Toregg? Bu kızdan uzak dur. Bir kızım var, birine daha ihtiyacım yok.” Yabanıl şefi başını sallayarak çadırına girdi.</p>

    <p>Jon, Hayalet’in kulağını kaşırken, Toregg, Val’in atını getirdi. Kız hâlâ, Sur’dan ayrıldığı gün Mully’den aldığı tüylü, tek gözlü, gri atı sürüyordu. Atını Sur’a doğru çevirirken, “Küçük canavar nasıl?” diye sordu.</p>

    <p>“Senin bizden ayrıldığın güne göre iki kat iri ve üç kat gürültülü. Canı meme istediğinde sesi Doğugözcüsü’nden duyuluyor.” Jon atına bindi.</p>

    <p>Val, Jon’un yanına geldi. “İşte... tıpkı söylediğim gibi sana Tormund’ı getirdim. Şimdi ne olacak? Eski hücreme mi döneceğim?”</p>

    <p>“Eski hücrende başkası var. Kraliçe Selyse, Kral Kulesi’ni kendine aldı. Hardin Kulesi’ni hatırlıyor musun?”</p>

    <p>“O kule yıkılacakmış gibi görünüyor.”</p>

    <p>“Yüzyıllardır öyle görünüyor. En üst katı senin için hazırlattım leydim. Kral Kulesi’ndeki odandan daha geniş fakat daha rahatsız bir yerin olacak. O kuleye kimse Hardin Sarayı diyemez.”</p>

    <p>“Özgürlüğü rahatlığa tercih ederim.”</p>

    <p>“Kale içinde dolaşma özgürlüğün olacak ama üzülerek söylüyorum ki bir tutsak olarak kalmak zorundasın. Bununla birlikte, davetsiz misafirler tarafından rahatsız edilmeyeceğine dair söz verebilirim. Hardin Kulesi’ni benim adamlarım koruyor, kraliçenin adamları değil. Wun Wun da girişte uyuyor.”</p>

    <p>“Koruyucu olarak bir dev? Dalla bile bununla böbürlenemezdi.”</p>

    <p>Tormund’ın yabanılları, çadırların içinden ve yapraksız ağaçlarının altından, Jon’la Val’in geçip gidişini izledi. Jon, dövüş yaşına gelmiş her adama karşılık üç kadın ve bir o kadar çocuk gördü. Mance Rayder özgür insanları Sur’a getirdiğinde, adamın takipçilerinin önünde koyun, keçi ve domuz sürüleri yürüyordu ama şimdi, etraftaki yegâne hayvanlar mamutlardı. Devlerin vahşiliği olmasaydı mamutlar da kesilirdi, Jon bundan emindi. Mamutların kemiklerinde ziyadesiyle et vardı.</p>

    <p>Jon hastalık işaretleri de gördü. Bu durum onu anlatamayacağı kadar huzursuz etti. Tormund’ın çetesi açlıktan kırılıp hasta olmuşsa, Köstebek Ana’yı takip edip Çetinocak’a giden binlerce insanın başına ne gelmişti? <em>Cotter Turna yakında onlara ulaşacak. Eğer rüzgârlar nazik davrandıysa, donanma şu anda, taşıyabildiği kadar çok özgür insanla birlikte Doğugözcüsü’ne dönüyor bile olabilir.</em></p>

    <p>“Tormund’la görüşmen nasıl geçti?” diye sordu Val.</p>

    <p>“Bunu bir yıl sonra sor. İşin zor bölümü hâlâ beni bekliyor. Kendi adamlarımı, bizzat pişirdiğim yemeği yemeye ikna edeceğim bölüm. Korkarım ki yemeğin tadından hoşlanmayacaklar.”</p>

    <p>“Bırak da sana yardım edeyim.”</p>

    <p>“Ettin. Bana Tormund’ı getirdin.”</p>

    <p>“Daha fazlasını yapabilirim.”</p>

    <p><em>Neden olmasın?</em> diye düşündü Jon. <em>Adamlarımın hepsi Val’in bir prenses olduğuna inanıyor.</em> Val, at sırtında doğmuş gibi görünüyor ve öyle at sürüyordu. <em>Savaşçı bir prenses,</em> diye karar verdi Jon, <em>bir kulede oturan, saçlarını fırçalayan ve onu kurtarmaya gelecek bir şövalye bekleyen kırılgan bir yaratık değil.</em> “Kraliçeyi bu anlaşmayla ilgili bilgilendirmeliyim,” dedi. “İstersen onunla tanışabilirsin, tabii diz çökmeye razıysan.” Jon’un, Majesteleri Kraliçe’yi, ağzını bile açmadan kızdırması iyi olmazdı.</p>

    <p>“Diz çökerken gülebilir miyim?”</p>

    <p>“Gülemezsin. Bu bir oyun değil. Halklarımızın arasında eski, derin ve kırmızı bir kan nehri akıyor. Stannis Baratheon, yabanılları diyara kabul etmeyi uygun gören az sayıda kişiden biri. Yaptığım şey için, Stannis’in kraliçesinin desteğine ihtiyacım var.”</p>

    <p>Val’in şen gülümsemesi soldu. “Sana söz veriyorum Lord Kar. Kraliçenin önünde münasip bir yabanıl prensesi gibi davranacağım.”</p>

    <p><em>O benim kraliçem değil,</em> diyebilirdi Jon. <em>Gerçeği söylemek gerekirse kadının gideceği günü iple çekiyorum. Tanrılar merhametliyse, Selyse, Melisandre’yi de yanında götürür.</em></p>

    <p>Yolun geri kalanında sessizce at sürdüler. Hayalet arkalarında yürüdü. Mormont’un kuzgunu kapıya kadar onları takip etti, sonra yukarı doğru kanat çırptı. Jon, Val ve diğerleri atlarından indiler. Beygir, buzlu tüneli aydınlatmak için bir meşaleyle birlikte önden gitti.</p>

    <p>Jon ve beraberindekiler, tünelden geçip Sur’un güneyine vardılar. Kara kardeşlerden oluşan küçük bir kalabalık kapının yanında onları bekliyordu. Aralarında Kral Ormanı’ndan Ulmer vardı. Yaşlı okçu, diğer adamların adına konuşmak için öne çıktı. “Delikanlılar merak içinde. Barış olacak mı lordum? Yoksa kan ve demir mi olacak?”</p>

    <p>“Barış,” dedi Jon Kar. “Üç gün sonra, Tormund Devfelaketi insanlarını Sur’un içinden geçirecek. Dost olarak, düşman değil. Bazıları bize katılıp kardeşimiz bile olabilir. Bize düşen, onları içtenlikle karşılamak. Şimdi görevlerinizin başına dönün.” Jon, atının dizginlerini Saten’e uzattı. “Kraliçe Selyse’i görmeliyim.” Majesteleri Kraliçe, Jon’un derhal ona gitmemesini hakaret olarak algılayabilirdi. “Daha sonra birkaç mektup yazmam gerek. Odama parşömen, kalem ve bir hokka üstat mürekkebi getir. Sonra Marsh’ı, Yarwyck’i, Rahip Cellador’u ve Clydas’ı çağır.” Cellador ayyaştı ve Clydas gerçek bir üstat değildi ama Jon’un elinde onlardan başka kimse yoktu. <em>Sam dönene kadar.</em> “Kuzeyli adamları da çağır. Flint ve Norrey. Leathers, sen de orada olmalısın.”</p>

    <p>“Hobb soğan turtası pişiriyor,” dedi Saten. “Çağırdığınız adamlara akşam yemeğinde size katılmalarını söyleyeyim mi?”</p>

    <p>Jon düşündü. “Hayır. Onlara, gün batımında Sur’un üstünde bana katılmalarını söyle.” Val’e döndü. “Leydim, lütfen benimle gel.”</p>

    <p>“Karga emir verir, tutsak itaat eder.” Val’in ses tonu şakacıydı. “Onunla karşılaşan yetişkin adamların bacaklarını titretiyorsa, şu sizin kraliçe amansız bir kadın olmalı. Yün ve kürk yerine zırh mı kuşanmalıyım? Bu kıyafetleri bana Dalla verdi, bunların kanla lekelenmesini istemem.”</p>

    <p>“Sözler kan döküyor olsaydı, korkmak için bir sebebin olurdu. Bence kıyafetlerin güvende leydim.”</p>

    <p>Jon ve Val, kirli kar yığınlarının arasındaki yeni kürenmiş patikalardan geçerek Kral Kulesi’ne doğru yürüdüler. “Şu sizin kraliçenizin siyah sakalları olduğunu duydum.”</p>

    <p>Jon, gülümsememesi gerektiğini biliyordu ama gülümsedi. “Sadece bıyığı var. Kılları sayabilirsin.”</p>

    <p>“Nasıl da heves kırıcı.”</p>

    <p>Kraliçe Selyse, kendi makamının hanımı olmak istediğiyle ilgili ne kadar konuşursa konuşsun, Kara Kale’nin rahatlığını Gece Kalesi’nin gölgeleri uğruna terk etmek hususunda aceleci davranmıyordu. Elbette muhafızları vardı; kapının önüne dört, basamaklara iki, kapının iç tarafındaki maltızın yanına iki adam yerleştirilmişti. Adamların kumandanı, Kral Dağı’ndan Sör Patrek’ti. Patrek; beyaz, mavi ve gümüş renkli şövalye kıyafetlerini giymişti, pelerininde beş köşeli yıldızlar vardı. Val’e takdim edilen şövalye, tek dizinin üstüne çöktü ve kızın eldivenini öptü. “Bana söylenenden daha güzelsiniz prenses,” dedi. “Kraliçe güzelliğinizle ilgili çok şey anlattı.”</p>

    <p>“Ne kadar tuhaf, kendisi beni hiç görmedi.” Val, Sör Patrek’in başına dokundu. “Şimdi ayağa kalk sör diz çöken. Kalk, kalk.” Bir köpekle konuşuyormuş gibi konuşuyordu.</p>

    <p>Jon’un yapabildiği tek şey, gülmemekti. Taş kadar sert bir yüz ifadesiyle, şövalyeye kraliçeyi görmek istediğini söyledi. Sör Patrek, silahlı askerlerden birini, kraliçenin Jon’la Val’i kabul edip etmeyeceğini öğrenmek için yukarı gönderdi. “Kurt burada kalacak,” dedi.</p>

    <p>Jon bunu bekliyordu. Ulu kurt, Kraliçe Selyse’i en az Wun Wun kadar huzursuz ediyordu. “Hayalet, burada kal.”</p>

    <p>Jon ve Val, Majesteleri Kraliçe’yi, ateşin yanında dikiş diker halde buldular. Kraliçenin soytarısı, sadece kendisinin duyabildiği bir müzik eşliğinde dans ediyordu, adamın şapkasındaki çanlar çınlıyordu. Yamalı Yüz, Jon’u gördüğünde, “Karga, karga,” diye bağırdı. “Denizin altındaki kargalar kar gibi beyazdır. Ben bilirim, ben bilirim, oh, oh, oh.” Prenses Shireen pencere sekisine oturmuştu, yüzünü şekilsizleştiren gri hastalığın en kötü kısmını saklamak için, başlığını kafasına geçirmişti.</p>

    <p>Leydi Melisandre’den iz yoktu. Jon bunun için müteşekkir oldu. Kırmızı rahibeyle er ya da geç yüzleşmesi gerekecekti ama bu görüşmenin kraliçenin huzurunda olmamasını tercih ederdi. “Majesteleri.” Tek dizinin üstüne çöktü. Val de aynı şeyi yaptı.</p>

    <p>Kraliçe Selyse, dikişini bir kenara bıraktı. “Kalkabilirsiniz.”</p>

    <p>“Eğer Majesteleri memnun olacaksa, Leydi Val’i takdim etmek isterim. Val’in ablası Dalla...”</p>

    <p>“...bizi bütün gece ayakta tutan şu ağlak bebeğin annesiydi. Onun kim olduğunu biliyorum Lord Kar.” Kraliçe burnunu çekti. “Val buraya kral kocamdan önce döndüğü için şanslısın, aksi halde bu iş senin için kötü sonuçlanabilirdi. Çok kötü sonuçlanabilirdi.”</p>

    <p>“Sen yabanıl prenses misin?” diye sordu Shireen, Val’e.</p>

    <p>“Kimileri beni öyle çağırıyor,” dedi Val. “Ablam, Sur’un Ötesindeki Kral Mance Rayder’ın karısıydı. Kral için bir erkek evlat doğururken öldü.”</p>

    <p>“Ben de prensesim,” dedi Shireen, “ama bir ablam yok. Eskiden bir kuzenim vardı, denize açıldı. Bir piçti ama onu seviyordum.”</p>

    <p>“Lütfen Shireen,” dedi kraliçe. “Lord kumandanın, buraya, Robert’ın gayrimeşru çocuklarını dinlemek için gelmediğine eminim. Yamalı Yüz, iyi bir soytarı ol ve prensesi odasına götür.”</p>

    <p>Adamın şapkasındaki çanlar çınladı. “Uzağa, uzağa,” diye şarkı söyledi soytarı. “Gel benimle denizin altına, uzağa, uzağa, uzağa.” Küçük prensesi elinden tuttu ve onu odadan çıkardı.</p>

    <p>“Majesteleri,” dedi Jon, “Yabanılların lideri şartlarımı kabul etti.”</p>

    <p>Kraliçe Selyse başıyla onayladı. “Lord kocamın arzusu, bu vahşi insanlara bir sığınak vermekti. Kral huzurunu korudukları ve kral kanunlarına sadık kaldıkları sürece diyarımızda hoş karşılanacaklar.” Dudaklarını büzdü. “Buraya devler getireceklerini duydum.”</p>

    <p>Val cevap verdi. “Hemen hemen iki yüz dev Majesteleri. Ve seksenden fazla mamut.”</p>

    <p>Kraliçe titredi. “Dehşet verici yaratıklar.” Jon, kadının devlerden mi yoksa mamutlardan mı bahsettiğini söyleyemezdi. “Mamafih, lord kocam bu çeşit hayvanları mücadelelerde kullanabilir.”</p>

    <p>“Olabilir Majesteleri,” dedi Jon, “lakin mamutlar, kapımızdan geçemeyecek kadar iriler.”</p>

    <p>“Kapı genişletilemez mi?”</p>

    <p>“Bunun... akıllıca olmayacağı kanaatindeyim.”</p>

    <p>Selyse burnunu çekti. “Eğer öyle diyorsanız. Bu konularda bilgi sahibi olduğunuzdan eminim. Şu yabanılları nereye yerleştirmeyi düşünüyorsunuz? Köstebek Kasabası’nın o kadar insanı barındıracak kadar büyük olmadığı aşikâr. Kaç kişiler?”</p>

    <p>“Dört bin Majesteleri. Terk edilmiş kalelerimizde garnizon kurmamıza yardım edecekler. Sur’u daha iyi koruyacağız.”</p>

    <p>“O kalelerin harabe halinde olduğunu sanıyordum. Molozlardan ibaret kasvetli, rüzgârlı yerler. Doğugözcüsü’nde farelerden ve örümceklerden bahsedildiği duydum.”</p>

    <p><em>Örümcekler şimdiye kadar soğuk yüzünden ölmüştür,</em> diye düşündü Jon, <em>fareler de kışın et kaynağı olarak kullanılabilir.</em> “Bunların hepsi doğru Majesteleri... fakat harabeler bile bir çeşit sığınak sağlar. Ve sığınaklarla Ötekiler arasında Sur var.”</p>

    <p>“Bütün bunları dikkatlice düşündüğünüzü görüyorum Lord Kar. Kral Stannis mücadeleden zaferle döndüğünde buna memnun olacak, bundan eminim.”</p>

    <p><em>Eğer döneceğini farz edersek.</em></p>

    <p>“Yabanıllar ilk önce, Stannis’i kralları, R’hllor’u da tanrıları olarak kabul etmek zorundalar,” diyerek devam etti kraliçe.</p>

    <p><em>İşte buradayız, dar bir geçidin içinde yüz yüzeyiz.</em> “Majesteleri, beni bağışlayın. Üzerinde anlaşmaya vardığımız şartlar bunlar değil.”</p>

    <p>Kraliçenin yüzü sertleşti. “Keder verici bir dikkatsizlik.” Kadının sesindeki belli belirsiz sıcaklık bir anda kaybolmuştu.</p>

    <p>“Özgür insanlar diz çökmez,” dedi Val, kraliçeye.</p>

    <p>“Öyleyse diz çöktürülmeliler,” dedi kraliçe.</p>

    <p>“Bunu yaparsanız ilk fırsatta tekrar ayaklanırız Majesteleri,” diye söz verdi Val. “Ellerimizde bıçaklarla ayaklanırız.”</p>

    <p>Kraliçenin dudakları gerildi, çenesi hafifçe titredi. “Küstahsınız. Bu, yabanıllardan beklenecek bir tavır sanırım. Size, sizi nezaket konusunda eğitebilecek bir koca bulmalıyız.” Kraliçe bakışlarını Jon’a çevirdi. “Bunu onaylamıyorum Lord Kumandan. Lord kocam da onaylamayacak. Her ikimizin de gayet iyi bildiği gibi kapıları açmanıza engel olamam. Lakin kral mücadeleden döndüğünde, bunun hesabını vereceğinize dair yemin edebilirim. Belki de yeniden düşünmek istersiniz.”</p>

    <p>“Majesteleri.” Jon tekrar diz çöktü. Val bu defa ona katılmadı. “Eylemlerimden memnun olmadığınız için üzgünüm. En iyi olduğunu düşündüğüm şeyi yaptım. Gidebilir miyim?”</p>

    <p>“Git. Derhal.”</p>

    <p>Val, dışarı çıkıp kraliçenin adamlarından iyice uzaklaştığında öfkesini açığa vurdu. “Kadının sakallarıyla ilgili yalan söyledin. O kadının çenesinde, benim bacaklarımın arasındakinden fazla kıl var. Ve kadının kızı... kızın yüzü...”</p>

    <p>“Gri hastalık.”</p>

    <p>“Biz ona gri ölüm diyoruz.”</p>

    <p>“Bu hastalık çocuklarda her zaman ölümcül değildir.”</p>

    <p>“Sur’un kuzeyinde öyledir. Kesin tedavisi ağu otudur ama bir yastık ya da bir bıçak da işe yarar. O zavallı çocuğu ben doğurmuş olsaydım, ona merhamet hediyesini uzun zaman önce verirdim.”</p>

    <p>Bu, Jon’un daha önce hiç görmediği bir Val’di. “Prenses Shireen, kraliçenin tek çocuğu.”</p>

    <p>“İkisine de acıyorum. O çocuk temiz değil.”</p>

    <p>“Stannis savaşı kazanırsa, Shireen, Demir Taht’ın veliahtı olacak.”</p>

    <p>“Öyleyse sizin Yedi Krallık’ınıza da acıyorum.”</p>

    <p>“Üstatların inancına göre gri hastalık...”</p>

    <p>“Üstatlar istedikleri şeye inanabilirler. Gerçeği öğrenmek istiyorsan orman cadılarına sor. Gri ölüm uyur, sadece tekrar uyanmak için. <em>O çocuk temiz değil!</em>”</p>

    <p>“Tatlı bir çocuğa benziyor. Bilemezsin...”</p>

    <p>“Bilirim. Hiçbir şey bilmiyorsun Jon Kar.” Val, Jon’un kolunu yakaladı. “Canavarın oradan çıkarılmasını istiyorum. Onun ve sütannelerin. Onları ölü kızla aynı kulede bırakamazsın.”</p>

    <p>Jon, Val’in elini itti. <em>“O kız ölü değil.”</em></p>

    <p>“Ölü. Annesi bunu göremiyor. Anlıyorum ki sen de göremiyorsun. Ama ölüm orada.” Val, Jon’dan uzaklaştı, durdu, döndü. “Sana Tormund Devfelaketi’ni getirdim. Sen de bana canavarımı getir.”</p>

    <p>“Yapabilirsem, getiririm.”</p>

    <p>“Yap. Bana borçlusun Jon Kar.”</p>

    <p>Jon, Val’in gidişini izledi. <em>Yanılıyor. Yanılıyor olmalı. Gri hastalık onun iddia ettiği kadar ölümcül değil, çocuklarda değil.</em></p>

    <p>Hayalet yine gitmişti. Güneş batıda alçalmıştı. Şimdi bir kadeh sıcak şarap çok işime yarar. İki kadeh daha çok işime yarar. Ama şarap beklemek zorundaydı. Jon’un yüzleşmesi gereken düşmanlar vardı. Düşmanların en kötü türü; Kardeşler.</p>

    <p>Leathers, vinç kafesinin yanında Jon’u bekliyordu. Birlikte yukarı çıktılar. Kafes yükseldikçe rüzgâr şiddetlendi. On beş metre yukarıda, kafes her esintiyle sallanmaya başladı, zaman zaman Sur’a sürtünüyor ve güneşte pırıl pırıl parlayan kristal yağmurları oluşturuyordu. Jon ve Leathers, kalenin en uzun kulelerinin üzerine yükseldiler. Yüz yirmi birinci metrede, rüzgâr dişlerini çıkardı ve Jon’un siyah pelerinini yakalayıp gürültülü bir şekilde demir parmaklıklara çarptı. İki yüz on beşinci metrede, rüzgârın dişleri Jon’un etine battı. Vinçten sorumlu adamlar kafesi tutarken. <em>Sur benim,</em> diye hatırlattı Jon kendine, <em>en azından iki gün daha.</em></p>

    <p>Jon buzun üstüne atladı, vinçteki adama teşekkür etti ve nöbetteki mızrakçıyı başıyla selamladı. İki adam da yüzlerini örten yün başlıklar takmışlardı, sadece gözleri görünüyordu. Ama Jon, Ty’ı, sırtından aşağı dökülen karmakarışık siyah saçlarından, Owen’ı da kınına tıkıştırdığı sosislerden tanıdı. Onları sadece duruşlarından da tanıyabilirdi. Babası bir keresinde, Kışyarı’nda, ona ve Robb’a, <em>iyi bir lord adamlarını tanımalıdır,</em> demişti.</p>

    <p>Jon, Sur’un kenarına yürüdü ve Mance Rayder’ın ordusunun yok olduğu ölüm sahasına baktı. Mance’in şimdi nerede olduğunu merak etti. <em>Seni buldu mu küçük kardeşim? Yoksa onu serbest bırakmam için bana oyun mu oynadı?</em></p>

    <p>Jon’un Arya’yı son görüşünden bu yana çok uzun zaman geçmişti. Arya şimdi nasıl görünüyordu? Jon onu tanıyabilir miydi? <em>Arya Ayakaltı. Yüzü her zaman kirliydi.</em> Mikken’ın onun için yaptığı küçük kılıcı hâlâ taşıyor muydu? <em>Düşmanına sivri ucu sapla,</em> demişti Jon, kardeşine. Jon’un Ramsay Kar hakkında duyduğu şey doğruysa, bu ders düğün gecesinde Arya’nın işine yarayacaktı. <em>Onu eve getir Mance. Ben senin oğlunu Melisandre’den kurtardım, şimdi de binlerce insanını kurtarmak üzereyim. Bana o küçük kızı borçlusun.</em></p>

    <p>Kuzeydeki Tekinsiz Orman’da, ikindi vaktinin gölgeleri ağaçların arasında dolaşıyordu. Batı seması kıpkırmızıydı ama doğuda akşamın ilk yıldızları göz kırpıyordu. Jon Kar, kaybettiği her şeyi anımsayarak kılıç elinin parmaklarını esnetti. <em>Sam, seni tatlı aptal, beni lord kumandan yaptığında bana zalim bir oyun oynadın. Bir lord kumandanın hiç dostu olmuyor.</em></p>

    <p>“Lord Kar?” dedi Leathers. “Kafes yukarı geliyor.”</p>

    <p>“Duyuyorum.” Jon, Sur’un kenarında geri çekildi.</p>

    <p>Yukarı çıkan ilk adamlar, kürke ve demire bürünmüş kabile şefleriydi; Flint ve Norrey. Norrey yaşlı bir tilkiye benziyordu, ince yapılı ve buruşuktu ama kurnaz ve çevikti. Torghen Flint, Norrey’den yarım baş kısaydı ama ondan iki kat ağır olmalıydı. Domuz budu kadar iri, kırmızı eklemli elleri vardı. Buzun üstünde topallayarak yürürken, karaçalı ağacından yapılmış siyah bir bastona dayanıyordu. Sonra Bowen Marsh geldi, ayı postuna sarınmıştı. Marsh’ın ardından Othell Yarwyck göründü. Sonra da yarı sarhoş Rahip Cellador.</p>

    <p>“Benimle yürüyün,” dedi Jon adamlara. Sur’un batı kenarı boyunca, üstüne çakıl taşları yayılmış patikada, batan güneşe doğru yürüdüler. Isınma kulübesinden elli metre kadar uzaklaştıklarında, “Sizi neden çağırdığımı biliyorsunuz,” dedi Jon. “Üç gün sonra, Tormund’ı ve halkını Sur’un içinden geçirmek için kapıları açacağız. Birçok hazırlık yapmamız gerek.”</p>

    <p>Jon’un bildirisi sessizlikle karşılandı. Sonra Othell Yarwyck konuştu. “Lord Kumandan, <em>binlerce</em> yabanıl var...”</p>

    <p>“...cılız, kemiklerine kadar yorgun, evinden uzak, aç insanlar.” Jon, yabanılların kamp ateşini işaret etti. “İşte oradalar. Tormund iddiasına göre dört bin kişiler.”</p>

    <p>“Ateşlere bakılacak olursa üç bin kişiler derim.” Bowen Marsh sayılar ve ölçüler için yaşıyordu. “Orman cadısıyla birlikte Çetinocak’ta olan yabanıllar bu sayının iki katından fazla. Ve Sör Denys, Gölge Kule’nin ötesindeki dağlarda muazzam kamplar olduğunu yazdı...”</p>

    <p>Jon bunu inkâr etmedi. “Tormund, Ağlak’ın, Kafatası Köprüsü’nü tekrar denemek niyetinde olduğunu söylüyor.”</p>

    <p>Yaşlı Nar yara izine dokundu. O yarayı Kafatası Köprüsü’nü savunurken edinmişti. Ağlak Adam’ın Gorge Geçidi’nden karşıya geçmesini engellemişti. “Lord kumandan o... o canavarın da kapıdan geçmesine izin vermek niyetinde değil elbette?”</p>

    <p>“Memnuniyetle olmasa da öyle.” Jon, Ağlak Adam’ın ona bıraktığı gözsüz kafaları unutmamıştı. <em>Kara Jack Bulwer, Kıllı Hal ve Garth Boztüy. Onların intikamını alamam ama isimlerini unutmayacağım.</em> “Evet lordum. Onun da kapıdan geçmesine izin vereceğim. Özgür insanlar arasında seçim yapamam, bunun geçebileceğini ve şunun geçemeyeceğini söyleyemem. Barış, herkes için barış demektir.”</p>

    <p>Norrey, boğazını temizleyip tükürdü. “Kurtlarla ve leş kargalarıyla da barış yapın.”</p>

    <p>“Zindanlarım çok barışçıldır,” diye homurdandı Yaşlı Flint. “Ağlak Adam’ı bana verin.”</p>

    <p>“Ağlak kaç korucu öldürdü?” diye sordu Othell Yarwyck. “Kaç kadına tecavüz etti, kaç kadını öldürdü ya da çaldı?”</p>

    <p>“Benim ırkımdan üç kadın çaldı,” dedi Yaşlı Flint. “Çalmadığı kızların gözlerini kör etti.”</p>

    <p>“Bir adam siyahları giydiğinde bütün suçları affedilir,” diye hatırlattı Jon. “Eğer özgür insanların bizim yanımızda dövüşmesini istiyorsak, onların eski suçlarını affetmek zorundayız, tıpkı kendi insanlarımızın suçlarını affettiğimiz gibi.”</p>

    <p>“Ağlak, yeminimizin sözlerini söylemez,” diye ısrar etti Yarwyck. “Pelerinimizi giymez. Diğer akıncılar bile ona güvenmiyor.”</p>

    <p>“Bir adamı kullanmak için ona güvenmek gerekmez.” <em>Aksi halde sizlerden nasıl faydalanabilirdim?</em> “Ağlak’a ve onu seven adamlara ihtiyacımız var. Yabanılı yabanıldan iyi bilen biri var mıdır? Düşmanımızı, düşmanımıza karşı dövüşmüş bir adamdan daha iyi kim tanır?”</p>

    <p>“Ağlak’ın bütün bildiği tecavüz ve cinayet,” dedi Yarwyck.</p>

    <p>“Sur’u geçtiklerinde, yabanılların sayısı bizimkinden üç kat fazla olacak,” dedi Bowen Marsh. “Ve bu yalnızca Tormund’ın çetesi. Ağlak’ın adamlarını Çetinocak’taki yabanıllara ekleyin. Gece Nöbetçileri’ni bir gecede ortadan kaldıracak kadar kuvvetli olacaklar.”</p>

    <p>“Savaş sadece kalabalıkla kazanılmaz. Onları görmediniz. Yarısı, ayaklarının üstünde duran ölüler.”</p>

    <p>“Yerde yatan ölüler olmalarını tercih ederim,” dedi Yarwyck. “Eğer lordum memnun olacaksa.”</p>

    <p><em>“Olmayacak.”</em> Jon’un sesi, pelerinini havalandıran rüzgâr kadar soğuktu. “O kampta çocuklar var. Yüzlerce, binlerce çocuk. Kadınlar da var.”</p>

    <p>“Mızrak karıları.”</p>

    <p>“Bazıları. Anneler, büyükanneler, dullar ve genç kızlarla birlikte... hepsini ölüme mi mahkûm edeceksiniz lordum?”</p>

    <p>“Kardeşler ağız dalaşı yapmamalı,” dedi Rahip Cellador. “Diz çökelim ve yolumuzu bilgeliğiyle aydınlatması için Yaşlı Hatun’a dua edelim.”</p>

    <p>“Lord Kar,” dedi Norrey, “şu yabanılları nereye yerleştirmeyi düşünüyorsunuz? Umarım <em>benim</em> arazilerime değildir.”</p>

    <p>“Evet,” dedi Yaşlı Flint. “Onları Lütuf’a yerleştirmek istiyorsunuz, aptallık ediyorsunuz, lakin oradan ayrılmamalarını sağlayın, yoksa size onların kafalarını gönderirim. Kış yakın, doyuracak daha fazla ağız istemiyorum.”</p>

    <p>“Yabanıllar Sur’un üzerinde kalacak,” diye güvence verdi Jon. “Pek çoğu, terk edilmiş kalelerimizden birine yerleştirilecek.” Nöbet’in artık Buzizi’nde, Uzun Mezar’da, Samur Kale’de, Bozkalkan’da ve Derin Göl’de garnizonları vardı fakat terk edilmiş halde bekleyen on kale daha mevcuttu. “Karıları ve çocukları olan adamlar, on yaşından küçük kız ve erkek yetimler, yaşlı kadınlar, dul analar, dövüşemeyecek durumda olan bütün kadınlar. Mızrak karılarını, kardeşlerine katılmaları için Uzun Mezar’a göndereceğiz. Bekâr erkekler, tekrar açtığımız diğer kalelere yollanacak. Siyahları giyenler burada kalacak ya da Doğugözcüsü’ne veya Gölge Kule’ye gidecek. Tormund makam olarak Meşe Kalkan’ı alacak, böylece elimizin altında olacak.”</p>

    <p>Bowen Marsh iç geçirdi. “Eğer bizi kılıçlarıyla katletmezlerse, ağızlarıyla katledecekler. Tormund’ı ve binlerce insanını nasıl besleyeceksiniz Lord Kumandan?”</p>

    <p>Jon bu soruyu bekliyordu. “Doğugözcüsü vasıtasıyla. Gerekli miktarda yiyeceği gemiyle getireceğiz. Nehir topraklarından, fırtına topraklarından, Arryn Vadisi’nden, Dorne’dan, Menzil’den, Dar Deniz’in karşısından ve Özgür Şehirler’den.”</p>

    <p>“Sormamda sakınca yoksa, bu yiyeceklerin bedeli nasıl ödenecek?”</p>

    <p><em>Braavos’un Demir Bankası’ndan gelen altınla,</em> diyebilirdi Jon. Bunu söylemek yerine, “Özgür insanların kürklerini ve hayvan postlarını muhafaza etmelerine izin verdim. Kış geldiğinde onlara ihtiyaç duyacaklar. Diğer bütün varlıklarını bize teslim etmek zorundalar. Altın, gümüş, amber, değerli taşlar, oymalar, kıymetli olan her şey. Onları, Özgür Şehirler’de satılmaları için Dar Deniz’in karşısına göndereceğiz.”</p>

    <p>“Yabanılların bütün varlığı,” dedi Norrey. “Bununla bir kile mısır alabiliriz. İki kile de olabilir.”</p>

    <p>“Lord Kumandan, neden yabanılların silahlarından da vazgeçmelerini talep etmiyoruz?” diye sordu Clydas.</p>

    <p>Leathers bu soruya güldü. “Özgür insanların sizin yanınızda ortak düşmanlarınıza karşı dövüşmesini istiyorsunuz. Silahımız olmadan bunu nasıl yapabiliriz? Yaratıklara kartopu mu fırlatacağız? Yoksa bize, onları dövmemiz için sopalar mı vereceksiniz?”</p>

    <p><em>Yabanılların silahları sopalardan biraz daha iyi,</em> diye düşündü Jon. Ahşap çomaklar; taş baltalar; tokmaklar; ateşle sertleşmiş ucu olan mızraklar; kemikten, taştan ve ejderhacamından yapılmış bıçaklar, hasır kalkanlar; kemik zırhlar; kaynatılmış deri. Thennler bronz kullanırdı. Ağlak gibi akıncılar, cesetlerden çalınmış çelik ve demir kılıçlar taşırdı... ama o kılıçlar bile, yıllarca kullanılmaktan aşınmış ve pas tutmuş çok eski silahlardı.</p>

    <p>“Tormund Devfelaketi, insanlarının silahsızlandırılmasına asla razı olmaz,” dedi Jon. “Tormund, Ağlak’a benzemez ama korkak da değildir. Eğer ondan bunu istersek, kan dökülür.” Norrey sakalını sıvazladı. “Yabanılları o harabe halindeki kalelere yerleştirebilirsiniz Lord Kar. Lakin onların orada kalmasını nasıl sağlayacaksınız? Onların daha güneye, daha sıcak topraklara gitmesini engelleyecek ne var?”</p>

    <p>“<em>Bizim</em> topraklarımız,” dedi Yaşlı Flint.</p>

    <p>“Tormund bana bağlılık yemini verdi. Bahara kadar benim hizmetimde olacak. Ağlak ve diğer şefler de aynı yemini verecek. Aksi halde kapıdan geçmelerine müsaade etmeyeceğiz.”</p>

    <p>Yaşlı Flint başını iki yana salladı. “Bize ihanet edecekler.”</p>

    <p>“Ağlak’ın sözü değersiz,” dedi Othell Yarwyck.</p>

    <p>“Bunlar tanrısız vahşiler,” dedi Rahip Cellador. “Yabanılların hainliği güneyde bile meşhurdur.”</p>

    <p>Leathers kollarını göğsünde birleştirdi. “Aşağıdaki mücadeleden mi bahsediyorsunuz? Ben diğer taraftaydım unuttunuz mu? Şimdi siyahları giyiyorum ve sizin delikanlılarınızı eğitiyorum. Bazıları benim için dönek diyebilir. Bu doğru olabilir... ama ben, siz kargalardan daha vahşi değilim. Bizim de tanrılarımız var. Kışyarı’nda ibadet edilenlerle aynı tanrılar.”</p>

    <p>“Kuzeyin tanrıları. Sur’un inşasının evvelinden beri,” dedi Jon. “Tormund o tanrıların üzerine yemin etti. Sözünü tutacak. Onu, Mance Rayder’ı tanıdığım kadar tanıyorum. Bir süre onunla birlikte yürüdüm, hatırlarsınız.”</p>

    <p>“Unutmadım,” dedi Lord Kâhya.</p>

    <p><em>Unutmadın,</em> diye düşündü Jon, <em>unuttuğunu düşünmedim.</em> “Mance Rayder da bir yemin etmişti,” diye devam etti Marsh. “Taç takmayacağına, evlenmeyeceğine, çocuk sahibi olmayacağına dair yemin etmişti. Sonra sözünden döndü, bütün bunları yaptı ve diyarın üstüne korkunç bir ordu saldı. Sur’un ötesinde bekleyenler, o ordudan geriye kalanlar.”</p>

    <p>“Iskartalar.”</p>

    <p>“Kırık bir kılıç, eritilip tekrar dövülebilir. Kırık bir kılıç hâlâ öldürebilir.”</p>

    <p>“Özgür insanların ne kanunları ne de lordları vardır,” dedi Jon. “Lakin çocuklarını severler. Bu kadarını kabul edecek misiniz?”</p>

    <p>“Bizi düşündüren onların çocukları değil. Biz babalardan korkuyoruz.”</p>

    <p>“Tıpkı benim gibi. Bu yüzden rehine konusunda ısrar ettim.” <em>Ben, sizin sandığınız gibi herkese güvenen bir aptal değilim... inandığınız gibi yarı yabanıl da değilim.</em> “Yaşları sekizle on altı arasında değişen yüz erkek çocuk. Her şeften ve kumandandan bir oğul alınacak, geri kalanlar kabile tarafından seçilecek. Çocuklar; yaver ve yaver çömezi olarak hizmet verecek. Bu sayede, kendi adamlarımız diğer vazifeler için serbest kalacak. Çocuklardan bazıları bir gün siyahları giymeyi tercih edebilir. Bundan daha tuhaf şeyler oldu. Geriye kalanlar, atalarının sadakati için rehin tutulacak.”</p>

    <p>Kuzeyli adamlar birbirlerine baktılar. “Rehineler,” dedi Norrey. “Tormund buna razı oldu mu?”</p>

    <p><em>Ya olacaktı ya da insanlarının ölümünü izleyecekti,</em> diye düşündü Jon. “Buna kan parası dedi ama ödeyecek.”</p>

    <p>“Evet, neden olmasın?” Yaşlı Flint bastonunu buza vurdu. “Kışyarı bizden erkek çocuklar istediğinde, verdiğimiz rehineler için ‘vesayet altına alındı’ derdik ama onlar rehineydi ve zarar görmezlerdi.”</p>

    <p>“Babaları Kış Kralı’nı hoşnutsuz etmeyen çocuklar zarar görmezdi,” dedi Norrey. “Diğerleri eve döndüğünde, boyları bir baş kısalmış olurdu. Şimdi bana söyle evlat... şu yabanıl arkadaşların bize ihanet edecek olursa, gereken şeyi yapabilecek misin?”</p>

    <p><em>Bunu Janos Slynt’e sorun.</em> “Tormund Devfelaketi beni denememesi gerektiğini biliyor. Sizin gözünüzde acemi bir çocuk olabilirim Lord Norrey ama ben hâlâ Eddard Stark’ın oğluyum.”</p>

    <p>Lord Kâhya rahatlamamıştı. “Bu çocukların yaver olarak hizmet edeceğini söylüyorsunuz Lord Kumandan. Onlara <em>silah eğitimi</em> vermek niyetinde değilsiniz elbette?”</p>

    <p>Jon öfkelendi. “Hayır lordum. Onlara iç çamaşırı dikmeyi öğretmek niyetindeyim. Elbette eğitimi alacaklar. Ayrıca tereyağı yapacaklar, odun kesecekler, ahırları temizleyecekler, lazımlıkları boşaltacaklar ve mesaj götürüp getirecekler... bütün bunların arasında mızrak, kılıç ve yay talimi yapacaklar.”</p>

    <p>Marsh’ın yüzü kıpkırmızı kesildi. “Açıksözlülüğümü bağışlayın Lord Kumandan ama bunu söylemenin daha yumuşak bir yolu yok. Önerdiğiniz şeyin adı ihanet. Gece Nöbetçileri sekiz bin yıldır Sur’un üstünde duruyor ve yabanıllara karşı savaşıyor. Şimdi yabanılların kapıdan geçmesine izin verecek ve onlara dövüşmeyi öğreteceksiniz. Lord Kar, size hatırlatmam mı gerekiyor? Siz bir <em>yemin ettiniz.</em>”</p>

    <p>“Ne yemin ettiğimi biliyorum.” Jon sözleri söyledi. <em>“Ben karanlıktaki kılıç, duvardaki gözcüyüm. Ben soğukta yanan ateş şafak vaktindeki ışığım. Ben uyurları uyandıran nida, diyar halkını koruyan kalkanım.</em> Sizin de yemininizi ederken söylediğiniz sözler bunlar mıydı?”</p>

    <p>“Lord Kumandanın da gayet iyi bildiği gibi, bunlardı.”</p>

    <p>“Bazı sözleri unutmadığımdan emin misiniz? Kral ve kral kanunlarıyla ilgili olanları. Kralın topraklarının her santimini koruyup her harap kaleye sahip çıkmamız gerektiğiyle ilgili olanları? Yeminin o kısmı nasıldı?” Jon bir cevap almak için bekledi. Cevap gelmedi. “<em>Ben diyar halkını koruyan kalkanım.</em> Sözler böyle. Şimdi söyleyin lordum... eğer bu yabanıllar, halkı oluşturan insanlar değilseler, neler?”</p>

    <p>Bowen Marsh ağzını açtı. Dışarı hiç kelime çıkmadı. Adamın boynuna bir kızartı yürüdü.</p>

    <p>Jon Kar başka tarafa döndü. Güneşin son ışıkları kaybolmaya başlamıştı. Jon, Sur’un üstündeki çatlakların kırmızıdan griye, griden siyaha devrilişini, ateş çizgilerinin siyah buz nehirlerine dönüşmesini izledi. Leydi Melisandre birazdan gece ateşini yakacak ve şarkı söyleyecekti. <em>Işık Tanrısı, bizi koru, çünkü gece karanlık ve dehşet dolu.</em></p>

    <p>Jon, tuhaf sessizliği kırarak, “Kış geliyor,” dedi sonunda. “Kışla birlikte ak yürüyenler de geliyor. Sur onları durduracağımız yer... ama Sur’da daha fazla adam olmalı. Bu tartışma bitmiştir. Kapıları açmadan önce yapmamız gereken çok şey var. Tormund ile insanlarına yiyecek, giyecek ve barınak vermemiz gerekecek. İnsanların bazıları hasta, bakıma ihtiyaçları olacak. Bu vazife senin Clydas. Kurtarabildiğin kadar çok insan kurtar.”</p>

    <p>Clydas pembe gözlerini kırpıştırdı. “Elimden geleni yapacağım Jon. Lordum, demek istedim.”</p>

    <p>“Özgür insanları yeni evlerine taşımak için her at ve öküz arabasına ihtiyacımız olacak. Othell, sen bu konuyla ilgilen.”</p>

    <p>Yarwyck yüzünü buruşturdu. “Emredersiniz Lord Kumandan.”</p>

    <p>“Lord Bowen, siz vergileri toplayacaksınız. Altın, gümüş, amber, torklar, kol halkaları, kolyeler. Hepsini tasnif edin, sayın ve güvenli bir şekilde Doğugözcüsü’ne ulaştırın.”</p>

    <p>“Emredersiniz Lord Kar.”</p>

    <p>Ve Jon düşündü. <em>Melisandre, “Buz,” demişti, “karanlıktaki hançerler, donmuş kan ve çıplak çelik.”</em> Lord Kumandan’ın kılıç eli esnedi. Rüzgâr şiddetleniyordu.</p>
  </div>
</body>
</html>
