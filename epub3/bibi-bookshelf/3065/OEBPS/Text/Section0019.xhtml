<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Uzunca bir zaman hiç kımıldamadı. Yatak görevi gören eski çuval yığının üstüne uzanıp halatlardaki rüzgârı ve teknenin gövdesine çarpan nehri dinledi.</p>

    <p>Direğin üzerinde dolunay yüzüyordu. <em>Beni nehrin aşağısına doğru takip ediyor, beni büyük bir göz misali izliyor.</em> Küçük adam, onu örten küf kokulu postların sıcaklığına rağmen titredi. <em>Bir kadeh şaraba ihtiyacım var. On kadeh şaraba ihtiyacım var.</em> Ama fahişe çocuğu Griff’in, Tyrion’ın susuzluğunu geçirmesine izin vermesinden önce ay göz kırpardı. Tyrion şarap yerine su içiyordu. Tyrion, titremeler ve terlemelerle geçen uykusuz gecelere ve günlere mahkûm olmuştu.</p>

    <p>Cüce doğruldu, başını ellerinin arasına aldı. <em>Rüya mı gördüm?</em> Aklında rüyaya dair hiçbir şey kalmamıştı. Geceler Tyrion Lannister’a asla nazik davranmamıştı. Tyrion kuş tüyü yumuşak yataklarda bile zor uyurdu. <em>Utangaç Bakire</em>’de yatağını kamaranın çatısına kurmuştu, bir ip kangalını yastık olarak kullanıyordu. Burayı teknenin dar ambarından daha çok seviyordu. Hava burada daha temizdi ve nehrin sesi Ördek’in horultusundan daha güzeldi. Fakat bu çeşit keyiflerin bir bedeli vardı; döşeme sertti, Tyrion tutulmuş ve ağrılı uyanıyordu, bacakları kramplı ve sancılı oluyordu.</p>

    <p>Bacakları şu an zonkluyordu, baldırları odun kadar sertti. Bacaklarını parmaklarıyla ovdu, ağrıyı geçirmeye çalıştı ama ayağa kalktığında hâlâ yüz ekşitecek kadar ağrısı olduğunu anladı. <em>Banyo yapmam gerek.</em> Giydiği çocuk kıyafetleri leş gibi kokuyordu, Tyrion da öyle. Diğer adamlar nehirde yıkanıyordu ama Tyrion şu ana kadar onlara katılmamıştı. Sığlıklarda gördüğü bazı su kaplumbağaları, onu ısırıp ikiye bölecek kadar büyüktü. Ördek onlara <em>kemikparçalayanlar</em> diyordu. Ayrıca, Tyrion, Lemore’un onu çıplak görmesini istemiyordu.</p>

    <p>Ahşap bir merdiven kamaranın tavanından aşağı iniyordu. Tyrion çizmelerini giydi ve kıç güvertesine indi. Griff orada, bir kurt postuna sarınmış halde bir maltızın yanında oturuyordu. Paralı asker gece nöbetlerini bizzat tutuyordu. Çetenin geri kalanı yatmaya giderken Griff uyanıyor, güneş doğduğunda kamarasına çekiliyordu.</p>

    <p>Tyrion adamın karşısına çömeldi ve közlerin üzerinde ellerini ısıttı. Suyun karşısında bülbüller şarkı söylüyordu. “Gün yakın,” dedi cüce, karşısındaki adama.</p>

    <p>“Yeterince yakın değil. Seyir halinde olmamız gerek.” Griff’e kalsa, <em>Utangaç Bakire</em> geceleri de nehrin aşağısına doğru yüzerdi ama Yandry ve Ysilla sırıklı tekneyi gece yolculuğuyla tehlikeye atmak istemiyorlardı. Yukarı Rhoyne, nehrin dibine saplı ağaçlarla ve devrik ağaç gövdeleriyle doluydu. Bunlardan herhangi biri <em>Utangaç Bakire</em>’nin gövdesini paramparça edebilirdi. Griff bunu duymak istemiyordu. Onun istediği şey Volantis’ti.</p>

    <p>Paralı askerin gözleri sürekli hareket ediyordu, geceyi tarıyordu. <em>Ne için? Korsanlar mı? Taş adamlar mı? Köle-Yakalayanlar mı?</em> Nehrin tehlikeleri vardı, Tyrion bunu biliyordu ama Griff onun için her şeyden daha tehlikeliydi. Ona Bronn’u hatırlatıyordu. Gerçi Bronn, kara mizah anlayışı olan bir paralı askerdi, Griff’te hiç mizah anlayışı yoktu.</p>

    <p>“Bir kadeh şarap için adam öldürebilirim,” diye mırıldandı Tyrion.</p>

    <p>Griff cevap vermedi. Adamın soluk gözleri, <em>içmeden önce ölürsün,</em> der gibiydi. Tyrion, <em>Utangaç Bakire</em>’deki ilk gecesinde sarhoş olmuştu. Ertesi sabah kafatasının içinde kavga eden ejderhalarla uyanmıştı. Griff, sırıklı teknenin bordasından nehre kusan cüceye bir kez bakmış ve, “İçkiyle işin bitti,” demişti.</p>

    <p>“Şarap uyumama yardım ediyor,” diye itiraz etmişti Tyrion. Şarap rüyalarımı boğuyor da diyebilirdi.</p>

    <p>“Öyleyse uyanık kal,” diye karşılık vermişti Griff amansız bir öfkeyle.</p>

    <p>Doğuda, günün ilk solgun ışığı nehrin üzerindeki gökyüzüne yayıldı. Rhoyne’un suları ağır ağır siyahtan maviye devrildi ve paralı askerin saçlarıyla sakalına eş oldu. Griff ayağa kalktı. “Diğerleri birazdan uyanırlar. Güverte senin.” Bülbüller sustuğunda, nehrin çayırkuşları onların şarkısını devam ettirdi. Akbalıkçıllar sazlıkların arasında yürüdüler ve kum yığınlarının üstünde ayak izleri bıraktılar. Gökyüzündeki bulutlar parlaktı: Pembe ve mor, kırmızı ve altın, inci ve safran. İçlerinden biri ejderhaya benziyordu. <em>Ejderhayı bir kez uçarken görmüş bir adam, bırakın da evinde kalsın ve mutlu bir şekilde bahçesiyle ilgilensin,</em> diye yazmıştı biri bir zamanlar, <em>zira bu büyük dünyada bundan daha büyük bir keramet yoktur.</em> Tyrion yara izini kaşıdı ve yazarın adını hatırlamaya çalıştı. Son zamanlarda sık sık ejderhaları düşünüyordu.</p>

    <p>“Günaydın Hugor.” Rahibe Lemore beyaz kıyafetinin içinde ortaya çıktı. Elbisenin beline yedi renkli bir kuşak sarılmıştı. Rahibenin saçları omuzlarına dökülmüştü. “Nasıl uyudun?”</p>

    <p>“Bölük pörçük leydim. Rüyamda yine sizi gördüm.” <em>Uyandıran bir rüyaydı.</em> Tyrion uyuyamamıştı, ellerini bacaklarının arasına kaydırmış ve rahibeyi onun üstünde, göğüsleri zıplar halde hayal etmişti.</p>

    <p>“Hiç şüphe yok ki şeytani bir rüyaydı. Sen şeytani bir adamsın. Benimle birlikte dua edip günahlarının bağışlanmasını isteyecek misin?”</p>

    <p><em>Eğer Yaz Adalılar tarzında dua edeceksek.</em> “Hayır. Ama benim için Bakire’ye uzun ve tatlı bir öpücük verin.”</p>

    <p>Rahibe güldü ve teknenin pruvasına doğru yürüdü. Her sabah nehirde yıkanmak kadının alışkanlığıydı. “Bu teknenin size ithafen isimlendirilmediği çok açık,” diye seslendi Tyrion, kadın soyunurken.</p>

    <p>“Anne ve Baba bizi kendi suretlerinde yarattılar Hugor. Bedenlerimizle övünmeliyiz, zira onlar tanrıların marifeti.”</p>

    <p><em>Tanrılar beni yaratırken sarhoşlardı o halde.</em> Cüce, suya giren Lemore’u izledi. Bu görüntü onu her defasında sertleştiriyordu. Rahibenin o iffetli beyaz kıyafetlerini çıkartıp bacaklarını açmak fikrinde baştan çıkarıcı bir şeyler vardı. <em>Masumiyet bozuldu,</em> diye düşündü Tyrion... ama Lemore göründüğü kadar masum değildi. Karnında hamilelikten kalmış olabilecek çatlaklar vardı.</p>

    <p>Yandry ve Ysilla güneşle birlikte uyanmışlardı, kendi işleriyle ilgileniyorlardı. Yandry halatları kontrol ederken Rahibe Lemore’a kaçamak bakışlar atıyordu. Yandry’nin ufak tefek esmer karısı Ysilla bunun farkında değildi. Kıç güvertesindeki maltızı birkaç odun parçasıyla besledi, kararmış bir bıçakla közleri karıştırdı ve sabah çörekleri için hamur yoğurmaya başladı.</p>

    <p>Lemore tekrar güverteye çıktığında, Tyrion kadının göğüslerinin arasından süzülen suların görüntüsünün tadını çıkardı, rahibenin pürüzsüz teni sabah ışığında altın gibi pırıldıyordu. Lemore kırk yaşını geçmişti, güzelden çok etkileyiciydi ama göze hâlâ hoş görünüyordu. <em>Sarhoş olmaktan sonraki en iyi ikinci şey şehvetli olmak,</em> diye karar verdi Tyrion. Kendini hâlâ hayattaymış gibi hissetti.</p>

    <p>Saçlarındaki suyu sıkarken, “Kaplumbağayı gördün mü Hugor?” diye sordu rahibe. “Kırmızı, yüksek sırtlı olanı?”</p>

    <p>Kaplumbağaları görmek için en iyi vakit, sabahın erken saatleriydi. Kaplumbağalar gündüzleri suyun derinlerine iniyor ya da kıyıdaki kovuklara saklanıyorlardı ama güneş doğarken suyun yüzeyine çıkıyorlardı. Bazıları teknenin yanından yüzmekten hoşlanıyordu. Tyrion farklı türlerde kaplumbağalar görmüştü: Büyükler, küçükler, düz sırtlılar, kırmızı kulaklılar, yumuşak kabuklular, kemikparçalayanlar, kahverengiler, yeşiller, siyahlar, pençeliler, boynuzlular, yüksek sırtlılar ve altın, yeşim, kemik rengi pullarla kaplı olanlar. Bazıları o kadar büyüktü ki bir insanı sırtlarında taşıyabilirlerdi. Yandry’nin iddiasına göre, eskiden Rhoynar prensleri nehir boyunca kaplumbağa sürerlerdi. Yandry ve karısı Yeşilkan doğumlulardı, eve dönüp Rhoyne Anne’ye gelmiş Dornelu öksüzlerdi.</p>

    <p>“Yüksek sırtlıyı kaçırdım,” dedi Tyrion. Çıplak kadını seyrediyordum.</p>

    <p>“Senin için üzüldüm.” Lemore elbisesini başından geçirdi. “Kaplumbağaları görmek umuduyla o kadar erken uyandığını biliyorum.”</p>

    <p>“Güneşin doğuşunu seyretmekten de hoşlanıyorum.” Çıplak bir bakirenin banyodan çıkmasını seyretmek gibiydi bu. Bazıları diğerlerinden daha güzel olabilirdi ama her biri vaat doluydu. “Kaplumbağaların kendilerine özgü bir cazibeleri var, bunu kabul ediyorum. Hiçbir şey beni bir çift güzel... kabuktan daha fazla mutlu edemez.”</p>

    <p>Rahibe Lemore güldü. <em>Utangaç Bakire</em>’deki herkes gibi onun da kendi sırları vardı. Teknedekiler rahibeye kucak açmışlardı. <em>Onu tanımak istemiyorum. Sadece düzmek istiyorum.</em> Bunu rahibe de biliyordu. Kristalini boynuna asıp göğüslerinin arasına yerleştirirken Tyrion’ı bir gülümsemeyle taciz etti.</p>

    <p>Yandry çıpayı çekti, kamaranın çatısında duran uzun sırıklardan birini aldı ve tekneyi itti. İki akbalıkçıl, kıyıdan ayrılan ve akıntıya doğru giden <em>Utangaç Bakire</em>’yi izlemek için başlarını kaldırdılar. Tekne yavaşça akış aşağı yüzmeye başladı. Yandry dümen yekesine gitti. Ysilla çörekleri çeviriyordu. Maltızın üstüne bir demir tava koyup tavanın içine Jambonları yatırdı. Bazı günler çörek ve jambon pişiriyordu; bazı günler de jambon ve çörek. On beş günde bir balık da olabiliyordu ama bugün yoktu.</p>

    <p>Ysilla sırtını döndüğünde, Tyrion maltızın üstünden bir çörek aşırdı, hızla geri çekilerek Ysilla’nın ürkütücü tahta kaşığının darbesinden tam zamanında kurtuldu. Çörekler sıcak yendikleri zaman güzel oluyordu, ballı ve tereyağlı. Pişen jambonun kokusu Ördek’i ambardan çıkardı. Ördek maltızın üstüne eğilip yiyecekleri kokladı, Ysilla’nın kaşığından payına düşeni aldı ve sabah idrarını dökmek için geminin kıçına gitti.</p>

    <p>Tyrion paytak adımlarla yürüyerek ona katıldı. “İşte bu görülesi bir manzara,” dedi mesanesini boşaltırken, “bir cüce ve bir ördek, kudretli Rhoyne’u çok daha kudretli yapıyor.”</p>

    <p>Yandry alay eder gibi güldü. “Rhoyne Anne’nin senin suyuna ihtiyacı yok Yollo. O dünyadaki en büyük nehirdir.”</p>

    <p>Tyrion son birkaç damlayı silkeledi. “Bir cüceyi boğacak kadar büyük, sana garanti ederim. Lakin Mander da bu kadar geniştir. Ağza yakın yerlerde Üç Dişli Mızrak da öyle. Karasu daha derin akar.”</p>

    <p>“Sen nehri bilmiyorsun. Bekle, göreceksin.”</p>

    <p>Jambonlar çıtır çıtır, çörekler altın rengi oldu. Genç Griff esneyerek güverteye çıktı. “Herkese günaydın.” Delikanlı, Ördek’ten kısaydı ama zarafetten yoksun ince uzun yapısına bakılırsa henüz tam olarak gelişmemişti. <em>Mavi saçlı olsun ya da olmasın, bu sakalsız çocuk Yedi Krallık’taki her bakireyi elde edebilir.</em> Çocuğun şu gözleri bütün kızları eritir. Genç Griff de babası gibi mavi gözlüydü ama babanın gözleri açık maviyken oğulunkiler koyuydu. Delikanlının gözleri lamba ışığında siyaha dönüyor ve gün ışığında mor görünüyordu. Genç Griff’in kirpikleri bir kadınınkiler kadar uzundu.</p>

    <p>Çizmelerini giyerken, “Jambon kokusu alıyorum,” dedi delikanlı.</p>

    <p>“İyi jambon,” dedi Ysilla. “Otur.”</p>

    <p>Ysilla adamları kıç güvertesinde besledi. Genç Griff’in ağzına ballı çörekler sıkıştırırken, daha fazla jambon almak için uzanan Ördek’in eline kaşıkla vurdu. Tyrion iki çöreği ayırdı, içlerini jambonla doldurup dümen yekesindeki Yandry’ye götürdü. Daha sonra, <em>Utangaç Bakire</em>’nin üçgen yelkenini kaldıran Ördek’e yardım etti. Yandry tekneyi nehrin ortasına, akıntının en güçlü olduğu yere götürdü. <em>Utangaç Bakire</em> tatlı bir tekneydi, su çekme mesafesi o kadar kısaydı ki nehrin en küçük kollarında bile yüzebilir ve daha geniş su araçlarını karaya oturtabilecek kıyı dilleriyle uzlaşabilirdi. Alçak su çekme mesafesine rağmen, yelkeni açıldığında iyi sürat yapabilirdi. Yandry’nin iddiasına göre, bu özellik Rhoyne’un üst menzillerinde yaşam ve ölüm anlamına gelebilirdi. “Hicranlar’ın yukarısında bin yıldır kanun yok,” dedi Yandry.</p>

    <p>“Görebildiğim kadarıyla <em>insan</em> da yok,” dedi Tyrion. Kıyı boyunca; sarmaşıklarla, yosunlarla, çiçeklerle kaplı duvar yığınları ve birkaç harabe vardı ama insana dair başka bir ipucu yoktu.</p>

    <p>“Nehri bilmiyorsun Yollo. Herhangi bir akıntıda pusuya yatmış bir korsan teknesi olabilir ve harabelerin arasında kaçak köleler dolaşır. Köle-Yakalayanlar ender olarak bu kadar uzak kuzeye gelir.”</p>

    <p>“Kaplumbağalardan sonra Köle-Yakalayanlar hoş bir değişiklik olur.” Kaçak bir köle olmadığına göre, Tyrion’ın yakalanmaktan korkmasına gerek yoktu. Üstelik hiçbir korsan, nehrin aşağısına doğru yüzen bir sırıklı tekneyi rahatsız etmekle uğraşmazdı. Değerli mallar nehre Volantis’ten gelirdi.</p>

    <p>Jambon tükendiğinde, Ördek, Genç Griff’in omzunu yumrukladı. “Biraz morluk edinmenin vakti geldi. Bugün kılıç olsun derim.”</p>

    <p>“Kılıç?” Genç Griff sırıttı. “Kılıç tatlı olur.”</p>

    <p>Tyrion, delikanlının dövüş için giyinmesine yardım etti; kalın pantolon, dolgulu yelek ve eski çelikten yapılmış çentikli bir göğüs zırhı. Sör Rolly örgü zırhının ve kaynatılmış derilerinin içine sıkıştı. İki adam da miğfer taktı ve silah sandığından köreltilmiş kılıçlar aldı. Kıç güvertesine yerleştiler, sabah takımı onları izlerken birbirlerine şehvetle saldırdılar.</p>

    <p>Gürzle ya da köreltilmiş uzunbaltalarla dövüştüklerinde, Sör Rolly, delikanlıdan daha büyük olan cüssesi ve gücü sayesinde rakibini çabucak alt ediyordu, kılıçlarla yapılan dövüşler daha başa baş geçiyordu. Bu sabah iki adam da kalkan almamıştı. Bu yüzden oyun; saldır ve geri çekil, güvertede ileri ve geri hareket et, şeklinde oynanıyordu. İki adamın mücadele sesleri nehirde yankılanıyordu. Genç Griff daha fazla darbe indirdi ama Ördek’in darbeleri daha sertti. Bir süre sonra, iri olan adam yorulmaya başladı. Darbeleri daha yavaş, daha aşağıdan geldi. Genç Griff bütün darbeleri savuşturdu ve Sör Rolly’nin gerilemesine sebep olan öfkeli bir atağa kalktı. İki adam teknenin kıç tarafına ulaştığında, delikanlı kılıçları kilitledi ve omzunu Ördek’e geçirdi. İri adam nehre düştü.</p>

    <p>Öksürerek ve küfürler savurarak yüzeye çıktı, edep yerleri bir kemikparçalayan tarafından yenmeden önce sudan çıkarılmak için bağırdı. Tyrion adama bir ip attı. Şövalyeyi Yandry’yle birlikte <em>Utangaç Bakire</em>’nin güvertesine çekerken, “Ördekler bundan daha iyi yüzmeli,” dedi.</p>

    <p>Sör Rolly, Tyrion’ı yakasından yakaladı. Küçük adamı kafa üstü Rhoyne’a atarken, “Bakalım cüceler nasıl yüzüyormuş,” dedi.</p>

    <p>Cüce güldü; gayet iyi yüzebilirdi, yüzdü de... bacaklarına kramp girmeye başlayana kadar. Genç Griff ona bir sırık uzattı. Çizmesindeki suyu boşaltırken, “Beni boğmaya çalışan ilk adam sen değilsin,” dedi Tyrion, Ördek’e. “Doğduğum gün babam beni bir kuyuya attı, ama o kadar çirkindim ki kuyunun dibinde yaşayan cadı beni geri tükürdü.” Diğer çizmesini çıkardı ve güverte boyunca parende atarak herkesi ıslattı.</p>

    <p>Genç Griff güldü. “Bunu yapmayı nerede öğrendin?”</p>

    <p>“Oyuncular öğretti,” diye yalan söyledi Tyrion. “Annem, çocukları içinde en çok beni severdi çünkü çok küçüktüm. Beni yedi yaşıma gelene kadar emzirdi. Bu durum ağabeylerimi çok kıskandırdı. Bu yüzden beni bir çuvala tıktılar ve bir oyuncu grubuna sattılar. Kaçmaya çalıştığımda, usta oyuncu burnumun yarısını kesti, onlarla gitmek ve komik olmayı öğrenmekten başka şansım yoktu.”</p>

    <p>Gerçek epey farklıydı. Tyrion parende atmayı altı ya da yedi yaşındayken amcasından öğrenmişti. Bu işi fazla ciddiye almıştı. Yarım yıl boyunca Casterly Kayası’nda parende atarak dolaşmıştı. Hem rahiplerin, hem yaverlerin hem de hizmetkârların yüzlerine gülümsemeler yerleştirmişti. Cersei bile bir ya da iki kez gülmüştü.</p>

    <p>Bütün bunlar, Lord Tywin’in Kral Toprakları’ndaki geçici ikametinden dönmesiyle aniden son bulmuştu. O gece yemekte, Tyrion yüksek masa boyunca ellerinin üstünde yürüyerek babasını şaşırtmıştı. Lord Tywin memnun olmamıştı. “Tanrılar seni cüce yaptı. Aynı zamanda soytarı da olmak zorunda mısın? Sen bir aslan olarak doğdun, bir maymun olarak değil.”</p>

    <p><em>Ve sen bir ceset oldun baba, istediğim gibi hoplayıp zıplayabilirim.</em></p>

    <p>Tyrion ayaklarını kurularken, “İnsanları güldürmek konusunda yeteneklisin,” dedi Rahibe Lemore. “Yukarıdaki Baba’ya şükretmeksin. O bütün çocuklarına yetenekler verir.”</p>

    <p>“Verir,” dedi Tyrion hoşça. <em>Ve öldüğümde beni bir arbaletle gömsünler, böylece Yukarıdaki Baba’ya, aşağıdaki babaya ettiğim gibi teşekkür edebilirim.</em></p>

    <p>Tyrion’ın kıyafetleri, gönülsüzce gerçekleşen yüzüş sebebiyle hâlâ ıslaktı, rahatsız edici bir şekilde bacaklarına yapışmıştı. Genç Griff, İnanç’ın sırlarını öğrenmek üzere Rahibe Lemore’la birlikte gittiğinde, Tyrion ıslak giysilerini kuru olanlarla değiştirip tekrar güverteye çıktı. Onu gören Ördek bir kahkaha koyuverdi. Tyrion adamı suçlayamazdı. Üstündeki kıyafetlerle komik bir görüntü oluşturuyordu. Takımının bel bölümü ikiye bölünmüştü; sol taraf, bronz düğmeli mor kadifeden dikilmişti; sağ taraf, yeşil çiçek desenleri olan sarı yünden yapılmıştı. Pantolonu da benzer şekilde bölünmüştü; sağ bacak yeşildi, sol bacakta kırmızı ve beyaz şeritler vardı. Illyrio’nun sandıklarından biri, küflü fakat iyi dikilmiş çocuk kıyafetleriyle doluydu. Rahibe Lemore bütün kıyafetleri kesmiş, sonra yeniden dikmişti; şunun yarısını buna, bunun yarısını şuna ekleyerek inceliksiz bir tarz yaratmıştı. Griff, Tyrion’ın kesme dikme işine yardım etmesi için ısrar etmişti, bunu cüceyi aşağılamak için yapmıştı şüphesiz ama Tyrion iğne işinden keyif almıştı. Lemore, tanrılar hakkında kaba şeyler söyleyen Tyrion’ı aşağılamaya meyilli olmasına rağmen her zaman hoş bir eşlikçiydi. <em>Eğer Griff beni soytarı olarak atamak istiyorsa, oyunu oynarım.</em> Tyrion biliyordu, Lord Tywin bir yerlerde dehşet içindeydi ve bu durum Tyrion’ın acısını azaltıyordu.</p>

    <p>Tyrion’ın diğer görevinin soytarılıkla hiç ilgisi yoktu. Ördek’in kılıcı var, benim de tüy kalemim ve parşömenim. Griff, Tyrion’a, ejderhalar hakkında bildiği her şeyi kâğıda geçirmesini emretmişti. Bu zorlu bir görevdi ama cüce her gün çalışıyordu, kamaranın tavanında bağdaş kurarak oturuyor ve elinden gelenin en iyisini yaparak yazı yazıyordu.</p>

    <p>Tyrion yıllar içinde ejderhalarla ilgili pek çok şey okumuştu. O rivayetlerin büyük bir bölümü yararsız masallardı ve onlara güvenilemezdi. Illyrio’nun verdiği kitaplar da Tyrion’ın istedikleri değildi. Tyrion’ın asıl istediği şey. <em>Özgür Kale’nin Yangınları</em>’nın tam metniydi; Galendro’nun Valyria tarihi. Batıdiyar’da bu kitabın eksiksiz bir nüshası yoktu. Hisar’daki nüshanın bile yirmi yedi parşömeni eksikti. <em>Eski Volantis’te kütüphaneler olmalı. Orada daha iyi bir nüsha bulabilirim, eğer Kara Kapılar’ı geçip şehrin kalbine gitmenin bir yolunu bulursam.</em></p>

    <p>Tyrion, Rahip Barth’ın yazdığı <em>Ejderhalar, Toprak Yılanları ve Ejderler: Onların Gayritabii Tarihi</em> isimli kitap hakkında daha umutsuzdu. Barth, bir demircinin oğlu olarak doğmuş ve Arabulucu Jaehaerys’in saltanatı sırasında Kral Eli olarak yükselmiş bir adamdı. Düşmanları, onun bir rahipten çok bir büyücü olduğunu söylerdi. Kutsanmış Baelor, Demir Taht’a çıktığında, Barth’ın yazdığı her şeyin imha edilmesini emretmişti. Tyrion on yıl önce, <em>Gayritabii Tarih</em>’in, Kutsanmış Baelor’dan kaçmayı başarmış bir parçasını okumuştu ama Barth’ın herhangi bir eserinin Dar Deniz’in karşısına geçtiğinden şüpheliydi. Yazarı meçhul kanlı bir cilt olan ve bazen <em>Kan ve Ateş,</em> bazen de <em>Ejderhaların Ölümü</em> olarak anılan kitaba rast gelme şansı daha da azdı. Rivayete göre kitabın yegâne nüshası, Hisar’ın altındaki kilitli bir mahzende muhafaza ediliyordu.</p>

    <p>Yarıüstat esneyerek güverteye geldiğinde, Tyrion ejderhaların çiftleşmesiyle ilgili hatırladıklarını kaleme alıyordu. Barth, Munkun ve Thomax bu konuda oldukça farklı görüşlere sahiplerdi. Haldon teknenin kıç tarafına yürüdü, güneş ışığıyla pırıldayan sulara işedi. “Akşam vakti Noyne’un ağzına varmış oluruz Yollo,” diye seslendi.</p>

    <p>Tyrion başını parşömenden kaldırdı. “Benim adım Hugor. Yollo pantolonumun içinde saklanıyor. Onu oynaması için dışarı çıkarayım mı?”</p>

    <p>“En iyisi çıkarma. Kaplumbağaları ürkütebilirsin.” Haldon’ın gülümsemesi bir hançerin kenarı kadar keskindi. “Doğduğunu söylediğin caddenin adı neydi Yollo? Hani şu Lannis Limanı’ndaki?”</p>

    <p>“Bir ara sokaktı. Adı yoktu.” Tyrion, Lannis Limanı’nda bir piç olarak doğan ve bazen Yollo olarak da anılan Hugor Tepe’nin renkli yaşamının ayrıntılarını keşfetmekten keskin bir keyif alıyordu. <em>En iyi yalanlar, içine biraz gerçek katılanlardır.</em> Cüce, batılı bir adam gibi konuştuğunu biliyordu. Bu sebeple Hugor, önemsiz bir lordun gayrimeşru çocuğu olmalıydı. Lannis Limanı’nda doğmuştu çünkü Tyrion orayı Eski Şehir’den ve Kral Toprakları’ndan daha iyi biliyordu. Üstelik cücelerin çoğu er ya da geç şehirlere giderdi; Zevce Bumpkin tarafından bir turp tarlasında yavrulananlar bile. Kırsal bölgelerin hilkat garibelerine ya da oyuncu gösterilerine ihtiyacı yoktu... ama oralarda; istenmeyen kedi yavrularını, üç başlı kuzuları ve Tyrion gibi bebekleri yutacak kuyular fazlasıyla mevcuttu.</p>

    <p>“Gördüğüm kadarıyla kaliteli parşömenleri mahvetmeye devam ediyorsun Yollo.” Haldon, pantolonunu yukarı çekti.</p>

    <p>“Hepimiz yarı üstat olamayız,” dedi Tyrion. Eli kasılıyordu. Kalemi bir kenara koydu ve güdük parmaklarını esnetti. “Güzel bir <em>cyvasse</em> oyunu daha oynamak ister misin?” Yarıüstat onu her seferinde yeniyordu ama <em>cyvasse</em> vakit geçirmek için iyi bir yoldu.</p>

    <p>“Bu akşam. Genç Griff’in dersi için bize katılacak mısın?”</p>

    <p>“Neden olmasın? Birinin senin hatalarını düzeltmesi gerek.”</p>

    <p><em>Utangaç Bakire</em>’de dört kamara vardı. Kamaralardan birini Yandry ve Ysilla paylaşıyordu, bir diğerini de Griff ve Genç Griff. Rahibe Lemore kendi kamarasına sahipti, Haldon da öyle. Yarıüstat’ın kamarası, dört kamaranın en büyük olanıydı. Bir duvara, eski parşömenlerle dolu kutular ve kitaplıklar dizilmişti. Bir diğer duvarda, merhemleri, bitkileri ve iksirleri taşıyan raflar vardı. Yuvarlak pencerenin sarı camından içeri altın rengi güneş ışıkları giriyordu. Kamarada mobilya olarak bir ranza, bir yazı masası, bir sandalye, bir tabure ve Yarıüstat’ın <em>cyvasse</em> masası vardı. Masanın üstüne oymalı ahşap taşlar yayılmıştı.</p>

    <p>Ders, lisanlarla başladı. Genç Griff, Ortak Dil’i anadiliymiş gibi konuşuyordu. Yüksek Valyria Dili’ni, Pentos’un, Tyrosh’un, Myr’in ve Lys’in bozuk lehçelerini ve denizcilerin ticaret lisanını da akıcı bir şekilde konuşuyordu. Volantis lehçesi hem Genç Griff hem de Tyrion için yeniydi. Her gün birkaç kelime daha öğreniyorlardı, Haldon onların hatalarını düzeltiyordu. Meereen dili daha zordu. Bu dilin kökleri de Valyria Dili’ne dayanıyordu ama ağaç aşılanmış ve Eski Ghis’in kaba lisanına dönüşmüştü. “Ghiscar dilini doğru dürüst konuşmak için burnunun üstünde bir arı olması gerek,” diye sızlandı Tyrion. Genç Griff güldü ama Yarıüstat sadece, “Tekrar,” dedi. Delikanlı itaat etti. Fakat bu sefer <em>zzzz</em>eleri söylerken gözlerini devirdi. <em>Kulağı benimkinden iyi,</em> diye kabul etmek zorunda kaldı Tyrion, <em>ama bahse girerim ki benim dilim daha hünerli.</em></p>

    <p>Dilleri geometri takip etti. Delikanlı bu konuda fazla yetenekli değildi ama Haldon sabırlı bir öğretmendi. Tyrion da kendini işe yarar kıldı. Kareleri, daireleri ve üçgenleri Casterly Kayası’nın üstadından öğrenmişti. Öğrendiği her şeyi tahmin ettiğinden daha hızlı bir şekilde hatırladı.</p>

    <p>Sıra tarih dersine geldiğinde Genç Griff huzursuzlanmaya başladı. “Volantis tarihini tartışıyorduk,” dedi Haldon, delikanlıya. “Yollo’ya bir kaplanla bir filin arasındaki farkı söyleyebilir misin?”</p>

    <p>“Volantis, Dokuz Özgür Şehir’in en yaşlı olanıdır, Valyria’nın ilk kızıdır,” dedi delikanlı sıkkın bir ses tonuyla. “Kıyamet’ten sonra, Volantisliler, Özgür Kale’nin veliahtları ve dünyanın meşru hükümdarları olduklarını söylediler ama egemenlik kazanmak için bölündüler. Eski Kan kılıcı tercih etti. Tacirler ve tefeciler ticareti savundu. Şehrin yönetimi için rekabet eden bu iki karşı grup, kaplanlar ve filler olarak anılmaya başladı.”</p>

    <p>“Kaplanlar, Kıyamet’ten sonra neredeyse bir asır boyunca yönetimi ellerinde tuttular. Bir süre için başarılıydılar. Bir Volantis donanması Lys’i aldı ve bir Volantis ordusu Myr’i ele geçirdi. İki nesil boyunca her üç şehir de Kara Duvarlar’ın ardından yönetildi. Bu durum, kaplanlar Tyrosh’u yutmaya çalıştığında sona erdi. Pentos, Batıdiyarlı Fırtına Kralı’yla birlikte Tyrosh’un yanında savaşa girdi. Braavos, Lysli bir sürgüne yüz savaş gemisi verdi. Aegon Targaryen, Kara Dehşet’in sırtında Ejderha Kayası’ndan geldi. Myr ve Lys ayaklandı. Savaş, Münazaalı Toprakları viraneye çevirdi ve Lys ile Myr’i esaretten kurtardı. Kaplanlar başka mağlubiyetler de yaşadılar. Valyria’yı geri almak için gönderdikleri donanma Tüten Deniz’de kayboldu. Ateş kadırgaları Hançer Gölü’nde dövüşürken, Qohor ve Norvos kuvvetlerini Rhoyne’un üstüne saldılar. Doğudan Dothraklar geldi; sıradan insanları kulübelerinden, soyluları da malikânelerinden çıkardılar. Sonunda, Qohor Ormanı’ndan Selhoru’nun kaynağına dek otlardan ve harabelerden başka bir şey kalmadı. Bir asır süren savaşın ardından Volantis kendini çökmüş, iflas etmiş ve nüfusu azalmış halde buldu. İşte filler o vakit ayaklandılar. O vakitten beri yönetimi ellerinde tutuyorlar. Bazı yıllar, troykaya bir kaplan seçilir, bazı yıllar seçilmez, ama asla birden fazla kaplan olmaz, bu yüzden şehri üç yüz yıldır filler yönetir.”</p>

    <p>“Aynen öyle,” dedi Haldon. “Ve şu andaki troyka?”</p>

    <p>“Malaquo bir kaplan. Nyessos ve Doniphos fil.”</p>

    <p>“Peki Volantis tarihinden nasıl bir ders çıkarabiliriz?”</p>

    <p>“Eğer dünyayı fethetmek istiyorsan, ejderhaların olmalı.”</p>

    <p>Tyrion kendini gülmekten alıkoyamadı.</p>

    <p>Daha sonra, Genç Griff, Yandry’ye yardım etmek üzere güverteye çıktığında, Haldon, Tyrion’la oynayacağı oyun için <em>cyvasse</em> masasını hazırladı. Tyrion birbirinden farklı renklerdeki gözleriyle adamı izledi ve, “Delikanlı çok akıllı,” dedi. “Onu iyi eğitmişsin. Üzülerek söylüyorum ki Batıdiyar’daki lordların yarısı bu kadar iyi eğitimli değil. Lisanlar, tarih, şarkılar, hesap... bir paralı askerin oğlu için oldukça çarpıcı bir karışım.”</p>

    <p>“Bir kitap, doğru ellerde bir kılıç kadar tehlikeli olabilir,” dedi Haldon. “Bu sefer daha iyi bir mücadele sergilemeye çalış Yollo. <em>Cyvasse</em>’i en az takla attığın kadar kötü oynuyorsun.”</p>

    <p>“Seni sahte bir özgüven duygusunun içine çekmeye çalışıyorum,” dedi Tyrion. Ahşap panonun iki ucuna taşlarını dizdiler. “Bana bu oyunu oynamayı öğrettiğini düşünüyorsun ama olaylar her zaman göründüğü gibi değildir. Belki de oyunu bir peynir tüccarından öğrenmişimdir, bunu hiç düşündün mü?”</p>

    <p>“Illyrio <em>cyvasse</em> oynamaz.”</p>

    <p><em>Hayır,</em> diye düşündü cüce, <em>o taht oyunları oynar, Genç Griff ve Ördek de sadece piyonlar. Illyrio’nun istediği yere hareket ettireceği ve gerektiğinde feda edeceği piyonlar. Tıpkı Viserys’i feda ettiği gibi.</em> “Öyleyse suç senin. Kötü oynuyorsam, bu senin marifetin.”</p>

    <p>Yarıüstat güldü. “Korsanlar boğazını kestiğinde seni özleyeceğim.”</p>

    <p>“Şu meşhur korsanlar neredeler? Onları senin ve Illyrio’nun uydurduğunu düşünmeye başlıyorum.”</p>

    <p>“En yoğun bulundukları yer, Ar Noy ve Hicranlar arasında kalan nehir alanıdır. Nehir, Ar Noy harabelerinin yukarısında Qohorluların hâkimiyeti altındadır. Hicranların aşağısında Volantisli kadırgaların sözü geçer. Ama arada kalan sular üstünde iki şehir de hak iddia etmez, bu yüzden korsanlar o bölgeyi kendilerine almışlardır. Hançer Gölü, korsanların kuytu mağaralarda ve gizli hisarlarda saklandığı adalarla doludur. Hazır mısın?”</p>

    <p>“Senin için? Hiç şüphen olmasın. Korsanlar için? Pek sanmıyorum.”</p>

    <p>Haldon panoyu kaldırdı. İki oyuncu da diğerinin başlangıç düzenini inceledi. “Öğreniyorsun,” dedi Yarıüstat.</p>

    <p>Tyrion neredeyse ejderhasına uzanıyordu ama bir kez daha düşündü. Geçen oyunda ejderhasını çok erken hareket ettirmiş ve onu bir mancınığa kurban vermişti. “Eğer şu efsanevi korsanlarla gerçekten karşılaşırsak, onlara katılabilirim. Onlara adımın Hugor Yarıüstat olduğunu söylerim.” Hafif atını, Haldon’ın dağlarına doğru hareket ettirdi.</p>

    <p>Haldon bir fille cevap verdi. “Hugor Yarım-Akıllı senin için daha uygun olur.”</p>

    <p>“Senin dengin olmak için aklımın sadece yarısına ihtiyacım var.” Tyrion koşum atını panonun üst tarafına doğru ilerletip ışığını destekledi. “Belki de oyunun neticesine dair bahse girmek istersin?”</p>

    <p>Yarıüstat tek kaşını yukarı kaldırdı. “Ne kadar?”</p>

    <p>“Hiç sikkem yok. Sırlar için oynarız.”</p>

    <p>“Griff dilimi keser.”</p>

    <p>“Korkuyorsun, öyle mi? Senin yerinde olsaydım ben de korkardım.”</p>

    <p>“<em>Cyvasse</em>’de sana yenildiğim gün, popomdan kaplumbağaların çıktığı gün olur.” Yarıüstat mızraklarını hareket ettirdi. “Bahse girdik küçük adam.”</p>

    <p>Tyrion ejderhasını almak için öne uzandı.</p>

    <p>Küçük adam sonunda mesanesi boşaltmak için tekrar güverteye çıktığında aradan üç saat geçmişti. Ördek, yelkeni aşağı indiren Yandry’ye yardım ediyordu, dümen yekesinde Ysilla vardı. Güneş, batı kıyısı boyunca dizilmiş sazlıkların üzerinde alçalıyordu, rüzgâr şiddetlenmeye başlamıştı. <em>O şarap matarasına ihtiyacım var,</em> diye düşündü cüce. Bacakları taburenin üstünde oturmaktan katılaşmıştı ve başı öyle kötü dönüyordu ki Tyrion nehre düşmediği için şanslıydı.</p>

    <p>“Yollo,” diye seslendi Ördek. “Haldon nerede?”</p>

    <p>“Kendini rahatsız hissedip yattı. Poposundan kaplumbağalar çıkıyor.” Tyrion, şövalyeyi, bu sözlerin ne anlama geldiğini bulması için yalnız bıraktı ve merdiveni tırmanarak kamaranın çatısına çıktı. Doğuda, taşlı bir adanın arkasında karanlık birikiyordu.</p>

    <p>Rahibe Lemore, Tyrion’ı çatıda buldu. “Havadaki fırtına kokusunu alabiliyor musun Hugor Tepe? Korsanların cirit attığı Hançer Gölü ileride. Onun ötesinde de Hicranlar var.”</p>

    <p><em>Benim hicranım değil. Ben kendi hicranlarımı yanımda taşıyorum, nereye gitsem onları da götürüyorum.</em> Tyrion, Tysha’yı düşündü ve fahişelerin nereye gittiğini merak etti. <em>Neden Volantis olmasın? Belki de onu orada bulurum. İnsan bir umuda tutunmalı.</em> Tysha’ya neler söyleyeceğini düşündü. <em>Sana tecavüz etmelerine izin verdiğim için üzgünüm aşkım. Senin bir fahişe olduğunu sanıyordum. Beni affedebilir misin? Kulübemize geri dönmek istiyorum, karı ve koca olduğumuz zamanlardaki gibi.</em></p>

    <p>Ada, teknenin arkasında kaldı. Tyrion, doğu kıyısı boyunca yükselen harabeleri gördü: Çarpık duvarlar ve devrik kuleler, çökmüş kubbeler ve çürümüş ahşap sütunlar, çamur tarafından yutulmuş ve mor yosunlarla kaplanmış caddeler. Ghoyan Drohe’den on kat büyük bir başka ölü şehir. Orada şimdi kaplumbağalar yaşıyordu, büyük kemikparçalayanlar. Cüce, güneşin altında yatan kemikparçalayanları görebiliyordu; kabuklarının merkezinde çentikli yükseltiler olan kahverengi ve siyah tümsekler. Bazıları <em>Utangaç Bakire</em>’yi gördü ve suya girdi. Arkalarında küçük dalgacıklar bıraktılar. Burası yüzmek için iyi bir yer değildi.</p>

    <p>Sonra, yarı boğulmuş eğri büğrü ağaçların ve ıslak sokakların arasından, suya vuran güneşin gümüşi perdahını gördü Tyrion. <em>Başka bir nehir,</em> hemen anladı, <em>Rhoyne’a doğru akıyor.</em> Arazi daralırken harabelerin boyları uzadı. Şehir, pembe ve yeşil mermerden inşa edilmiş devasa bir yapının yıkıntılarını barındıran bir arazi parçasında son buldu. Harabenin çökmüş kubbeleri ve yıkık kuleleri, bir sıra kemerli geçidin üzerinde yükseliyordu. Tyrion, bir zamanlar yüzlerce geminin çekilmiş olabileceği kızaklarda uyuyan daha çok kemikparçalayan gördü. O anda nerede olduğunu anladı. <em>Burası Nymeria’nın sarayıydı. Kraliçenin şehri Ny Sar’dan geriye kalan tek şey bu.</em></p>

    <p><em>Utangaç Bakire</em> sarayın önünden geçtiğinde, “Yollo,” diye bağırdı Yandry. “Rhoyne Anne kadar büyük olan Batıdiyar nehirlerini tekrar anlat.”</p>

    <p>“Bilmiyordum,” diye seslendi Tyrion. “Yedi Krallık’taki hiçbir nehir bu kadar geniş değil.” Suya katılan yeni nehir, teknenin o anda yüzdüğü nehrin ikiziydi ve sadece o bile Mander’a ya da Üç Dişli Mızrak’a denkti.</p>

    <p>“Burası Ny Sar. Anne’nin, vahşi Kerime Noyne’la bir araya geldiği yer,” dedi Yandry, “ama Anne diğer kızlarıyla buluşana dek nehir en geniş noktasına ulaşmayacak. Hançer Gölü’nde Qhoyne koşarak gelir; Qohor Ormanı’ndan gelen, altın ve kozalaklarla dolu Kara Kerime. Anne oranın güneyinde Lhoruluyla buluşur; Altın Tarlalar’dan gelen Tebessümlü Kerime. Hepsinin buluştuğu yerde bir zamanlar Chroyane vardı; caddelerin sudan ve evlerin altından inşa edildiği festival şehri. Sonra uzun fersahlar boyunca tekrar güney ve doğu. Sonunda Selhoru gelir; sazların arasında kıvrılarak akan Mahcup Kerime. Anne Rhoyne orada öyle geniş bir hal alır ki, teknesiyle akıntının merkezinde duran bir adam iki yanında da kıyı göremez. Göreceksin küçük dostum.”</p>

    <p>Tekneden en fazla altı metre uzakta bir dalgalanma fark ettiğinde, <em>göreceğim,</em> diye düşünüyordu cüce. Dalgayı Lemore’a göstermek üzereydi ki, dalgayı yaratan şey, Utangaç Bakire’yi sallayan bir su darbesi yaratarak yüzeye çıktı.</p>

    <p>Bir başka kaplumbağaydı. Devasa boyutlardaki boynuzlu kaplumbağanın kahverengi benekli koyu yeşil kabuğu, yosunlarla ve siyah nehir yumuşakçalarıyla kaplanmıştı. Kaplumbağa başını kaldırdı ve böğürdü. Tyrion’ın o güne dek duyduğu bütün savaş borularından daha gürültülü pes bir kükreme. “Kutsandık,” diye bağırıyordu Ysilla, kadının gözlerinden yaşlar yuvarlanıyordu. “Kutsandık, kutsandık.”</p>

    <p>Ördek ve Genç Griff ıslık çalıyorlardı. Haldon bu velvelenin sebebini öğrenmek için güverteye çıktı... ama geç kalmıştı. Devasa kaplumbağa tekrar suyun dibine girip kaybolmuştu. “O gürültünün sebebi neydi?” diye sordu Yarıüstat.</p>

    <p>“Bir kaplumbağa,” dedi Tyrion. “Bu tekneden daha büyük bir kaplumbağa.”</p>

    <p><em>“Oydu,”</em> diye bağırdı Yandry. “Nehrin Yaşlı Adamı.”</p>

    <p><em>Neden olmasın?</em> Tyrion sırıttı. <em>Tanrılar ve mucizeler, kralların doğumuna iştirak etmek için her daim ortaya çıkarlar.</em></p>
  </div>
</body>
</html>
