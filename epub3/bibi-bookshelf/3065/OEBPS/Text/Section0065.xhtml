<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Reddedilmiş Talip</h1>

    <p>Sör Gerris Drinkwater; Bezelye’yi, Kitap’ı ve Yaşlı Kemik Bill’i, Meereen’in pek de hoş olmayan şarap mahzenlerinden birinde, sarı bira içip çıplak kölelerin birbirlerini öldürüşünü seyreder halde bulduğunu söylemek için piramide döndüğünde, neredeyse hayalet vakti gelmişti.</p>

    <p>“Bezelye bir bıçak çekti ve firarilerin midelerinin sarı balçıkla dolu olup olmadığı üstüne bahse girmeyi teklif etti,” dedi Sör Gerris. “Ona bir ejderha attım ve sarı altının işe yarayıp yaramayacağını sordum. Bezelye sikkeyi ısırdı ve ne satın almak istediğimi sordu. Cevap verdiğimde, bıçağını ortadan kaldırdı ve sarhoş ya da deli olup olmadığımı öğrenmek istedi.”</p>

    <p>“Bırak da ne istiyorsa düşünsün, mesajı ilettiği sürece sorun değil,” dedi Quentyn.</p>

    <p>“O kadarını yapacak. Bahse girerim ki istediğin görüşme de gerçekleşecek. Sırf, Paçavra seni Güzel Meris’e verip ciğerini söktürsün ve onu soğanla kızartabilsin diye. Selmy’yi dinlemeliydik. Cesur Barristan kaçmanı söylüyorsa, çizmenin bağcıklarını bağlarsın. Liman hâlâ açıkken, Volantis’e giden bir gemi bulmalıyız.”</p>

    <p>Geminin bahsi bile Sör Archibald’ın yanaklarını yeşile dönüştürdü. “Gemi istemiyorum. Volantis’e kadar tek ayağımın üstünde zıplayarak gitmeyi tercih ederim.”</p>

    <p><em>Volantis,</em> diye düşündü Quentyn. <em>Sonra Lys, sonra ev. Geldiğim yoldan geri dönerim, boş ellerle. Üç cesur adam öldü, ne uğruna?</em></p>

    <p>Yeşilkan’ı tekrar görmek, Güneş Mızrağı’nı ve Su Bahçeleri’ni ziyaret etmek, Köle Körfezi’nin sıcak, nemli ve pis havası yerine Demir Ormanı’nın temiz dağ havasını solumak güzel olurdu. Quentyn, babasının ona sitem sözleri söylemeyeceğini biliyordu ama hayal kırıklığı orada, adamın gözlerinde dururdu. Quentyn’in kız kardeşi yüzünü asardı. Kum Yılanları, kılıç kadar keskin gülümsemeler eşliğinde Quentyn’le dalga geçerdi. Ve Lord Yronwood, Quentyn’in ikinci babası, Quentyn’in güvende olması için kendi oğlunu da yolculuğa gönderen adam...</p>

    <p>“Sizi burada tutmayacağım,” dedi Quentyn, arkadaşlarına. “Babam bu görevi benim omuzlarıma yükledi, sizin omuzlarınıza değil. Eğer arzunuz buysa eve gidin. İstediğiniz yoldan. Ben kalıyorum.”</p>

    <p>İri adam omuzlarını silkti. “Drinkwater ve ben de kalıyoruz.” Ertesi gece, Denzo D’han şartları konuşmak üzere Prens Quentyn’in kapısına geldi. “Seninle yarın, baharat çarşısının yanında buluşacak. Mor nilüferle işaretlenmiş kapıyı bul. Kapıyı iki kez çal ve özgürlük diye seslen.”</p>

    <p>“Anlaştık,” dedi Quentyn. “Arch ve Gerris yanımda olacak. İsterse o da iki adam getirebilir. Daha fazlası olmaz.”</p>

    <p>“Eğer prensim memnun olacaksa.” Kelimeler yeterince nezaket doluydu ama Denzo’nun ses tonu kötü niyetle keskindi, savaşçı şairin gözleri istihzayla parlıyordu. “Gün batımında gel. Ve takip edilmediğinden emin ol.”</p>

    <p>Dornelu adamlar, yanlış bir yola sapar ya da mor nilüferi bulmakta zorluk çekerler diye gün batımına bir saat kala Büyük Piramit’ten ayrıldılar. Quentyn ve Gerris kılıç kemerlerini taktılar. İri adam, savaş çekicini geniş sırtına astı.</p>

    <p>Berbat kokulu bir ara sokaktan eski baharat pazarına doğru yürürlerken, “Bu saçmalıktan vazgeçmek için geç değil,” dedi Gerris. Havada idrar kokusu vardı. Çelik kasnaklı tekerlekleri olan bir ceset arabasının tıngırtıları duyuluyordu. “Yaşlı Kemik Bill, Güzel Meris’in, bir adamın ölümünü bir ay dönümüne yayabileceğini söylerdi. Onlara <em>yalan söyledik</em> Quentyn. Buraya gelmek için onları kullandık ve sonra Fırtına Kargaları’na geçtik.”</p>

    <p>“Bize emredildiği gibi.”</p>

    <p>“Ama Hırpani, bunu gerçekten yapmamızı istemedi,” dedi iri adam. “Hırpani’nin diğer oğulları Sör Orson, Dick Straw, Hungerford, Ormanın Will’i, bütün o sürü bizim sayemizde hâlâ bir zindanda. Yaşlı Paçavra bundan çok hoşlanmış olamaz.”</p>

    <p>“Evet,” dedi Prens Quentyn, “ama altından hoşlanıyor.”</p>

    <p>Gerris güldü. “Ne yazık ki bizim hiç altınımız yok. Bu barışa güveniyor musun Quent? Şehrin yarısı, ejderha katili için kahraman diyor; diğer yarısı, onun adı geçince kan tükürüyor.”</p>

    <p>“Harzoo,” dedi iri adam.</p>

    <p>Quentyn kaşlarını çattı. “Adamın adı Harghaz’dı.”</p>

    <p>“Hizdahr, Humzum, Hagnag, ne fark eder? Ben hepsine Harzoo diyorum. O bir ejderha katili değildi. Bütün yaptığı, kıçını çıtır çıtır kızarttırmaktı.”</p>

    <p>“Cesurdu.” <em>Ben o canavarın karcısına sadece bir mızrakla çıkacak cesarete sahip olur muydum?</em></p>

    <p>“Cesurca öldü, demek istiyorsun.”</p>

    <p>“Çığlık atarak öldü,” dedi Arch.</p>

    <p>Gerris, elini Quentyn’in omzuna koydu. “Kraliçe geri dönse bile, hâlâ evli olacak.”</p>

    <p>“Eğer Kral Harzoo’yu çekicimle ezersem, olmayacak.”</p>

    <p>“Hizdahr,” dedi Quentyn. “Onun adı Hizdahr.”</p>

    <p>“Çekicimin bir öpücüğünden sonra kimse onun adının ne olduğunu umursamaz,” dedi Arch.</p>

    <p><em>Anlamıyorlar.</em> Quentyn’in arkadaşları, onun burada oluşunun gerçek amacını unutmuşlardı. <em>Yol Daenerys’ten geçiyor, ona doğru gitmiyor. Daenerys ödülün kendisi değil, ödüle giden vasıta.</em> “Daenerys bana, ‘Ejderhanın üç başı var,’ dedi. ‘Evliliğim bütün umutlarınızın sonu olmak zorunda değil. Neden burada olduğunuzu biliyorum. Ateş ve kan için.’ Benim damarlarımda Targaryen kanı var, bunu biliyorsunuz. Köklerim...”</p>

    <p>“Köklerini boş ver,” dedi Gerris. “Ejderhalar senin kanını umursamaz, tadı dışında. Bir ejderhayı tarih dersiyle ehlileştiremezsin. Onlar canavar, üstat değil. Quent, yapmak istediğin şey gerçekten bu mu?”</p>

    <p>“Yapmak zorunda olduğum şey bu. Dorne için. Babam için. Cletus, Will ve Üstat Kedry için.”</p>

    <p>“Onlar öldü,” dedi Gerris. “Umursamazlar.”</p>

    <p>“Hepsi öldü,” diye onayladı Quentyn. “Ne için? Ejderha kraliçesiyle evlenebileyim diye beni buraya getirmek için. Cletus bu yolculuğa <em>büyük macera</em> demişti. Şeytan yolları, fırtınalı denizler ve yolun sonunda dünyanın en güzel kadını. Torunlarımıza anlatacağımız bir hikâye. Ama Cletus bir çocuğun babası olamayacak, eğer şu taverna fahişesinin karnına bir piç bırakmadıysa. Will düğününü asla görmeyecek. Onların ölümlerinin bir anlamı olmalı.”</p>

    <p>Gerris, kiremit duvara yaslanmış bir ceset gösterdi, yeşil bir sinek bulutu cesede eşlik ediyordu. “Onun ölümünün bir anlamı var mıydı?”</p>

    <p>Quentyn tiksintiyle cesede baktı. “O kanlı ishal yüzünden öldü. Ondan uzak durun.” Beyaz kısrak şehir duvarlarının içindeydi. Caddelerin bu kadar boş görünmesi boşuna değildi. “Lekesizler onun için bir ceset arabası gönderir.”</p>

    <p>“Şüphesiz. Ama benim sorum bu değildi. İnsanların yaşamları anlamlıdır, ölümleri değil. Will ve Cletus’u ben de seviyordum ama bu onları geri getirmez. Bu bir hata Quent. Paralı askerlere güvenemezsin.”</p>

    <p>“Onlar da diğer insanlar gibi. Altın, şan ve güç istiyorlar. Ben buna güveniyorum.” <em>Buna ve kendi kaderime. Ben bir Dorne prensiyim ve benim damarlarımda ejderha kanı var.</em></p>

    <p>Quentyn ve arkadaşları, Rhazdar’ın sarı yeşil piramidinin gölgesinde çömelen birbirine benzer kulübelerin arasındaki kiremit kulübenin ahşap kapısının üstüne boyanmış mor nilüferi bulduğunda, güneş şehir duvarlarının altına inmişti. Quentyn, söylendiği gibi kapıyı iki kez çaldı. Kaba bir ses kapının ardından cevap verdi. Köle Körfezi’nin anlaşılmaz kırma diliyle bir şeyler homurdandı. Bu dil, Eski Ghis lisanıyla Yüksek Valyria Dili’nin çirkin bir harmanıydı. Prens aynı dilde karşılık verdi. “Özgürlük.”</p>

    <p>Kapı açıldı. Tedbir olarak içeri önce Gerris girdi, Quentyn onun hemen arkasındaydı, en arkada iri adam vardı. İçerideki hava, mavimsi bir dumanla pusluydu. Dumanın tatlı kokusu; idrarın, ekşi şarabın ve çürük etin daha keskin ufunetini tam olarak gizleyemiyordu. Mekân, dışarıdan göründüğünden çok daha büyüktü, bitişik kulübelerle sağa ve sola doğru genişliyordu. Caddeden bir düzine yapı olarak görünen şey, içeride bir tek uzun salona dönüşüyordu.</p>

    <p>Bu vakitte, mekânın yarıdan azı doluydu. Birkaç müşteri, Dornelu adamlara, sıkkın, düşmanca ya da meraklı bakışlar attı. Diğerleri, odanın diğer ucundaki çukurun etrafında toplanmıştı. Çukurun içinde iki çıplak kadın bıçaklarla birbirine saldırıyordu ve izleyiciler onlar için tezahürat yapıyordu.</p>

    <p>Quentyn, buluşmaya geldikleri adamı göremedi. Sonra, daha önce görmedikleri bir kapı ardına kadar açıldı ve kapıdan yaşlı bir kadın çıktı; püsküllerinde minicik kafatasları olan koyu kırmızı bir <em>tokar</em> giymişti. Buruş buruş bir yaratıktı, teni kısrak sütü gibi beyazdı, saçları o kadar inceydi ki Quentyn o saçların altındaki kafa derisini görebiliyordu. “Dorne,” dedi kadın. “Ben Zahrina’yım. Mor Nilüfer. Aşağı git. Onları bulacaksın.” Kapıyı tuttu ve Quentyn’le arkadaşlarının kapıdan geçmesi için elini salladı.</p>

    <p>Kapının ardında ahşap bir merdiven vardı, basamaklar dik ve yılankaviydi. Bu sefer iri adam öne geçti ve Gerris en arkada kaldı, prens onların arasındaydı. <em>Bir yeraltı kileri.</em> Aşağı inen yol uzundu ve öyle karanlıktı ki Quentyn kaymamak için yolu hissederek yürümek zorunda kaldı. Basamakların sonuna doğru, Sör Archibald hançerini çekti.</p>

    <p>Yukarıdaki şaraphaneden üç kat daha büyük olan kiremit bir mahzene vardılar. Duvarlara devasa fıçılar dizilmişti. Kapının iç tarafına kırmızı bir fener asılmıştı, masa olarak kullanılan ters döndürülmüş bir fıçının üstünde siyah bir mum titriyordu. Mahzendeki tek ışık buydu.</p>

    <p>Caggo Cesetkatili, şarap fıçılarının yanında volta atıyordu, siyah <em>arakh</em>’ı kalçasından sarkıyordu. Güzel Meris bir arbalete sarılmıştı, gözleri iki gri taç kadar sert ve cansızdı. Dornelu adamlar içeri girdiğinde, Denzo D’han kapıyı sürgüledi, sonra kapının önünde durup kollarını göğsünde birleştirdi.</p>

    <p><em>Çok kalabalıklar,</em> diye düşündü Quentyn.</p>

    <p>Hırpani Prens masada oturuyordu, elinde bir kadeh şarap vardı. Prensin gümüş grisi saçları mum ışığında neredeyse altın rengi görünüyordu ama adamın gözlerinin altındaki torbalar eyer heybeleri kadar büyük duruyordu. Hırpani Prens, kahverengi yünden yapılmış bir yolcu pelerini giymişti, pelerinin altında gümüşi bir örgü zırh ışıldıyordu. Bu bir ihanet belirtisi miydi yoksa basit bir ihtiyat işareti mi? <em>Yaşlı bir paralı asker, ihtiyatlı bir paralı askerdir.</em> Quentyn, adamın masasına yaklaştı. “Lordum, pelerininiz yokken farklı görünüyorsunuz.”</p>

    <p>“Paçavra pelerinim mi?” Pentoslu omuz silkti. “Sefil bir şey... fakat o paçavralar düşmanlarımı korkuyla dolduruyor. Rüzgârla savrulan paçavralarımın görüntüsü, muharebe meydanında adamlarıma bütün sancaklardan daha fazla cesaret veriyor. Ve eğer görünmeden hareket etmek istersem, sadece pelerinimi çıkarıyorum ve sıradan bir adam oluyorum.” Karşısındaki sandalyeyi işaret etti. “Otur. Anladığım kadarıyla bir prenssin. Keşke bunu önceden bilseydim. Bir şey içer misin? Zahrina yemek de ikram ediyor. Ekmeği bayat ve yahnisi ağza alınmaz. İçinde bir birkaç parça et olan yağ ve tuz. Zahrina köpek eti olduğunu söylüyor ama bence fare eti daha olası. Fakat seni öldürmez. İnsan sadece yemek cazip olduğunda dikkatli davranmalı. Zehirciler daima en lezzetli yemekleri seçerler.”</p>

    <p>“Üç adam getirmişsiniz,” dedi Sör Gerris, sesinde resmiyet vardı. “İkişer adam getirmek konusunda anlaşmaya varmıştık.”</p>

    <p>“Meris adam değil. Meris, tatlım, gömleğini çıkar, ona göster.”</p>

    <p>“Buna gerek yok,” dedi Quentyn. Eğer duydukları doğruysa, o gömleğin altında, Meris’in göğüslerini kesen adamın bıraktığı yara izlerinden başka bir şey yoktu. “Meris bir kadın, buna katılıyorum. Yine de şartları çarpıttınız.”</p>

    <p>“Hırpani ve çarpık; ben nasıl da hilekârım. İkiye üç, önemli bir üstünlük değildir, bu böyle kabul edilmelidir, ama kıymetiharbiyesi vardır. Bu dünyada, bir adam, tanrıların ona verdiği hediyeleri benimsemeyi öğrenmek zorundadır. Ben bu dersi bir bedel karşılığında öğrendim ve iyi niyetimin bir göstergesi olarak onu sana takdim ediyorum.” Hırpani Prens tekrar sandalyeyi gösterdi. “Otur ve ne için geldiysen söyle. Seni, söyleyeceklerini dinlemeden öldürmeyeceğime dair söz verdim. Prens dostum için en azından bu kadarını yapabilirim. Quentyn, değil mi?”</p>

    <p>“Martell Hanedanı’ndan Quentyn.”</p>

    <p>“Kurbağa sana daha çok yakışıyor. Yalancılarla ve firarilerle birlikte içki içmek âdetim değildir ama beni meraklandırdın.”</p>

    <p>Quentyn oturdu. <em>Bu iş, bir yanlış lafla bir an içinde kana dönüşür.</em> “Yaptığımız hile için bizi affetmenizi rica ediyorum. Köle Körfezi’ne giden yegâne gemiler, sizi savaşa getirmek için tutulmuş gemilerdi.”</p>

    <p>Hırpani Prens omuz silkti. “Her döneğin bir hikâyesi vardır. Kılıcını bana adayan, sikkelerimi alan ve kaçan ilk adamlar siz değilsiniz. Hepsinin <em>sebepleri</em> vardı. ‘Küçük oğlum hasta,’ ya da, ‘Karım beni boynuzluyor,’ ya da, ‘Diğer adamlar bana aletlerini emdiriyor.’ Sonuncusu çok cazibeli bir oğlandı ama onun firarını mazur görmedim. Başka bir adam, yemeklerimizin çok kötü olduğunu ve hastalanmadan önce kaçmak zorunda kaldığını söyledi; ayağını kestim, kızarttım ve ona yedirdim. Sonra onu kamp aşçısı yaptım. Yemeklerimizin kalitesi önemli derecede arttı, kontratı bittiğinde adam yenisini imzaladı. Fakat sen... en iyi adamlarımın çoğu, senin yalancı dilin yüzünden kraliçenin zindanına kapatıldı ve bahse girerim ki yemek bile pişiremiyorsundur.”</p>

    <p>“Ben bir Dorne prensiyim,” dedi Quentyn. “Babama ve halkıma karşı bir sorumluluğum var. Gizli bir evlilik anlaşması vardı.”</p>

    <p>“Duydum. Ve gümüş kraliçe o parşömen parçasını gördüğünde senin kollarına atıldı, öyle mi?”</p>

    <p>“Hayır,” dedi Güzel Meris.</p>

    <p>“Hayır mı? Ah, hatırladım. Müstakbel eşin bir ejderhanın sırtına binip uçtu. Pekâlâ, kız geri döndüğünde bizi nikâhınıza davet etmeyi unutma. Birlikteki adamlar sizin mutluluğunuza kadeh kaldırmak ister ve ben Batıdiyar düğünlerini çok severim. Bilhassa yatağa sokma törenini, ancak... ah, bekle...” Hırpani Prens, Denzo D’Han’a döndü. “Denzo, bana ejderha kraliçesinin bir Ghiscarlıyla evlendiğini söylemiştin sanırım.”</p>

    <p>“Bir Meereen soylusu. Zengin.”</p>

    <p>Hırpani Prens tekrar Quentyn’e döndü. “Bu doğru olabilir mi? Elbette olamaz. Şu senin evlilik anlaşmandan ne haber?”</p>

    <p>“Kraliçe ona güldü,” dedi Güzel Meris.</p>

    <p><em>Daenerys hiç gülmedi.</em> Diğer Meereenliler, Quentyn’i, Robert’ın bir zamanlar mecliste tuttuğu Yaz Adalı gibi eğlenceli bir garabet olarak görebilirdi ama kraliçe, Quentyn’le her zaman nazik bir şekilde konuşmuştu. “Çok geç geldik,” dedi Quentyn.</p>

    <p>“Beni daha evvel terk etmemeniz talihsizlik olmuş.” Hırpani Prens şarabını yudumladı. “Yani... Prens Kurbağa’nın bir düğünü olmayacak. Bu yüzden mi zıplayarak bana döndün? Dornelu delikanlılar kontratlarına sadık kalmaya mı karar verdi?”</p>

    <p>“Hayır.”</p>

    <p>“Ne kadar üzücü.”</p>

    <p>“Yurkhaz zo Yunzak öldü.”</p>

    <p>“Eski havadisler. Onu ölürken gördüm. Zavallı adam bir ejderha gördü ve kaçmaya çalışırken tökezledi. Sonra on bin kişi adamın üstüne basıp geçti. Sarı Şehir’in gözyaşlarına boğulduğundan eminim. Onun şerefine kadeh kaldırmamı mı istiyorsun?”</p>

    <p>“Hayır. Yunkaili adamlar yeni bir kumandan seçtiler mi?”</p>

    <p>“Ustalar konseyi bir anlaşmaya varamadı. Yezzan zo Qaggaz en büyük desteğe sahipti ama şimdi o da öldü. Ulu Ustalar baş komutayı kendi aralarında dönüşümlü olarak paylaşıyorlar. Bugünkü liderimiz Ayyaş Fatih lakaplı Yunkai soylusu, senin saflardan arkadaşın. Yarın Lord Titrekyanak lider olacak.”</p>

    <p>“Tavşan,” dedi Meris. “Titrekyanak dündü.”</p>

    <p>“Yanıldığımı kabul ediyorum tatlım. Yunkaili dostlarımız bize bir çizelge verecek kadar nazikti. Çizelgeye başvurmak konusunda daha özenli olmaya çalışmalıyım.”</p>

    <p>“Yurkhaz zo Yunzak sizi tutan adamdı.”</p>

    <p>“Kontratımızı şehri adına imzaladı. Aynen öyle.”</p>

    <p>“Meereen ve Yunkai barış yaptı. Kuşatma kaldırılacak, ordular dağıtılacak. Mücadele olmayacak, katliam olmayacak, yağma ve ganimet olmayacak.”</p>

    <p>“Hayat hayal kırıklıklarıyla dolu.”</p>

    <p>“Yunkaili adamlar dört özgür birlik için ücret ödemeye daha ne kadar devam edecek sizce?”</p>

    <p>Hırpani Prens bir yudum şarap içti ve konuştu. “Can sıkıcı bir soru. Fakat özgür birlik adamlarının hayatı böyledir. Bir savaş biter, bir diğeri başlar. Şükürler olsun ki, bir yerlerde birileriyle savaşan birileri mutlaka vardır. Belki de burada. Biz burada oturmuş içki içiyorken; Kanlı Sakal, Kral Hizdahr’a yeni bir kafa göndermeleri için Yunkaili dostlarımıza baskı yapıyor. Azatlı köleler ve köle tacirleri birbirlerinin boğazlarına bakıp bıçaklarını keskinleştiriyor. Harpiya’nın Oğulları piramitlerin içinde komplolar düzenliyor. Beyaz kısrak hem köleleri hem de lordları aynı şekilde ezip geçiyor. Sarı Şehir’den gelen dostlarımız denize bakıyor. Ve çim topraklarında bir yerde, bir ejderha, Daenerys Targaryen’ın etini didikliyor. Bu gece Meereen’i kim yönetiyor? Yarın kim yönetecek?” Pentoslu omuz silkti. “Emin olduğum tek şey var. Biri bizim kılıçlarımıza ihtiyaç duyacak.”</p>

    <p>“O kılıçlara benim ihtiyacım var. Sizi Dorne kiralayacak.”</p>

    <p>Hırpani Prens, Güzel Meris’e baktı. “Bu kurbağanın küstahlıktan yana sıkıntısı yok. Ona hatırlatmalı mıyım? Sevgili prensim, imzaladığın son kontratı, o pembe ve sevimli poponu silmek için kullandın.”</p>

    <p>“Yunkaili adamların size ödediği ücretin iki katını ödeyeceğim.”</p>

    <p>“Ödemeyi, kontratı imzaladığımız anda altınla yapacaksın, değil mi?”</p>

    <p>“Bir kısmını Volantis’e vardığımızda vereceğim, geri kalanını da Güneş Mızrağı’na döndüğümde. Denize açıldığımızda yanımızda altın vardı ama birliğe katıldığımızda altınları saklamak zor olacaktı, bu yüzden sikkelerimizi bankalara yatırdık. Size belgeleri gösterebilirim.”</p>

    <p>“Ah, belgeler. Ama <em>iki kat</em> ücret alacağız.”</p>

    <p>“İki kat belge,” dedi Güzel Meris.</p>

    <p>“Ücretin geri kalanını Dorne’da alacaksınız,” diye ısrar etti Quentyn. “Babam onurlu bir adamdır. Eğer bir anlaşmaya mührümü basarsam, babam anlaşmanın şartlarını yerine getirir. Bu konuda bana güvenebilirsiniz.”</p>

    <p>Hırpani Prens şarabını bitirdi, kadehini ters çevirdi ve Quentyn’le kendi arasına koydu. “Bakalım doğru anlamış mıyım? İspatlı bir yalancı ve bir yemin bozan, bizimle kontrat yapmak ve ücretimizi vaatlerle ödemek istiyor. Peki hangi hizmet karşılığında? Rüzgârla Savrulanlar, Yunkailileri ezip Sarı Şehir’i mi yağmalayacak? Arazide bir Dothrak <em>khalasar</em>’ını mı yenecek? Seni evine, babana mı götürecek? Yoksa Kraliçe Daenerys’i ıslak ve arzulu bir halde senin yatağına mı getirecek? Bana doğruyu söyle Prens Kurbağa. Benden ve adamlarımdan ne istiyorsun?”</p>

    <p>“Bir ejderhayı çalmama yardım etmenizi istiyorum.”</p>

    <p>Caggo Cesetkatili kıkırdadı. Güzel Meris’in dudakları yarım bir gülümsemeyle kıvrıldı. Denzo D’han ıslık çaldı.</p>

    <p>Hırpani Prens sadece sandalyesinin arkasına yaslandı ve, “Ejderhalar için iki kat ücret yetmez küçük prens,” dedi. “Bu kadarını bir kurbağa bile bilir. Ejderhalar pahalıya gelir. Ve ücreti vaatlerle ödeyen bir adam, en azından <em>daha büyük</em> vaatlerde bulunması gerektiğini bilecek kadar akıl sahibi olur.”</p>

    <p>“Eğer ücreti üç katına çıkarmamı istiyorsanız...”</p>

    <p>“Benim istediğim,” dedi Hırpani Prens, “Pentos.”</p>
  </div>
</body>
</html>
