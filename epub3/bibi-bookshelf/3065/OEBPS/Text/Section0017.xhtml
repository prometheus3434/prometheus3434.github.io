<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Leş</h1>

    <p>Leş fareyi ısırırken, hayvan onun ellerinde çılgınca kıvrandı ve tiz bir çığlık attı. Farenin en yumuşak yeri, karnıydı. Leş, tatlı eti parçaladı, dudaklarından ılık kan aktı. Etin tadı o kadar güzeldi ki adamın gözleri yaşlarla doldu, midesi guruldadı, adam lokmasını yuttu. Üçüncü ısırıkta, fare direnmeyi bırakmıştı ve Leş kendini neredeyse mutlu hissediyordu.</p>

    <p>Sonra, zindanın kapısının dışından gelen sesleri duydu.</p>

    <p>Aniden hareketsizleşti, lokmasını çiğnemekten bile korkuyordu. Ağzı kan, et ve kıl doluydu ama Leş ne tükürmeye ne de yutmaya cesaret edebiliyordu. Taş kadar kıpırtısız bir halde, dehşet içinde, çizmelerin hışırtısını ve demir anahtarların şıngırtısını dinledi. <em>Hayır,</em> diye düşündü, <em>hayır, tanrılar size yalvarıyorum, şimdi olmaz, şimdi olmaz.</em> Fareyi yakalamak çok uzun zamanını almıştı. <em>Eğer beni onunla yakalarlarsa, onu benden alırlar, sonra Lord Ramsay’ye söylerler ve lord bana zarar verir.</em></p>

    <p>Fareyi saklaması gerektiğini biliyordu ama çok açtı. En son iki gün önce yemek yemişti, belki de üç. Karanlıkta emin olmak zordu. Kolları ve bacakları sazlar kadar inceydi ama karnı boş ve şişkindi. Karnı öyle kötü ağrıyordu ki Leş uyuyamıyordu. Ne zaman gözlerini kapatsa, kendini Leydi Hornwood’u hatırlarken buluyordu. Düğünden sonra, Lord Ramsay leydiyi bir kuleye kapatmış ve açlıktan öldürmüştü. Kadın sonunda kendi parmaklarını yemişti.</p>

    <p>Leş, hücresinin bir köşesine çömeldi, ödülünü çenesinin altında tutuyordu. Dişlerinden geriye kalanlarla fareyi kemirirken, dudaklarının kenarından kan akıyordu. Hücrenin kapısı açılmadan önce, ılık etin mümkün olduğunca fazlasını mideye indirmeye çalışıyordu. Et lifliydi ama tadı öyle yoğundu ki. Leş, midesinin bulanabileceğini düşündü. Çiğnedi, yuttu, dişlerinin söküldüğü yerlerdeki diş etlerine giren küçük kemik parçalarını eliyle çekip çıkardı. Çiğnemek can yakıyordu ama Leş o kadar açtı ki duramıyordu.</p>

    <p>Sesler güçleniyordu. Leş, farenin bacaklarından birini kopartırken, <em>lütfen tanrılar, benim için gelmiyor olsunlar,</em> diye dua etti. Uzun zamandır kimse onun için gelmiyordu. Başka hücreler, başka tutsaklar vardı. Leş bazen onların çığlıklarını duyuyordu, kalın duvarlara rağmen. <em>En çok bağıranlar, her zaman kadınlar oluyor.</em> Leş, çiğ eti emdi ve farenin bacak kemiğini tükürmeye çalıştı ama kemik, adamın üst dudağından düşüp sakallarına takıldı. <em>Uzaklaşın buradan,</em> diye dua etti Leş, <em>uzaklaşın, önümden geçip gidin, lütfen, lütfen.</em></p>

    <p>Ama adımlar, en gürültülü oldukları sırada durdular ve kapının dışında anahtarlar şıngırdadı. Fare, Leş’in ellerinden düştü. Leş, kanlı parmaklarını pantolonuna sildi. “Hayır,” diye mırıldandı, <em>“Hayıııır.”</em> Kendini köşeye, soğuk ve nemli duvarların içine itmeye çalışırken, topukları yerdeki samanları tırmaladı.</p>

    <p>Kilidin açılma sesi, seslerin en beteriydi. Işık yüzüne vurduğunda Leş tiz bir çığlık koyuverdi. Gözlerini elleriyle kapatmak zorunda kaldı. Cesaret edebilseydi, gözlerini yerlerinden sökerdi, kafası öyle zonkluyordu. “Işığı çekin, ne yapacaksanız karanlıkta yapın, lütfen, ah lütfen.”</p>

    <p>“O değil,” dedi bir çocuk sesi. “Şuna bir bak. Yanlış hücreye geldik.”</p>

    <p>“Soldaki son hücre,” diye karşılık verdi bir başka çocuk. “Bu, soldaki son hücre. Öyle değil mi?”</p>

    <p>“Evet.” Bir duraksama. “Ne söylüyor?”</p>

    <p>“Bence ışıktan hoşlanmıyor.”</p>

    <p>“<em>Böyle</em> görünseydin sen hoşlanır mıydın?” Çocuk boğazını temizledi ve tükürdü. “Ya kokusuna ne demeli? Boğulabilirim.”</p>

    <p>“Fare yiyormuş,” dedi ikinci çocuk. “Bak.”</p>

    <p>İlk çocuk güldü. “Yiyormuş. Çok komik.”</p>

    <p><em>Yemek zorundaydım.</em> Leş uyurken fareler onu ısırıyordu, el ve ayak parmaklarını kemiriyorlardı, hatta yüzünü. Bu yüzden. Leş onlardan birini ele geçirdiğinde hiç tereddüt etmiyordu. <em>Ye ya da yen.</em> Bunlardan başka seçenek yoktu. “Yaptım,” diye mırıldandı. “Yaptım, yaptım, onu yedim, onlar da bana aynı şeyi yapıyor, lütfen...”</p>

    <p>Çocuklar yaklaştı, ayaklarının altındaki samanlar hafifçe hışırdadı. “Konuş benimle,” dedi çocuklardan biri. Diğerinden daha ufak tefekti, zayıftı ama zekiydi. “Kim olduğunu hatırlıyor musun?”</p>

    <p>Leş’in içinde korku kabarcıkları oluştu. Leş inledi.</p>

    <p>“Konuş benimle. Bana adını söyle.”</p>

    <p><em>Benim adım.</em> Leş’in boğazında bir çığlık sıkıştı. Ona ismini öğretmişlerdi, öğretmişlerdi, öğretmişlerdi, ama üstünden o kadar uzun zaman geçmişti ki Leş unutmuştu. <em>Eğer yanlış isim söylersem bir parmağımı daha alır. Yahut daha beteri... o... o...</em> Leş bunu düşünmeyecekti, bunu düşünemezdi. Çenesinde ve gözlerinde iğneler vardı. Başı zonkluyordu. “Lütfen,” diye cırladı, sesi zayıf ve güçsüzdü. Sesi, Leş yüz yaşındaymış gibi çıkıyordu. Belki de yüz yaşındaydı. <em>Kaç zamandır buradayım?</em> Kırık dişlerinin ve kırık parmaklarının arasından, “Gidin,” diye mırıldandı, korkunç parlak ışığa karşı gözlerini kapadı. “Lütfen, fareyi alabilirsiniz, bana zarar vermeyin...”</p>

    <p><em>“Leş,”</em> dedi daha iri olan çocuk. “Senin adın Leş. Hatırlıyor musun?” Meşale bu çocuğun elindeydi. Ufak tefek olanın elinde demir anahtarlık vardı.</p>

    <p><em>Leş?</em> Yanaklarından yaşlar süzüldü. “Hatırlıyorum. Evet.” Ağzı açılıp kapandı. “Benim adım Leş. Beleşle kafiyeli.” Karanlıkta bir isme ihtiyacı yoktu, bu yüzden unutmak kolaydı. Bu isimle doğmamıştı. Başka bir hayatta, başka biri olmuştu. Ama şimdi ve burada, onun adı Leş’ti. Hatırladı.</p>

    <p>Çocukları da hatırladı. Birbiriyle eş yün takımlar giymişlerdi. Lacivert astarlı gümüş grisi takımlar. İkisi de yaverdi, ikisi de sekiz yaşındaydı ve ikisi de Walder Frey’di. <em>Büyük Walder ve Küçük Walder, evet.</em> Fakat daha iri olan Küçük’tü, daha ufak tefek olan da Büyük. Bu durum, çocukları eğlendiriyor ve dünyanın geri kalanının aklını karıştırıyordu. Çatlak dudaklarının arasından, “Sizi tanıyorum,” diye fısıldadı Leş. “İsimlerinizi biliyorum.”</p>

    <p>“Bizimle geleceksin,” dedi Küçük Walder.</p>

    <p>“Lordumuzun sana ihtiyacı var,” dedi Büyük Walder.</p>

    <p>Korku, bir bıçak gibi Leş’in içine saplandı. <em>Onlar sadece çocuk,</em> diye düşündü adam. <em>Sekiz yaşında iki çocuk.</em> Sekiz yaşında iki çocuğun hakkından gelebilirdi şüphesiz. Ne kadar zayıf olursa olsun meşaleyi, anahtarları, Küçük Walder’ın kalçasında duran kının içindeki hançeri alabilirdi. Kaçardı. <em>Hayır. Hayır. Bu fazla kolay. Bu bir tuzak. Eğer kaçarsam bir parmağımı daha alır, daha çok dişimi alır.</em></p>

    <p>Daha önce kaçmıştı. Üstünden yıllar geçmiş gibiydi, o zamanlar hâlâ güçlüydü, cüretkârdı. O zaman anahtarları taşıyan kişi Kyra’ydı. Anahtarları çaldığını söylemişti kız, hiçbir zaman korunmayan bir yan kapı bildiğini söylemişti. “Beni Kışyarı’na geri götürün lordum,” diye yalvarmıştı, titriyordu, yüzü solgundu. “Ben yolu bilmiyorum. Tek başıma kaçamam. Lütfen benimle gelin.” Ve Leş gitmişti. Gardiyan, pantolonu ayak bileklerine kadar inmiş bir halde, bir şarap gölcüğünün içinde sızmıştı. Zindanın kapısı açıktı ve tıpkı kızın söylediği gibi yan kapıda nöbetçiler yoktu. Leş ve Kyra, ayın bir bulutun ardına gizlenmesini beklemişlerdi, sonra kaleden gizlice çıkmış ve Ağlayan Su’yun karşısına geçmişlerdi, buzlu akıntı tarafından yarı dondurulmuş taşlara takılıp tökezlemişlerdi. Diğer tarafta, Kyra, Leş’i öpmüştü. “Bizi sen kurtardın,” demişti Leş. <em>Aptal. Aptal.</em></p>

    <p>Hepsi bir tuzaktı, bir oyun, bir şaka. Lord Ramsay kovalamacayı severdi ve iki ayaklı hayvanları avlamaktan hoşlanırdı. Kız ve Leş, bütün gece boyunca karanlık ormanda koşmuşlardı ama güneş doğduğunda ağaçların arasından uzak bir boru sesi işitmişler ve bir tazı sürüsünün ulumalarını duymuşlardı. Köpekler yaklaşırken, “Ayrılmalıyız,” demişti Leş, Kyra’ya. “İkimizin izini birden süremezler.” Fakat Kyra korkudan çılgına dönmüş ve Leş’in yanından ayrılmayı reddetmişti. Leş, eğer takip edilen Kyra olursa, demirdoğumlulardan oluşan bir ordu getireceğini ve onu kurtaracağını söylemişti ama kız o zaman bile fikrini değiştirmemişti.</p>

    <p>Bir saat içinde yakalanmışlardı. Köpeklerden biri Leş’i yere devirmişti, ikinci bir köpek, bir bayıra tırmanmaya çalışan Kyra’nın bacağını ısırmıştı. Diğer köpekler; hırlayarak, havlayarak, Kyra ve Leş ne zaman hareket etmeye çalışsalar onlara saldırarak avlarının etrafını sarmışlardı, Ramsay Kar avcılarıyla birlikte gelene dek Leş ve Kyra’yı orada tutmuşlardı. Ramsay o zamanlar hâlâ piçti, henüz Bolton olmamıştı. Eyerinin üstünden gülümseyerek, “İşte buradasınız,” demişti. “Öyle kaçıp giderek beni çok yaraladınız. Misafirperverliğimden bu kadar çabuk mu bıktınız?” Kyra, yerden bir taş alıp Ramsay’nin kafasına fırlatmıştı. Taş en az otuz santimle adamı ıskalamıştı ve Ramsay gülümsemişti. “Cezalandırılmalısın.”</p>

    <p>Leş, Kyra’nın gözlerindeki umutsuz ve korkulu bakışı hatırladı. Kız, daha önce, o anda göründüğü kadar genç görünmemişti hiç, hâlâ yarı çocuktu, ama Leş’in yapabileceği hiçbir şey yoktu. <em>Onları bizim üstümüze o çekmişti,</em> diye düşündü Leş. <em>Eğer benim istediğim gibi ayrılsaydık, birimiz kurtulabilirdik.</em></p>

    <p>Bu hatıra nefes almayı zorlaştırdı. Leş, gözlerinde pırıldayan yaşlarla, başını meşaleden çevirdi. <em>Bu sefer ne istiyor benden?</em> diye düşündü kederle. <em>Bir hata yapmadım, bu sefer yapmadım, neden beni sadece karanlıkta bırakmıyor?</em> Leş, bir fare yakalardı, şişman bir fare, ılık ve kıpır kıpır...</p>

    <p>“Onu yıkamamız gerekir mi?” diye sordu Küçük Walder.</p>

    <p>“Lordumuz onu kokuşmuş haliyle seviyor,” dedi Büyük Walder. “Ona bu yüzden Leş adını verdi.”</p>

    <p><em>Leş. Benim adım Leş, beleşle kafiyeli.</em> Bunu hatırlamak zorundaydı. <em>Hizmet et, itaat et, kim olduğunu hatırla ve daha fazla zarar görme. Söz verdi. Lordumuz söz verdi.</em> Leş, direnmek isteseydi bile, bunu yapmaya yetecek güçten yoksundu. Gücü ondan kırbaçlanarak alınmıştı, aç bırakılarak alınmıştı, derisi yüzülerek alınmıştı. Küçük Walder onu çekerek ayağa kaldırdığında ve Büyük Walder meşaleyi ona doğru sallayıp hücreden çıkmasını işaret ettiğinde. Leş uysal bir köpek gibi itaat etti. Bir kuyruğu olsaydı, onu bacaklarının arasına sıkıştırırdı.</p>

    <p><em>Bir kuyruğum olsaydı. Piç onu keserdi.</em> Bu düşünce davetsizce gelmişti, berbat bir düşünceydi, tehlikeliydi. Lord artık bir piç değildi. <em>Bolton, Kar değil.</em> Demir Taht’ta oturan çocuk kral, Lord Ramsay’ye babasının ismini kullanma hakkı vererek onu meşru kılmıştı. Ona <em>Kar</em> diye hitap etmek, lorda piçliğini hatırlatıyor ve kara bir öfkeye düşmesine sebep oluyordu. Leş bunu unutmamalıydı. Bunu bir an için unuttu ve bu yüzden öyle çok korktu ki zindanın dik basamaklarını çıkarken tökezleyip düştü. Taşa sürtünen pantolonu yırtıldı ve eti kanadı. Küçük Walder, Leş’i tekrar ayağa kaldırıp yürümesini sağlamak için onu meşaleyle dürtmek zorunda kaldı.</p>

    <p>Dışarıda, avluda, Dehşet Kalesi’nin üzerine karanlık çöküyor ve kalenin doğu duvarlarının üzerinde dolunay yükseliyordu. Dolunayın solgun ışığı, donmuş zemindeki üçgen şekilli uzun mazgal dişlerine gölgeler düşüyordu; bir sıra keskin, siyah diş. Hava soğuktu, nemliydi ve yarı unutulmuş kokularla doluydu. <em>Dünya,</em> dedi Leş kendine, <em>dünyanın kokusu bu.</em> Kaç zamandır zindanda olduğunu bilmiyordu ama en az yarım yıl geçmiş olmalıydı. <em>Belki de daha fazla. Ya beş ya da on ya da yirmi yıl olduysa? Farkına bile varır mıydım? Ya aşağıda çıldırdıysam ve hayatımın yarısı tükendiyse?</em> Ama hayır, bu saçmalıktı. O kadar uzun zaman geçmiş olamazdı. Çocuklar hâlâ çocuktu. Eğer on yıl geçmiş olsaydı, çocuklar birer erkeğe dönüşürdü. Leş bunu hatırlamak zorundaydı. <em>Beni delirtmesine izin vermemeliyim. El ve ayak parmaklarımı alabilir, gözlerimi oyup kulaklarımı kesebilir ama izin vermezsem aklımı alamaz.</em></p>

    <p>Küçük Walder elindeki meşaleyle yolu gösteriyordu. Leş uysalca onu takip ediyordu, arkasında Büyük Walder vardı. Onlar geçerken barınaktaki köpekler havladı. Rüzgâr avlu boyunca dönüp duruyordu, Leş’in ince kumaştan dikilmiş pis giysilerini kesiyor ve tüylerini diken diken ediyordu. Hava soğuk ve nemliydi ama kara dair bir işaret göstermiyordu, halbuki kış çok yakındı. Leş, karlar yağmaya başladığında hayatta olup olmayacağını merak etti. <em>Kaç el parmağım olacak? Kaç ayak parmağım?</em> Elini kaldırdı. Elinin nasıl beyaz ve nasıl zayıf olduğunu görünce şaşırdı. <em>Deri ve kemik,</em> diye düşündü. <em>Yaşlı bir adamın ellerine sahibim.</em> Çocuklar hakkında yanılmış olabilir miydi? Bunlar Küçük Walder ve Büyük Walder değil de onların oğulları olabilir miydi?</p>

    <p>Büyük salon loş ve dumanlıydı. Sağda ve solda, duvarlardan çıkan insan eli iskeletlerinin kavradığı meşale sıraları yanıyordu. Yukarıdaki çatı kirişleri duman yüzünden kararmıştı ve kubbeli çatı gölgelerin içinde kaybolmuştu. Hava; şarap, bira ve kızarmış et kokularıyla ağırdı. Kokular yüzünden Leş’in karnı guruldadı ve ağzı sulandı.</p>

    <p>Küçük Walder onu iterek yürütüyordu. Leş, garnizondaki adamların yemek yediği uzun masaların yanından sendeleyerek geçti. Yüksek platformun yakınındaki en iyi masalar, Ramsay’nin gözde adamlarınca doldurulmuştu. Piç’in Oğulları: Lordun sevgili tazılarıyla ilgilenen yaşlı adam Kemik Ben. Benim-İçin-Dans-Et Damon olarak anılan, sarı saçlı, çocuksu Damon. Lord Roose’un huzurunda düşüncesizce konuştuğu için dilini kaybeden Grunt. Ekşi Alyn. Deriyüzen. Sarı Dick. Daha aşağıda, tuzun altında, Leş’in ismen tanımadığı ama yüzlerine aşina olduğu adamlar vardı: Yeminli kılıçlar ve çavuşlar, askerler, gardiyanlar ve işkenceciler. Fakat yabancılar da vardı, Leş’in hiç görmediği yüzler. Bazıları, Leş önlerinden geçerken burunlarını buruşturdular, diğerleri onun görünüşüne güldüler. <em>Konuklar,</em> diye düşündü Leş. <em>Lordun arkadaşları, buraya onları eğlendirmek için getirildim.</em> İçinden korku dolu bir ürperti geçti.</p>

    <p>Yüksek masadaki Bolton Piçi, babasının yerinde oturuyor ve babasının kadehinden içki içiyordu. İki yaşlı adam yüksek masayı lordla paylaşıyordu. Leş daha ilk bakışta iki adamın da lord olduğunu anladı. Biri çok zayıftı, çakmaktaşına benzeyen gözleri, beyaz uzun sakalları ve kış ayazı kadar sert bir yüzü vardı. Adamın yeleği ayı derisinden yapılmıştı, yıpranmıştı ve yağlıydı. Yaşlı adam, masada olmasına rağmen yeleğin altına zincirden örülmüş bir zırhlı gömlek giymişti. İkinci lord da inceydi ama ilk lord düzken, bu adam çarpıktı. Omuzlarından biri diğerinden çok daha yüksekteydi. Adam, tabağının üstüne, bir leşin üstüne eğilmiş şahin misali eğilmişti. Gözleri gri ve haristi, dişleri sarıydı. Çatallı sakalları beyaz ve gümüşten ibaret bir düğümdü. Lekeli kafa derisinde sadece birkaç tel saç kalmıştı. Giydiği pelerin yumuşak ve kaliteliydi. Kenarlarına siyah samur kürkü dikilmiş gri yün, dövme gümüşten yapılmış bir yıldız yağmuruyla lordun omzuna tutturulmuştu.</p>

    <p>Ramsay siyahlar ve pembeler kuşanmıştı; siyah çizmeler, siyah kın, kırmızı saten astarlı pembe kadife takımın üstüne giyilmiş siyah deri yelek. Sağ kulağında, kan damlası şeklinde kesilmiş bir lal taşı ışıldıyordu. Bununla birlikte, esvaplarının bütün fevkaladeliğine rağmen Ramsay çirkin bir adam olarak kalmıştı. İri kemikliydi, düşük omuzluydu, ileriki hayatında şişman bir adam olacağını işaret eden bir etliliği vardı. Derisi pembe ve lekeliydi, burnu genişti, ağzı küçüktü, saçları uzun, koyu renk ve kuruydu. Dudakları geniş ve dolgundu ama insanların onda gördüğü ilk şey, adamın gözleriydi. Ramsay, lord babasının gözlerini almıştı; küçük, birbirine yakın, tuhaf bir şekilde solgun. Bazı insanlar grinin bu tonuna hayalet grisi derdi ama gerçekte, Ramsay’nin gözleri renksizdi, iki parça kirli buza benziyordu.</p>

    <p>Ramsay, Leş’i görünce ıslak dudaklarıyla gülümsedi. “İşte burada. Benim huysuz, yaşlı arkadaşım.” Yanındaki adamlara döndü. “Leş, çocukluğumdan beri benimle birlikte. Babam, onu bana sevgisinin göstergesi olarak vermişti.”</p>

    <p>İki lord bakıştı. “Hizmetkârınızın öldüğünü duymuştuk,” dedi düşük omuzlu olanı. “Starklar tarafından katledildiği söylenmişti.”</p>

    <p>Ramsay güldü. “Demiradamlara sorarsanız; zaten ölü olan ölemez, lakin yeniden doğar, daha güçlü ve daha zorlu. Tıpkı Leş gibi. Ama mezar gibi koktuğunu kabul etmeliyim.”</p>

    <p>“Dışkı ve kusmuk kokuyor.” Düşük omuzlu lord, kemirdiği kemiği bir kenara fırlattı ve parmaklarını masa örtüsüne sildi. “Onu yemek yediğimiz sırada karşımıza çıkartmanızın geçerli bir sebebi var mı?”</p>

    <p>İkinci lord, yani zırhlı gömlek giyen düz sırtlı yaşlı adam, çakmataşına benzeyen gözleriyle Leş’i inceledi. “Tekrar bak,” dedi diğer lorda. “Yirmi kilo zayıflamış ve saçları beyazlamış. Evet. Ama bu adam hizmetkâr değil. Unuttun mu?”</p>

    <p>Yamuk sırtlı lord tekrar baktı ve aniden başıyla onayladı. “O? Olabilir mi? Stark’ın himayesindeki muhafız çocuk. Gülümseyen, sürekli gülümseyen.”</p>

    <p>“Artık daha seyrek gülümsüyor,” diye itiraf etti Lord Ramsay. “O güzel ve beyaz dişlerinin bir kısmını kırmış olabilirim.”</p>

    <p>“Boğazını kesseydiniz daha iyi ederdiniz,” dedi zırhlı lord. “Sahibinin aleyhine dönen bir köpek, derisinin yüzülmesinden başka bir şey hak etmez.”</p>

    <p>“Ah, derisi yüzüldü. Şurası ve şurası,” dedi Ramsay.</p>

    <p>“Evet lordum,” dedi Leş. “Ben kötüydüm lordum. Küstahtım ve...” Başka neler yaptığını hatırlamaya çalışarak dudaklarını yaladı. <em>Hizmet et ve itaat et,</em> dedi kendine. <em>O zaman yaşamana izin verir. Hâlâ sende olan parçalarını kesmez. Hizmet et, itaat et ve ismini hatırla. Leş, Leş, beleşle kafiyeli.</em> “Kötüydüm ve...”</p>

    <p>“Ağzında kan var,” dedi Ramsay. “Yine ellerini mi kemiriyordun Leş?”</p>

    <p>“Hayır. Hayır lordum. Yemin ederim ki kemirmiyordum.” Leş bir keresinde, kendi yüzük parmağını ısırıp koparmaya çalışmıştı. Parmağının derisi Ramsay tarafından yüzüldükten sonra acıyı durdurmak için yapmıştı bunu. Lord Ramsay bir adamın parmağını asla basitçe kesmezdi. Parmağı yüzmeyi, açık deriyi kurutmayı, çatlatmayı, iltihaplandırmayı tercih ederdi. Leş; kırbaçlanmış, işkence görmüş ve kesilmişti ama hiçbir acı, yüzülmenin ardından gelen dayanılmaz acıyla kıyaslanamazdı. İnsanı çıldırtan türden bir acıydı o ve ona uzun zaman katlanılamazdı. Kurban er ya da geç, “Lütfen, artık durun, artık durun, canımı yakmayın, kesin şunu,” diye çığlık atardı ve Lord Ramsay dururdu. Oynadıkları bir oyundu bu. Leş, ellerinin ve ayaklarının da şahitlik edebileceği üzere kuralları öğrenmişti ama o seferinde kuralları unutmuş ve acıyı bizzat dindirmeyi denemişti, dişleriyle. Ramsay bundan hoşlanmamıştı ve Leş bu saygısızlık yüzünden bir parmak daha kaybetmişti. “Bir fare yedim,” diye mırıldandı.</p>

    <p>“Bir fare?” Ramsay’nin solgun gözleri meşale aleviyle pırıldadı. “Dehşet Kalesi’ndeki bütün fareler lord babama aittir. Benim iznim olmadan farelerden birini yemek yapmaya nasıl cesaret ettin?”</p>

    <p>Leş ne diyeceğini bilmiyordu, bu yüzden hiçbir şey demedi. Edeceği bir tek yanlış laf, ona bir ayak parmağına mal olabilirdi, hatta bir el parmağına. Şimdiye kadar sol elinin iki parmağını ve sağ elinin serçe parmağını kaybetmişti. Ama sağ ayağındaki küçük parmağa karşılık, sol ayağında üç parmağı kalmıştı. Ramsay bazen, onu dengelemekle ilgili şakalar yapardı. <em>Lordum sadece şaka yapıyor,</em> dedi Leş kendi kendine. <em>Bana zarar vermek istemiyor, bana böyle söyledi, tabii ona bir sebep vermezsem.</em> Onun lordu merhametli ve nazikti. Leş’in, gerçek adını ve uygun yerini öğrenmeden önce söylediği bazı şeyler yüzünden lord onun suratını yüzebilirdi ama yüzmemişti.</p>

    <p>“Bu yaratık sıkıcı olmaya başladı,” dedi zırhlı gömlek giyen lord. “Onu öldürün ve şu işi bitirin.”</p>

    <p>Lord Ramsay bira kupasını doldurdu. “Bunu yaparsam kutlamamız berbat olur lordum. Leş, sana güzel havadislerim var. Evleniyorum. Lord babam bana bir Stark kızı getiriyor. Lord Eddard’ın kızı, Arya. Küçük Arya’yı hatırlıyorsun değil mi?”</p>

    <p>Az kalsın, <em>Arya Ayakaltı,</em> diyecekti Leş. <em>Arya Atsurat.</em> Robb’un küçük kız kardeşi, kahverengi saçlı, uzun suratlı, bir çubuk kadar zayıf, her zaman pis. <em>Güzel olan Sansa’ydı.</em> Leş bir zamanlar, Lord Eddard Stark’ın onu Sansa’yla evlendirebileceğini ve onu oğlu olarak kabul edebileceğini düşünürdü ama bunlar sadece çocuk fantezileriydi. Bununla birlikte Arya... “Onu hatırlıyorum. Arya.”</p>

    <p>“O, Kışyarı Leydisi olacak, ben de onun lordu.”</p>

    <p><em>O sadece küçük bir kız.</em> “Evet lordum. Tebrik ederim.”</p>

    <p>“Düğünüme katılacak mısın Leş?”</p>

    <p>Leş duraksadı. “Eğer isterseniz lordum.”</p>

    <p>“Ah, istiyorum.”</p>

    <p>Leş, bunun zalim bir tuzak olup olmadığını düşünerek yine duraksadı. “Tamam lordum. Eğer memnun olacaksınız. Şeref duyarım.”</p>

    <p>“Öyleyse seni o berbat zindandan çıkarmalıyız. Seni keseleyip tekrar pembe yapmalıyız, sana giyecek temiz kıyafetler ve karnını doyuracak yiyecekler vermeliyiz. Güzel, yumuşak bir lapa, bu hoşuna gider mi? Belki de jambonla doldurulmuş bezelye turtası. Senin için küçük bir vazifem var. Eğer bana hizmet edeceksen, gücünü tekrar kazanman gerek. Bana hizmet etmek istiyorsun, biliyorum.”</p>

    <p>“Evet lordum. Her şeyden fazla.” Leş’in içinden bir ürperti geçti. “Ben sizin Leş’inizim. Lütfen size hizmet etmeme izin verin. Lütfen.”</p>

    <p>“Böyle nazikçe sormuşken, seni nasıl geri çevirebilirim?” Ramsay Bolton gülümsedi. “Ben savaşa gidiyorum Leş. Ve sen de benimle geliyorsun. Bakire gelinimi eve getirmeme yardım edeceksin.”</p>
  </div>
</body>
</html>
