<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Davos</h1>

    <p>“Lordumuz seni dinleyecek kaçakçı.”</p>

    <p>Şövalye gümüş bir zırh giymişti. Adamın baldır zırhına ve çelik eldivenlerine, yosun yapraklarını anımsatacak şekilde savat kakılmıştı. Şövalyenin kolunun altındaki miğfer, küçük incilerden yapılmış bir taç takan ve oltu taşıyla yeşimden oyulmuş sakalları olan bir merling kralının kafasıydı. Şövalyenin kendi sakalı kış denizi kadar griydi.</p>

    <p>Davos ayağa kalktı. “Adınızı öğrenebilir miyim sör?”</p>

    <p>“Sör Marlon Manderly,” dedi şövalye. Davos’tan bir baş uzun ve yirmi kilo ağırdı, arduvaz grisi gözleri ve kibirli bir konuşma tarzı vardı. “Lord Wyman’ın kuzeniyim ve lordun garnizonunun kumandanıyım. Beni takip et.”</p>

    <p>Davos, Beyaz Liman’a bir elçi olarak gelmişti ama onu bir tutsağa dönüştürmüşlerdi. Davos’un dairesi geniş ve havadardı, şık bir şekilde döşenmişti ama kapısında muhafızlar vardı. Davos penceresinden Beyaz Liman’ın caddelerini görebiliyordu ama o caddelerde yürümesine izin verilmiyordu. Davos limanı da görebiliyordu ve <em>Güleç Ebe</em>’nin koydan çıkıp gidişini izlemişti. Casso Mogat, limandan ayrılmadan önce üç yerine dört gün beklemişti. O zamandan beri on beş gün daha geçmişti.</p>

    <p>Lord Manderly’nin hane muhafızları mavi yünlüler giyiyor ve sıradan mızraklar yerine üç dişli gümüş mızraklar taşıyorlardı. Muhafızlardan biri Davos’un önünde, biri de arkasında yürüyordu, iki yanında birer muhafız daha vardı. Rengi solmuş sancakların, kırık kalkanların, yüzlerce kadim zafere ait paslı kılıçların ve yirmi ahşap figürün önünden geçtiler. Bu çatlak ve aşınmış figürler, sadece gemilerin pruvalarını süslemiş olabilirdi.</p>

    <p>Lordun meclisinin iki yanında iki mermer balıkadam vardı; Balıkayak’ın küçük kuzenleri. Muhafızlar kapıları ardına kadar açarken, bir çığırtkan, asasının dibini eski ahşap zemine vurdu. Çınlayan bir sesle, <em>“Seaworth Hanedanı’ndan Sör Davos,”</em> diye bağırdı.</p>

    <p>Davos, Beyaz Liman’a defalarca gelmişti ama Balıkadam Meclisi şöyle dursun, daha önce Yeni Kale’ye bile adım atmamıştı. Meclisin duvarları ve tavanı, birbirine ustaca bağlanmış ahşap plakalardan oluşturulmuş ve her türden deniz yaratığıyla süslenmişti. Davos yüksek masaya yaklaşırken, siyah yosun yapraklarının arasına gizlenmiş boyalı yengeçlerin, midyelerin ve boğulmuş denizcilerin kemiklerinin üstüne bastı. Duvarlarda, mavi yeşil boyanmış derinliklerin içinde beyaz köpekbalıkları dolaşıyordu. Yılan balıkları ve ahtapotlar, kayaların ve batık gemilerin arasında sürünüyordu. Kemerli uzun pencerelerin arasında ringa ve morina sürüleri yüzüyordu. Daha yukarıda, eski balık ağlarının tavan kirişlerinden sarktığı yerde, deniz yüzeyi tasvir edilmişti. Davos’un sağında, bir savaş kadırgası sakince gün doğumuna kürek çekiyordu; solunda, eski ve hırpalanmış bir göke yırtılmış yelkenleriyle fırtınadan kaçıyordu. Yüksek masanın arkasında, dalgaların altına hapsolmuş bir deniz canavarı ve gri bir leviathan vardı.</p>

    <p>Davos, Wyman Manderly’yle yalnız konuşmayı ummuştu ama kalabalık bir meclisle karşılaştı. Duvarlara dizilmiş kadınların sayısı, salondaki erkeklerden beş kat fazlaydı. Davos’un gördüğü birkaç erkek, ya beyaz sakallara sahipti ya da tıraş olamayacak kadar gençti. Rahipler de vardı, beyaz ve gri elbiseler giymiş kutsal hemşireler de. Salonun üst tarafında, Frey Hanedanı’nın gümüşi grisini kuşanmış bir düzine adam duruyordu. Yüzlerindeki benzerliği kör bir adam bile görebilirdi, pek çoğu İkizler’in armasını taşıyordu; bir köprüyle birbirine bağlanmış iki kule.</p>

    <p>Davos, Üstat Pylos’tan kâğıtlardaki kelimeleri okumayı öğrenmeden çok daha önce insanların yüzlerini okumayı öğrenmişti. <em>Bu Freyler beni ölü görmekten mutluluk duyar,</em> diye fark etti bir bakışta.</p>

    <p>Wyman Manderly’nin açık mavi gözlerinde de dostluk bulamadı. Lordun minderli tahtı, normal boyutlardaki üç adamı barındıracak kadar genişti ama Manderly tahttan taşıyordu. Lord oturduğu yere çökmüştü, kolları gevşekti, bacakları yayvandı. Lord, ellerini, taşınmayacak kadar ağırmış gibi tahtın kollarına koymuştu. Adamın yüzünü gördüğünde, <em>tanrılar merhamet edin,</em> diye düşündü Davos. <em>Bu adam ceset gibi görünüyor.</em> Wyman’ın cildi mat bir griyle solgundu.</p>

    <p><em>Krallar ve cesetler her zaman refakatçi çeker,</em> derdi eski vecize. Manderly için de aynı şey söz konusuydu. Yüksek koltuğun sol yanında, neredeyse hizmet ettiği lord kadar şişman, kalın dudaklı, sarı bukleli bir üstat duruyordu. Lordun sağ yanındaki şeref koltuğunu Sör Marlon almıştı. Lordun ayaklarının dibindeki minderli tabureye tombul, pembe bir leydi tünemişti. Lord Wyman’ın arkasında iki genç kadın duruyordu, görünüşlerine bakılırsa kardeşlerdi. Daha büyük olan kadın, saçlarını uzun bir örgü halinde toplamıştı. Daha genç olan en fazla on beş yaşındaydı, onun saç örgüsü daha da uzundu ve parlak bir yeşile boyanmıştı.</p>

    <p>Kimse adını söyleyerek Davos’u onurlandırmadı. İlk önce üstat konuştu. “Beyaz Liman Lordu, Beyaz Bıçak Muhafızı, İnanç’ın Kalkanı, Mülksüzlerin Savunucusu, Mander’ın Lord Mareşali ve Yeşil El Nizamı’nın Şövalyesi Wyman Manderly’nin huzurundasınız,” dedi. “Balıkadam Meclisi’nde, tebaanın ve ricacıların diz çökmesi âdettendir.”</p>

    <p>Soğan şövalyesi diz çökebilirdi ama Kral Eli çökemezdi; diz çökmek, Davos’un hizmet ettiği kralın, bu şişman lorddan daha önemsiz olduğunu telkin ederdi. “Bir ricacı olarak gelmedim,” dedi Davos. “Benim de bir dizi unvanım var. Yağmur Ormanı Lordu, Dar Deniz Amirali, Kral Eli.”</p>

    <p>Taburede oturan tombul kadın gözlerini devirdi. “Tahtsız bir krala hizmet eden gemisiz bir amiral, parmaksız bir el. Huzurumuza çıkan bu adam bir şövalye mi yoksa bir bilmecenin cevabı mı?”</p>

    <p>“O bir ulak sevgili gelinim,” dedi Lord Wyman, “kötü alametlerin soğanı. Stannis, kuzgunların ona götürdüğü cevaptan hoşlanmadı ve bu... <em>kaçakçıyı</em> gönderdi.” Yağ katmanlarının arasına gömülmüş gözlerini kısıp Davos’a baktı. “Sanırım şehrimizi daha önce de ziyaret ettin. Ceplerimizden sikke ve sofralarımızdan yiyecek aşırdın. Benden ne kadar çaldığını merak ediyorum doğrusu.”</p>

    <p><em>Yeterince çalmamışım ki tek öğün bile atlamamışsın.</em> “Kaçakçılığımın bedelini Fırtına Burnu’nda ödedim lordum.” Davos eldivenini çıkardı ve kısaltılmış dört parmağım göstermek için sol elini havaya kaldırdı.</p>

    <p>“Hayat boyu ceza almanı gerektirecek hırsızlıklar için dört parmak ucu mu?” dedi taburedeki kadın. “Ucuz kurtulmuşsun Soğan Şövalyesi.”</p>

    <p>Davos bunu inkâr etmedi. “Eğer lordum memnun olacaksa, özel bir görüşme talep ediyorum.”</p>

    <p>Lord memnun olmadı. “Akrabalarımdan, sadık lordlarımdan ve iyi dostlarımdan sır saklamam.”</p>

    <p>“Lordum,” dedi Davos, “sözlerimin. Majesteleri Kral’ın düşmanları tarafından duyulmasını istemem... ya da sizin düşmanlarınız tarafından.”</p>

    <p>“Bu salonda Stannis’in düşmanları olabilir. Benim yok.”</p>

    <p>“Oğlunuzu katleden adamlar da mı yok?” Davos eliyle gösterdi. “Şu Freyler, Kırmızı Düğün’de oğlunuzun ev sahipleriydi.”</p>

    <p>Freyler’den biri öne çıktı; zayıf, uzun, Myr yapımı bir hançer kadar ince olan bıyığının haricinde temiz tıraşlı bir şövalye. “Kırmızı Düğün, Genç Kurt’un marifetiydi. Gözümüzün önünde bir canavara dönüştü ve zararsız bir safdil olan kuzenim Çıngırak’ın boğazını parçaladı. Lord babamı da parçalayabilirdi fakat Lord Wendel araya girdi.”</p>

    <p>Lord Wyman gözyaşlarını geri itti. “Wendel her zaman yiğit bir çocuktu. Onun bir kahraman olarak öldüğünü duyduğumda şaşırmadım.”</p>

    <p>Yalanın muazzamlığı Davos’u soluksuz bıraktı. “Wendel Manderly’yi <em>Robb Stark</em>’ın öldürdüğünü mü iddia ediyorsunuz?” diye sordu Frey’e.</p>

    <p>“Ve daha birçok kişiyi. Benim kendi oğlum Tytos ile kızımın kocası da onların arasındaydı. Stark bir kurda dönüştüğünde kuzeyli adamlar da aynı şeyi yaptı. Varglar bir ısırıkla başka varglar doğururlar, bu gayet iyi bilinir. Benim ve kardeşlerimin yapabildiği tek şey, onlar hepimizi öldürmeden önce hepsini yok etmekti.”</p>

    <p>Adam hikâyeyi anlatırken <em>sırıtıyordu.</em> Davos adamın dudaklarını bir bıçakla yüzmek istedi. “Sör, adınızı öğrenebilir miyim?”</p>

    <p>“Frey Hanedanı’ndan Sör Jared.”</p>

    <p>“Frey Hanedanı’ndan Jared, ben size yalancı derim.”</p>

    <p>Sör Jared eğleniyormuş gibi görünüyordu. “Bazı insanlar soğan doğrarken ağlar ama benim hiçbir zaman böyle bir zayıflığım olmadı.” Jared kılıcını çekerken, deriye sürtünen çelik fısıldadı. “Eğer gerçekten bir şövalyeyseniz sör, bu iftirayı bedeninizle savunun.”</p>

    <p>Lord Wyman’ın gözleri büyüdü. “Balıkadam Meclisi’nde kan dökülmesine izin vermem. Çeliğinizi kaldırın Sör Jared, aksi halde huzurumdan ayrılmanızı istemek zorunda kalacağım.”</p>

    <p>Sör Jared kılıcını kınına soktu. “Lordumuzun çatısının altında, lordumuzun sözü kanundur... lakin şu soğan lordu şehirden ayrılmadan önce onunla hesaplaşmak isterim.”</p>

    <p><em>“Kan!”</em> diye uludu taburedeki kadın. “Bu uğursuz soğanın bizden istediği şey bu lordum. Nasıl sorun çıkardığını görüyor musunuz? Onu buradan gönderin, size yalvarıyorum. İnsanlarınızın kanını istiyor, cesur oğullarınızın kanını istiyor. Onu uzaklara gönderin. Kraliçe bu vatan hainiyle görüştüğümüzü duyarsa sadakatimizi sorgulayabilir. Kraliçe... o...”</p>

    <p>“Mesele o raddeye gelmeyecek gelinim,” dedi Lord Wyman. “Demir Taht bizden şüphelenmek için hiçbir sebebe sahip olamayacak.”</p>

    <p>Davos duyduğu şeyden hoşlanmamıştı ama onca yolu dilini tutmak için gelmemişti. “Demir Taht’ta oturan çocuk bir işgalcidir,” dedi, “ve ben bir vatan haini değilim. Bu İsimle Anılan İlk Kral, meşru Batıdiyar Kralı Stannis’in El’iyim.”</p>

    <p>Şişman üstat boğazını temizledi. “Stannis Baratheon, merhum kralımız Kral Robert’ın kardeşiydi. Baba onu adilce yargılasın. Tommen, Robert’ın oğlu. Böyle bir durumda veraset kanunları açıktır. Oğul, kardeşten önce gelir.”</p>

    <p>“Üstat Theomore doğru söylüyor,” dedi Lord Wyman. “Böyle konularda çok bilgedir ve bana her zaman iyi tavsiyeler vermiştir.”</p>

    <p>“<em>Meşru</em> bir oğul, kardeşten önce gelir,” diye onayladı Davos, “ama Tommen –sözde– Baratheon, tıpkı ağabeyi Joffrey gibi gayrimeşru doğmuştur. Onlar, tanrıların ve insanların bütün kanunlarına meydan okumak amacıyla Kral Katili tarafından peydahlanmıştır.”</p>

    <p>Başka bir Frey konuştu. “Kendi dudaklarıyla vatan hainliğinden bahsediyor lordum. Stannis onun hırsızlık yapan parmaklarını aldı. Siz de onun yalan söyleyen dilini almalısınız.”</p>

    <p>“Kafasını alın,” diye önerdi Sör Jared. “Ya da onunla onur meydanında karşılaşmama izin verin.”</p>

    <p>“Bir Frey onur hakkında ne bilir?” diye karşılık verdi Davos.</p>

    <p>Freyler’in dördü ileri doğru hareketlendi ama Lord Wyman tek elini kaldırıp onları durdurdu. “Geri çekilin dostlarım. Onunla... ilgilenmeden önce kendisini dinleyeceğim.”</p>

    <p>Yumuşak ellerini göbeğinin üstünde birleştiren Üstat Theomore, “Bu ensestle ilgili kanıtınız var mı sör?” diye sordu.</p>

    <p><em>Edric Fırtına,</em> diye düşündü Davos, <em>ama onu, Melisandre’nin ateşlerinden kurtarmak için Dar Deniz’in karşısına gönderdim.</em> “Stannis Baratheon’ın sözü var ve benim söylediğim her şey gerçek.”</p>

    <p>Lord Wyman’ın yüksek koltuğunun arkasındaki kahverengi uzun örgülü, güzel ve genç kadın, “Kelimeler rüzgârdır,” dedi. “Ve erkekler amaçlarına ulaşmak için yalan söylerler, bunu birçok genç kızdan duyabilirsiniz.”</p>

    <p>“Kanıt, bir lordun desteksiz sözlerinden daha fazlasını gerektirir,” dedi Üstat Theomore. “Bir taht kazanmak için yalan söyleyen ilk adam Stannis Baratheon olmaz.”</p>

    <p>Pembe kadın tombul parmağını Davos’a doğrulttu. “Bizim vatan hainliğiyle işimiz olmaz. Bizler Beyaz Liman’da yaşayan, yasalara bağlı, sadık insanlarız. Kulaklarımıza daha fazla zehir dökmeyin, aksi halde kayınpederim sizi Kurt İni’ne gönderir.”</p>

    <p><em>Ben bu kadını nasıl kızdırdım?</em> “Leydim bana ismini bağışlar mı acaba?”</p>

    <p>Pembe kadın öfkeyle soludu ve soruyu üstadın cevaplamasına izin verdi. “Leydi Leona, Lord Wyman’ın oğlu Sör Wylis’in karısıdır. Sör Wyman şu anda Lannisterlar’ın tutsağı.”</p>

    <p><em>Korkudan böyle konuşuyor.</em> Eğer Beyaz Liman, Stannis’e biat ederse, bu kadının kocası hayatını kaybederdi. <em>Lord Wyman’dan oğlunu ölüme mahkûm etmesini nasıl isteyebilirim? Devan rehin tutulsaydı ben ne yapardım?</em> “Lordum,” dedi Davos, “söz veriyorum, ne oğlunuz ne de Beyaz Liman’ın herhangi bir adamı zarar görecek.”</p>

    <p>“Bir yalan daha,” dedi Leydi Leona.</p>

    <p>Davos, kadını duymazdan gelmenin daha iyi olacağını düşündü. “Robb Stark, Joffrey –sözde– Baratheon’a karşı silah kuşandığında, Beyaz Liman onunla birlikte yürüdü. Lord Stark gitti ama savaşı devam ediyor.”</p>

    <p>“Lord Stark benim metbu lordumdu,” dedi Lord Wyman. “Stannis denen adam kim? Bizi neden rahatsız ediyor? Hatırladığım kadarıyla daha önce kuzeye gelme ihtiyacı duymadı. Lakin şimdi ortaya çıkıyor, miğferini ters çevirip sadaka dileniyor.”</p>

    <p>“O, diyarı kurtarmak için geldi lordum,” diye üsteledi Davos. “Arazilerinizi demiradamlara ve yabanıllara karşı savunmak için.”</p>

    <p>Yüksek koltuğun yanındaki Sör Marlon Manderly aşağılama dolu bir kahkaha koyuverdi. “Beyaz Liman asırlardır yabanıl görmedi ve demiradamlar bu kıyıları asla rahatsız etmedi. Lord Stannis bizi snarklardan ve ejderhalardan da koruyacak mı?”</p>

    <p>Balıkadam Meclisi’nde bir kahkaha fırtınası koptu ama Lord Wyman’ın dizinin dibindeki Leydi Leona hıçkırmaya başladı. “Adalardan gelen demiradamlar, Sur’dan gelen yabanıllar... şimdi de haydutları, asileri ve büyücüleriyle birlikte bu vatan haini.” Parmağını Davos’a doğrulttu. “Ah evet, kırmızı cadınızı duyduk. Bizim Yedi’den yüz çevirmemizi ve bir ateş şeytanının önünde eğilmemizi istiyor!”</p>

    <p>Davos, kırmızı rahibeden hiç hoşlanmıyordu ama Leydi Leona’yı cevapsız bırakmaya cesaret edemezdi. “Leydi Melisandre, kırmızı tanrının rahibesidir. Kraliçe Selyse, birçok insanla birlikte onun inancını benimsedi fakat Majesteleri Kral’ın takipçileri hâlâ Yedi’ye ibadet ediyor. Ben de onlardan biriyim.” Ejderha Kayası’ndaki sept ya da Fırtına Burnu’ndaki tanrı korusu hakkında soru sorulmaması için dua etti. <em>Eğer sorarlarsa onlara cevap vermek zorundayım. Stannis yalan söylememi istemez.</em></p>

    <p>“Yedi, Beyaz Liman’ı korur,” dedi Leydi Leona. “Sizin kırmızı kraliçenizden ya da onun tanrısından korkmuyoruz. Bırakın ne büyü yapacaksa yapsın. İmanlı adamların duaları bizi kötülüklere karşı korur.”</p>

    <p>“Öyle gerçekten.” Lord Wyman, Leydi Leona’nın omzuna dokundu. “Lord Davos, <em>gerçekten</em> bir lordsanız tabii, sözde kralınızın benden ne istediğini biliyorum. Çelik, gümüş ve bükülmüş dizler.” Öne eğilip dirseğinin üstüne dayandı. “Lord Tywin öldürülmeden önce Genç Kurt’a destek veren Beyaz Liman’a tam af önerdi. Üç bin ejderhalık fidyeyi ödersem ve sadakatimi hiç şüphe götürmeyecek bir şekilde kanıtlarsam oğlumu bana iade edeceğini söyledi. Kuzey Muhafızı ilan edilen Lord Bolton, Lord Hornwood’un arazileri ve kaleleriyle ilgili talebimden vazgeçmemi istiyor ama diğer mallarıma dokunmayacak. Bolton’ın kayınpederi Walder Frey, kızlarından birini bana eş olarak vermeyi teklif etti. Şu an arkamda duran torunlarım için de kocalar önerdi. Bu teklifler bana ziyadesiyle cömert görünüyor. Adil ve uzun bir barış için de iyi bir başlangıç olur. Benden bu teklifleri çöpe atmamı istiyorsunuz. Ben de size soruyorum Soğan Şövalyesi; sadakatim karşılığında Lord Stannis ne teklif ediyor?”</p>

    <p><em>Savaş, keder ve yanan adamların çığlıkları,</em> diyebilirdi Davos. “Vazifenizi yapmak için bir fırsat,” dedi. Stannis’in Wyman Manderly’ye vereceği cevap buydu. <em>El, kralın sesiyle konuşmalı.</em></p>

    <p>Wyman tekrar koltuğuna gömüldü. “Vazife. Anlıyorum.”</p>

    <p>“Beyaz Liman tek başına ayakta duracak kadar güçlü değil. Onun size ihtiyacı olduğu kadar sizin de Majesteleri’ne ihtiyacınız var. Birlikte ortak düşmanlarınızı yenebilirsiniz.”</p>

    <p>“Lordum,” dedi Sör Marlon, “Lord Davos’a birkaç soru sormama müsaade eder misiniz?”</p>

    <p>“Nasıl istersen kuzen.” Lord Wyman gözlerini kapadı.</p>

    <p>Sör Marlon, Davos’a döndü. “Stannis’e kaç kuzeyli lord biat etti? Bize bunu söyleyin.”</p>

    <p>“Arnolf Karstark, Majesteleri’ne katılacağına dair ant içti.”</p>

    <p>“Arnolf gerçek bir lord değil, sadece kale kumandanı. Şu anda Lord Stannis’in elinde kaç kale var?”</p>

    <p>“Majesteleri makam olarak Gece Kalesi’ni aldı. Güneyde Fırtına Burnu’na ve Ejderha Kayası’na sahip.”</p>

    <p>Üstat Theomore boğazını temizledi. “Şimdilik. Fırtına Burnu ve Ejderha Kayası iyi savunulmuyor, çok yakında düşecek. Gece Kalesi perili bir harabe, kasvetli ve dehşet verici bir yer.”</p>

    <p>Sör Marlon devam etti. “Stannis araziye kaç adam çıkarabilir, bize bunu söyleyebilir misiniz? Kaç şövalyesi var? Kaç yaycı, kaç hürsüvari, kaç silahlı asker?”</p>

    <p><em>Çok az,</em> diye düşündü Davos. Stannis kuzeye en fazla bin beş yüz adamla gelmişti... ama Davos bunu itiraf ederse buradaki vazifesinin sonu felaket olurdu. Söyleyecek sözler aradı ama bulamadı.</p>

    <p>“Sessizliğiniz bana istediğim cevabı veriyor sör. Kralınız bize sadece düşman getirecek.” Sör Marlon lord kuzenine döndü. “Soğan şövalyesine, Stannis’in bize ne teklif ettiğini sordunuz lordum. Buna ben cevap vereyim. Bize yenilgi ve ölüm teklif ediyor. Havadan bir ata binmenizi ve rüzgârdan yapılmış bir kılıçla mücadeleye gitmenizi istiyor.”</p>

    <p>Şişman lord gözlerini ağır ağır açtı, bu çaba bile onun için çok fazlaydı sanki. “Kuzenim her zamanki gibi gerçekleri ortaya serdi. Bana söyleyecek başka bir şeyin var mı Soğan Şövalyesi? Yoksa bu fars oyununa bir son verebilir miyiz? Yüzünü görmekten sıkıldım.”</p>

    <p>Davos, bıçak gibi keskin bir ümitsizlik hissetti. <em>Majesteleri başka bir adam göndermeliydi; bir lord, bir şövalye ya da bir üstat. Dili dolanmadan onun adına konuşabilecek biri.</em> “Ölüm,” derken duydu kendini, “evet, ölüm olacak. Kırmızı Düğün’de bir oğul kaybettiniz lordum. Ben Karasu’da dört oğul kaybettim. Peki neden? Çünkü Lannisterlar tahtı çaldı. Benden şüphe ediyorsanız Kral Toprakları’na gidin ve Tommen’a kendi gözlerinizle bakın. Bunu kör bir adam bile görebilir. Stannis size ne teklif ediyor? İntikam. Benim ve sizin oğullarınız için intikam. Kocalarınız, babalarınız, kardeşleriniz için intikam. Katledilmiş lordunuz, katledilmiş kralınız, doğranmış prensiniz için intikam. İntikam!”</p>

    <p>“Evet,” dedi ince ve tiz bir kız sesi.</p>

    <p>Ses; sarı kaşlı, yeşil saç örgülü, yarı yetişkin kıza aitti. “Lord Eddard’ı, Leydi Catelyn’i ve Kral Robb’u öldürdüler. Robb bizim <em>kralımızdı!</em> İyi ve cesur biriydi. Ve Freyler onu öldürdü. Eğer Lord Stannis onun intikamını alacaksa, Lord Stannis’e katılmalıyız.”</p>

    <p>Manderly kızı yanına çekti. “Wylla, ne zaman ağzını açsan, seni sessiz rahibelere göndermek istiyorum.”</p>

    <p>“Ben sadece...”</p>

    <p>“Ne söylediğini duyduk,” dedi kızın ablası. “Çocuk saçmalamaları. Dostlarımız Freyler hakkında kötü şeyler söyleme. İçlerinden biri yakın zamanda lordun ve kocan olacak.”</p>

    <p>Başını sağa sola sallayarak, “Hayır,” dedi kız. “Evlenmeyeceğim. <em>Asla</em> evlenmeyeceğim. Onlar <em>kralı</em> öldürdü.”</p>

    <p>Lord Wyman kızardı. “Evleneceksin. Belirlenen gün geldiğinde evlilik yemini edeceksin, aksi takdirde sessiz rahibelere katılacaksın ve bir daha asla konuşmayacaksın.”</p>

    <p>Zavallı kız hasta gibi görünüyordu. “Büyükbaba, <em>lütfen...</em>”</p>

    <p>“Sessiz ol çocuk,” dedi Leydi Leona. Lord büyükbabanı duydun. <em>Sessiz ol!</em> Hiçbir şey bilmiyorsun.”</p>

    <p>“Verilen sözü biliyorum,” diye üsteledi kız. “Üstat Theomore, onlara anlatın! Fetih’ten bin yıl önce bir söz verildi. Kurt İni’nde, eski ve yeni tanrıların huzurunda yeminler edildi. Dört bir yanımız sarılmışken, hiç dostumuz yokken, evlerimizden çıkarılmışken ve hayatlarımız tehlikedeyken kurtlar bizi evlerine aldılar, beslediler ve düşmanlarımızdan korudular. Bu şehir, onların bize verdiği arazinin üstüne inşa edildi. Bunun karşılığında, ebediyen onların adamları olacağımıza dair ant içtik. <em>Stark</em> adamları!”</p>

    <p>Üstat, boynundaki zinciri çekiştirdi. “Kışyarı’nın Starklar’ına kutsal yeminler verdik, evet. Lakin Kışyarı düştü ve Stark Hanedanı yok oldu.”</p>

    <p>“Çünkü Freyler <em>hepsini öldürdü!</em>”</p>

    <p>Başka bir Frey konuştu. “Lord Wyman, söz alabilir miyim?”</p>

    <p>Wyman Manderly başıyla onayladı. “Soylu tavsiyelerini duymak bizi her zaman memnun eder Rhaegar.”</p>

    <p>Rhaegar Frey bu iltifata bir reveransla karşılık verdi. Aşağı yukarı otuz yaşında olmalıydı. Düşük omuzlu ve göbekli bir adamdı ama gri kuzu yününden dikilmiş ve kenarlarına gümüş dokuma kumaş geçilmiş takımıyla şık görünüyordu. Pelerini de gümüş dokumaydı. Sincap kürküyle astarlanmış pelerin, ikiz kuleler şeklinde dövülmüş bir broşla Rhaegar’ın omzuna tutturulmuştu. Yeşil saç örgülü kıza, “Leydi Wylla,” dedi Rhaegar, “sadakat bir erdemdir. Evlilik bağıyla bağlandığınızda Küçük Walder’a da bu kadar sadık olacağınızı umuyorum. Starklar’a gelince, o hanedanın sadece erkek soyu tükendi. Lord Eddard’ın oğulları öldü lakin kızları hayatta ve küçük olan kız, Ramsay Bolton’la evlenmek üzere kuzeye geliyor.”</p>

    <p>“Ramsay <em>Kar,</em>” diye çıkıştı Wylla Manderly.</p>

    <p>“Ne derseniz deyin. Hangi isimle olursa olsun, Ramsay çok yakında Arya Stark’la evlenecek. Verdiğiniz sözü tutmak istiyorsanız Ramsay’ye biat edin, zira kendisi Kışyarı Lordu olacak.”</p>

    <p>“O asla <em>benim</em> lordum olmayacak! Leydi Hornwood’u onunla evlenmeye zorladı, sonra kadını bir zindana hapsetti ve kendi <em>parmaklarını</em> yemek zorunda bıraktı.”</p>

    <p>Balıkadam Meclisi’nden onaylama dolu mırıltılar yükseldi. “Kız doğru söylüyor,” dedi beyaz ve mor renkler giyen tıknaz bir adam. Adamın pelerininin yakası, çapraz duran bir çift bronz anahtarla tutturulmuştu. “Roose Bolton soğuk ve sinsi bir adam lakin onunla baş edebiliriz. Ondan çok daha kötülerini gördük. Fakat Roose’un piç oğlu... onun deli ve zalim bir canavar olduğunu söylüyorlar.”</p>

    <p><em>“Söylüyorlar?”</em> Rhaegar Frey ipeksi sakalını sıvazladı ve alaycı bir şekilde gülümsedi. “Bunu söyleyenler Roose’un düşmanları, evet... ama asıl canavar Genç Kurt’tu. O çocuk, insandan çok hayvandı, kan şehveti ve kibirle doluydu. Üstelik inançsızdı, lord büyükbabam bunu acı bir şekilde öğrendi.” Ellerini açtı. “Genç Kurt’a destek verdiği için Beyaz Liman’ı suçlamıyorum. Büyükbabam korkunç hatalar yaptı. Genç Kurt’un bütün mücadelelerinde, Beyaz Liman ve ikizler onun sancağı altında omuz omuza çarpıştı. Robb Stark hepimize ihanet etti. Üç Dişli Mızrak’ta daha güzel bir krallık kurmak amacıyla, kuzeyi demiradamların zalim merhametine terk etti. Sonra, büyükbabamla yaptığı evlilik anlaşmasını, gözüne takılan ilk batılı fahişeyle evlenmek için bozdu ve onun uğruna birçok risk alan nehir lordlarını terk etti. Genç Kurt mu? O sefil bir köpekti ve sefil bir köpek gibi öldü.”</p>

    <p>Balıkadam Meclisi sessizleşti. Davos havadaki soğuğu hissedebiliyordu. Lord Wyman, Rhaegar’a ezilmesi gereken bir böcekmiş gibi bakıyordu ama sonra, birdenbire, gıdısını sallandıracak kadar şiddetli bir şekilde başını salladı. “Evet, o bir köpekti. Bize sadece keder ve ölüm getirdi. Sefil bir köpekti gerçekten. Devam edin.”</p>

    <p>Rhaegar Frey devam etti. “Keder ve ölüm, evet... ve bu soğan lordu, bu intikam sözleriyle size daha fazla keder ve ölüm getirecek. Gözlerinizi açın, büyükbabamın açtığı gibi. Beş Kralın Savaşı sona erdi. Tommen bizim kralımız, bizim <em>tek</em> kralımız. Bu hüzünlü savaşın yaralarını sarması için ona yardım etmeliyiz. Robert’ın öz oğlu ve geyikle aslanın vârisi olarak, Demir Taht, kanunlara göre Tommen’a aittir.”</p>

    <p>“Doğru ve bilgece sözler,” dedi Lord Wyman Manderly.</p>

    <p><em>“Hiç de değil.”</em> Wylla Manderly ayağını yere vurdu.</p>

    <p>“Sessiz ol seni sefil çocuk,” diye bağırdı Leydi Leona. “Genç kızlar göze süs olmalı, kulağa ağrı değil.” Kızı saç örgüsünden yakaladı ve sürükleyerek salondan çıkardı. <em>İşte bu salondaki tek dostum da gitti,</em> diye düşündü Davos.</p>

    <p>Wylla’nın ablası özür diler bir tonla, “Wylla her daim inatçı bir çocuk oldu,” dedi. “Korkarım ki inatçı bir eş olacak.”</p>

    <p>Rhaegar omuz silkti. “Evlilik onu yumuşatır, hiç şüphem yok. Sağlam bir el ve sessiz bir kelime.”</p>

    <p>“Evlilik işe yaramazsa sessiz rahibeler var.” Lord Wyman oturduğu yerde kıpırdandı. “Sana gelince Soğan Şövalyesi, bir gün için yeterince ihanet bahsi duydum. Sahte bir kral ve sahte bir tanrı uğruna şehrimi tehlikeye atmamı istiyorsun. Stannis Baratheon o buruşuk poposunu hak etmediği bir tahta oturtsun diye hayatta kalan tek oğlumu feda etmemi istiyorsun. Bunu yapmayacağım. Senin için yapmayacağım. Lordun için yapmayacağım. Kimse için yapmayacağım.” Beyaz Liman Lordu ayağa kalktı. Harcadığı çaba yüzünde boğazı kızardı. “Sen hâlâ <em>kaçakçısın</em> sör. Altınımı ve kanımı çalmaya geldin. Oğlumun başını alacaksın. Sanırım ben senin başını almalıyım. <em>Muhafızlar!</em> Bu adamı tutuklayın!”</p>

    <p>Davos, hareket etmeyi aklına bile getiremeden önce, üç dişli gümüş mızraklar tarafından çevrelendi. “Lordum,” dedi, “ben bir elçiyim.”</p>

    <p>“Öyle misin? Şehrime bir kaçakçı gibi gizlice girdin. Bence sen lord değilsin, şövalye değilsin, elçi değilsin; sadece bir hırsız, bir muhbir ve yalanlarla ihanetler satan bir tezgâhtarsın. Dilini kızgın bir kerpetenle koparmalı ve seni yüzülmek üzere Dehşet Kalesi’ne göndermeliyim ama Anne merhametlidir, ben de öyleyim.” Lord Wyman, Sör Merlon’u bir el işaretiyle yanına çağırdı. “Kuzen, bu yaratığı Kurt İni’ne götür. Kafasını ve ellerini kes. Onları akşam yemeğinden önce bana getirmeni istiyorum. Şu kaçakçının başını, yalancı ağzına bir soğan tıkıştırılmış halde bir kazığın ucunda görmeden evvel tek lokma bile yiyemem.”</p>
  </div>
</body>
</html>
