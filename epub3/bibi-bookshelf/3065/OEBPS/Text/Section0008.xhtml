<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Beyaz kurt siyah bir ormanın içinde, gökyüzü kadar yüksek bir uçurumun altında koşuyordu. Ay, yukarıdaki çıplak dalların oluşturduğu düğümün arasından kayarak, yıldızlı sema boyunca kurtla birlikte gidiyordu.</p>

    <p>“Kar,” diye mırıldandı ay. Kurt cevap vermedi. Kar, kurdun pençelerinin altında çıtırdadı. Rüzgâr, ağaçların arasında iç geçirdi.</p>

    <p>Kurt, uzaklardan ona seslenen sürü arkadaşlarını duyabiliyordu. Onlar da avlanıyordu. Kurdun siyah kardeşi kocaman bir keçinin etini parçalarken, gökyüzünden vahşi bir yağmur indi ve siyah kardeşin böğründeki kanı temizledi; keçinin uzun boynuzunun tırmaladığı yeri. Başka bir yerde, kurdun küçük kız kardeşi başını yukarı kaldırdı ve aya şarkı söyledi. Yüz küçük gri kuzen, dişi kurtla birlikte şarkı söylemek için avlanmaya ara verdi. Onların olduğu yerdeki tepeler daha sıcaktı ve yiyecek doluydu. Kurdun kız kardeşinin sürüsü, geceleri koyunların, ineklerin, atların ve insanların avlarının etiyle besleniyordu, hatta bazen insanların etiyle.</p>

    <p>“Kar,” diye seslendi ay tekrar, kıkırdayarak. Beyaz kurt, buzlu uçurumun altındaki insan izlerini takip ederek yürüdü. Dilinde kan tadı vardı, kulakları yüz kuzenin şarkısıyla çınlıyordu. Bir zamanlar altı kurttular. Beşi, karın içinde, ölü annelerinin yanında kör bir şekilde inliyor ve sertleşmiş ölü memelerden soğuk süt emiyordu, beyaz kurt tek başına emeklemiş ve onlardan uzaklaşmıştı. Geriye dört kurt kalmıştı... ve beyaz kurt onlardan birini artık hissedemiyordu.</p>

    <p>“Kar,” diye üsteledi ay.</p>

    <p>Beyaz kurt ondan kaçtı, güneşin gizlendiği gece mağarasına doğru koştu, nefesi havada donuyordu. Muazzam uçurum, yıldızsız gecelerde taş kadar siyahtı, engin dünyanın üzerinde yükselen bir karanlıktı, ama ay çıktığında uçurum, donmuş bir dere gibi solgun ve buzlu ışıldardı. Kurdun postu kalın ve kabarıktı ama rüzgâr estiğinde hiçbir kürk soğuğu uzakta tutamazdı. Rüzgâr diğer tarafta daha da soğuktu, kurt bunu hissedebiliyordu. Orası kardeşinin olduğu yerdi, yaz kokan gri kardeşinin olduğu yer.</p>

    <p>“Kar.” Bir daldan, bir buz saçağı düştü. Beyaz kurt döndü ve dişlerini gösterdi. <em>“Kar!”</em> Orman yavaş yavaş kaybolurken beyaz kurdun tüyleri kabardı. <em>“Kar, kar, kar!”</em> Beyaz kurt, havayı döven kanatları duydu. Karanlığın içinde bir kuzgun uçtu.</p>

    <p>Bir güm sesiyle ve tırmalayan pençelerle Jon Kar’ın göğsüne kondu. <em>“KAR?!”</em> diye bağırdı Jon’un yüzüne.</p>

    <p>“Seni duyuyorum.” Oda loştu, yatak sertti. Panjurlardan sızan gri ışık, rüzgârlı ve soğuk bir gün daha vadediyordu. “Mormont’u böyle mi uyandırıyordun? Tüylerini yüzümden çek.” Jon, kuzgunu kovalamak için battaniyenin altından tek kolunu çıkardı. Kuzgun büyük bir kuştu. Yaşlı, arsız ve dağınıktı, kesinlikle korkusuzdu. Jon’un yatağının direğine uçarak, <em>“Kar,”</em> diye bağırdı. <em>“Kar, kar.”</em> Jon bir yastık fırlattı ama kuş havalandı. Yastık, duvara çarpıp patladı. Yastığın dolgusu her tarafa saçılırken, Efkârlı Edd başını kapıdan içeri uzattı. “Affedersin,” dedi, kuş tüyü yağmurunu görmezden gelerek, “lorduma kahvaltı getireyim mi?”</p>

    <p><em>“Mısır,”</em> diye bağırdı kuzgun. <em>“Mısır, mısır.”</em></p>

    <p>“Kızarmış kuzgun,” dedi Jon, “Ve yarım litre bira.” Ona bir şeyler getiren ve hizmet eden bir kâhyaya sahip olmak Jon için hâlâ tuhaftı; kısa bir zaman önce, Lord Kumandan Mormont için kahvaltı getiren Jon’du.</p>

    <p>“Üç mısır ve bir kızarmış kuzgun,” dedi Efkârlı Edd. “Çok güzel lordum. Ancak Üçparmak Hobb, kuru erikle kaynatılmış elma, haşlanmış yumurta ve siyah sosis hazırladı. Kuru erikle kaynatılmış elmalar harikulade, erikler hariç. Ben şahsen kuru erik yemem. Pekâlâ, Hobb bir zamanlar kuru erikleri, kestane ve havuçla birlikte ince ince kıyıp bir tavuğun içine saklardı. Bir aşçıya asla güvenme lordum. Seni en ummadığın zamanda kandırır.”</p>

    <p>“Sonra.” Kahvaltı bekleyebilirdi; Stannis beklemezdi. “Dün gece tutsak kampında bir sorun çıktı mı?”</p>

    <p>“Muhafızların başına muhafızlar koyduğundan beri sorun çıkmıyor lordum.”</p>

    <p>“Güzel.” Sur’un ötesinde kafeslere kapatılmış bin yabanıl vardı; Mance Rayder’ın derme çatma ordusu Stannis Baratheon’ın şövalyeleri tarafından dağıtıldığında ele geçirilen tutsaklar. Tutsakların çoğu kadındı ve bazı muhafızlar kadınları gizlice dışarı çıkarıp yatağa götürüyorlardı. Kralın adamları, kraliçenin adamları; hiç fark etmiyordu. Birkaç kara kardeş de aynı şeyi yapmaya çalışmıştı. Erkekler erkekti ve bu tutsaklar binlerce fersah içindeki yegâne kadınlardı.</p>

    <p>“İki yabanıl daha gelip teslim oldu,” diyerek devam etti Edd. “Bir anne ve onun eteklerine yapışmış bir kız çocuğu. Kadının bir erkek bebeği de vardı, kürklere sarılıp sarmalanmıştı ama ölüydü.”</p>

    <p>“Ölü,” dedi kuzgun. Kuşun en sevdiği kelimelerden biriydi bu. “Ölü, ölü, ölü.”</p>

    <p>Özgür insanlar hemen her gece geliyordu, Sur’un altındaki mücadeleden kaçan ama gidecek güvenli bir yer olmadığını fark edince sürünerek geri dönen aç ve yarı donmuş yaratıklar. “Anne sorgulandı mı?” diye sordu Jon. Stannis Baratheon, Mance Rayder’ın ordusunu dağıtmış ve Sur’un Ötesindeki Kral’ı esir almıştı... ama dışarıda hâlâ yabanıllar vardı; Ağlak, Tormund Devfelaketi ve daha binlercesi.</p>

    <p>“Evet lordum,” dedi Edd, “ama kadının bütün bildiği, mücadele şırasında kaçtığı ve mücadeleden sonra ormanda saklandığı. Onu yulaf lapasıyla doldurup kafeslere gönderdik, bebeği de yaktık.”</p>

    <p>Ölü çocukları yakmak Jon Kar’ı artık rahatsız etmiyordu; canlı çocuklar başka bir meseleydi. <em>Ejderhayı uyandırmak için iki kral.</em> Önce baba, sonra oğul, böylece iki kral da ölür. Bu kelimeleri kraliçenin adamlarından biri mırıldanmıştı, Üstat Aemon o sırada Jon’un yaralarını temizliyordu. Jon, duyduğu şeyleri, yüksek ateşin sayıklamaları olarak kabul edip kafasından atmaya çalışmıştı. Aemon itiraz etmişti. “Bir kralın kanında kudret vardır,” diye uyarmıştı yaşlı üstat, “ve Stannis’ten daha iyi adamlar, bundan daha kötü şeyler yaptılar.” <em>Kral sert ve bağışlamaz olabilir, evet, ama sütten kesilmemiş bir bebek? Sadece bir canavar canlı bir çocuğu alevlerin içine atabilir.</em></p>

    <p>Yaşlı Ayı’nın kuzgunu mırıldanırken Jon karanlıkta işedi ve lazımlığını doldurdu. Kurt rüyaları güçleniyordu, Jon onları uyanıkken bile hatırlıyordu. <em>Hayalet, Boz Rüzgâr’ın öldüğünü biliyor.</em> Robb, İkizler’de ölmüştü, dostu olduğuna inandığı adamlar tarafından ihanete uğramıştı, kurdu da onunla birlikte zail olmuştu. Bran ve Rickon da öldürülmüştü, bir zamanlar Jon’un lord babasının muhafızı olan Theon Greyjoy’un emriyle başları kesilmişti... ama rüyalar yalan söylemiyorsa, çocukların kurtları kaçmıştı. Kraliçenin Tacı’nda, kurtlardan biri karanlığın içinden çıkmış ve Jon’un hayatını kurtarmıştı. <em>Yaz, olmalı. Yaz’ın tüyleri griydi, Tüylüköpek siyahtı.</em> Jon, ölü kardeşlerinin birer parçasının o kurtların içinde yaşayıp yaşamadığını merak etti.</p>

    <p>Yatağının yanındaki su sürahisinden çanağını doldurdu, yüzünü ve ellerini yıkadı, siyah yünlülerden temiz bir takım kuşandı, deri bir yelek giydi, ayaklarına iyice aşınmış çizmeler geçirdi. Mormont’un kuzgunu kurnaz siyah gözlerle onu izledi, sonra pencereye uçtu. “Beni kölen mi sanıyorsun?” Jon, elmas şekilli sarı camları olan pencereyi açtığında, yüzüne sabah soğuğu çarptı. Kuzgun uzaklara uçarken, Jon gecenin uyuşukluğunu üzerinden atmak için derin bir nefes aldı. <em>Bu kuş çok kurnaz.</em> Kuzgun uzun yıllar boyunca Yaşlı Ayı’nın dostu olmuştu ama Mormont öldüğünde adamın yüzünü yemekten geri durmamıştı.</p>

    <p>Jon’un yatak odasının dışındaki basamaklar, deri ve meşeden yapılmış bir düzine sandalye ve bereli bir çam masayla döşeli daha geniş bir odaya iniyordu. Kral Kulesi’nde Stannis vardı, Lord Kumandan Kulesi yanarak iskelete dönmüştü. Bu yüzden Jon, Donal Noye’un, silahhanenin arkasındaki mütevazı dairesine yerleşmişti. Zaman içinde daha geniş bir konuta ihtiyaç duyacaktı şüphesiz, ama şimdilik, Jon kendini komuta etmeye alıştırırken, bu daire işe yarardı.</p>

    <p>Kral tarafından Jon’un imzasına sunulan feragatname masanın üstünde, bir zamanlar Donal Noye’a ait olan gümüş kadehin alandaydı. Tek kollu demirci çok az kişisel eşya bırakmıştı: Kadeh, altı metelik, bir bakır yıldız, tokası kırık savatlı bir broş, Fırtına Burnu’nun erkek geyiğini taşıyan küflü, brokar bir takım. <em>Noye’un hazinesi aletleriydi, yaptığı kılıçlar ve bıçaklardı. Onun hayatı dökümhanedeydi.</em> Jon, kadehi kenara çekti ve parşömeni tekrar okudu. <em>Buna mührümü basarsam, sonsuza kadar, Sur’u elden çıkaran lord kumandan olarak hatırlanırım,</em> diye düşündü, <em>ama reddedersem...</em></p>

    <p>Stannis Baratheon’ın asabi ve huzursuz bir konuk olduğu anlaşılmıştı. Stannis, Kral Yolu’ndan aşağı doğru at sürmüş ve neredeyse Kraliçenin Tacı’na kadar gitmişti. Köstebek Kasabası’nın boş kulübelerinin arasında dolaşmış, Kraliçe Kapısı’ndaki ve Meşe Kalkan’daki yıkık hisarları teftiş etmişti. Her gece Leydi Melisandre’yle birlikte Sur’un tepesinde yürüyordu. Gündüzleri tutsak kampını ziyaret ediyor ve kırmızı kadının sorgulaması için esirler seçiyordu. <em>Engellenmekten hoşlanmıyor.</em> Jon, bunun güzel bir sabah olmayacağından korktu.</p>

    <p>Silahhaneden, kalkan ve mızrak tıkırtıları geldi, yeni çocuklar ve acemi erler silahlanıyordu. Jon, Demir Emmett’in, delikanlılara çabuk olmalarını söyleyen sesini duyabiliyordu. Cotter Turna, Emmett’i kaybetmekten hoşlanmamıştı ama genç korucu adam yetiştirme yeteneğine sahipti. <em>Dövüşmeyi seviyor, delikanlılara da bunu öğretecek.</em> Ya da Jon böyle umut ediyordu.</p>

    <p>Jon’un pelerini kapının yanındaki bir kancada asılıydı, kılıç kemeri de başka bir kancadaydı. Jon pelerinini ve kılıç kemerini kuşanıp silahhaneye doğru yürüdü. Hayalet’in uyuduğu halının boş olduğunu gördü. Siyah pelerinler giyen ve yarım miğferler takan iki mızraklı muhafız kapının iç tarafında duruyordu. “Lordum takip isteyecek mi?” diye sordu Garse.</p>

    <p>“Kral Kulesi’ni tek başıma bulabilirim sanırım.” Jon, nereye gitse onun izini süren muhafızlara sahip olmaktan nefret ediyordu. Bu durum, kendisini, bir yavru ördek alayına liderlik eden anne ördek gibi hissetmesine sebep oluyordu.</p>

    <p>Demir Emmett’in delikanlıları avluda işe koyulmuşlardı, köreltilmiş kılıçlar kalkanlara çarpıyor ve birbirlerine vurup çınlıyordu. Beygir, Zıpzıp Robin’i sıkıştırıp kuyuya doğru gerilemek zorunda bırakırken, Jon bir süre onları izlemek için durdu. <em>Beygir iyi bir savaşçı olmak için gereken özelliklere sahip,</em> diye karar verdi. Delikanlı güçlüydü ve daha da güçleniyordu, içgüdüleri sağlamdı. Zıpzıp Robin başka bir hikâyeydi. Ayaklarının içe dönük olması yeterince kötüydü ama Robin darbe almaktan da korkuyordu. <em>Belki de onu kâhya yapabiliriz.</em> Dövüş, Zıpzıp Robin’in yere serilmesiyle aniden bitti.</p>

    <p>“İyi dövüştün,” dedi Jon, Beygir’e, “ama bir atağı bastırırken kalkanını çok aşağıda tutuyorsun. Bunu düzeltmek istersin, aksi halde büyük ihtimalle ölürsün.”</p>

    <p>“Evet lordum. Bir dahaki sefere kalkanımı daha yukarıda tutacağım.” Beygir, Zıpzıp Robin’i ayağa kaldırdı. Robin beceriksiz bir şekilde reverans yaptı.</p>

    <p>Stannis’in birkaç şövalyesi avlunun diğer ucunda yumruklu dövüş talimi yapıyordu. Jon bir köşede kralın adamlarının, diğer köşede kraliçenin adamlarının olduğunu fark etti ama şövalyelerin sayısı azdı. <em>Hava onlar için çok soğuk.</em> Jon adamların önünden geçip giderken, gürleyen bir ses arkasından ona bağırdı. “ÇOCUK! SEN! ÇOCUK!”</p>

    <p>Çocuk, Jon Kar’ın lord kumandan seçildiğinden bu yana aldığı sıfatların en kötüsü değildi. Jon bunu duymazdan geldi.</p>

    <p><em>“Kar,”</em> diye ısrar etti ses, <em>“Lord Kumandan.”</em></p>

    <p>Jon bu defa durdu. “Sör?”</p>

    <p>Şövalye, Jon’dan on beş santim uzundu. “Valyria çeliği taşıyan bir adam, onu poposunu kaşımaktan daha önemli işler için kullanmalı.”</p>

    <p>Jon bu adamı kalenin çeşitli yerlerinde görmüştü; kendi beyanına göre, adam şöhretli bir şövalyeydi. Sör Godry Farring, Sur’un altındaki mücadele sırasında kaçmaya çalışan bir devi katletmişti. At üstünde devin peşinden gitmiş ve sırtına bir mızrak saptamıştı, sonra yaratığın acınacak derecede küçük kafasını kesmek için atından inmişti. Kraliçenin adamları ona Dev Katili Godry demeye başlamıştı.</p>

    <p>Jon, ağlayan Ygritte’i hatırladı. <em>Ben son devim.</em> “Uzunpençe’yi, zorunlu oldukça kullanıyorum sör.”</p>

    <p>“Ama ne kadar iyi?” Sör Godry kendi kılıcını çekti. “Bize göster. Seni incitmeyeceğime söz veriyorum delikanlı.”</p>

    <p><em>Ne kadar naziksin.</em> “Başka zaman sör. Korkarım ki şu anda başka işlerim var.”</p>

    <p>“Korkuyorsun. Bunu görüyorum.” Sör Godry arkadaşlarına sırıttı, daha geç anlayanlar için, “Korkuyor,” diye tekrar etti.</p>

    <p>“Müsaadenizle.” Jon adamlara sırtını döndü.</p>

    <p>Kara Kale, solgun şafak ışığında kasvetli ve meyus görünüyordu. <em>Benim hâkimiyetim,</em> diye düşündü Jon Kar kederle, <em>bir kale olmaktan öte bir harabe.</em> Lord Kumandan Kulesi iskelet halindeydi. Ortak Salon, kararmış kirişlerden ibaret bir yığına dönüşmüştü. Hardin Kulesi sert bir rüzgârla devrilecek gibi görünüyordu... gerçi Hardin Kulesi yıllardır böyle görünüyordu. Onların arkasında Sur yükseliyordu: Uçsuz bucaksız, korkutucu, soğuk, eski merdivenin kalıntılarına kavuşacak yeni bir zikzak merdiven yükselten inşaatçılarla dolu. Merdiven olmadan, vinç dışında Sur’un tepesine varmanın bir yolu yoktu. Yabanıllar tekrar saldıracak olursa, vinç işe yaramazdı.</p>

    <p>Baratheon Hanedanı’nın altın savaş sancağı Kral Kulesi’nin üzerinde bir kırbaç gibi şaklıyordu. Jon Kar, sancağın dalgalandığı çatıda, kısa zaman önce elinde bir okla dolaşmıştı, Saten ve Sağır Dick Follard’la birlikte Thennler’i ve özgür insanları katletmişti. Kraliçenin adamlarından ikisi titrer halde basamaklarda duruyordu, ellerini kollarının altına sıkıştırmışlardı, mızraklarını kapıya dayamışlardı. “O kumaş eldivenler işe yaramaz,” dedi Jon, adamlara. “Yarın Bowen Marsh’ı görün, size kürk astarlı deri eldivenler versin.”</p>

    <p>“Görürüz lordum, teşekkürler,” dedi daha yaşlı olan muhafız.</p>

    <p>“Kahrolası ellerimiz donup kopmazsa tabii,” diye ekledi daha genç olan, nefesi solgun bir sisti. “Eskiden Dorne Hudutları’nın soğuk olduğunu düşünürdüm. Ne biliyor muşum?”</p>

    <p><em>Hiçbir şey,</em> diye düşündü Jon Kar, <em>tıpkı benim gibi.</em></p>

    <p>Sarmal basamakların yarısını tırmandığında, aşağı inen Samwell Tarly’yle karşılaştı. “Kraldan mı geliyorsun?” diye sordu Jon, Sam’e.</p>

    <p>“Üstat Aemon bir mektup gönderdi.”</p>

    <p>“Anlıyorum.” Bazı lordlar, mektuplarının okunması ve içeriklerin onlara iletilmesi hususunda üstatlarına itimat ederlerdi ama Stannis, mühürleri bizzat kırmakta ısrarcıydı. “Stannis mektubu nasıl karşıladı?”</p>

    <p>“Yüzünden anladığım kadarıyla, mutlu bir şekilde değil.” Sam sesini fısıltıya dönüştürdü. “Bundan bahsetmemem gerek.”</p>

    <p>“Öyleyse bahsetme.” Jon, babasının hangi sancak beyinin Kral Stannis’in egemenliğini reddettiğini merak etti. <em>Karhold, Stannis’e biat ettiğini açıkladığında, kral bu haberi duyurmakta hiç gecikmemişti.</em> “Uzunyay ve sen anlaşabiliyor musunuz?”</p>

    <p>“Okçuluk hakkında iyi bir kitap buldum.” Sam kaşlarını çattı. “Ama okçuluk hakkında okumak, okçuluk yapmaktan daha kolay. Ellerim su topluyor.”</p>

    <p>“Denemeye devam et. Ötekiler karanlık bir gecede ortaya çıkacak olursa, Sur’da yayına ihtiyaç duyabiliriz.”</p>

    <p>“Ah, umarım duymayız.”</p>

    <p>Kralın çalışma odasının dışında daha fazla muhafız vardı. “Majesteleri’nin bulunduğu yere silah sokulması yasak lordum,” dedi muhafızların çavuşu. “Kılıcınızı ve bıçaklarınızı almam gerek.” Jon, itiraz etmenin bir işe yaramayacağını biliyordu. Silahlarını çavuşa verdi.</p>

    <p>Çalışma odasının içinde hava sıcaktı. Leydi Melisandre ateşin yanında oturuyordu, kadının boğazının beyaz derisinde bir yakut pırıldıyordu. Ygritte ateşle öpülmüştü; kırmızı rahibe ateşti, kadının saçları kan ve alevdi. Stannis, bir zamanlar Yaşlı Ayı’nın oturduğu ve yemek yediği ahşap masanın arkasında duruyordu. Pürüzlü bir deri parçasının üstüne boyanmış büyük bir kuzey haritası masayı örtmüştü. Haritanın bir ucunu uzun bir mum, diğer ucunu çelik bir eldiven bastırıyordu.</p>

    <p>Kral, kuzu yünü pantolon ve kapitone bir yelek giymişti ama zırhla göğüs kalkanı kuşanmışçasına katı ve rahatsız görünüyordu. Adamın teni solgun bir köseleydi, sakalı o kadar kısaydı ki yanaklarına boyayla çizilmiş olabilirdi. Şakaklarındaki püsküller, siyah saçlarından geriye kalan tek şeydi. Elinde, koyu yeşil mührü kırılmış bir parşömen vardı.</p>

    <p>Jon tek dizinin üstüne çöktü. Kral ona kaş çattı ve parşömeni öfkeyle hışırdattı. “Kalk. Söyle, Lyanna Mormont kim?”</p>

    <p>“Leydi Maege’in kızlarından biri Efendimiz. En küçük kızı. Ona lord babamın kız kardeşinin adı verilmiş.”</p>

    <p>“Lord babana yaranmak için şüphesiz. O oyunun nasıl oynandığını biliyorum. Bu sefil kız çocuğu kaç yaşında?”</p>

    <p>Jon bir an düşünmek zorunda kaldı. “On. Ya da ona yakın. Kızın sizi nasıl öfkelendirdiğini öğrenebilir miyim Majesteleri?”</p>

    <p>Stannis mektubu okudu. “<em>Ayı Adası, adı STARK olan Kuzey Kralı’ndan başka kral tanımaz.</em> On yaşında bir kız diyorsun ve o kız, meşru kralını azarlayabileceğini farz ediyor.” Stannis’in kısa tıraş edilmiş sakalları, adamın çökük yanaklarının üstünde bir gölge gibi uzanıyordu. “Bu havadisleri kendine saklasan iyi edersin Lord Kar. Karhold benimle; adamların bilmesi gereken tek şey bu. Kardeşlerinin, bu çocuğun benim üstüme nasıl tükürdüğüyle ilgili hikâyeler anlatmasını istemiyorum.”</p>

    <p>“Nasıl emrederseniz Efendimiz.” Jon, Maege Mormont’un Robb’la birlikte güneye gittiğini biliyordu. Leydinin en büyük kızı da Genç Kurt’un ordusuna katılmıştı. Bununla birlikte, ikisi de ölmüş olsa bile, Leydi Maege’in başka kızları vardı ve o kızlardan bazıları kendi çocuklarına sahipti. Onlar da Robb’la birlikte gitmiş miydi? Leydi Maege’in, en azından bir kızını kale kumandanı olarak evde bıraktığına şüphe yoktu. Jon, Stannis’e yazan kişinin neden Lyanna olduğunu anlamıyordu. Kıza giden mektup, bir erkek geyik yerine bir ulu kurtla mühürlenmiş ve Kışyarı Lordu Jon Stark tarafından imzalanmış olsaydı, gelen cevap farklı olur muydu? Jon kendini bunu merak etmekten alamıyordu. <em>Bu tür kuşkular için çok geç. Sen seçimini yaptın.</em></p>

    <p>“Kırk kuzgun gönderdik,” diye sızlandı kral, “ama sessizlikten ve küstahlıktan başka bir cevap almadık. Biat, her sadık kulun, kralına borçlu olduğu bir vazifedir. Fakat Karstarklar dışında lord babanın bütün sancak beyleri bana sırt çevirdi. Kuzeydeki tek onurlu adam Arnolf Karstark mı?”</p>

    <p>Arnolf Karstark, merhum Lord Rickard’ın amcasıydı. Yeğeni ve oğulları Robb’la birlikte güneye gittiğinde, Arnolf, Karhold’un kale kumandanı ilan edilmişti. Kral Stannis’in biat çağrısına cevap veren ilk adam oydu, bir kuzgun göndermiş ve bağlılığını beyan etmişti. <em>Karstarklar’ın başka bir seçeneği yoktu,</em> diyebilirdi Jon. Rickard Karstark ulu kurda ihanet etmiş ve aslanların kanını dökmüştü. Erkek geyik, Karhold’un tek umuduydu. “Böyle karışık zamanlarda, onurlu adamlar bile görevlerinin nerede olduğunu düşünmek zorundadırlar. Diyarda bulunan ve biat talep eden tek kral siz değilsiniz Majesteleri.”</p>

    <p>Leydi Melisandre kıpırdandı. “Söyleyin Lord Kar... vahşi insanlar Sur’a saldırdığında diğer krallar neredeydi?”</p>

    <p>“Bin fersah uzaktalardı ve ihtiyaçlarımıza karşı duyarsızlardı,” diye yanıtladı Jon. “Bunu unutmadım leydim. Unutmayacağım da. Lakin babamın sancak beylerinin korunacak çocukları ve onlar yanlış seçim yaptığı takdirde ölecek insanları var. Majesteleri onlardan çok şey istiyor. Onlara zaman verin, cevaplarınızı alacaksınız.”</p>

    <p>“Bunun gibi cevaplar mı?” Stannis, Lyanna’nın mektubunu avucunun içinde buruşturdu.</p>

    <p>“Kuzeydeki insanlar bile Lord Tywin’in gazabından korkar. Boltonlar da kötü düşmanlardır. Sancaklarına derisi yüzülmüş bir adam koymaları tesadüf değildir. Kuzeyliler Robb’la birlikte at sürdüler, onunla birlikte kanadılar, onun uğruna öldüler. Keder ve ölüm içtiler. Ve şimdi siz, onlara bir kadeh daha uzatıyorsunuz. Onları tereddüt ettikleri için suçlayabilir misiniz? Beni bağışlayın Majesteleri ama bazıları size bakacak ve sadece, ölüme mahkûm bir başka taht talibi görecek.”</p>

    <p>“Eğer Majesteleri ölüme mahkûmsa diyarınız da ölüme mahkûmdur,” dedi Leydi Melisandre. “Bunu hatırlayın Lord Kar. Önünüzde duran adam, Batıdiyar’ın tek ve gerçek kralıdır.”</p>

    <p>Jon, yüzünü bir maske kadar ifadesiz tuttu. “Dediğiniz gibi leydim.”</p>

    <p>Stannis küçümsemeyle güldü. “Kelimelerini, her biri birer altın ejderhaymışçasına harcıyorsun. Merak ediyorum, bir kenarda biriktirdiğin ne kadar altının var?”</p>

    <p>“Altın?” <em>Kırmızı kadının uyandırmaya niyetlendiği ejderhalar onlar mı? Altından yapılmış ejderhalar mı?</em> “Topladığımız vergiler sikkeyle değil malla ödenir Majesteleri. Nöbet, pancar bakımından zengindir fakat sikke bakımından fakirdir.”</p>

    <p>“Pancarlar Salladhor Saan’ı tatmin etmez. Bana altın ya da gümüş lazım.”</p>

    <p>“Bunun için Beyaz Liman’a ihtiyacınız var. Şehir, Eski Şehir’le ya da Kral Toprakları’yla kıyaslanamaz ama buna rağmen müreffeh bir limandır. Lord Manderly, lord babamın en zengin sancak beyidir.”</p>

    <p>“Lord-Bir-Ata-Oturamayacak-Kadar-Şişko.” Lord Wyman’ın Beyaz Liman’dan gönderdiği mektup, adamın yaşından, halsizliğinden ve başka şeylerden söz ediyordu. Stannis, Jon’un o mektuptan bahsetmesini de yasaklamıştı.</p>

    <p>“Lord Manderly yabanıl bir kadından hoşlanabilir,” dedi Leydi Melisandre. “Şu şişman adam evli mi Lord Kar?”</p>

    <p>“Leydi karısı uzun zaman önce öldü. Lord Wyman’ın iki yetişkin oğlu ve büyük oğlundan olan torunları var. Ve kendisi gerçekten bir ata oturamayacak kadar şişman, en az yüz doksan kilo. Val onunla asla evlenmez.”</p>

    <p>“Bir kez olsun, beni memnun edecek bir cevap vermeyi deneyebilirsin Lord Kar,” diye homurdandı kral.</p>

    <p>“Gerçeğin sizi memnun edeceğini umardım Efendimiz. Adamlarınız Val’e prenses diyor ama o kız, yabanıllar için, krallarının ölü karısının kardeşinden başka biri değil. Eğer Val’i istemediği bir adamla evlenmeye zorlarsanız, kız büyük ihtimalle düğün gecesinde adamın boğazını keser. Kocasını kabul etse bile, bu, yabanılların onu ya da sizi takip edeceği anlamına gelmez. Yabanılları sizin davanıza bağlayabilecek tek adam Mance Rayder.”</p>

    <p>“Bunu biliyorum,” dedi Stannis mutsuzca. “Adamla saatlerce konuştum. Gerçek düşmanımız hakkında çok şey biliyor, üstelik zeki biri. Bununla birlikte, adam krallık sıfatından feragat edecek olsa bile bir yemin bozan olarak kalacak. Bir firarinin yaşamasına izin verirsen, diğer adamları firar etmek için cesaretlendirirsin. Hayır. Kanunlar demirden yapılmalı, lapadan değil. Yedi Krallık’ın kanunlarına göre, Mance Rayder’ın hayatı bitmeye mahkûm.”</p>

    <p>“Kanun, Sur’da son bulur Majesteleri. Mance’ten istifade edebilirsiniz.”</p>

    <p>“Edeceğim. Onu yakacağım. Kuzey, döneklerin ve hainlerin hakkından nasıl geldiğimi görecek. Yabanıllara liderlik edecek başka adamlarım var. Rayder’ın oğluna da sahibim, bunu unutma. Baba öldüğünde, adamın eniği Sur’un Ötesindeki Kral olacak.”</p>

    <p>“Majesteleri yanılıyor.” Ygritte eskiden, <em>hiçbir şey bilmiyorsun Jon Kar,</em> derdi ama Jon öğrenmişti. “Val ne kadar prenses ise bebek de o kadar prens. Baban bir zamanlar kraldı diye Sur’un Ötesindeki Kral olmazsın.”</p>

    <p>“Güzel,” dedi Stannis, “Batıdiyar’da bir krala daha katlanamazdım. Feragatnameyi imzaladın mı?”</p>

    <p>“Hayır Majesteleri.” <em>İşte şimdi geliyor.</em> Jon yanık parmaklarını kapatıp tekrar açtı. “Çok fazla şey istiyorsunuz.”</p>

    <p>“İstemek? Senden Kışyarı Lordu ve Kuzey Muhafızı olmanı <em>istedim.</em> O kalelere ihtiyacım var.”</p>

    <p>“Gece Kalesi’ni size devrettik.”</p>

    <p>“Fareler ve molozlar. Verene hiçbir maliyeti olmayan hasis bir hediye. Senin kendi adamın Yarwyck bile, kalenin yarım yıldan önce ikamete uygun hale getirilemeyeceğini söyledi.”</p>

    <p>“Diğer kaleler de aynı durumda.”</p>

    <p>“Bunu biliyorum. Önemli değil. Elimizde onlardan başka bir şey yok. Sur boyunca on dokuz kale var ve sadece üçünde adam mevcut. Yıl bitmeden, kalelerin her birinde garnizon kurmaya kararlıyım.”</p>

    <p>“Buna bir itirazım yok Efendimiz. Ancak kaleleri, Majesteleri’nin tebaası sıfatıyla makam olarak kullanmaları için şövalyelerinize ve lordlarınıza bağışlayacağınız da söyleniyor.”</p>

    <p>“Kralların, takipçilerine karşı cömert olması beklenir. Lord Eddard piç oğluna hiçbir şey öğretmedi mi? Şövalyelerimin ve lordlarımın çoğu, güneydeki zengin arazilerini ve sağlam kalelerini terk ettiler. Sadakatleri ödülsüz mü kalmalı?”</p>

    <p>“Eğer Majesteleri, lord babamın sancak beylerinin tümünü kaybetmek istiyorsa, kuzeyli kaleleri güneyli lordlara vermekten daha kesin bir yol bulamaz.”</p>

    <p>“Sahip olmadığım adamları nasıl kaybedebilirim? Kışyarı’nı kuzeyli bir adama bağışlamayı ummuştum, hatırlarsın. Eddard Stark’ın oğluna. Teklifimi yüzüme geri fırlattı.” Şikâyeti olan Stannis Baratheon, kemiği olan bir çoban köpeğine benziyordu; elindeki şeyi paramparça edene kadar çiğniyordu.</p>

    <p>“Teamüle göre Kışyarı, kız kardeşim Sansa’ya geçmeli.”</p>

    <p>“Leydi Lannister’a mı demek istiyorsun? İblis’i babanın koltuğuna tünemiş halde görmek için bu kadar hevesli misin? Sana yemin ediyorum, ben hayattayken böyle bir şey olmayacak Lord Kar.”</p>

    <p>Jon, adamı ikna etmeye çalışmaması gerektiğini biliyordu. “Efendimiz, kimi adamlar, Çıngıraklı’ya ve Thenn Magnarı’na araziler ve kaleler bağışlayacağınızı iddia ediyor.”</p>

    <p>“Bunu sana kim söyledi?”</p>

    <p>Söylenti Kara Kale’nin her tarafına yayılmıştı. “Bilmeniz gerekiyorsa, hikâyeyi Şebboy’dan duydum.”</p>

    <p>“Şebboy kim?”</p>

    <p>“Sütanne,” dedi Leydi Melisandre. “Ona kale içinde dolaşma özgürlüğü verdiniz Majesteleri.”</p>

    <p>“Etrafa hikâyeler yayması için değil. Onun göğüslerine ihtiyacımız var, diline değil. Ondan daha fazla süt ve daha az <em>mesaj</em> istiyorum.”</p>

    <p>“Kara Kale’nin faydasız ağızlara ihtiyacı yok,” diye onayladı Jon. “Şebboy’u, Doğugözcüsü’nden ayrılacak bir sonraki gemiyle güneye gönderiyorum.”</p>

    <p>Melisandre boynundaki yakuta dokundu. “Şebboy, kendi oğlunu emzirdiği gibi Dalla’nın oğlunu da emziriyor. Küçük prensimizi süt kardeşinden ayırmakla zalimlik ediyorsunuz lordum.” <em>Şimdi dikkatli ol, dikkatli ol.</em> “İki çocuğun paylaştığı tek şey anne sütü. Şebboy’un oğlu daha iri ve daha sıhhatli. Prensi tekmeliyor, çimdikliyor ve Şebboy’un memesinden itiyor. Onun babası Craster’dı, zalim ve açgözlü bir adam. Kan çekiyor.”</p>

    <p>Kralın kafası karışmıştı. “Sütannenin, Craster denen adamın kızı olduğunu sanıyordum.”</p>

    <p>“Hem karısı hem kızı Majesteleri. Craster bütün kızlarıyla evlenirdi. Şebboy’un oğlu, ikisinin birleşmesinin meyvesi.”</p>

    <p>“Kızı kendi babası mı hamile bıraktı?” Stannis dehşete düşmüştü. “Öyleyse ondan kurtulmamız en iyisi. Burada böyle bir zelalete izin vermem. Burası Kral Toprakları değil.”</p>

    <p>“Başka bir sütanne bulabilirim. Yabanılların arasında bir sütanne yoksa dağ kabilelerine haber gönderirim. O zamana kadar, keçi sütü bebeğe kâfi gelir.”</p>

    <p>“Bir prens için yetersiz bir gıda... ama bir fahişenin sütünden iyidir.” Stannis, parmaklarını haritaya vurdu. “Kalelerle ilgili meseleye dönecek olursak...”</p>

    <p>Soğuk bir nezaketle, “Majesteleri,” dedi Jon. “Adamlarınıza kalacak bir yer verdim, onları kış stoklarımızı tehlikeye atmak pahasına doyurdum, donmamaları için giydirdim.”</p>

    <p>Stannis tatmin olmamıştı. “Evet. Bizimle tuzunu, domuzunu ve yulaf lapanı paylaştın. Isınalım diye bize siyah paçavralar fırlattın. Ben kuzeye gelmeseydim, yabanıllar o paçavraları cesetlerinizden çıkarıp alırdı.”</p>

    <p>Jon bunu duymazdan geldi. “Size atlarınız için yem verdim. Merdiven tamamlandığında, Gece Kalesi’ni onarmanız için inşaatçıları da vereceğim. Gece Nöbetçileri’ne ebediyen verilmiş olan Lütuf’a yabanılları yerleştirmenize bile müsaade ettim.”</p>

    <p>“Bana boş araziler ve harabeler öneriyorsun lakin lordlarımı ve sancak beylerimi ödüllendirmek için lazım olan kalelerden beni yoksun bırakıyorsun.”</p>

    <p>“Gece Nöbetçileri o kaleleri...”</p>

    <p>“Gece Nöbetçileri o kaleleri terk etti.”</p>

    <p>“...Sur’u savunmak için inşa etti,” diye bitirdi Jon inatla, “Güneyli lordların makamı olmaları için değil. O kalelerin taşları, uzun zamandır ölü olan kardeşlerimin kanıyla ve kemiğiyle sıvandı. Kaleleri size veremem.”</p>

    <p>“Veremez misin, vermez misin?” Kralın boynundaki damarlar, kılıçlar kadar keskin bir şekilde dışarı fırlamıştı. “Sana bir isim önerdim.”</p>

    <p>“Benim bir ismim var Majesteleri.”</p>

    <p>“Kar. Bundan daha meşum bir isim var mıdır?” Stannis, kılıcının kabzasına dokundu. “Sen kim olduğunu sanıyorsun?”</p>

    <p>“Duvardaki gözcü. Karanlıktaki kılıç.”</p>

    <p>“Bana yemininden dem vurma.” Stannis, Işık Getiren adını verdiği kılıcı çekti. “İşte sana karanlıktaki kılıç.” Işık, bıçak boyunca dalgalandı, kâh kırmızı, kâh turuncu, kâh sarı, kralın yüzünü sert ve parlak tonlara boyadı. “Yeşil bir oğlan bile bunu görebilir. Kör müsün?”</p>

    <p>“Hayır Efendimiz. Kalelerde garnizonlar kurulmalı, bunu kabul ediyorum...”</p>

    <p>“Çocuk kumandan, kabul ediyor. Ne büyük lütuf.”</p>

    <p>“...ama garnizonları Gece Nöbetçileri kurmalı.”</p>

    <p><em>“Adamın yok.”</em></p>

    <p>“O halde bana adam verin Efendimiz. Terk edilmiş kalelerin her biri için subaylar temin edeceğim; Sur ile Sur’un ötesindeki arazileri tanıyan ve yaklaşan kışı atlatmayı bilen tecrübeli kumandanlar. Size verdiğim her şeyin karşılığında, bana garnizonları dolduracak adam bahşedin. Silahlı askerler, arbaletçiler, acemi çocuklar. Yaralılarınızı ve hastalarınızı bile alırım.”</p>

    <p>Stannis şaşkınlık içinde Jon’a baktı ve sonra bir kahkaha koyuverdi. “Çok cesursun Kar, hakkını teslim edeyim, lakin adamlarımın siyahları giyeceğini düşünüyorsan, delirmişsin.”</p>

    <p>“Subaylarıma, sizin subaylarınıza itaat edecekleri gibi itaat ettikleri sürece istedikleri renkte pelerinler giyebilirler.”</p>

    <p>Kral etkilenmemişti. “Hizmetimde şövalyeler ve lordlar var, köklü ve soylu ailelerin asil evlatları. Yankesicilerin, köylülerin ve katillerin altında hizmet vermeleri beklenemez.”</p>

    <p><em>Ya da piçlerin altında mı Efendimiz?</em> “Sizin kendi El’iniz bir kaçakçı.”</p>

    <p>“Eskiden kaçakçıydı. Bu sebeple onun parmaklarını kısalttım. Bana, senin, Gece Nöbetçileri’ni komuta eden dokuz yüz doksan sekizinci adam olduğunu söylediler Lord Kar. Sence dokuz yüz doksan dokuzuncu adam şu kaleler hakkında ne der? Senin kazığa geçirilmiş kafanın görüntüsü, onun daha yardımsever olmasını sağlayabilir.” Kral, parlak kılıcını haritanın üstüne, Sur’un kenarına yatırdı. Kılıcın çeliği, suya vuran güneş ışığı gibi parlıyordu. “Sen sadece benim müsamahamla lord kumandansın. Bunu unutmasan iyi edersin.”</p>

    <p>“Ben, kardeşlerim beni seçtiği için lord kumandanım.” Jon Kar’ın buna şahsen inanmadığı sabahlar vardı, bazen uyanıyor ve bunun çılgın bir rüya olduğunu düşünüyordu. <em>Yeni kıyafetler giymek gibi bir şey,</em> demişti Sam. <em>Kesim önce tuhaf gelir, ama giysileri bir süre giydikten sonra kendini rahat hissetmeye başlarsın.</em></p>

    <p>“Alliser Thorne seçimin minvalinden şikâyetçi ve adamın şikâyet etmek için bir sebebi olmadığını söyleyemem.” Işıltılı kılıcın renkleriyle boğulan harita, Jon’la Stannis’in arasında bir muharebe meydanı gibi uzanıyordu. “Sayım kör bir adam tarafından yapıldı, adamın yanında senin şişman arkadaşın vardı. Ve Slynt senin bir dönek olduğunu söylüyor.”</p>

    <p><em>Ve bir döneği Slynt’ten iyi kim tanır?</em> “Bir dönek, size duymak istediğiniz şeyi söyler ve daha sonra size ihanet ederdi. Majesteleri benim adilce seçildiğimi biliyor. Babam her zaman adil bir adam olduğunuzu söylerdi.” <em>Adil fakat acımasız,</em> Lord Eddard’ın eksiksiz sözleri bunlardı ama Jon bunu paylaşmanın akıllıca olacağını düşünmüyordu.</p>

    <p>“Lord Eddard benim dostum değildi ama mantıklı bir adamdı. Yaşıyor olsaydı, kaleleri bana verirdi.”</p>

    <p><em>Asla.</em> “Babam yaşıyor olsaydı ne yapardı bilemem. Ben bir yemin ettim Majesteleri. Sur benim.”</p>

    <p>“Şimdilik. Sur’u ne kadar iyi tutabileceğini göreceğiz.” Stannis, parmağını Jon’a doğrulttu. “Mademki senin için bu kadar önemliler, harabelerin sende kalsın. Bununla birlikte sana söz veriyorum; yıl bittiğinde kaleler hâlâ boş olursa, onları senin izninle ya da iznin olmaksızın alırım. Ve kalelerden biri bile düşman eline düşerse, çok geçmeden senin başın da düşer. Şimdi dışarı çık.”</p>

    <p>Leydi Melisandre şöminenin yanındaki yerinden kalktı. “İzniniz olursa Lord Kar’ı dairesine geri götüreceğim Efendimiz.”</p>

    <p>“Neden? Yolu biliyor.” Stannis elini salladı. “Ne istersen yap. Devan, yemek. Haşlanmış yumurta ve limonlu su.”</p>

    <p>Kralın çalışma odasının sıcaklığından sonra, sarmal merdiven kemik donduracak kadar soğuktu. Çavuş, Melisandre’yi, “Rüzgâr çıkıyor leydim,” diye uyardı. “Daha kalın bir pelerine ihtiyaç duyabilirsiniz.” Jon’a silahlarını geri verdi.</p>

    <p>“İnancım beni ısıtır,” dedi kırmızı kadın, Jon’un yanında yürüyerek basamakları indi. “Majesteleri seni sevmeye başladı.”</p>

    <p>“Fark ettim. Sadece iki kez başımı kesme tehdidinde bulundu.”</p>

    <p>Melisandre güldü. “Onun sessizliklerinden korkmalısın, sözlerinden değil.” Avluya çıktıklarında, Jon’un pelerini rüzgârla doldu ve savrularak Melisandre’ye çarptı. Kırmızı rahibe siyah yünü kenara itip Jon’un koluna girdi. “Yabanıl kral hakkında yanılmıyor olabilirsin. Işık Tanrısı’nın bana yol göstermesi için dua edeceğim. Alevlere baktığımda taşın ve toprağın içini görebilir ve insan ruhunun derinliklerindeki gerçeği bulabilirim. Uzun zaman önce ölmüş krallarla ve henüz doğmamış çocuklarla konuşabilirim. Zamanın sonuna kadar geçecek olan yılları ve mevsimleri izleyebilirim.”</p>

    <p>“Ateşleriniz hiç yanılmaz mı?”</p>

    <p>“Asla... lakin biz rahibeler ölümlüyüz ve zaman zaman yanılgıya düşeriz, <em>bu gerçekleşmek zorunda ile bu gerçekleşebilir</em> ifadelerini birbirine karıştırabiliriz.”</p>

    <p>Jon, yünlüler ve kaynatılmış deriler giymesine rağmen kadının ısısını hissedebiliyordu. İkisinin kol kola görüntüsü meraklı bakışlara sebep oluyordu. <em>Bu gece kışlada fısıldaşmalar olacak.</em> “Eğer ateşlerinizde gerçekten geleceği görebiliyorsanız, bana bir sonraki yabanıl saldırısının ne zaman ve nerede olacağını söyleyin.”</p>

    <p>“R’hllor bize istediği imgeleri gönderir ama ben alevlerde Tormund denen adamı aramalıyım.” Melisandre’nin kırmızı dudakları bir gülümsemeyle kıvrıldı. “Seni ateşlerimin içinde gördüm Jon Kar.”</p>

    <p>“Bu tehdit mi leydim? Beni de yakacak mısınız?”</p>

    <p>“Beni yanlış anladın.” Melisandre, inceleyen gözlerle Jon’a baktı. “Korkarım ki seni huzursuz ediyorum Lord Kar.”</p>

    <p>Jon inkâr etmedi. “Sur, bir kadına uygun bir yer değil.”</p>

    <p>“Yanılıyorsun. Sur’u rüyamda gördüm Jon Kar. Onu yükselten irfan muazzamdı, buzun altına kilitlenmiş tılsımlar muazzamdı. Dünyanın mafsallarından birinin altında yürüyoruz.” Melisandre başını kaldırıp Sur’a baktı, nefesi ılık bir sis bulutu gibi havaya karıştı. “Burası, senin olduğu kadar benim yerim, yakında bana ciddi şekilde ihtiyaç duyabilirsin. Dostluğumu reddetme Jon. Seni fırtınanın içinde gördüm, zor durumdaydın, her yanında düşmanlar vardı. Çok düşmanın var. İsimlerini söyleyeyim mi?”</p>

    <p>“İsimlerini biliyorum.”</p>

    <p>“O kadar emin olma.” Melisandre’nin boğazındaki yakut kıpkırmızı ışıldadı. “Korkman gereken düşmanlar, yüzüne lanet okuyanlar değil. Sen bakarken gülümseyen ve arkanı döndüğünde bıçaklarını bileyenlerden korkmalısın. Kurdunu yakınında tutsan iyi edersin. Buz gördüm, karanlığın içinde hançerler gördüm. Donmuş kan ve çıplak çelik gördüm. Hava çok soğuktu.”</p>

    <p>“Sur’da hava her zaman soğuktur.”</p>

    <p>“Öyle olduğunu mu düşünüyorsun?”</p>

    <p>“Öyle olduğunu <em>biliyorum</em> leydim.”</p>

    <p>“O halde hiçbir şey bilmiyorsun Jon Kar,” diye fısıldadı kırmızı kadın.</p>
  </div>
</body>
</html>
