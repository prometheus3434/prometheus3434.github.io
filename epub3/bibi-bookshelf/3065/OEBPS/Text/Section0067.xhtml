<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kurban</h1>

    <p>Kraliçenin adamları kasabanın yeşil alanında iki büyük odun yığını yaptı.</p>

    <p><em>Yoksa kasabanın beyaz alanında mı?</em> Donmuş zemine delikler açmak için kürenen alanlar dışındaki her yerde diz boyu kar vardı. Rüzgâr batıdan esiyor ve göllerin donmuş yüzeyinin üstünden daha fazla kar getiriyordu.</p>

    <p>“Bunu izlemek istemezsin,” dedi Aly Mormont.</p>

    <p>“İstemem ama izleyeceğim.” Asha Greyjoy deniz canavarının kızıydı, çirkinliğe bakmaya dayanamayacak şımarık bir bakire değildi.</p>

    <p>Karanlık, soğuk ve aç bir gündü, tıpkı önceki ve ondan önceki gün gibi. Günün büyük bölümünü buzun üstünde, donmuş göllerden daha küçük olanının yüzeyinde açtıkları iki deliğin yanında, eldivenli elleriyle sıkı sıkı tuttukları balık oltalarıyla geçirmişlerdi. Kısa bir zaman öncesine kadar adam başı birer ya da ikişer balık yakalayabiliyorlardı, buzda balık avı konusunda daha tecrübeli olan Kurt Ormanı adamları gölden dört ya da beş balık çekebiliyordu. Bugün, Asha’nın yakaladığı tek şey, kemiklerine kadar işleyen soğuktu. Aly de daha iyisini yapamamıştı. İkisi de üç gündür tek balık tutamamıştı.</p>

    <p>Dişi Ayı tekrar denedi. “Benim bunu izlememe gerek yok.”</p>

    <p><em>Kraliçenin adamlarının yakmak istediği kişi sen değilsin.</em> “Öyleyse git. Kaçmayacağım. Nereye giderim? Kışyarı’na mı?” Asha güldü. “Duyduğuma göre buraya üç günlük mesafedeymiş.”</p>

    <p>Kraliçenin altı adamı, kraliçenin diğer altı adamı tarafından açılan deliklerin içine, çam ağacından yapılmış iki devasa kazık yerleştirmeye çalışıyordu. Asha, adamlara amaçlarının ne olduğunu sorma gereği duymadı. Biliyordu. <em>Kazıklar.</em> Birazdan akşam olacaktı ve kırmızı tanrı beslenmek zorundaydı. Kraliçenin adamları bu işe, <em>bir kan ve ateş adağı,</em> diyordu, <em>Işık Tanrısı hararetli gözünü bize çevirecek ve şu üç kere lanet olası karları eritecek.</em></p>

    <p>Sör Godry Farring, kazıkların deliklerine çakılmasını izlemek için toplanan adamlara, “Işık Tanrısı, bu korku ve karanlık dolu yerde bile bizi korur,” dedi.</p>

    <p>“Senin güneyli tanrının <em>karla</em> ne ilgisi var?” diye sordu Artos Flint. Adamın siyah sakalları buz tutup katılaşmıştı. “Bu eski tanrıların gazabı. Asıl onları sakinleştirmeliyiz.”</p>

    <p>“Evet,” dedi Koca Kova Wull. “Kırmızı Rahloo burada hiçbir anlam ifade etmiyor. Eski tanrıları kızdıracaksınız. Eski tanrılar, adalarından bizi izliyorlar.”</p>

    <p>İki gölün arasında çiftçi kasabası duruyordu. Büyük gölün üstünde ağaçlıklı küçük adalar vardı, boğulmuş bir devin donmuş yumrukları, buzun altından yukarı vurmuş ve adaları oluşturmuştu sanki. Adalardan birinde yaşlı bir büvet ağacı yükseliyordu. Eğri büğrü ağacın gövdesi ve dalları, ağacın etrafını saran kar kadar beyazdı. Sekiz gün önce, Asha, Aly Mormont’la birlikte, ağacın kırmızı gözlerine ve kanlı ağzına yakından bakmaya gitmişti. <em>Bu sadece özsu,</em> demişti kendi kendine, <em>büvet ağaçlarının içinde dolaşan özsu.</em> Ama gözleri ikna olmamıştı; görmek inanmaktı ve Asha’nın gözlerinin gördüğü şey donmuş kandı.</p>

    <p>“Bu karı siz kuzeyli adamlar getirdiniz,” diye üsteledi Carlos Penny. “Siz ve şeytan ağaçlarınız. R’hllor bizi kurtaracak.”</p>

    <p>“R’hllor hepimizi lanetleyecek,” dedi Artos Flint.</p>

    <p><em>İkinizin tanrılarına da lanet olsun,</em> diye düşündü Asha Greyjoy.</p>

    <p>Sör Godry kazıkları inceledi. Kazıklardan birini, yerine iyice oturduğundan emin olmak için itti. “Güzel, güzel. İşe yarar. Sör Clayton, kurbanı buraya getirin.”</p>

    <p>Sör Clayton Suggs, Godry’nin sağlam sağ eliydi. <em>Yoksa kurumuş kolu mu?</em> Asha, Sör Clayton’dan hoşlanmıyordu. Farring kırmızı tanrıya hararetle bağlıydı ama Suggs sadece zalimdi. Asha, aralanmış dudakları ve hevesli gözleriyle alevleri izleyen Suggs’ı gece ateşlerinin başında görmüştü. <em>Bu adam tanrıyı değil, alevleri seviyor,</em> diye karar vermişti. Asha, Sör Justin’e, Suggs’ın daha önce de böyle olup olmadığını sorduğunda, Justin yüzünü buruşturmuştu. “Ejderha Kayası’nda işkencecilerle kumar oynar ve onların tutsakları sorgulamasına yardım ederdi. Bilhassa, tutsak genç bir kadın olduğunda.”</p>

    <p>Asha şaşırmamıştı. Asha’yı yakmak Suggs’a büyük zevk verirdi. <em>Eğer fırtına dinmezse.</em></p>

    <p>Kafile, on dokuz gündür, Kışyarı’ndan üç gün uzaktaydı. <em>Derinorman Kalesi’yle Kışyarı arasında yüz fersah var. Kuzgun uçuşuyla üç yüz mil.</em> Ama kafiledeki kimse kuzgun değildi ve fırtına dinmiyordu. Asha her sabah güneşi görmek umuduyla uyanıyordu ama bir başka karlı günle karşılaşıyordu. Fırtına, her kulübeyi ve ağılı kar yığınlarının altına gömmüştü. Kar yakında uzun salonu da yutacaktı.</p>

    <p>Devrilen atlar, göllerden çıkarılan balıklar (balıklar her geçen gün biraz daha azalıyordu) ve avcıların bu ölü ormanda bulabildiği yetersiz gıdalar dışında yiyecek yoktu. Kralın şövalyeleri ve lordları at etinin aslan payını aldığı için sıradan adamlara neredeyse hiç et kalmıyordu. Sıradan adamların kendi ölülerini yemeye başlaması boşuna değildi.</p>

    <p>Dişi Ayı, dört Peasebury adamının, merhum Lord Fell’in adamlarından birini kestiğini ve adamın kalçalarıyla kollarından çıkan et parçalarım ateşte kızarttığını söylediğinde, Asha da herkes gibi dehşete düşmüştü ama şaşırmış rolü yapamamıştı. Asha, dört adamın, bu amansız yürüyüş sırasında insan eti yiyen ilk kişiler olmadığına dair bahse girebilirdi; onlar sadece ilk yakalananlardı.</p>

    <p>Peasebury’nin dörtlüsü, ziyafetin bedelini canlarıyla ödeyecekti, kralın emri buydu... ve kraliçenin adamlarının iddiasına göre, onları yakmak fırtınayı dindirecekti. Asha Greyjoy, kraliçenin adamlarının kırmızı tanrısına inanmıyordu ama onların haklı olması için dua ediyordu. Fırtına dinmezse başka cenaze ateşleri yakılırdı ve Sör Clayton Suggs gönlünden geçeni alırdı.</p>

    <p>Sör Clayton tarafından dışarı çıkarılan dört yamyam çıplaktı, bilekleri deri kayışlarla bağlanmıştı. En gençleri, karın içinde tökezlerken ağlıyordu. Diğer ikisi çoktan ölmüş adamlar gibi yürüyordu, gözleri yere sabitlenmişti. Asha, adamların ne kadar sıradan olduğunu görünce şaşırdı. <em>Canavar değiller,</em> diye düşündü, <em>sadece insanlar.</em></p>

    <p>Dört adamın en yaşlı olanı, diğerlerinin çavuşuydu. Sadece o meydan okudu. Onu mızrak zoruyla yürüten kraliçe adamlarına zehir tükürdü. “Hepinizi becereyim. Kırmızı tanrınızı da becereyim,” dedi. “Beni duyuyor musun Farring? <em>Dev Katili?</em> Kahrolası kuzenin öldüğünde güldüm Godry. Onu da yemeliydik. Delikanlı kızartıldığında mis gibi koktu, bahse girerim ki eti yumuşak ve suluydu.” Bir mızrağın sapı, adamı dizlerinin üstüne düşürdü ama onu susturamadı. Adam ayağa kalktığında bir ağız dolusu kan ve kırık diş tükürüp konuşmaya devam etti. “En lezzetli yer, kamış. Ateşin üstünde çıtır çıtır kızarmış şişman bir sosis.” Adam zincire vurulurken bile saçmalamaya devam etti. “Corliss Penny buraya gel. Penny ne çeşit bir isim? Annenin ücreti bu kadar mıydı? Ve sen Suggs, seni kahrolası piç, sen...”</p>

    <p>Sör Clayton tek kelime etmedi. Hızlı bir hançer darbesi çavuşun boğazını kesti, adamın göğsüne bir kan nehri aktı.</p>

    <p>Ağlayan adam daha çok ağladı, her hıçkırıkta bedeni sarsıldı, o kadar zayıftı ki Asha onun kaburgalarını sayabiliyordu. “Hayır,” diye yalvardı adam. “Lütfen. O ölüydü, o ölüydü ve biz açtık, <em>lütfen...</em>”</p>

    <p>“Çavuş zekiydi,” dedi Asha, Aly Mormont’a. “Suggs’ı öldürmeye teşvik etti.” Eğer sıra kendisine gelirse, aynı numaranın iki kez işe yarayıp yaramayacağını merak etti.</p>

    <p>Dört kurban sırt sırta bağlandı, bir kazığa iki kişi. Üç canlı ve bir ölü adam orada asılı durdu. Işık Tanrısı’nın mütedeyyinleri adamların ayaklarının altına ağaç kütükleri ve dallar yığdılar, sonra yığınları lamba yağıyla ıslattılar. Hızlı hareket etmeleri gerekiyordu. Kar her zamanki gibi yoğun yağıyordu ve odunlar kısa zaman sonra sırılsıklam olacaktı.</p>

    <p>“Kral nerede?” diye sordu Sör Corliss Penny.</p>

    <p>Dört gün önce, Sör Godry’nin akrabası ve kralın yaverlerinden biri olan Bryen Farring isimli bir çocuk soğuğa ve açlığa yenik düşmüştü. Delikanlının bedeni alevlere verilirken, Stannis Baratheon asık suratıyla cenaze ateşinin yanında durmuştu. Kral daha sonra gözcü kulesine çekilmiş ve o zamandan beri dışarı çıkmamıştı... fakat zaman zaman kulenin çatısında görülüyordu, gece gündüz yanan işaret ateşinin başında duruyordu. <em>Kırmızı tanrıyla konuşuyor,</em> diyordu kimileri. <em>Leydi Melisandre’yi çağırıyor,</em> diye üsteliyordu diğerleri. Her halükârda, Asha Greyjoy kralın kaybolduğunu ve yardım çığlıkları atağını düşünüyordu.</p>

    <p>Sör Godry en yakındaki askere, “Canty, gidip kralı bul ve ona her şeyin hazır olduğunu söyle,” dedi.</p>

    <p>“Kral burada.” Ses, Richard Horpe’a aitti.</p>

    <p>Sör Richard, örgü zırhının ve göğüs kalkanının üstüne kapitone takımını giymişti. Takıma işlenen armada, kül ve kemik rengi zemin üstünde ölümü simgeleyen üç pervane vardı. Kral Stannis, Horpe’un yanında yürüyordu. Onların arkasından, bastonuna yaslanmış bir halde topallayan Arnolf Karstark geliyordu. Kuzeyli adam bir oğul, üç torun, dört yüz mızrakçı, kırk okçu, bir düzine atlı mızrakçı, bir üstat, bir kafes kuzgun... ama sadece kendi insanlarına yetecek kadar yiyecek getirmişti.</p>

    <p>Asha’nın anladığına göre, Karstark aslında bir lord değildi. Gerçek lord, Lannisterlar’ın tutsağıydı ve Arnolf sadece Karhold’un kale kumandanıydı. Adam zayıf, bükük ve çarpıktı, sol omzu sağ omzundan on beş santim yukarıdaydı. Cılız bir boynu, gri kısık gözleri ve sarı dişleri vardı. Birkaç tel beyaz saç onu tamamıyla kel olmaktan kurtarıyordu. Adamın çatallı sakalının yarısı beyaz yarısı griydi ama her zaman dağınıktı. Asha, Arnolf’un gülümsemelerinde ekşi bir şeyler olduğunu düşünüyordu ama söylentiler doğruysa, Kışyarı alındığı takdirde, kale bu adamın komutasına bırakılacaktı. Karstark Hanedanı uzak geçmişte Stark Hanedanı’ndan filizlenmişti ve Lord Arnolf, Eddard Stark’ın sancak beyi olup da Stannis’in tarafına geçen ilk adamdı.</p>

    <p>Asha’nın bildiği kadarıyla, Karstarklar’ın tanrıları, kuzeyin eski tanrılarıydı; Wulllar’ın, Norreyler’in, Flintler’in ve diğer dağ kabilelerinin inandığı tanrılar. Asha merak etti; Arnolf yakma törenine kralın emriyle, kırmızı tanrının gücüne bizzat şahitlik etmek üzere mi gelmişti?</p>

    <p>Kazıklara bağlanan adamların ikisi, Stannis’i gördüklerinde merhamet için yalvarmaya başladılar. Kral sessizce onları dinledi, sonra Godry Farring’e döndü ve, “Başlayabilirsiniz,” dedi.</p>

    <p>Dev Katili kollarını kaldırdı, <em>“Işık Tanrısı, bizi duy.”</em></p>

    <p><em>“Işık Tanrısı bizi koru,”</em> diye şakıdı kraliçenin adamları, <em>“çünkü gece karanlık ve dehşet dolu.”</em></p>

    <p>Sör Godry başını kararan gökyüzüne doğru kaldırdı. <em>“Bizi ısıtan güneşin için sana şükrediyoruz ve onu bize geri vermen için sana yalvarıyoruz. Ah tanrım, ışığın düşmanımıza giden yolu aydınlatsın.”</em> Adamın yüzünde kar taneleri eridi. <em>“Geceleri bize göz kulak olan yıldızlar işin sana şükrediyoruz. Yıldızları gizleyen şu perdeyi kaldırman için sana yalvarıyoruz. O perdeyi kaldır ki yıldızların yüzünü bir kez daha görebilelim.”</em></p>

    <p><em>“Işık Tanrısı bizi koru,”</em> diye dua etti kraliçenin adamları, <em>“ve vahim karanlığı bizden uzak tut.”</em></p>

    <p>Sör Corliss Penny öne çıktı. İki eliyle birden tuttuğu meşaleyi başının üzerinde çevirdi, alevleri körükledi. Tutsaklardan biri ağlamaya başladı.</p>

    <p><em>“R’hllor,”</em> diye şarkı söyledi Sör Godry, <em>“Şimdi sana dört şeytani adam veriyoruz. Onları mutlu ve sadık kalplerle senin arındırıcı alevlerine veriyoruz ki ruhlarındaki karanlık yanıp yok olsun. Onların habis etleri kavrulup kararsın ki ruhları özgür ve arınmış bir şekilde ışığa ulaşsın. Onların kanını kabul eyle. Ah tanrım, hizmetkârlarını bağlayan buzdan zincirleri erit. Onların acısını duy. Kılıçlarımıza kuvvet ver ki senin düşmanlarının kanını akıtabilelim. Bu kurbanı kabul et ve bize Kışyarı’na giden yolu göster. Göster ki inançsızların hakkından gelelim.”</em></p>

    <p><em>“Işık Tanrısı bu kurbanı kabul et,”</em> diye tekrarladı yüz ses. Sör Corliss ilk odun yığınını ateşe verdi, sonra meşaleyi ikinci yığının üstüne fırlattı. Tutsaklar öksürmeye başladı. İlk alevler göründü, bakireler kadar utangaçlardı, dans ediyor ve kütüklerden bacaklara sıçrıyorlardı. Dakikalar içinde iki odun yığını da ateşle sarıldı.</p>

    <p>Alevler bacaklarını yalarken, <em>“Adam ölüydü,”</em> diye bağırdı ağlayan delikanlı. “Onu ölü bulduk... lütfen... <em>açtık...</em>” Alevler delikanlının bacaklarının arasına ulaştı, çocuğun yalvarışları, tek ve kelimesiz bir çığlığa dönüştü.</p>

    <p>Asha Greyjoy boğazındaki safra tadını alabiliyordu. Demir Adaları’nda, Boğulmuş Tanrı’yı onurlandırmak için kendi insanlarının boğazını kesip cesetlerini denize atan rahipler görmüştü. Bu zalimceydi ama şimdi olanlar daha beterdi.</p>

    <p><em>Gözlerini kapat,</em> dedi Asha kendine. <em>Kulaklarını kapat. Başka tarafa dön. Bunu görmene gerek yok.</em> Kraliçenin adamları kırmızı R’hllor için bir zafer ilahisi söylüyordu ama Asha çığlıkların üstünden ilahinin sözlerini duyamıyordu. Yüzüne alevlerin ısısı çarpıyordu ama Asha yine de titriyordu. Hava dumanla ve yanan etin kokusuyla ağırlaşmıştı. Bedenlerden biri, onu kazığa bağlayan kora dönmüş zincirlerin içinde hâlâ seğiriyordu.</p>

    <p>Bir süre sonra çığlıklar sustu.</p>

    <p>Kral Stannis tek kelime etmeden uzaklaştı, gözcü kulesinin ıssızlığına döndü. <em>Alevlerde cevaplar aramak için işaret ateşine döndü,</em> Asha biliyordu. Arnolf Karstark kralın peşinden gitmek istedi ama Sör Richard Horpe adamı kolundan yakalayıp uzun salona doğru çevirdi. İzleyiciler dağılmaya başladı, her biri kendi ateşine ve bulabildiği yetersiz akşam yemeğine doğru yürüdü.</p>

    <p>Clayton Suggs, Asha’nın yanına geldi. “Demir sürtük gösteriyi beğendi mi?” Adamın nefesi bira ve soğan kokuyordu. <em>Domuz gözleri var,</em> diye düşündü Asha. Bu çok uygundu; Suggs’ın kalkanında ve pelerininde kanatlı domuzlar vardı. Suggs, yüzünü Asha’nın yüzüne öyle çok yakınlaştırdı ki Asha adamın burnundaki siyah noktaları sayabildi. “Kazıkta kıvranan sen olduğunda, kalabalık daha da büyük olacak,” dedi adam.</p>

    <p>Haksız değildi. Kurtlar Asha’yı sevmiyordu; Asha demirdoğumluydu ve halkının işlediği suçların hesabını vermek zorundaydı; Moat Cailin’in, Derinorman Kalesi’nin, Torrhen Kalesi’nin, taşlı kıyıda asırlarca devam eden akınların ve Theon’ın Kışyarı’nda yaptığı her şeyin hesabını vermek zorundaydı.</p>

    <p>“Beni bırakın sör.” Suggs ne zaman onunla konuşsa Asha baltalarını özlüyordu. Parmak dansında adalardaki bütün adamlardan iyiydi ve bunu kanıtlayacak on parmağa sahipti. <em>Keşke şu adamla dans edebilseydim.</em> Bazı adamların yüzleri bir sakal için ağlardı; Sör Clayton’ın yüzü, gözlerinin arasına saplanacak bir balta için ağlıyordu. Ama Asha’nın baltası yoktu, yapılabilecek en iyi şey adamın elinden kurtulmaya çalışmaktı. Sör Clayton, Asha’yı daha sıkı tuttu, adamın eldivenli parmakları demir pençeler misali Asha’nın koluna battı.</p>

    <p>“Leydim onu bırakmanızı istedi,” dedi Aly Mormont. “Onu dinleseniz iyi edersiniz sör. Leydi Asha yakılmayacak.”</p>

    <p>“Yakılacak,” diye üsteledi Suggs. “Bu şeytana tapan kadın çok uzun zamandır aramızda.” Yine de Asha’nın kolunu bıraktı. Kimse Dişi Ayı’yı yok yere kışkırtmak istemezdi.</p>

    <p>Justin Massey o anda ortaya çıktı. “Kral, ganimeti için başka planlar yapıyor,” dedi gülümseyerek. Yanakları soğuktan kızarmıştı.</p>

    <p>“Kral mı? Yoksa sen mi?” Suggs, aşağılama dolu bir kahkaha koyuverdi, “İstediğin kadar dolap çevir Massey. Kız yine de yanacak. Kız ve kızın damarındaki kral kanı. Kral kanında güç vardır, kırmızı kadın eskiden böyle söylerdi. Tanrımızı memnun edecek bir güç.”</p>

    <p>“Bırak da R’hllor ona yolladığımız dört adamla yetinsin.”</p>

    <p>“Alt tabakadan gelen dört köylü. Bir dilenci hediyesi. O pislikler, karı asla durduramaz. Kız durdurabilir.”</p>

    <p>Dişi Ayı konuştu. “Onu yakarsak ve kar yağmaya devam ederse ne olacak? Ondan sonra kimi yakacaksınız? Beni mi?”</p>

    <p>Asha dilini daha fazla tutamadı. “Neden Sör Clayton olmasın? Belki de R’hllor kendi hizmetkârlarından birini istiyordur. Aleti alevler tarafından yalanırken ilahiler söyleyecek inançlı bir adam istiyordur.”</p>

    <p>Sör Justin güldü. Suggs o kadar eğlenmemişti. “Kahkahaların tadını çıkar Massey. Kar yağmaya devam ederse kimin güleceğini göreceğiz.” Kazıklardaki ölü adamlara baktı, gülümsedi ve Sör Godry’yle diğer kraliçe adamlarına katılmak üzere gitti.</p>

    <p>“Kurtarıcım,” dedi Asha, Justin Massey’ye. Niyeti ne olursa olsun, adam bu kadarını hak etmişti. “Beni kurtardığınız için teşekkür ederim sör.”</p>

    <p>“Bu durum, kraliçenin adamları arasında dostlar edinmenizi sağlamayacak,” dedi Dişi Ayı. “R’hllor’a olan inancınızı kayıp mı ettiniz?”</p>

    <p>“Bundan daha fazlasına olan inancımı kaybettim,” dedi Massey. Nefesi sise dönüştü. “Ama akşam yemeğine hâlâ inanıyorum. Bana katılır mısınız leydilerim?”</p>

    <p>Aly Mormont kafasını sağa sola salladı. “Hiç iştahım yok.”</p>

    <p>“Benim de yok. Ama yine de biraz at eti yemelisiniz, yoksa yakında yemediğinize pişman olursunuz. Derinorman Kalesi’nden ayrılırken sekiz yüz atımız vardı. Dün geceki sayı altmış dörttü.”</p>

    <p>Bu durum Asha’yı şaşırtmadı. Massey’nin kendi atı da dahil olmak üzere, büyük savaş atlarının hemen hemen hepsi ölmüştü. Binek atlarının çoğu da gitmişti. Kuzeyli adamların küçük atları bile yem yokluğu sebebiyle sendeliyordu. Ama atlara neden ihtiyaç vardı? Stannis artık yürümüyordu. Güneş, ay ve yıldızlar o kadar uzun zamandır yoktu ki Asha onların bir rüya olup olmadığını merak etmeye başlamıştı. “Ben yiyeceğim.”</p>

    <p>Aly tekrar kafasını salladı. “Ben yemeyeceğim.”</p>

    <p>“Öyleyse Leydi Asha’yla ilgilenmeme müsaade edin,” dedi Sör Justin. “Size söz veriyorum, kaçmasına müsaade etmeyeceğim.”</p>

    <p>Dişi Ayı, adamın sesindeki şakacı tonu duymazdan gelerek gönülsüzce razı oldu. Orada ayrıldılar. Aly çadırına gitti; Asha ve Justin Massey uzun salona. Salon uzakta değildi ama kar yığınları derindi, rüzgâr sertti ve Asha’nın ayakları buz tutmuştu. Bilekleri her adımda zonkluyordu.</p>

    <p>Uzun salon, küçük ve vasat bir yer olmasına rağmen kasabadaki en geniş yapıydı; Stannis göl kenarındaki gözcü kulesine yerleşirken, lordlar ve kumandanlar uzun salonu kendilerine almışlardı. Salonun kapısında bir çift muhafız vardı. Adamlardan biri Massey için kapıyı açtı. Sör Justin, Asha’yı kapıdan geçirerek sıcakla kutsanmış salona soktu.</p>

    <p>Salonun iki yanı boyunca sıralar ve ahşap masalar uzanıyordu, elli insanın oturacağı kadar yer vardı... ama içeriye bu sayının iki katı adam sıkışmıştı. Toprak zeminin ortasına bir ateş hendeği kazılmıştı, tavanda bir sıra duman deliği bulunuyordu. Hendeğin bir kenarına kurtlar, diğer kenarına da şövalyeler ve güneyli lordlar oturmuştu.</p>

    <p>Asha, güneylilerin acınacak halde olduğunu düşündü; adamlar çökük yanaklı ve cılızdı, bazıları solgun ve hastaydı, diğerlerinin yüzü kırmızı ve rüzgâr yanığıydı. Onlarla kıyaslandıklarında, kuzeyliler zinde ve sağlıklı görünüyordu; çalılar kadar gür sakalları olan iri adamlar, kürklere ve demirlere bürünmüştü. Onlar da açtı, onlar da üşümüştü ama yürüyüş, küçük atları ve ayı pençeleri olan kuzeyli adamlar için daha kolay olmuştu.</p>

    <p>Asha kürk eldivenlerini çıkardı, parmaklarını esnetirken acıyla irkildi. Donmuş ayakları ısıyla çözülürken bacakları zonkladı. Çiftçiler kaçarken geride önemli miktarda bataklık kömürü bırakmıştı. Hava, yanan yosunların topraksı kokusuyla ve dumanla doluydu. Asha, pelerinini, üstüne yapışan karları silkeledikten sonra kapının yanındaki kancaya astı.</p>

    <p>Sör Justin, Asha ile kendisi için iki yer bulup yemek getirdi; bira ve kızarmış at eti parçaları. Asha bir yudum bira içip at etine saldırdı. Bu seferki porsiyon, Asha’nın son yediği porsiyondan daha küçüktü ama etin kokusu kızın midesini guruldatmaya yetti. Çenesine kan ve yağ damlarken, “Teşekkür ederim sör,” dedi Asha.</p>

    <p>“Justin. Israr ediyorum.” Massey, etini küçük parçalara bölüp hançerinin ucuyla yedi.</p>

    <p>Masanın sonundaki Will Foxglove, etrafındaki adamlara, Stannis’in üç gün sonra tekrar yürüyüşe geçeceğini söylüyordu. Bunu, kralın atlarıyla ilgilenen seyislerden birinin ağzından duymuştu. “Majesteleri Kral, ateşlerde zafer görmüş,” dedi, “binlerce yıl boyunca hem lordların kalelerinde hem de köylülerin kulübelerinde anlatılacak bir zafer.”</p>

    <p>Justin Massey, başını at etinden kaldırdı. “Dün geceki soğuk sayımı seksene ulaştı.” Dişlerinin arasından çıkardığı kıkırdak parçasını en yakındaki köpeğe fırlattı. “Yürürsek, yüzlerce insan kaybederiz.”</p>

    <p>“Burada kalırsak binlerce insan kaybedeceğiz,” dedi Humfrey Clifton. “Ya devam et ya da öl, derim.”</p>

    <p>“Devam et <em>ve</em> öl, diye cevap veririm. Kışyarı’na varsak ne olacak? Kaleyi nasıl alacağız? Adamlarımızın yarısı tek adım atamayacak kadar güçsüz. Onlara duvar mı tırmandıracaksınız? Kuşatma kaleleri mi inşa ettireceksiniz?”</p>

    <p>“Hava düzelene kadar burada kalmalıyız,” dedi Sör Ormund Wylde; tabiatı, vahşi anlamındaki ismini yalanlayan, kadavraya benzeyen, yaşlı bir şövalyeydi. Asha, bazı silahlı askerlerin, bundan sonra hangi büyük şövalyenin ya da lordun öleceğine dair bahse girdiğini duymuştu. Sör Osmund net bir şekilde favoriydi. <em>Benim üstüme ne kadar sikke koyduklarını merak ediyorum,</em> diye düşündü Asha. <em>Belki de bahse katılmak için hâlâ vakit vardır.</em> “Burada en azından bir sığınağa sahibiz,” diye üsteliyordu Wylde, “göllerde balık da var.”</p>

    <p>“Çok az balık ve çok fazla balıkçı,” dedi Lord Peasebury kederle. Kederli olmak için iyi sebepleri vardı; az önce Sör Godry tarafından yakılanlar, onun adamlarıydı ve o anda salonda bulunan bazı kişiler, Peasebury’nin, adamlarının ne yaptığını gayet iyi bildiğini ve hatta onların ziyafetine ortak olduğunu söylemişti.</p>

    <p>“Haksız değil,” diye homurdandı Ned Woods, Derinorman’dan gelen keşif süvarilerinden biriydi. Burunsuz Ned diye çağrılıyordu; iki kış önce, soğuk ısırması yüzünden burnunun ucunu kaybetmişti. Woods, Kurt Ormanı’nı yaşayan her adamdan daha iyi biliyordu. Kralın en kibirli lordları bile, Woods konuşurken dinlemeyi öğrenmişti. “Gölleri tanıyorum. Cesetlere musallat olan kurtçuklar misali göllere dadandınız. Buzda o kadar çok delik açtınız ki daha fazla adamın suya düşmemiş olması mucize. Adanın çevresinde, farelerin kemirdiği bir peynir tekerleğine benzeyen yerler var.” Kafasını salladı. “Göllerin işi bitti. Onları balıksız bıraktınız.”</p>

    <p>“Yürüyüşe geçmek için bir sebep daha,” dedi Humfrey Clifton. “Eğer kaderimizde ölüm varsa, elimizde kılıçla ölelim.”</p>

    <p>Bu, geçen gece ve ondan önceki gece yapılan aynı tartışmaydı. <em>Yola devam et ve öl, burada kal ve öl, geri çekil ve öl.</em></p>

    <p>“Arzu ettiğin gibi ölmekten çekinme Humfrey,” dedi Justin Massey. “Şahsen ben, hayatta kalmak ve bir bahar daha geçirmek isterim.”</p>

    <p>“Bazıları buna korkaklık diyebilir,” diye karşılık verdi Lord Peasebury.</p>

    <p>“Korkak olmak yamyam olmaktan iyidir.”</p>

    <p>Peasebury’nin yüzü ani bir öfkeyle çarpıldı. “Sen...”</p>

    <p>“Ölüm, savaşın bir parçasıdır Justin.” Sör Richard Horpe kapının iç tarafında ayakta duruyordu. Erimiş kar, adamın saçlarını ıslatmıştı. “Bizimle birlikte yürüyenler, Bolton’dan alacağımız ganimeti paylaşacaklar ve ölümsüz bir şanın sahibi olacaklar. Yürüyemeyecek kadar güçsüz olanlar kendi kendilerini korumak zorunda kalacaklar. Lakin söz veriyorum, Kışyarı’nı alır almaz buraya yiyecek göndereceğiz.”</p>

    <p><em>“Kışyarı’nı alamayacaksınız!”</em></p>

    <p>Arnolf Karstark, oğlu Arthor ve üç torunuyla birlikte yüksek masada oturuyordu. Masadan, “Evet, alacağız,” diyen bir gıdaklama geldi. Lord Arnolf ayağa kalktı, avının üstünden kalkan bir akbabaya benziyordu. Destek almak için lekeli eliyle oğlunun omzuna tutundu. “Kışyarı’nı Ned ve onun kızı için alacağız. Zalimce katledilen Genç Kurt için alacağız. Gerekirse ben ve insanlarım size yolu göstereceğiz. Bu kadarını Majesteleri Kral’a da söyledim. <em>Yürüyelim,</em> dedim. Yürüyelim ve ay dönmeden önce Freyler’in ve Boltonlar’ın kanıyla yıkanalım.”</p>

    <p>Adamlar, ayaklarını yere, yumruklarını masalara vurmaya başladılar. Asha hemen hemen hepsinin kuzeyli olduğunu gördü. Ateş hendeğinin karşı tarafındaki güneyli lordlar, sıralarda sessizce oturuyordu.</p>

    <p>Justin Massey, gürültü dinene kadar bekledi. Sonra konuştu. “Cesaretiniz hayranlık verici Lord Karstark. Lakin cesaret, Kışyarı duvarlarında bir gedik açamaz. Peki kaleyi nasıl almayı düşünüyorsunuz? Kartoplarıyla mı?”</p>

    <p>Lord Arnolf’un torunlarından biri cevap verdi. “Koçbaşları yapmak için ağaçları keseceğiz ve kapıları kıracağız.”</p>

    <p>“Ve öleceksiniz.”</p>

    <p>Bir başka torun sesini duyurdu. “Merdivenler yapacağız, duvarlara tırmanacağız.”</p>

    <p>“Ve öleceksiniz.”</p>

    <p>Lord Arnolf’un küçük oğlu Arthor Karstark konuştu. “Kuşatma kuleleri inşa edeceğiz.”</p>

    <p>“Ve öleceksiniz. Ve öleceksiniz. Ve öleceksiniz.” Sör Justin gözlerini devirdi. “Tanrılar merhamet edin. Bütün Karstarklar deli mi?”</p>

    <p><em>“Tanrılar mı?”</em> dedi Richard Horpe. “Kendini kaybettin Justin. Burada bir tek tanrı var. Bu topluluğun içinde şeytanlardan bahsetme. Şimdi bizi sadece Işık Tanrısı kurtarabilir. Aynı fikirde değil misin?” Elini kılıcının kabzasına koydu ama gözlerini Justin Massey’nin yüzünden hiç ayırmadı.</p>

    <p>Sör Justin o bakışın alanda ezildi. “Işık Tanrısı, evet. İnancım seninki kadar sağlam Richard, bunu biliyorsun.”</p>

    <p>“İnancını değil cesaretini sorguluyorum Justin. Derinorman Kalesi’nden ayrıldığımızdan bu yana, attığımız her adımda yenilgiden bahsettin. Kimin tarafında olduğunu merak etmeye başladım.”</p>

    <p>Massey’nin boynu kızardı. “Burada kalıp hakarete uğramayacağım.” Massey, duvardaki ıslak pelerinini sert bir şekilde çekip aldı. Asha kumaşın yırtıldığını duydu. Massey, Horpe’un yanından geçip kapıya doğru yürüdü.</p>

    <p><em>Çok çabuk dağıldı,</em> diye düşündü Asha. <em>Kurtarıcının içyağından yapılmış.</em> Buna rağmen, Asha’yı yakmaya çalışan kraliçe adamlarına karşı koyacak az sayıdaki kişiden biri Sör Justin’di. Asha ayağa kalktı, pelerinini giydi ve kar fırtınasına çıkıp şövalyeyi takip etti.</p>

    <p>Henüz on metre ilerleyemeden kayboldu. Gözcü kulesinin tepesinde yanan işaret ateşinin turuncu pırıltısını görebiliyordu ama kasaba yok olmuştu. Asha, kardan ve sessizlikten ibaret beyaz bir dünyada tek başınaydı, uyluklarına kadar çıkan kar yığınlarının arasında güçlükle ilerliyordu. <em>“Justin?”</em> diye seslendi. Cevap alamadı. Sol tarafta bir yerde, bir atın kişnediğini duydu. <em>Zavallı hayvanın sesi korku dolu. Belki de yarının akşam yemeği olacağını biliyor. Asha pelerinine sıkı sıkı sarındı.</em></p>

    <p>Farkında olmadan kasabanın yeşil alanına döndü. Çam ağacından yapılmış kazıklar hâlâ duruyordu, kavrulmuş ve kararmıştı ama yanmamıştı. Ölülerin zincirleri şimdiye kadar soğumuştu ama demir kollarıyla cesetlere hâlâ sıkıca sarılıyorlardı. Cesetlerden birinin üstüne bir kuzgun konmuştu, kararmış kafatasına yapışan yanık et parçalarını didikliyordu. Uçuşan kar, cenaze ateşinin tabanını örtmüştü, ölü adamın ayak bileğine kadar tırmanmıştı. <em>Eski tanrılar onu gömmek istiyor,</em> diye düşündü Asha. <em>Bu onların marifeti değildi.</em></p>

    <p>Clayton Suggs’ın pes sesi, “İyice bak sürtük,” dedi. “Kızardığında sen de bu kadar güzel görüneceksin. Söyle bana, mürekkep balıkları çığlık atabilir mi?”</p>

    <p><em>Babamın tanrısı, eğer dalgaların altındaki ıslak salonunda beni duyabiliyorsan, bana küçük bir fırlatma baltası bahşet.</em> Boğulmuş Tanrı cevap vermedi. Nadiren cevap verirdi. Tanrıların sorunu buydu. “Sör Justin’i gördün mü?”</p>

    <p>“Şahlanan aptalı mı? Ondan ne istiyorsun sürtük? Eğer düzülmeye ihtiyacın varsa, ben Massey’den daha erkeğim.”</p>

    <p><em>Yine mi sürtük?</em> Suggs gibi adamların kadınları sürtük diyerek aşağılaması çok tuhaftı, zira bir kadında değer verdikleri tek şey onun bacak arasıydı. “Kral tecavüzcüleri hadım ediyor,” diye hatırlattı Asha.</p>

    <p>Sör Clayton güldü. “Kral ateşlere bakmaktan yarı kör oldu. Ama korkma sürtük, sana tecavüz etmeyeceğim. Sonra seni öldürmem gerekir. Ben senin yandığını görmeyi tercih ederim.”</p>

    <p><em>At yine kişniyor.</em> “Duydun mu?”</p>

    <p>“Neyi duydum mu?”</p>

    <p>“Bir at. Hayır, atlar. Birden fazla.” Asha başını çevirdi, etrafı dinledi. Kar, seslerle tuhaf oyunlar oynuyordu. Sesin hangi yönden geldiğini anlamak zordu.</p>

    <p>“Bu bir mürekkep balığı oyunu mu? Ben hiç ses...” Suggs kaşlarını çattı. “Lanet olsun. Süvariler.” Kılıç kemerini yokladı. Kürk ve deri eldivenlerin içindeki elleri sakardı. Sonunda, kınındaki uzunkılıcı çekmeyi başardı.</p>

    <p>Süvariler gelmişti.</p>

    <p>Fırtınanın içinden bir hayalet birliği gibi çıktılar, küçük atların sırtındaki büyük adamlar. Giydikleri kabarık kürkler onları daha da iri gösteriyordu, kalçalarından kılıçlar sarkıyordu, kılıçlar kınlarının içinde tıkırdıyor ve bir çelik şarkısı söylüyordu. Asha, bir adamın eyerine bağlanmış baltayı gördü, bir başka adamın sırtında savaş baltası vardı. Adamlar kalkan da taşıyordu ama kalkanlara boyanmış armalar kar yüzünden görünmüyordu. Asha; giydiği yün, kürk ve kaynatılmış deri katlarına rağmen kendini çırılçıplak hissediyordu. <em>Bir boru,</em> diye düşündü, <em>kampı ayaklandırmak için bir boruya ihtiyacım var.</em></p>

    <p>“Koş, seni aptal sürtük,” diye bağırdı Sör Clayton. “Koş ve kralı uyar. Lord Bolton tepemizde.” Suggs bir zalim olabilirdi ama cesaretten yoksun değildi. Elinde kılıcıyla karların içinde ilerledi, süvarilerle kral kulesinin arasına kendi bedenini koydu. Kulenin işaret ateşi, Suggs’ın arkasında tuhaf bir tanrının gözü gibi turuncu parlıyordu. “Orada kim var? Dur! <em>Dur!</em>”</p>

    <p>Baş süvari, Suggs’ın önünde dizginlerini çekti. Adamın arkasında başka atlılar vardı, belki yirmiye yakın, Asha’nın onları sayacak kadar vakti yoktu. Fırtınanın içinde yüz süvari daha olabilirdi. Roose Bolton’ın bütün ordusu birazdan kasabaya varabilirdi. Ama bunlar...</p>

    <p><em>Keşif süvarisi olamayacak kadar fazla, öncü kuvvet olamayacak kadar azlar.</em> Ve iki adam siyahlar kuşanmıştı. Asha aniden, <em>Gece Nöbetçileri</em>, diye fark etti. “Kimsiniz?” diye seslendi.</p>

    <p>“Arkadaşlar,” diye cevap verdi tanıdık bir ses. “Sizi Kışyarı’nda aradık ama davul çalan ve boru üfleyen Kargayemi’nden başka bir şey bulamadık. Sizi bulmak epey vakit aldı.” Süvari eyerinden indi, başlığını geri çekip reverans yaptı. Sakalı çok gürdü, buzla katılaşmıştı, Asha bir an için adamı tanımadı, sonra, <em>“Tris?”</em> dedi.</p>

    <p>“Leydim.” Tristifer Botley diz çöktü. “Bakir de burada. Roggon, Nemrutdil, Parmak, Rook... altı kişiyiz, at sürebilecek durumda olan herkes geldi. Cromm yaraları yüzünden öldü.”</p>

    <p>“Bu ne?” diye sordu Clayton Suggs. “Sen bu kızın adamlarından biri misin? Derinorman’ın zindanından nasıl kaçtınız?”</p>

    <p>Tris ayağa kalktı ve dizlerindeki karı silkeledi. “Sybelle Glover’a özgürlüğümüz karşılığında yüklü bir miktar fidye önerildi ve leydi, fidyeyi, kral adına kabul etmeyi seçti.”</p>

    <p>“Ne fidyesi? Kim deniz pislikleri için fidye öder ki?”</p>

    <p>“Ben ödedim sör.” Cevap veren adam, küçük atının sırtında öne çıktı. Çok uzun ve çok zayıftı, bacakları o kadar uzundu ki ayaklarının yere sürünmemesi mucizeydi. “Beni güven içinde krala götürecek eşlikçilere ihtiyacım vardı. Leydi Sybelle’in de doyuracak daha az boğaza ihtiyacı vardı.” Uzun boylu adamın yüzü bir kaşkol tarafından gizleniyordu ama adamın kafasında, Asha’nın Tyrosh’a son gidişinden bu yana gördüğü en tuhaf şapka vardı; birbirinin üstüne bindirilmiş üç silindirden oluşan kenarsız bir kule. “Bana Kral Stannis’i burada bulabileceğim söylendi. Onunla derhal konuşmam gerek.”</p>

    <p>“Peki sen kimsin?”</p>

    <p>Uzun boylu adam zarif bir şekilde küçük atından indi, tuhaf şapkasını çıkardı, reverans yaptı. “Ben Tycho Naharis’im. Braavos’un Demir Bankası’nın mütevazı bir hizmetkârıyım.”</p>

    <p>Gecenin içinden çıkıp gelebilecek bütün garip şeylerin arasında, Asha Greyjoy’un bekleyeceği en son şey, Braavoslu bir bankacıydı. Bu çok saçmaydı. Asha gülmek zorundaydı. “Kral Stannis gözcü kulesini makam olarak kullanıyor. Sör Clayton sizi ona götürmekten mutluluk duyar, bundan eminim.”</p>

    <p>“Bu çok iyi olur. Zaman çok mühim.” Bankacı zeki gözlerle Asha’yı inceledi. “Eğer yanılmıyorsam, siz Greyjoy Hanedanı’ndan Leydi Asha’sınız.”</p>

    <p>“Ben Greyjoy Hanedanı’ndan Asha’yım. Bir leydi olup olmadığımla ilgili farklı fikirler var.”</p>

    <p>Braavoslu gülümsedi. “Size bir hediye getirdik.” Bir el işaretiyle arkasında duran adamı çağırdı. “Kralı Kışyarı’nda bulmayı umuyorduk. Maalesef buradaki kar fırtınası kaleyi de sarmıştı. Kalenin duvarlarının dibinde, bir grup acemi delikanlıyla birlikte kralın gelişini bekleyen Mors Umber’ı bulduk. Umber bize bunu verdi.”</p>

    <p>İki kişi kaba bir şekilde önüne atıldığında, <em>bir kız ve yaşlı bir adam,</em> diye düşündü Asha. Kız, giydiği kürklere rağmen şiddetle titriyordu. Bu kadar korkmamış olsaydı güzel bile görünebilirdi fakat burnunun ucu soğuk ısırmasından dolayı kararmıştı. Yaşlı adam... kimse onun yakışıklı olduğunu düşünmezdi. Asha, bedeninde bu adamdan daha fazla et olan korkuluklar görmüştü. Adamın yüzü, kafatasına geçirilmiş deriydi, kirli saçları kemik beyazıydı. Ve adam berbat kokuyordu. Adamın sadece görüntüsü bile Asha’yı tiksintiyle dolduruyordu.</p>

    <p>Adam gözlerini kaldırdı. “Kardeşim. Bak. Bu sefer seni tanıdım.”</p>

    <p>Asha’nın kalbi bir vuruş atladı. <em>“Theon?”</em></p>

    <p>Adamın dudakları geri çekildi, bu bir gülümseme olabilirdi. Dişlerinin yarısı gitmişti, geri kalanlar kırık ve parça parçaydı. “Theon,” diye tekrar etti adam. “Benim adım Theon. Adını bilmek zorundasın.”</p>
  </div>
</body>
</html>
