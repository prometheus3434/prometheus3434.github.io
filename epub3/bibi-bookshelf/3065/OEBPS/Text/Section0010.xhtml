<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Pentos’u Gün Doğumu Kapısı’ndan terk ettiler ama Tyrion Lannister gün doğumunu görmedi. Yargıç Illyrio, tahtırevanın mor kadife perdelerini kapatırken, “Pentos’a hiç gelmemişsin gibi olacak küçük dostum,” diye söz verdi. “Şehirden ayrıldığını kimse görmemeli, şehre girdiğini kimsenin görmediği gibi.”</p>

    <p>“Beni o fıçıya tıkan denizciler, temizlik için gelen miço, yatağımı ısıtması için gönderdiğin kız ve çilli, tehlikeli çamaşırcı kadın dışında kimse. Ah, bir de muhafızların var. Eğer onların toplarıyla birlikte akıllarını da almadıysan burada yalnız olmadığını biliyorlar.” Tahtırevan, kalın deri kayışlarla, sekiz devasa yük atının arasına asılmıştı. Atların iki yanında ikişer hadım yürüyordu. Arkada, yük arabasını korumakla görevli daha fazla hadım vardı.</p>

    <p>“Lekesizler hikâyeler anlatmazlar,” diye güvence verdi Illyrio. “Ve seni getiren kadırga şu anda Asshai’ye doğru gidiyor. Geri dönmesi iki yıl sürecek, tabii denizler nazik olursa. Evimdeki insanlara gelince, onlar beni çok severler. Hiçbiri bana ihanet etmez.”</p>

    <p><em>Bu fikri bağrına bas şişman dostum. Bir gün mezar taşına bu sözleri kazıyacaklar.</em> “Biz de o kadırgada olmalıydık,” dedi cüce. “Volantis’e giden en hızlı yol denizden geçiyor.”</p>

    <p>“Deniz çok tehlikeli,” diye karşılık verdi Illyrio. “Sonbahar, fırtınalarla dolu bir mevsimdir. Ayrıca, dürüst adamları avlamak isteyen korsanlar hâlâ Basamaktaşı’nı mesken tutuyor. O çeşit ellere düşmek küçük dostumun işine yaramaz.”</p>

    <p>“Rhoyne’da da korsanlar var.”</p>

    <p>“Nehir korsanları.” Peynir tüccarı, ağzını elinin tersiyle örterek esnedi. “Kırıntıların peşinden koşan böceğimsi korsanlar.”</p>

    <p>“Taş adamlar hakkında konuşulduğunu da duydum.”</p>

    <p>“Onlar gayet gerçek. Zavallı, lanetli yaratıklar. Ama neden böyle şeylerden bahsediyoruz? Gün, böyle konuşmalar için ziyadesiyle güzel. Kısa zaman sonra Rhoyne’u göreceğiz, orada Illyrio’dan ve onun kocaman göbeğinden kurtulacaksın. O vakte kadar, bırak da içki içip düş kuralım. Tadını çıkaracak tatlı şarabımız ve lezzetli yiyeceklerimiz var. Neden hastalıktan ve ölümden konuşalım?”</p>

    <p>Tyrion bir kez daha arbaletin vızıltısını duydu ve merak etti, <em>neden gerçekten?</em> Tahtırevan sağa sola sallanıyordu; Tyrion’ın kendisini, anne kucağında sallanarak uyutulan bir çocukmuş gibi hissetmesine sebep olan teskin edici bir devinim. <em>Bunun nasıl bir şey olduğunu bildiğimden değil.</em> Kaz tüyüyle doldurulmuş ipek yastıklar Tyrion’ın yanaklarını destekliyordu. Yukarıda bir çatı oluşturacak şekilde kıvrılmış mor kadife duvarlar, dışarıdaki sonbahar serinliğine rağmen arabanın içini hoş bir şekilde sıcak tutuyordu.</p>

    <p>Tahtırevanın arkasında; sandıklar, fıçılar, variller ve peynir lordunun acıkma ihtimaline karşı leziz yiyeceklerle doldurulmuş sepetler taşıyan bir katır kervanı yürüyordu. Illyrio ve Tyrion o sabah baharatlı sosis yediler ve kahverengi duman böğürtleni şarabı içtiler. Öğle vaktini jöleli yılan balığı ve Dorne kırmızısı doldurdu. Akşam yemeğinde, bira ve Myr’in ateş şarabı eşliğinde jambon dilimleri, haşlanmış yumurtalar, sarımsak ve soğanla doldurulmuş kızarmış çayırkuşları vardı. Bununla birlikte, tahtırevan rahat olduğu kadar yavaştı ve cücenin kendini sabırsızlanırken bulması çok zaman almadı.</p>

    <p>Tyrion o akşam Illyrio’ya, “Nehre varmamıza kaç gün var?” diye sordu. “Bu hızla gidersek, şu senin kraliçenin ejderhaları ben onları görmeden önce Aegon’ın üç ejderhasından daha büyük olacaklar.”</p>

    <p>“Keşke öyle olsaydı. Büyük bir ejderha, küçük bir ejderhadan daha ürkütücüdür.” Yargıç omuzlarını silkti. “Kraliçe Daenerys’i Volantis’te karşılamak beni çok mutlu ederdi ama bu konuda sana ve Griff’e güvenmek zorundayım. Kraliçeye en iyi hizmeti, onun dönüş yolunu engellerden temizleyerek Pentos’ta verebilirim. Ama seninle birlikte olduğum sürece... pekâlâ, yaşlı bir adam bazı konforlara sahip olmalıdır, değil mi? Gel, bir kadeh şarap iç.”</p>

    <p>“Söyle bana,” dedi Tyrion şarabını içerken, “Pentoslu bir yargıç, Batıdiyar’da kimin taç taktığıyla neden ilgilenir? Bu tehlikeli teşebbüste senin çıkarın nerede lordum?”</p>

    <p>Şişman adam dudaklarındaki yağı sildi. “Ben, bu dünyadan ve onun kalleşliklerden bıkmış yaşlı bir adamım. Günlerim tükenmeden önce hayırlı bir şey yapmak istemem ve tatlı bir genç kıza doğumla gelen hakkını geri alması için yardım etmem çok mu garip?”</p>

    <p><em>Birazdan bana sihirli bir zırh ve Valyria’da bir saray vadediyor olacaksın.</em> “Eğer Daenerys tatlı bir genç kızdan öte değilse, Demir Taht onu tatlı ve genç parçalara ayırır.”</p>

    <p>“Endişelenme küçük dostum. Onun damarlarında Ejderha Aegon’ın kanı akıyor.”</p>

    <p><em>Değersiz Aegon, Zalim Maegor ve Şaşkın Baelor’un kanıyla birlikte.</em> “Bana ondan bahset.”</p>

    <p>Şişman adam düşüncelere daldı. “Daenerys bana geldiğinde çocuk sayılırdı ama ikinci karımdan daha güzeldi, o kadar tatlıydı ki onu kendim için almayı düşündüm. Bununla birlikte korkak ve endişeli bir kızdı. Onunla yatmaktan keyif almayacağımı biliyordum. Bunu yapmak yerine bir yatak ısıtıcı çağırttım, onu çılgınlığım geçene kadar coşkuyla düzdüm. Doğruyu söylemem gerekirse, Daenerys’in at efendileri arasında uzun süre hayatta kalamayacağını düşündüm.”</p>

    <p>“Bu düşünce, onu Khal Drogo’ya satmana engel olmadı...”</p>

    <p>“Dothraklar ne satın alırlar ne de satarlar. Daenerys’in ağabeyi Viserys, dostluk kazanmak için kızı Drogo’ya verdi, diyelim. Kibirli ve tamahkâr bir delikanlıydı. Babasının tahtını arzuluyordu ama Daenerys’i de arzuluyordu ve ondan vazgeçmek istemiyordu. Prensesin düğününden önceki gece, eğer onunla evlenemeyecekse onun bekâretini alacağını söyleyerek kızın yatağına girmeye çalıştı. Prensesin kapısına muhafızlar dikerek önlem almamış olsaydım, Viserys yılların planını mahvedebilirdi.”</p>

    <p>“Su katılmamış bir ahmağa benziyor.”</p>

    <p>“Viserys, Deli Aerys’in oğluydu, aynen öyle. Daenerys... Daenerys çok farklıdır.” Illyrio, ağzına attığı kızarmış çayırkuşunu kemikleriyle birlikte gürültüyle çiğnedi. “Bir zamanlar evime sığınan o korkak çocuk Dothrak Denizi’nde öldü ve kanla ateşin içinde tekrar doğdu. Adını hakkıyla taşıyan bu ejderha kraliçesi, gerçek bir Targaryen. Onu eve getirmeleri için gemiler gönderdiğimde o Köle Körfezi’ne döndü. Çok geçmeden Astapor’u fethetti, Yunkai’ye diz çöktürdü ve Meereen’i yağmaladı. Eğer eski Valyria Yolu’nu takip edip batıya yürürse, sırada Mantarys var. Eğer denizden gelirse, pekâlâ... donanması Volantis’te durup yiyecek ve su almak zorunda.”</p>

    <p>“Karadan ya da denizden, Meereen ile Volantis arasında uzun fersahlar var,” dedi Tyrion.</p>

    <p>“Beş yüz elli. Ejderhalar çöllerden, dağlardan, bataklıklardan ve şeytanların dadandığı harabelerden geçecek. Pek çok insan can verecek ama hayatta kalanlar Volantis’e vardıklarında daha güçlü olacaklar. Orada, onları denizin karşısına geçirip Batıdiyar’a götürecek olan gemileri ve taze kuvvetlerle birlikte kendilerini bekleyen seni ve Griff’i bulacaklar.”</p>

    <p>Tyrion, Volantis hakkında bildiklerini dikkatlice düşündü. Volantis, Dokuz Özgür Şehir’in en yaşlı ve en gururlu olanıydı. Burada bir terslik vardı. Tyrion tersliğin kokusunu yarım burnuyla bile alabiliyordu. “Volantis’te, her özgür adama karşılık beş köle olduğu söylenir. Troyka, köle ticaretini ortadan kaldıran bir kraliçeye neden yardım etsin?” Parmağını Illyrio’ya doğrulttu. “Hatta sen neden yardım edesin? Pentos yasaları köleliği yasaklamış olabilir lakin senin o ticarette de parmağın var, hatta belki bütün bir elin. Buna rağmen ejderha kraliçesine karşı değil, onun lehine komplo kuruyorsun. Neden? Kraliçe Daenerys’ten ne kazanmayı umuyorsun?”</p>

    <p>“Yine mi bu konuya geldik? Sen inatçı bir küçük adamsın.” Illyrio bir kahkaha koyuverdi ve göbeğine vurdu. “Nasıl istersen. Yalvaran Kral, onun hazine başı olacağıma dair söz vermişti. Lord gibi bir lord olacağıma dair de. O altın tacını taktığında ben istediğim kaleye sahip olacaktım... istersem Casterly Kayası’na bile.”</p>

    <p>Tyrion, içtiği şarabı, bir zamanlar burnu olan yaralı kökten dışarı fışkırttı. “Bunu duymak babamın çok hoşuna giderdi.”</p>

    <p>“Babanın endişelenecek bir şeyi yoktu. Neden bir kaya isteyeyim? Malikânem ziyadesiyle büyük ve sizin esintili Batıdiyar kalelerinizden çok daha rahat. Ama hazine başı olmak...” Şişman adam bir yumurta daha soydu. “Sikkelere düşkünüm. Altının altına değdiği anda çıkan şıngırtıdan daha güzel bir ses var mı?”</p>

    <p><em>Bir kız kardeşin çığlıkları.</em> “Daenerys’in, ağabeyinin verdiği sözü tutacağından emin misin?”</p>

    <p>“Tutacak. Ya da tutmayacak.” Illyrio yumurtanın yarısını ısırdı. “Sana söyledim küçük dostum; insan, yaptığı her şeyi çıkar uğruna yapmaz. Neye istersen inan, ama benim gibi şişman ve yaşlı soytarıların bile dostları vardır. Ve geri ödemeleri gereken sevgi borçları.”</p>

    <p><em>Yalancı,</em> diye düşündü Tyrion. <em>Bu teşebbüste, senin için sikkelerden ve kalelerden daha değerli bir şey var.</em> “Bugünlerde dostluğa altından daha fazla değer veren insanlarla karşılaşmak zor.”</p>

    <p>“Çok doğru,” dedi şişman adam ironiyi duymazdan gelerek.</p>

    <p>“Örümcek senin için nasıl bu kadar kıymetli bir dost oldu?”</p>

    <p>“Gençliğimizde birlikteydik, Pentos’ta iki yeşil delikanlıydık.”</p>

    <p>“Varys, Myr’den geldi.”</p>

    <p>“Öyle. Ona, gelişinden kısa bir zaman sonra, köle tacirlerinden bir adım önce rastladım. Gündüzleri kanalizyonlarda uyuyordu, geceleri bir kedi gibi çatılarda geziyordu. Ben de hemen hemen onun kadar yoksuldum, lekeli ipekler içinde bir eşkıyaydım, kılıcımla yaşıyordum. Havuzumdaki heykeli görmüşsündür belki? O heykeli, ben on altı yaşındayken Pytho Malanon yaptı. Hoş bir şey, lakin onu görünce ağlıyorum artık.”</p>

    <p>“Yıllar hepimizi harabeye çeviriyor. Hâlâ burnum için yas tutuyorum. Fakat Varys...”</p>

    <p>“Myr’de hırsızların prensiydi, rakip bir hırsız onu gammazlayana dek. Pentos’ta aksanı yüzünden mimlendi. Bir hadım olduğu anlaşıldığında hor görüldü ve dövüldü. Onu korumam için neden beni seçti hiç bilmiyorum ama onunla bir anlaşmaya vardık. Varys, daha ehemmiyetsiz hırsızları gözleyip onların çaldıklarına el koydu. Ben, önemsiz hırsızların kurbanlarına yardım önerdim. Çalınan değerli eşyalarını belli bir ücret karşılığında kurtaracağıma dair söz verdim. Çok geçmeden, hırsızlıktan mustarip olan her adam bana gelmesi gerektiğini öğrendi. O arada, şehrin haydutları ve yankesicileri Varys’i arıyordu... yarısı onun boğazını kesmek için, diğer yarısı da çaldıkları şeyleri ona satmak için, ikimiz de zengin olduk, Varys farelerini eğitirken daha da zenginleştik.”</p>

    <p>“Varys, Kral Toprakları’nda küçük kuşlar beslerdi.”</p>

    <p>“O vakitler onlara fareler diyorduk. Yaşlı hırsızlar, gecenin ganimetini şaraba dönüştürmekten öte düşüncesi olmayan aptallardı. Varys öksüz oğlanları ve genç kızları tercih etti. En ufak tefek olanları seçti, hızlı ve sessiz olanları. Onlara, duvarlara tırmanmayı ve bacalardan aşağı kaymayı öğretti. Onlara okumayı da öğretti. Altınları ve değerli taşları sıradan hırsızlara bıraktık. Bizim farelerimiz bunlar yerine mektuplar, hesap defterleri ve çizelgeler çaldı... daha sonra, onları okudular ve oldukları yerde bıraktılar. <em>Sırlar, gümüşten veya safirden daha değerlidir,</em> diye iddia ederdi Varys. Aynen öyleydi. O kadar saygın biri haline geldim ki, Pentos Prensi’nin kuzenlerinden biri bakire kızıyla evlenmeme müsaade etti. O arada malum bir hadımın yetenekleri, malum bir kralın kulağına gitti. Öz oğluna, karısına ya da gençlik arkadaşı olan El’ine tamamen güvenmeyen, kibirli, fazla gururlu ve endişeli bir kral. Hikâyenin devamını bildiğine inanıyorum, öyle değil mi?”</p>

    <p>“Çoğunu,” diye kabul etti Tyrion. “Neticede sadece bir peynir tüccarı olmadığını görüyorum.”</p>

    <p>Illyrio başını eğdi. “Çok naziksin küçük dostum. Ben de senin, Lord Varys’in söylediği kadar zeki olduğunu görüyorum.” Çarpık, sarı dişlerini göstererek gülümsedi ve Myr’in ateş şarabından bir kavanoz daha istemek için hizmetkârlarına seslendi.</p>

    <p>Yargıç elinde şarap kavanozuyla uyuyakaldığında Tyrion yastıkların arasında emekledi, kavanozu tombul hapishanesinden kurtardı ve kendine bir kadeh şarap doldurdu. Şarabı bir dikişte içti, esnedi ve kadehi tekrar doldurdu. <em>Eğer yeterince ateş şarabı içersem,</em> dedi kendi kendine, <em>rüyamda ejderhaları görebilirim.</em></p>

    <p>Casterly Kayası’nın derinliklerinde yalnız bir çocuk olduğu zamanlarda, Tyrion geceleri ejderhaların sırtında uçardı. Kayıp bir Targaryen prensi ya da arazilerin ve dağların üzerinde süzülen Valyrialı bir ejderha lordu olduğunu hayal ederdi. Bir keresinde, amcaları ona isim günü için ne hediye istediğini sorduğunda, Tyrion bir ejderha için yalvarmıştı. “Büyük bir ejderha olması gerekmez. Benim gibi küçük olabilir.” Tyrion’ın amcası Gerion, bunun hayatında duyduğu en komik şey olduğunu söylemişti ama diğer amcası Tygett, “Son ejderha bir asır önce öldü delikanlı,” demişti. Bu durum öyle korkunç bir şekilde adaletsiz görünmüştü ki Tyrion o gece ağlayarak uyumuştu.</p>

    <p>Bununla birlikte, eğer peynir lorduna inanılabilirse, Deli Kral’ın kızı üç canlı ejderhaya sahipti. <em>Bir Targaryen’ın bile talep etmesi gerekenden iki fazla.</em> Tyrion, babasını öldürdüğü için neredeyse pişmandı. Üç ejderhayla birlikte Batıdiyar’a doğru yol alan ve komplocu bir hadım ile Casterly Kayası’nın yarısı ebatlarında bir peynir tüccarı tarafından desteklenen bir Targaryen kraliçesinin varlığını öğrenen Lord Tywin’in yüzünü görmek onu eğlendirirdi.</p>

    <p>Cüce öyle şişmişti ki kemerinin tokasını açmak ve pantolonunun üst bağcıklarını çözmek zorunda kaldı. Illyrio’nun giydirdiği kıyafetler yüzünden, kendini iki buçuk kiloluk derinin içine girmiş beş kiloluk sosis gibi hissediyordu. <em>Eğer her gün bu şekilde yemek yersek, şu ejderha kraliçesiyle karşılaşmadan önce Illyrio kadar şişman olurum.</em></p>

    <p>Tahtırevanın dışında gece olmuştu. İçerisi tamamen karanlıktı. Tyrion; Illyrio’nun horultularını, deri kayışların çatırtılarını, atların demir nallarının sert Valyria yolunda yankılanan ağır <em>tak tak</em>larını dinledi. Fakat kalbi, derimsi kanatların vuruşunu dinliyordu.</p>

    <p>Tyrion uyandığında şafak sökmüştü. Atlar ağır ağır yürümeye devam ediyordu, tahtırevan atların arasında çatırdıyor ve sallanıyordu. Tyrion, perdeleri bir santim kadar geri çekip dışarı baktı ama sarı arazilerden, kahverengi çıplak ağaçlardan ve yolun kendisinden başka görülecek çok az şey vardı. Geniş, ufuk çizgisine saplanmış bir mızrak kadar düz, taş bir ana yol. Tyrion, Valyria yolları hakkında kitaplar okumuştu ama gördüğü ilk Valyria yolu buydu. Özgür Kale’nin pençesi Ejderha Kayası’na kadar uzanmıştı fakat Batıdiyar’ın ana toprağına asla ulaşamamıştı. <em>Bu tuhaf. Ejderha Kayası bir kaya parçasından başka bir şey değildi. Zenginlik daha uzak batıdaydı ama onların ejderhaları vardı. Zenginliğin orada olduğunu mutlaka biliyorlardı.</em></p>

    <p>Tyrion önceki gece çok fazla içmişti. Başı zonkluyordu ve en hafif sallantı bile midesindeki yemekleri boğazına çıkarmaya yetiyordu. Tyrion hiçbir şikâyet cümlesi kurmadı ama Illyrio Mopatis onun rahatsızlığını anlamış olmalıydı. “Hadi, benimle iç,” dedi şişman adam. “İnsanların dediği gibi; seni yakan, ejderhanın bir puludur.” Böğürtlen şarabıyla dolu bir sürahiden iki kadeh doldurdu. Şarap o kadar tatlıydı ki baldan daha fazla sinek çekti. Tyrion sinekleri elinin tersiyle kovup kadehi bir dikişte boşalttı. Ağzındaki tat öyle tiksindiriciydi ki Tyrion’ın yapabildiği tek şey şarabı midesinde tutmaktı ama her nasılsa, ikinci kadehi içmek daha kolay oldu. Buna rağmen, Tyrion’ın hiç iştahı yoktu. Illyrio bir kâse kremalı böğürtlen uzattığında Tyrion böğürtlenleri elini sallayarak reddetti. “Rüyamda kraliçeyi gördüm,” dedi. “Onun önünde diz çökmüştüm, sadakat yemini veriyordum, ama kraliçe beni ağabeyim Jaime’yle karıştırdı ve ejderhalarına yem etti.”</p>

    <p>“Umut edelim de bu rüya bir kehanet olmasın. Sen, tıpkı Varys’in söylediği gibi zeki bir iblissin ve Daenerys’in zeki adamlara ihtiyacı olacak. Sör Barristan cesur ve sadık bir şövalye lakin kimse onun için açıkgözlü dememiştir bence.”</p>

    <p>“Şövalyeler bir problemi çözmek için sadece tek yol bilirler. Mızraklarını indirip saldırırlar. Bir cüce, dünyaya farklı bir açıdan bakar. Peki sen ne yaparsın? Sen de zeki bir adamsın.”</p>

    <p>“İltifat ediyorsun.” Illyrio elini salladı. “Maalesef ben yolculuklar için yaratılmamışım. Bu yüzden Daenerys’e, benim yerime seni gönderiyorum. Babanı katlettiğinde Majesteleri Kraliçe’ye çok önemli bir hizmet verdin ve umudum odur ki daha nice hizmetler vereceksin. Daenerys, ağabeyi gibi aptal değil. Senden ziyadesiyle faydalanacak.”</p>

    <p>Hoş bir şekilde gülümseyerek, <em>çıra olarak mı?</em> diye düşündü Tyrion.</p>

    <p>O gün sadece üç kez at değiştirdiler ama Illyrio’nun tahtırevandan aşağı inip işeyebilmesi için saatte en az iki kere durdular. <em>Peynir tüccarımız bir fil kadar iri ama fıstık boyutlarında bir mesanesi var,</em> diye düşündü cüce. Bir duraklama sırasında zamanını, yolu yakından incelemek için kullandı. Tyrion ne bulacağını biliyordu. Sıkıştırılmış toprak, tuğla ya da çakıl taşı değil; yağmuru ve erimiş karı akıtmak için yerden on beş santim yukarı kaldırılmış, kaynaşık taşlardan ibaret bir kurdele. Yedi Krallık’ta yol yerine geçen çamurlu patikaların aksine, Valyria yolları üç arabanın yan yana ilerleyebileceği kadar genişti ve ne zaman ne de seyrüsefer bu yolları bozabilmişti. Valyria’nın Kıyamet’le karşılaşmasından dört asır sonra bile yollar hâlâ bozulmamış halde duruyordu. Tyrion tekerlek izleri ve çatlaklar aradı ama atlardan birinin bıraktığı sıcak dışkıdan başka bir şey bulamadı.</p>

    <p>Dışkı, lord babasını düşünmesine sebep oldu. <em>Aşağıda, bir cehennemde misin baba? Yukarı bakabileceğin ve Deli Kral’ın kızını Demir Taht’a iade etmek için uğraştığımı görebileceğin güzel ve soğuk bir cehennemde misin?</em></p>

    <p>Yolculuklarına kaldıkları yerden devam ettiklerinde, Illyrio bir torba kestane çıkardı ve bir kez daha ejderha kraliçesi hakkında konuşmaya başladı. “Ne yazık ki, Kraliçe Daenerys’ten aldığımız son haberler eski ve bayat. Şimdiye kadar Meereen’den ayrıldığını farz etmeliyiz. Sonunda bir ordusu var; paralı askerlerden, Dothraklı at efendilerinden ve piyade Lekesizler’den ibaret düzensiz bir ordu. Hiç şüphe yok ki Daenerys, ordusunu, babasının tahtını geri almak üzere batıya götürecek.” Yargıç Illyrio bir sarımsaklı salyangoz kavanozunun kapağını açtı, kavanozun içini kokladı ve gülümsedi. Salyangozlardan birini kabuğundan emerken, “Volantis’te Daenerys’ten yeni haberler alacağını ummalıyız,” dedi. “Ejderhalar ve genç kızlar kaprisli yaratıklardır, bu yüzden planlarında bazı ayarlamalar yapman gerekebilir. Griff ne yapılacağını bilir. Bir salyangoz alır mısın? Sarımsak bizzat benim bahçelerimden.”</p>

    <p><em>Bir salyangoz sürebilirim ve şu senin tahtırevanından daha hızlı yol alabilirim.</em> Tyrion yiyeceği bir el hareketiyle reddetti. “Bu Griff denen adama epey güveniyorsun. Bir başka çocukluk arkadaşı mı?”</p>

    <p>“Hayır. Bir paralı asker diyebilirsin ama Batıdiyar doğumlu. Daenerys davasına yakışır adamlara ihtiyaç duyacak.” Illyrio tek elini havaya kaldırdı. “Biliyorum! <em>‘Paralı askerler için altın, onurdan önce gelir,’</em> diye düşünüyorsun. ‘Şu Griff denen adam, beni ablama satar,’ diyorsun. Öyle olmayacak. Griff’e, bir kardeşe güvenir gibi güveniyorum.”</p>

    <p><em>Bir başka ölümcül hata.</em> “Öyleyse ben de aynı şeyi yapmalıyım.”</p>

    <p>“Biz şu anda konuşurken, Altın Mürettebat Volantis’e doğru yürüyor. Orada, kraliçemizin doğudan gelişini bekleyecekler.”</p>

    <p><em>Altının altında acı çelik var.</em> “Altın Mürettebat’ın Özgür Şehirler’den biriyle anlaşmalı olduğunu duymuştum.”</p>

    <p>“Myr’le.” Illyrio sırıttı. “Anlaşmalar bozulabilir.”</p>

    <p>“Peynir işinde benim bildiğimden daha çok sikke varmış,” dedi Tyrion. “Bunu nasıl başardın?”</p>

    <p>Yargıç, tombul parmaklarını salladı. “Bazı anlaşmalar mürekkeple yazılır, bazıları da kanla. Başka bir şey söylemem.”</p>

    <p>Cüce, yargıcın söylediklerini düşündü. Altın Mürettebat özgür birliklerin en iyisiydi. Bir asır önce, Değersiz Aegon’ın piç oğlu Acıçelik tarafından kurulmuştu. Aegon’ın Muhteşem Piçleri’nden bir diğeri Demir Taht’ı meşru üvey kardeşinin elinden almaya çalıştığında, Acıçelik ayaklanmaya katılmıştı. Bununla birlikte, Daemon Karaateş, Kızılçimen Çayırı’nda zail olmuştu ve isyanı da onunla birlikte ölmüştü. Fakat Kara Ejderha’nın mücadeleden sağ çıkan takipçileri diz çökmeyi reddetmiş ve Dar Deniz’in karşı tarafına kaçmıştı. Kaçanların arasında Daemon’ın küçük oğulları, Acıçelik, yüzlerce arazisiz lord ve karınlarını doyurmak için kısa zaman sonra kılıçlarını satmak zorunda kalan paralı askerler vardı. Bazıları Hırpani Sancak’a, bazıları İkinci Oğullar’a, bazıları da Bakirenin Adamları’na katılmıştı. Acıçelik, dört bir yana dağılan Karaateş Hanedanı’nın kuvvetini görmüş ve sürgünleri bir araya toplamak üzere Altın Mürettebat’ı kurmuştu.</p>

    <p>O günden bugüne, Altın Mürettebat’ın adamları Münazaalı Topraklar’da yaşamış ve ölmüşlerdi. Myr, Lys ya da Tyrosh adına anlamsız küçük savaşlarda dövüşmüş ve babalarının kaybettiği diyarın hayalini kurmuşlardı. Onlar sürgündü ve sürgünlerin oğullarıydı, mülksüz bırakılmış ve affedilmemişlerdi... ama hâlâ zorlu dövüşçülerdi.</p>

    <p>“İkna kabiliyetine hayranlık duyuyorum,” dedi Tyrion, Illyrio’ya. “Geçmişlerinin büyük bölümünü Targaryenlar’a karşı dövüşerek harcayan Altın Mürettebat’ı tatlı kraliçemizin davasına katılmaya nasıl razı ettin?”</p>

    <p>Illyrio, bu itirazı, bir sineği kovar gibi elini sallayarak kovdu. “Siyah ya da kırmızı, bir ejderha hâlâ bir ejderhadır. Canavar Maelys, Basamaktaşı’nda can verdiğinde Karaateş Hanedanı’nın erkek soyu tükendi.” Peynir tüccarı çatallı sakallarının arasından gülümsedi. “Ve Daenerys, sürgünlere Acıçelik’in ve Karaateşler’in asla veremediği bir şey verecek. Onları eve götürecek.”</p>

    <p><em>Ateş ve kılıçla.</em> Bu, Tyrion’ın da istediği türden bir eve dönüştü. “On bin kılıcın hatırı sayılır bir hediye olduğunu kabul ediyorum. Majesteleri Kraliçe çok memnun olmalı.”</p>

    <p>Yargıç mütevazı bir tavırla başını salladı, adamın gıdısı hafifçe titredi. “Majesteleri Kraliçe’yi neyin memnun edeceğini söyleyerek haddimi aşamam.”</p>

    <p><em>Nasıl da akıllısın.</em> Tyrion, kralların minnettarlığını az çok biliyordu. Kraliçeler neden farklı olsundu?</p>

    <p>Yargıç çok geçmeden derin bir uykuya daldı, Tyrion’ı tek başına düşünceler içinde bıraktı. Tyrion, Barristan Selmy’nin Altın Mürettebat’la birlikte mücadeleye katılmak konusunda ne düşüneceğini merak etti. Dokuzmetelik Kralları’nın Savaşı sırasında, Selmy, kralların asker sıralarının içinde kanlı bir yol açmış ve Karaateş’in Taht Talipleri’nin sonuncusunu katletmişti. <em>İsyanlar tuhaf dostluklar doğuruyor. Ve hiçbiri, şu şişman adamla benim dostluğum kadar tuhaf değil.</em></p>

    <p>Atları değiştirmek ve tahtırevana yeni bir yiyecek sepeti getirtmek için durduklarında peynir tüccarı uyandı. Midelerini soğuk horoz eti, havuç sosu, kuru üzüm ve portakal dilimleriyle doldururken, “Ne kadar yol geldik?” diye sordu Tyrion.</p>

    <p>“Burası Andalos dostum. Şu sizin Andallar’ın geldiği toprak. Bu toprağı, onlardan önce burada bulunan ve Ib’deki kıllı adamların kuzenleri olan kıllı adamlardan aldılar. Kuzeyimizde Hugor’un kadim diyarı uzanıyor ama biz o diyarın güney hudutlarından geçiyoruz. Pentos’ta buralara Müstevi Topraklar denir. Daha uzak doğuda, bizim gitmeye çalıştığımız Kadife Tepeler var.”</p>

    <p><em>Andalos.</em> İnanç, Yedi’nin insan suretinde Andalos tepelerinde yürüdüğünü öğretirdi. “Baba, elini gök kubbeye uzattı ve aşağı yedi yıldız indirdi,” dedi Tyrion ezberden, “ve onları birer birer Tepe’nin Hugor’unun alnına yerleştirip pırıltılı bir taç yarattı.”</p>

    <p>Yargıç Illyrio, Tyrion’a meraklı bir bakış attı. “Küçük dostumun bu kadar mütedeyyin olduğunu hayal bile etmemiştim.”</p>

    <p>Cüce omuz silkti. “Çocukluğumdan kalan bir yadigâr. Şövalye olamayacağımı biliyordum, ben de Yüce Rahip olmaya karar vermiştim. Kristal taç, insanın boyuna on beş santim ekliyor. Kutsal kitapları inceledim ve dizlerim kabuk bağlayıncaya kadar dua ettim ama maceram trajik bir şekilde sona erdi. O malum yaşa geldim ve âşık oldum.”</p>

    <p>“Bir bakireye mi? Nasıldır bilirim.” Illyrio, sağ elini sol yeninin içine soktu ve dışarı gümüş bir madalyon çıkardı. Madalyonun içinde, iri mavi gözlere ve arasına gümüş teller karışmış soluk altın rengi saçlara sahip bir kadının resmi vardı. “Serra. Onu Lys’in yastık evlerinden birinde buldum ve yatağımı ısıtması için eve getirdim. Fakat sonunda onunla evlendim. Ben, ilk karısı Pentos Prensi’nin kuzeni olan ben. Bu olaydan sonra sarayın kapıları bana kapandı ama umurumda değildi. Bu, Serra için küçük bir bedeldi.”</p>

    <p>“Nasıl öldü?” Tyrion kadının öldüğünü biliyordu; hiçbir adam, onu terk eden kadın hakkında böyle sevgi dolu konuşmazdı.</p>

    <p>“Braavoslu bir kadırga Yeşim Denizi’nden dönerken Pentos’a uğradı. <em>Hazine</em> isimli bu gemi; karanfil, safran, oltu taşı, yeşim, kızıl atlas, yeşil ipek... ve gri ölüm taşıyordu. Karaya çıkan kürekçileri öldürdük ve demir atmış gemiyi yaktık ama fareler küreklerden aşağı inip soğuk ayaklarını çırparak rıhtıma yüzdüler. Veba, doğal seyrini izleyip sona ermeden önce iki bin can aldı.” Yargıç Illyrio madalyonun kapağını kapattı. “Onun ellerini yatak odamda saklıyorum. Elleri öyle yumuşaktı ki...”</p>

    <p>Tyrion, Tysha’yı düşündü. Bir zamanlar üzerlerinde tanrıların yürüdüğü arazilere baktı. “Ne çeşit tanrılar fareler, vebalar ve cüceler yaratır?” Aklına, <em>Yedi Köşeli Yıldız</em>’dan bir paragraf daha geldi. “Bakire, Hugor’a, derin mavi göller gibi gözleri olan, söğütler kadar zarif bir kız getirdi ve Hugor kızla evleneceğini duyurdu. Anne, kızı doğurgan kıldı ve Yaşlı Hatun, kızın krala kırk dört kudretli oğul vereceğini müjdeledi. Savaşçı, oğulların kollarına kuvvet verdi. Demirci onlar için demir zırhlar dövdü.”</p>

    <p>“Şu sizin Demirci, Rhoynelu olmalı,” diye dalga geçti Illyrio. “Andallar demir işleme sanatını nehir boyunda yaşayan Rhoynarlar’dan öğrendiler. Bu bilinir.”</p>

    <p>“Bizim rahiplerimiz tarafından bilinmez.” Tyrion arazileri gösterdi. “Şu sizin Müstevi Topraklar’da kimler yaşıyor?”</p>

    <p>“Toprağa bağlı çiftçiler ve işçiler. Meyve bahçeleri, çiftlikler ve madenler var... ben de bu çeşit yerlere sahibim ama oraları çok nadir ziyaret ederim. Elimin altında Pentos’un sayısız zevk kaynağı varken günlerimi neden buralarda heba edeyim?”</p>

    <p>“Sayısız zevk kaynağı.” <em>Ve kalın, devasa duvarlar.</em> Tyrion kadehin içindeki şarabı çalkaladı. “Pentos’tan beri hiç kasaba görmedik.”</p>

    <p>“Harabeler var.” Illyrio, bir tavuk budunu perdelere doğru salladı. “Bir khal ne zaman denize bakmaya karar verse, at efendileri şu yoldan gelir. Dothraklar kasabaları pek sevmezler, bunu Batıdiyar’dakiler bile bilir.”</p>

    <p>“O <em>khalasar</em>’lardan birine saldır ve onu yok et. Bu sayede Dothraklar’ın Rhoyne’u geçmekte tez olmadıklarını öğrenebilirsin.”</p>

    <p>“Düşmanları yiyecekler ve hediyelerle savuşturmak daha ucuz.”</p>

    <p><em>Keşke Karasu’daki mücadeleye güzel bir peynir götürmeyi akıl edebilseydim, hâlâ bütün bir burnum olabilirdi.</em> Lord Tywin, Özgür Şehirler’i her daim hakir görmüştü. <em>Kılıçlar yerine sikkelerle dövüşüyorlar,</em> derdi eskiden. <em>Altının faydaları vardır lakin savaşlar demirle kazanılır.</em> “Babam her zaman, düşmanına altın ver ve daha fazlasını almak için geri dönsün, derdi.”</p>

    <p>“Bu bahsettiğin, bizzat öldürdüğün baba mı?” Illyrio tavuk kemiğini tahtırevandan dışarı fırlattı. “Paralı askerler Dothraklı çığlıkçıların karşısında ayakta kalamazlar. Bu, Qohor’da kanıtlandı.”</p>

    <p>“Senin cesur Griff’in bile kalamaz mı?” diyerek dalga geçti Tyrion.</p>

    <p>“Griff farklıdır. Üzerine titrediği bir oğlu var. Delikanlıya Genç Griff diyorlar. Ondan daha asil bir delikanlı asla var olmadı.”</p>

    <p>Şarap, yemek, güneş, tahtırevanın sallantısı, sineklerin vızıltısı; hepsi birden Tyrion’ın uykusunu getirmek için komplo kurmuştu. Tyrion uyudu, uyandı, içti. Illyrio kadeh kadeh onu takip etti. Ve gökyüzü koyu mora devrilirken, şişman adam horlamaya başladı.</p>

    <p>Tyrion Lannister, o gece rüyasında, Batıdiyar’ın tepelerini kan kırmızıya döndüren bir mücadele gördü. Mücadelenin tam ortasındaydı, kendi boyu kadar büyük bir baltayla ölümün üstesinden geliyordu, yukarıdaki gökyüzünde ejderhalar dönüp dururken Cesur Barristan ve Acıçelik’le omuz omuza dövüşüyordu. Rüyada Tyrion’ın iki başı vardı, ikisi de burunsuzdu. Düşmanı Lord Tywin komuta ediyordu, bu yüzden Tyrion onu bir kez daha katletti. Sonra ağabeyi Jaime’yi öldürdü; adamın yüzünü kırmızı bir harabe haline gelene dek doğradı, savurduğu her darbede kahkahalar attı, ikinci başının ağladığını ancak mücadele bittikten sonra fark etti.</p>

    <p>Uyandığında bacakları demir kadar sertti. Illyrio zeytin yiyordu. “Neredeyiz?” diye sordu Tyrion.</p>

    <p>“Henüz Müstevi Topraklar’dan çıkmadık aceleci dostum. Yakında yolumuz Kadife Tepeler’e girecek. Orada, Küçük Rhoyne’un üstündeki Ghoyan Drohe’ye doğru tırmanışa başlayacağız.”</p>

    <p>Ghoyan Drohe, Valyria ejderhaları tarafından için için yanan bir harabeye çevrilene dek bir Rhoynar şehriydi. <em>Fersahlar boyu yolculuk ettiğim kadar, yılların içinde de yolculuk ediyorum,</em> diye düşündü Tyrion. <em>Tarihin içinde gerçekleşen ve dünyaya ejderhaların hükmettiği günlere dönen bir yolculuk.</em></p>

    <p>Tyrion uyudu, uyandı ve tekrar uyudu, gündüz ya da gece olmasının bir önemi yoktu. Kadife Tepeler’in bir hayal kırıklığı olduğu anlaşıldı. “Lannis Limanı’nda, bu tepelerden daha büyük göğüsleri olan fahişeler var,” dedi Tyrion, Illyrio’ya. “Bu tepelere Kadife Memeler demen lazım.” Dik duran taşlardan oluşan bir çember gördüler, Illyrio taşların devler tarafından bir araya getirildiğini iddia etti, daha sonra derin bir göle rastladılar. “Burada bir hırsız yatağı vardı, adamlar bu yoldan geçen herkesi avlardı,” dedi Illyrio. “Hâlâ suların altında yaşadıkları söylenir. Gölde balık tutan insanlar suyun altına çekilir ve yenip tüketilir.” Ertesi akşam, yolun kenarına çömelmiş devasa bir Valyria sfenksiyle karşılaştılar. Sfenks bir ejderhanın bedenine ve bir kadının yüzüne sahipti.</p>

    <p>“Bir ejderha kraliçesi,” dedi Tyrion. “Hoş bir alamet.”</p>

    <p>“Kraliçenin kralı yok.” Illyrio, üstünde bir zamanlar ikinci bir sfenksin durduğu, pürüzsüz taştan yapılmış kaideyi gösterdi. Kaide şimdi yosunlarla ve çiçekli sarmaşıklarla kaplıydı. “At efendileri heykelin altına ahşap tekerlekler yerleştirdiler ve onu Vaes Dothrak’a götürdüler.”</p>

    <p><em>Bu da bir alamet,</em> diye düşündü Tyrion, ama bu düşünce az önceki kadar umutlu değildi. O gece, her zamankinden daha sarhoş bir halde, bir şarkı tutturdu.</p>

    <blockquote class="siir">
      <p><em>Yüksekteki tepesinden aşağı inip</em></p>

      <p><em>şehrin caddelerinde at sürdü.</em></p>

      <p><em>Dar sokaklarda, yokuşlarda, kaldırım taşlarında.</em></p>

      <p><em>Bir kadının iş çekişine doğru gitti.</em></p>

      <p><em>Kadın onun hazinesiydi,</em></p>

      <p><em>onun utancı ve onun sevinci.</em></p>

      <p><em>Ve bir zincir ve bir kale,</em></p>

      <p><em>o kadının öpüşüne kıyasla hiçti.</em></p>
    </blockquote>

    <p>Nakarat dışında, bildiği bütün sözler bunlardı. <em>Altından eller her daim soğuktu, kadının elleri her daim sıcak.</em> Altın eller Shae’in boğazına gömülürken, kızın elleri Tyrion’a vurmuştu. Tyrion o ellerin sıcak olup olmadığını hatırlamıyordu. Kızın vücudu güçsüzleşirken, darbeleri Tyrion’ın yüzünde çırpınan gece kelebeklerine dönüşmüştü. Tyrion’ın zinciri her büküşünde, altın eller daha da derine gömülmüştü. <em>Ve bir zincir ve bir kale, o kadının öpüşüne kıyasla hiçti.</em> Tyrion onu son bir kez öpmüş müydü? O öldükten sonra? Anımsayamıyordu... fakat ilk öpüşmelerini hâlâ hatırlıyordu. İlk öpüşme, Tyrion’ın Yeşil Çatal’ın yanındaki çadırındaydı. Kızın ağzı nasıl da tatlıydı.</p>

    <p>Tysha’yla olan ilk öpüşmesini de hatırladı. <em>Nasıl yapılacağını bilmiyordu, benim bildiğimden fazla değil. Burunlarımız çarpışıp durdu ama dilimle onun diline dokunduğumda, titredi.</em> Tyrion, aklına Tysha’nın yüzünü getirmek için gözlerini kapadı ama Tysha yerine, geceliği beline kadar sıyrılmış halde tuvalete çömelmiş olan babasını gördü. “Fahişeler nereye gidiyorsa oraya,” dedi Lord Tywin ve arbalet <em>vızıldadı.</em></p>

    <p>Cüce, yarım burnunu ipek yastıklara gömerek diğer tarafına döndü. Uyku, Tyrion’ın altında bir kuyu misali açıldı. Tyrion kendini istekle kuyuya attı ve karanlığın onu yutmasına izin verdi.</p>
  </div>
</body>
</html>
