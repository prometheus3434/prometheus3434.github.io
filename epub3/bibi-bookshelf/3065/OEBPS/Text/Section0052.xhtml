<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>“Sürü doksan yedi.” Mezatçı kamçısını şaklattı. “Sizi eğlendirmek için eğitilmiş bir çift cüce.”</p>

    <p>Mezat, kahverengi geniş Skahazadhan’ın Köle Körfezi’ne aktığı yerde kurulmuştu. Tyrion Lannister havadaki tuz kokusunu alabiliyordu. Köle ağıllarının arkasındaki tuvalet çukurlarından gelen ufunet, tuz kokusuna karışmıştı. Tyrion, sıcaktan öte nemden rahatsızdı. Hava, Tyrion’ın kafasını ve omuzlarını örten sıcak ve ıslak bir battaniye gibi ağırlık yapıyordu.</p>

    <p>“Köpek ve domuz sürüye dahildir,” diye duyurdu mezatçı. “Cüceler onları sürüyor. Bir sonraki ziyafetinizde konuklarınızı eğlendirin ya da cüceleri bir çılgınlık için kullanın.”</p>

    <p>Mezat katılımcıları ahşap sıralarda oturuyor ve meyveli içecekler yudumluyordu. Bazıları köleler tarafından yelleniyordu. Birçoğu <em>tokar</em> giyiyordu. Köle Körfezi’nin eski kanı tarafından çok sevilen bu olağandışı giysi, kullanışsız olduğu kadar şıktı. Diğer katılımcılar daha sade giyinmişti; tunikler ve başlıklı pelerinler giyen adamlar, renkli ipekliler içinde kadınlar. Büyük ihtimalle fahişeler ya da rahibeler; bu kadar uzak doğuda ikisini ayırt etmek zordu.</p>

    <p>Sıraların arkasında, birbirleriyle şakalaşan ve mezatla dalga geçen batılılar duruyordu. <em>Paralı askerler,</em> Tyrion biliyordu. Adamların pelerinlerinin altında uzunkılıçlar, kamalar, hançerler ve fırlatma baltaları gördü. Paralı askerlerin saçları ve sakalları, adamların çoğunun Özgür Şehirler’den geldiğini söylüyordu ama orada burada Batıdiyarlı olabilecek birkaç adam da vardı. <em>Köle mi satın alıyorlar? Yoksa sadece gösteriyi izlemek için mi buradalar?</em></p>

    <p>“Cüceler için ilk fiyatı kim verecek?”</p>

    <p>Antika bir tahtırevanın üstünde oturan yaşlı bir kadın, “Üç yüz,” dedi. Korkunç derecede şişman bir Yunkaili adam, bir leviathan gibi yayıldığı yerden, “Dört,” diye seslendi, altın püsküllü sarı ipeklere bürünmüştü ve Illyrio’dan dört kat iri görünüyordu. Tyrion adamı taşıyan kölelere acıdı. <em>Bize böyle bir görev verilmeyecek en azından. Cüce olmak ne büyük şans.</em></p>

    <p>“Dört yüz bir,” dedi eflatun <em>tokar</em> giyen bir kocakarı. Mezatçı kadına ters bir bakış attı ama teklifi geçerli saydı.</p>

    <p><em>Selaesori Qhoran</em>’ın köle denizcileri, beş yüz gümüşle dokuz yüz gümüş arasında değişen fiyatlarla ayrı ayrı satılmıştı. Tecrübeli denizciler değerli mallardı. Köle tacirleri denizcilerin sakat gökesine bindiklerinde, denizciler onlara karşı koymamıştı; bu durum onlar için sadece sahip değişimiydi. Geminin kaptanları özgür adamlardı ama su kenarının dulu, bir fidye senedi hazırlamış ve bu gibi bir durumda kullanmaları için kaptanlara vermişti. Hayatta kalan üç ateşli parmak henüz satılmamıştı ama onlar Işık Tanrısı’nın köleleriydi ve kırmızı tapınak tarafından geri satın alınacaklarına güvenebilirlerdi. Adamların yüzlerindeki alev dövmeleri, onların fidye senetleriydi.</p>

    <p>Tyrion ile Penny’nin böyle bir güvenceleri yoktu. “Dört yüz elli,” dedi biri.</p>

    <p>“Beş yüz.”</p>

    <p>Bazı teklifler Yüksek Valyria Dili’nde yapılıyordu, bazıları da Ghiscar dilinde. Birkaç alıcı, işaretlerle teklifte bulunuyordu; bir parmak hareketi, bükülen bir bilek ya da boyalı bir yelpazenin sallanışı.</p>

    <p>“Bizi bir arada tuttukları için mutluyum,” diye fısıldadı Penny.</p>

    <p>Köle taciri sert bir bakış attı. “Konuşmak yok.”</p>

    <p>Tyrion, Penny’nin omzunu sıktı. Saçları alnına yapışmıştı, paçavraya dönmüş tuniği de sırtına. Bunun sebeplerinden biri terdi, diğeri de kurumuş kan. Tyrion, Jorah Mormont gibi köle tacirlerine karşı koyacak kadar aptalca davranmamıştı ama cezadan da kaçamamıştı, kırbaç darbelerini ağzıyla kazanmıştı.</p>

    <p>“Sekiz yüz.”</p>

    <p>“Sekiz yüz elli.”</p>

    <p>“Sekiz yüz elli bir.”</p>

    <p><em>Bir denizci kadar değerliyiz,</em> diye düşündü Tyrion. Ama alıcılar Sevimli Domuz’u istiyordu belki de. <em>İyi eğitilmiş bir domuz bulmak zor.</em> Alıcıların kilo başına teklifte bulunmadığı kesindi.</p>

    <p>Mezat dokuz yüz gümüşte hız kesmeye başladı. Dokuz yüz elli birde (teklif kocakarıdan gelmişti) durdu. Fakat mezatçı kokuyu almıştı, cücelerin kalabalık için gösteri yapması gerekiyordu. Çıtırtı ve Sevimli platforma çıkarıldı. Eyerleri ve dizginleri olmayan hayvanları sürmenin zor bir iş olduğu anlaşıldı. Domuz hareket etmeye başladığında, Tyrion hayvanın poposundan kaydı ve kendi poposunun üstüne düştü, alıcılar bir kahkaha fırtınası kopardı.</p>

    <p>“Bin,” dedi acayip şekilde şişman olan adam.</p>

    <p>“Bin bir,” dedi kocakarı.</p>

    <p>Penny’nin ağzı sabit ve anlamsız bir gülümsemeyle donmuştu. <em>Sizi eğlendirmek için eğitildi.</em> Kızın babasının hesap vermesi gereken çok şey vardı, cüceler için hangi küçük cehennem ayrıldıysa orada.</p>

    <p>“Bin iki yüz,” dedi sarı giyen leviathan. Bir köle, adama içecek uzattı. <em>Limon olduğuna şüphe yok.</em> Platforma sabitlenen o sarı gözler Tyrion’ı huzursuz etti.</p>

    <p>“Bin üç yüz.”</p>

    <p>“Bin üç yüz bir,” dedi kocakarı.</p>

    <p><em>Babam her zaman, bir Lannister’ın on sıradan adamdan daha kıymetli olduğunu söylerdi.</em></p>

    <p>Bin altı yüz gümüşte tempo tekrar düştü. Köle taciri, bazı alıcıları, cüceleri yakından incelemeleri için platforma davet etti. “Dişi olan genç,” dedi. “İkisini çiftleştirebilirsiniz. Yavrular iyi sikke eder.”</p>

    <p>Kocakarı, cüceleri yakından gördüğünde, “Bunun burnunun yarısı gitmiş,” diye şikâyet etti. Kadının buruşuk yüzü memnuniyetsizlikle ekşidi. Teni kurtçuk beyazıydı. Kadın, eflatun <em>tokar</em>ın içinde, küf tutmuş kuru erik gibi görünüyordu. “Gözleri de farklı renklerde. Çirkin bir yaratık.”</p>

    <p>“Leydim henüz en iyi kısmımı görmedi.” Tyrion apış arasını avuçladı.</p>

    <p>Cadaloz öfkeyle tısladı. Tyrion, sırtına inen şiddetli kamçı darbesiyle dizlerinin üstüne düştü. Ağzı kan tadıyla doldu. Tyrion sırıttı ve tükürdü.</p>

    <p>Sıraların arkasından gelen yeni bir ses, “İki bin,” diye seslendi.</p>

    <p><em>Peki bir cüce, bir paralı askerin ne işine yarar?</em> Tyrion, adamı daha iyi görebilmek için ayağa kalktı. Yeni alıcı yaşlı bir adamdı, beyaz saçlıydı ama uzun boylu ve zindeydi, köseleye benzer esmer bir teni ve kısa tıraş edilmiş kır sakalları vardı. Rengi solmuş mor pelerininin altına bir uzunkılıç ve hançer gizlemişti.</p>

    <p>“İki bin beş yüz.” Bu seferki ses; süslü bir zırh kuşanmış, kısa boylu, kalın belli, iri göğüslü bir kıza aitti. Kızın siyah demirden yapılmış göğüs kalkanına, altın kakmayla, pençelerinden zincirler sarkan bir harpiya işlenmişti. Kız bir kalkanın üstüne oturmuş ve bir çift köle asker tarafından omuz yüksekliğine kaldırılmıştı.</p>

    <p>“Üç bin.” Esmer tenli adam kalabalığı yararak ilerledi, adamın arkadaşları diğer alıcıları kenarlara iterek onun için yol açtı. <em>Evet. Daha yakına gel.</em> Tyrion paralı askerlerle nasıl konuşulacağını biliyordu. Bu adamın, onu, ziyafetlerde konukları eğlendirsin diye istediğini bir an bile düşünmemişti. <em>Beni tanıyor. Beni Batıdiyar’a geri götürmek ve ablama satmak istiyor.</em> Gülümsemesini gizlemek için ağzını ovuşturdu. Cersei ve Yedi Krallık dünyanın öbür uçundaydı. Tyrion oraya varmadan evvel çok şey vuku bulabilirdi. <em>Bronn’u ikna etmiştim. Biraz şansım olursa bu adamı da ikna edebilirim.</em></p>

    <p>Kocakarı ve kalkanın üstündeki kız üç bin gümüşte pes ettiler ama sarıya bürünmüş şişman adam durmadı. Paralı askeri sarı gözleriyle tarttı, dilini sarı dişlerinin üstünde gezdirdi ve, “Sürü için beş bin gümüş,” dedi.</p>

    <p>Paralı asker kaşlarını çattı, omuzlarını silkti, dönüp gitti.</p>

    <p><em>Yedi cehennem.</em> Tyrion, devasa Lord Sarıgöbek’in malı olmak istemediğinden emindi. Küçük sarı gözleri ve Sevimli Domuz kadar iri göğüsleri olan sarı et dağının tahtırevandan taşan görüntüsü, cücenin tüylerini diken diken etmek için yeterliydi. Ve adamdan gelen koku, platformun üstünde bile elle tutulacak kadar yoğundu.</p>

    <p>“Eğer başka teklif yoksa...”</p>

    <p>“Yedi bin,” diye bağırdı Tyrion.</p>

    <p>Ahşap sıralardan bir kahkaha dalgası geçti. “Cüce kendi kendini satın almak istiyor,” dedi kalkanın üstündeki kız.</p>

    <p>Tyrion kıza şehvetli bir şekilde sırıttı. “Zeki bir köle, zeki bir efendi hak eder ve hepiniz çok aptal görünüyorsunuz.”</p>

    <p>Bu sözler, teklif verenlerin daha çok gülmesine ve mezatçının kaş çatmasına sebep oldu. Mezatçı, bu durumun onun kârına olup olmadığını çözmeye çalışırken kamçısını okşuyordu.</p>

    <p>“Beş bin gümüş hakarettir!” diye seslendi Tyrion. “Mızrak dövüşü yaparım, şarkı söylerim, komik şeyler anlatırım. Karınızı düzüp onun çığlık atmasını sağlarım. Eğer tercih ederseniz düşmanınızın karısını beceririm. Düşmanı utandırmak için daha iyi bir yol var mı? Arbalette ölümcülüm. <em>Cyvasse</em> masasında benden üç kat iri adamları yıldırıp titretirim. Zaman zaman yemek yaptığım bilinir. Kendim için on bin gümüş öneriyorum. Ben o kadar ederim, ederim, ederim. Babam, borçlarımı mutlaka ödemem gerektiğini söylerdi.”</p>

    <p>Mor pelerinli paralı asker geri döndü. Diğer alıcıların oluşturduğu sıraların üzerinden Tyrion’ın gözlerine bakıp gülümsedi. <em>Sıcak bir gülümseme,</em> diye düşündü Tyrion. <em>Dostça. Ama gözleri soğuk. Belki de bizi onun satın almasını istemiyorumdur.</em></p>

    <p>Sarı dağ, tahtırevanında kıvranıyordu. Adamın geniş yüzünde sıkıntılı bir ifade vardı. Ghiscar dilinde Tyrion’ın anlamadığı bir şeyler mırıldandı ama ses tonu yeterince anlaşılırdı. “Bu yeni bir teklif miydi?” Cüce, başını yana eğdi. “Ben, Casterly Kayası’nın bütün altınını öneriyorum.”</p>

    <p>Tyrion, kamçıyı hissetmeden önce onu duydu; havada ince ve keskin bir ıslık. Darbenin etkisiyle inledi ama bu sefer ayakta kalmayı başardı. Düşünceleri yolculuğunun başlangıcına gitti; Tyrion’ın en önemli sorununun, salyangozun yanında hangi şarabın içileceğine karar vermek olduğu zamanlara. <em>Ejderhaların peşine düşenlerin başına neler geliyor bak.</em> Tyrion’ın dudaklarından bir kahkaha koptu, ilk sıradaki alıcıların üstüne kan ve tükürük damlaları saçıldı.</p>

    <p>“Satıldın,” diye duyurdu mezatçı. Sonra cüceye tekrar vurdu, sadece vurabildiği için. Tyrion bu defa yere düştü.</p>

    <p>Muhafızlardan biri onu ayağa kaldırdı. Başka bir muhafız, Penny’yi, mızrağının dibiyle dürterek platformdan indirdi. Bir sonraki mal, yerini almak üzere platforma doğru yürütülmeye başlamıştı bile. On beş ya da on altı yaşında bir kızdı. <em>Selaesori Qhoran</em>’dan değildi. Tyrion onu tanımıyordu. <em>Daenerys Targaryen’la hemen hemen aynı yaşta.</em> Köle taciri kızı çırılçıplak soydu. <em>Biz bu aşağılamadan esirgendik en azından.</em></p>

    <p>Tyrion, Meereen duvarlarının etrafındaki Yunkai kamplarına baktı. Kapılar çok yakın görünüyordu... ve köle ağıllarındaki konuşmalara inanılacak olursa, Meereen özgür bir şehir olarak kalmıştı. Şu ufalanan duvarların ötesinde, kölelik ve köle ticareti hâlâ yasaktı. Tyrion’ın yapması gereken tek şey, o kapılara ulaşıp içeri girmekti, sonra yine özgür bir adam olacaktı.</p>

    <p>Ancak Penny’yi terk etmediği takdirde bunu yapması imkânsızdı. Penny, köpeği ve domuzu da yanına almak isterdi.</p>

    <p>“O kadar da kötü olmayacak, değil mi?” diye fısıldadı Penny. “Bizim için onca gümüş ödedi. Bize nazik davranacak, değil mi?”</p>

    <p><em>Onu eğlendirdiğimiz sürece.</em> “Kötü davranılmayacak kadar kıymetliyiz,” dedi Tyrion, son iki kırbaç darbesi yüzünden sırtından hâlâ kan süzülüyordu. <em>Ama gösterimiz bayatladığında... ve bayatlıyor, gerçekten bayatlıyor.</em></p>

    <p>Efendinin kâhyası, bir katır arabası ve iki askerle birlikte, Tyrion’la Penny’yi almak için bekliyordu. Uzun, dar bir yüzü ve etrafına altın tel sarılmış bir keçi sakalı vardı. Şakaklarından çıkan kırmızı siyah saçlarına bir çift kuş pençesi şekli vermişti. “Nasıl da küçük ve sevimli yaratıklarsınız,” dedi adam. “Bana kendi çocuklarımı hatırlatıyorsunuz... daha doğrusu, çocuklarım yaşasaydı bana onları hatırlatırdınız. Size iyi bakacağım. Bana isimlerinizi söyleyin.”</p>

    <p>“Penny.” Kızın sesi fısıltıydı, küçük ve korkmuş.</p>

    <p><em>Lannister Hanedanı’ndan Tyrion, Casterly Kayası’nın meşru lordu, seni sümüklü solucan.</em> “Yollo.”</p>

    <p>“Cesur Yollo ve Parlak Penny. Asil ve yiğit Yezzan zo Qaggaz’ın kölelerisiniz. Kendisi bir âlim ve bir savaşçıdır, Yunkai’nin Bilge Ustalar’ı için muteberdir. Kendinizi şanslı addedin, zira Yezzan nazik ve iyiliksever bir efendidir. Onu babanız olarak düşünün.”</p>

    <p><em>Memnuniyetle,</em> diye düşündü Tyrion ama bu kez dilini tuttu. Yakında yeni efendisi için gösteri yapmak zorunda kalacağından emindi ve bir başka kamçı darbesini göze alamazdı.</p>

    <p>“Babanız özel hazinelerini çok sever, sizi de bağrına basacak,” diyordu kâhya. “Beni de, siz küçükken sizinle ilgilenen bakıcı olarak düşünün. Bütün çocuklarım bana Bakıcı der.”</p>

    <p>“Sürü doksan dokuz,” diye bağırdı mezatçı. “Bir savaşçı.”</p>

    <p>Kız çabucak satılmıştı, yeni sahibine götürülüyordu, kıyafetlerini pembe uçlu küçük göğüslerine yapıştırmıştı. İki köle taciri, Jorah Mormont’u kızın yerini almak üzere platforma sürükledi. Şövalye, bir peştamal dışında çıplaktı, sırtında kamçı yaraları vardı, yüzü o kadar şişti ki neredeyse tanınmaz durumdaydı. El ve ayak bilekleri zincirlerle bağlanmıştı. <em>Benim için pişirdiği yemeğin tadına bakıyor,</em> diye düşündü Tyrion ama iri şövalyenin sefaletinden hiç zevk almadı.</p>

    <p>Mormont, zincirlerin içinde bile tehlikeli görünüyordu; kalın kollu ve geniş omuzlu bir canavardı. Şövalyenin göğsündeki koyu renkli sert tüyler, onun insandan çok hayvan gibi görünmesine sebep oluyordu. Adamın iki gözü de morarmıştı, garip bir şekilde şişmiş bir yüzde iki siyah çukur. Şövalyenin tek yanağına bir damga vurulmuştu: Bir şeytan maskesi.</p>

    <p>Köle tacirleri <em>Selaesori Qhoran</em>’ın güvertesine çıktığında, Sör Jorah onları uzunkılıcıyla karşılamıştı, devrilmeden önce üç adam öldürmüştü. Öldürülen adamların arkadaşları şövalyeyi memnuniyetle katlederdi ama kaptan bunu yasaklamıştı; bir savaşçı her daim iyi gümüş ederdi. Mormont bir ıskarmoza zincirlenmiş, neredeyse ölümüne dövülmüş, aç bırakılmış ve damgalanmıştı.</p>

    <p>“İri ve güçlü,” diye duyurdu mezatçı. “Dövüş çukurlarında iyi bir gösteri sergiler. Kim yüz gümüşle başlayacak?”</p>

    <p>Kimse başlamadı.</p>

    <p>Mormont değersiz kalabalıkla ilgilenmiyordu; gözlerini kuşatma hattının ötesine, çok renkli kiremitlerden örülmüş duvarları olan uzak şehre dikmişti. Tyrion o gözlerdeki bakışı, bir kitap okur gibi kolayca okudu: <em>Çok yakın ve buna rağmen çok uzak.</em> Zavallı sefil geç kalmıştı. Ağıllardaki muhafızlar Daenerys Targaryen’ın evlendiğini söylemişlerdi. Daenerys, Meereenli köle tacirini kral olarak almıştı, adam soylu olduğu kadar zengindi. Barış antlaşması resmi olarak imzalandığında, Meereen’in dövüş çukurları tekrar açılacaktı. Diğer köleler, muhafızların yalan söylediğini, çünkü Daenerys Targaryen’ın köle tacirleriyle asla barış yapmayacağını iddia etmişlerdi. Daenerys’e <em>Mhysa</em> diyorlardı. Biri, Tyrion’a, bu kelimenin <em>Anne</em> anlamına geldiğini söylemişti. Gümüş kraliçe çok yakında şehirden çıkacak, Yunkailileri ezecek ve kölelerin zincirlerini kıracaktı.</p>

    <p><em>Sonra bize limonlu kek pişirecek ve yaralarımızı öpüp iyileştirecek,</em> diye düşündü cüce. Soylu kurtarılışlara inancı yoktu. Gerekirse kendisini ve Penny’yi bizzat kurtarırdı. Çizmesinin burnuna tıkıştırdığı mantarlar ikisine de yeterdi.</p>

    <p>Bakıcı hâlâ, efendisinin yeni ganimetlerine ders veriyordu. “Sizden istenen her şeyi yaparsanız küçük lordlar gibi yaşarsınız. Şımartılır ve sevilirsiniz. İtaatsizlik ederseniz... ama bunu asla yapmazsınız öyle değil mi? Benim şekerlerim bunu yapmazlar.” Öne eğildi ve Penny’nin yanağını sıktı.</p>

    <p>“Öyleyse iki yüz,” dedi mezatçı. “Böyle iri bir canavar bunun üç katı eder. Bundan nasıl da iyi bir koruma olur! Hiçbir düşman size sataşmaya cesaret edemez!”</p>

    <p>“Gelin küçük dostlarım,” dedi Bakıcı. “Sizi yeni evinize götüreceğim. Yunkai’de, Qaggaz’ın altın piramidinde ikamet edecek ve gümüş tabaklardan yemek yiyeceksiniz. Lakin burada, askerlerin mütevazı çadırlarında basit hayatlar yaşıyoruz.”</p>

    <p>“Kim bana yüz gümüş verecek?” diye bağırdı mezatçı.</p>

    <p>Sonunda biri teklif verdi ama teklif sadece elli gümüştü.</p>

    <p>“Elli bir,” dedi eflatun <em>tokar</em> giyen kocakarı.</p>

    <p>Askerlerden biri, Penny’yi katır arabasının arkasına bindirdi. “Bu yaşlı kadın kim?” diye sordu Tyrion.</p>

    <p>“Zahrina,” dedi adam. “Ucuz dövüşçüler satın alır. Kahramanlar için et. Arkadaşın yakında ölecek.”</p>

    <p><em>O benim arkadaşım değildi.</em> Buna rağmen, Tyrion Lannister, Bakıcı’ya döndü ve, “Kadının onu almasına izin veremezsin,” dedi.</p>

    <p>Bakıcı gözlerini kısarak Tyrion’a baktı. “Çıkardığın seslerin anlamı ne?”</p>

    <p>Tyrion eliyle gösterdi. “O adam bizim gösterimizin bir parçası. Ayı ve güzel bakire. Jorah, ayı. Penny, bakire. Ben de onu kurtaran cesur şövalyeyim. Etrafta dans edip ayının hayalarına vuruyorum. Çok komik.”</p>

    <p>Kâhya mezat alanına baktı. “O mu?” Jorah Mormont için yapılan açık arttırma iki yüz gümüşe ulaşmıştı.</p>

    <p>“İki yüz bir,” dedi eflatun <em>tokar</em>lı kocakarı.</p>

    <p>“Sizin ayınız. Anlıyorum.” Bakıcı kalabalığın içinden geçti, tahtırevandaki sarı Yunkailinin üzerine eğilip devasa adamın kulağına bir şeyler fısıldadı. Sarı adam başıyla onayladı, sonra yelpazesini kaldırdı. Hırıltılı bir sesle, “Üç yüz,” diye bağırdı.</p>

    <p>Kocakarı burnunu çekip gitti. “Bunu neden yaptın?” diye sordu Penny, Ortak Dil’de.</p>

    <p><em>Makul bir soru,</em> diye düşündü Tyrion. <em>Neden yaptım?</em> “Gösterin sıkıcı bir hal almıştı. Her oyuncunun dans eden bir ayıya ihtiyacı vardır.”</p>

    <p>Penny sitem dolu gözlerle Tyrion’a baktı, sonra tekrar arabanın arkasına çekildi ve kollarını Çıtırtı’ya dolayıp oturdu, köpek onun dünyadaki son dostuydu sanki. <em>Belki de öyledir.</em></p>

    <p>Bakıcı, Jorah Mormont’la birlikte geri döndü. Efendinin köle askerlerinden ikisi, şövalyeyi katır arabasının arkasına, cücelerin arasına fırlattı. Şövalye karşı koymadı. <em>Kraliçesinin evlendiğini duyduğunda bütün mücadele gücünü kaybetti,</em> diye düşündü Tyrion. Kamçıların ve sopaların yapamadığını, fısıltıyla söylenmiş tek söz yapmıştı. <em>Kocakarının onu almasına izin vermeliydim. Jorah, bir göğüs kalkanındaki meme uçları kadar işe yaramaz olacak.</em></p>

    <p>Bakıcı, katır arabasının ön tarafına tırmanıp dizginleri eline aldı. Tyrion ve arkadaşları, yeni efendileri soylu Yezzan zo Qaggaz’ın kuşatma kampındaki ikametgâhına doğru yola koyuldular. Katır arabasının arkasında dört köle asker yürüyordu, aracın her iki yanında ikişer asker daha vardı.</p>

    <p>Penny ağlamadı ama kızın gözleri kıpkırmızı ve hüzünlüydü. Penny gözlerini Çıtırtı’tan hiç ayırmadı. <em>Eğer bakmazsa bütün bunların yok olacağını mı düşünüyor?</em> Sör Jorah hiçbir şeye ve hiç kimseye bakıyordu. Kamburlaşmıştı, zincirlerinin içinde kara kara düşünerek oturuyordu.</p>

    <p>Tyrion her şeye ve herkese bakıyordu.</p>

    <p>Yunkai ordugâhı bir tek kamp değildi; Meereen duvarlarının etrafında, hilal şeklinde dip dibe kurulmuş yüzlerce kamptan oluşuyordu. Kendi meydanları ve sokakları, tavernaları ve fahişeleri, iyi ve kötü mıntıkaları olan, ipek ve çadır bezinden inşa edilmiş bir şehirdi. Kuşatma hattıyla koy arasında sarı mantarlar misali çadırlar bitmişti. Bazı çadırlar küçük ve yoksuldu, yağmuru ve güneşi dışarıda tutmaya yarayan lekeli yelken bezi parçalarıydı. Fakat onların yanında, yüz adamın sığabileceği kadar geniş kışla çadırları ve saraylar kadar büyük ipek otağlar yükseliyordu. Otağların çatı direklerinin tepesinde harpiyalar ışıldıyordu. Bazı kamplar düzenliydi, çadırlar bir ateş çukurunun etrafına eş merkezli daireler halinde dizilmişti, silahlar ve zırhlar ilk dairenin etrafına yığılmıştı, at sıraları dış dairedeydi. Diğer yerlerde mutlak bir kaos hüküm sürüyordu.</p>

    <p>Meereen’in çevresindeki kuru ve kararmış araziler, fersahlar boyunca düz, çıplak ve ağaçsızdı. Fakat Yunkai gemileri, güneyden, altı devasa mancınık inşa etmeye yetecek miktarda kereste ve hayvan derisi getirmişti. Yakılmaya hazır zift ve reçine varilleri ile kaya parçaları tarafından çevrelenen mancınıklar, nehir kıyısı hariç şehrin üç yanına yerleştirilmişti. Katır arabasının yanında yürüyen askerlerden biri Tyrion’ın nereye baktığını fark etti ve mancınıkların her birine bir isim verildiğini gururla söyledi: Ejderkıran, Kocakarı, Harpiya’nın Kızı, Fettan Abla, Astapor’un Hayaleti, Mazdhan’ın Yumruğu. Çadırların üzerinde on iki metre yükselen mancınıklar, kuşatma kampının baş simgeleriydi. “Mancınıkların sadece görüntüsü bile ejderha kraliçesine diz çöktürüyor,” diye böbürlendi asker. “Ve kraliçe dizlerinin üstünde kalacak, Hizdahr’ın soylu aletini emecek, yoksa onun duvarlarını ezip moloza dönüştürürüz.”</p>

    <p>Tyrion bir kölenin kamçılandığını gördü, darbe üstüne darbe, sonunda adamın sırtı kandan ve çiğ etten ibaret bir harabeye dönüştü. Katır arabasının yanından zincire vurulu bir sıra adam geçti, her adımda şıngırdıyorlardı, mızraklar ve kısakılıçlar taşıyorlardı ama el ve ayak bileklerinden birbirlerine bağlanmışlardı. Havada kızarmış et kokusu vardı. Tyrion, güveç tenceresi için bir köpeğin derisini yüzen bir adam gördü.</p>

    <p>Tyrion ölüler de gördü ve ölmek üzere olanları duydu. Dumanın, at kokusunun ve koyun tuzlu rayihasının altında kan ve dışkı ufuneti vardı. Çadırların birinden bir ceset çıkaran iki paralı askeri izlerken, <em>kanlı ishal,</em> diye düşündü Tyrion. Elleri sağirdi. Hastalık, bir orduyu, herhangi bir mücadeleden çok daha hızlı yok eder, demişti Lord Tywin bir zamanlar.</p>

    <p><em>Vakit geçirmeden kaçmak için bir sebep daha.</em></p>

    <p>Tyrion çeyrek mil ileride tekrar düşünmek için iyi bir sebep buldu. Kaçmaya çalışırken yakalanan üç kölenin etrafında insanlar toplanmıştı. “Benim küçük hazinelerimin tatlı ve itaatkâr olacağını biliyorum,” dedi Bakıcı. “Kaçmaya çalışanların başına neler geliyor bir bakın.”</p>

    <p>Tutsaklar bir kirişe bağlanmıştı ve bir çift sapancı tarafından hedef olarak kullanılıyordu. “Toloslular,” dedi muhafız. “Dünyadaki en iyi sapancılar. Taş yerine kurşun toplar kullanırlar.”</p>

    <p>Tyrion, daha geniş menzilli yaylar varken neden sapan kullanıldığını hiçbir zaman anlamamıştı... ama daha önce Tolosluları iş başında da görmemişti. Kurşun toplar, diğer sapancıların kullandığı pürüzsüz taşlardan ve herhangi bir yaydan çok daha ağır hasar veriyordu. Toplardan biri, tutsaklardan birinin dizine çarptı. Adamın dizi patlayarak kan ve kemik yağmuruna dönüştü, alt bacağı koyu kırmızı bir tendonun ucunda sallanıyordu. Tutsak çığlık atmaya başladığında, <em>pekâlâ, artık kaçamayacak,</em> diye düşündü Tyrion. Adamın çığlıkları kamp takipçilerinin kahkahalarına ve sapancıların hedefi ıskalayacağına dair bahis oynayanların küfürlerine karıştı. Penny yüzünü yana çevirdi ama Bakıcı, kızın çenesini tuttu ve kafasını döndürdü. “İzle,” diye emretti. “Ayı, sen de.”</p>

    <p>Jorah Mormont başını kaldırıp Bakıcı’ya baktı. Tyrion, şövalyenin kollarındaki gerginliği görebiliyordu. <em>Kâhyayı boğacak ve bu hepimizin sonu olacak.</em> Fakat Mormont sadece sırıttı, sonra kahrolası gösteriyi izlemek için döndü.</p>

    <p>Doğuda, Meereen’in muazzam duvarları sabah sıcağıyla balkıyordu. Şu zavallı aptalların varmayı umut ettiği sığınak orasıydı. <em>Fakat orası daha ne kadar sığınak olarak kalacak?</em></p>

    <p>Bakıcı dizginleri tekrar eline aldığında, üç sözde kaçağın üçü de ölmüştü. Katır arabası gıcırdayarak yola koyuldu.</p>

    <p>Sarı efendinin kampı güneyde, Kocakarı’nın doğusundaydı. Mancınığın gölgesinde kalan kamp, dönümler boyunca yayılmıştı. Yezzan zo Qaggaz’ın mütevazı çadırının, sarı ipekten inşa edilmiş bir saray olduğu anlaşıldı. Çadırın sivri uçlu dokuz çatısını ayakta tutan merkez direklerin tepesinde, güneşte parlayan altın yaldızlı harpiyalar vardı. Sarayın çevresine daha küçük çadırlar dizilmişti. “Bunlar soylu efendimizin aşçılarının, metreslerinin, savaşçılarının ve önemsiz akrabalarının ikametgâhları,” dedi Bakıcı. “Lakin siz şirinler, bizzat Yezzan’ın çadırında uyuma ayrıcalığına sahip olacaksınız. Efendimiz hazinelerini yakınında tutmaktan hoşlanır.” Mormont’a bakıp kaşlarını çattı. “Sen çadırda kalmayacaksın ayı. İri ve çirkinsin, dışarı zincirleneceksin.” Şövalye cevap vermedi. “Önce, boyunluklar için ölçünüzün alınması gerek.”</p>

    <p>Boyunluklar demirden yapılmıştı, güneşte parlasın diye hafifçe varaklanmıştı. Metalin üstüne Valyria hiyeroglifiyle Yezzan’ın ismi kazınmıştı ve boyunlukların kulak altına denk gelen kısmına birer çift küçük çan asılmıştı; böylece, boyunluğu takan kişi, attığı her adımda küçük bir çınlama sesi çıkaracaktı. Jorah Mormont boyunluğunu abus bir sessizlikle kabul etti ama Penny, kendi boyunluğu demirci tarafından yerine sabitlenirken bağırmaya başladı. “Çok ağır,” diye sızlandı.</p>

    <p>Tyrion kızın elini sıktı. “Som altından yapılmış,” diye yalan söyledi. “Batıdiyar’daki soylu leydiler böyle kolyelerin hayalini kurar.” <em>Boyunluk olması damga olmasından iyidir. Boyunluk çıkarılabilir.</em> Shae’i hatırladı; kızın boğazını saran altın zincirin, daha sıkı büküldükçe nasıl pırıldadığını.</p>

    <p>Daha sonra Bakıcı, Sör Jorah’ı, yemek ateşinin yakınındaki bir kazığa bağlattı ve iki cüceyi Yezzan’ın çadırına götürüp onlara nerede uyuyacaklarını gösterdi. Tyrion ve Penny, ana çadırdan sarı ipek duvarlarla ayrılan halı kaplı yatakhaneyi Yezzan’ın diğer hazineleriyle paylaşacaktı: Çarpık “keçi bacakları” olan bir oğlan, Mantarys’ten gelen iki başlı bir kız, sakallı bir kadın ve ay taşlarıyla Myr danteline bürünmüş uzun boylu, Şekerleme isimli bir yaratık. Cücelerin önüne getirildiğinde, “Erkek mi yoksa kadın mı olduğuma karar vermeye çalışıyorsunuz,” dedi Şekerleme. Sonra eteğini kaldırdı ve eteğin altında ne olduğunu gösterdi. “Her ikisiyim, efendimiz en çok beni sever.”</p>

    <p><em>Bir ucube,</em> diye düşündü Tyrion. <em>Bir yerlerde bir tanrı gülüyor.</em> “Harika,” dedi mor saçları ve menekşe rengi gözleri olan Şekerleme’ye, “ama biz bir defalığına, sevimli olanlar olmak istiyoruz.”</p>

    <p>Şekerleme güldü ama Bakıcı eğlenmemişti. “Şakalarını bu akşama, soylu efendimiz için gösteri yapacağınız zamana sakla. Onu memnun ederseniz ödüllendirilirsiniz. Etmezseniz...” Tyrion’ın yüzüne bir tokat indirdi.</p>

    <p>Kâhya çadırdan ayrıldığında, “Bakıcı’ya karşı dikkatli olmak istersiniz,” dedi Şekerleme. “Buradaki tek gerçek canavar odur.” Sakallı kadın Ghiscar dilinin anlaşılmaz bir ağzını, Keçi çocuk ise denizcilere ait olan ve adına ticaret lisanı denen karma bir dili konuşuyordu. İki başlı kız geri zekâlıydı. Başlardan biri bir portakaldan daha büyük değildi ve hiç konuşmuyordu ama diğer baş sivri dişlere sahipti ve kafese fazlaca yaklaşan herkese hırlıyordu. Şekerleme dört lisanı akıcı olarak konuşabiliyordu, o lisanlardan biri Yüksek Valyria Dili’ydi.</p>

    <p>“Efendi nasıl biri?” diye sordu Penny endişeyle.</p>

    <p>“Pis kokar ve sarı gözleri var,” dedi Şekerleme. “On yıl önce Sothoros’a gitti, o günden beri için için çürüyor. Sadece kısa bir vakit için bile olsa ona ölmekte olduğunu unutturursanız, size karşı çok cömert davranır. Ondan hiçbir şey esirgemeyin.”</p>

    <p>Tyrion ve Penny’nin, köle olmanın inceliklerini öğrenmek için sadece öğleden sonraları vardı. Yezzan’ın beden köleleri, bir banyo teknesini sıcak suyla doldurdular ve cücelelerin yıkanmasına izin verdiler; önce Penny, sonra Tyrion. Daha sonra, başka bir köle, Tyrion sırtındaki kesiklerin üstüne iltihaplanmayı engelleyecek kokulu bir merhem sürdü, ardından yaraları soğuk bir lapayla kapladı. Penny’nin saçları kesildi, Tyrion’ın sakalları düzeltildi. ikisine de yumuşak terlikler ve sade ama temiz kıyafetler verildi.</p>

    <p>Akşam çökerken, Bakıcı döndü ve Tyrion’la Penny’ye oyuncu zırhlarını giyme vaktinin geldiğini söyledi. Yezzan bu akşam, Yunkaili Baş Komutan Yurkhaz zo Yunzak’ı ağırlayacaktı ve Penny’yle Tyrion’dan bir gösteri yapmaları bekleniyordu. “Ayının zincirlerini çözelim mi?”</p>

    <p>“Bu gece değil,” dedi Tyrion. “Efendimiz için önce biz mızrak dövüşü yapalım ve ayıyı bir başka zaman için saklayalım.”</p>

    <p>“Aynen öyle. Gösteriniz bittikten sonra yemek ve içki servisine yardım edeceksiniz. Konuklarımızın üstüne bir şey dökmeyin, yoksa sizin için kötü olur.”</p>

    <p>Akşam eğlencesi bir jonglörle başladı. Sonra, enerjik akrobatlardan oluşan bir trio geldi. Akrobatların ardından keçi bacaklı çocuk ortaya çıktı ve Yurkhaz’ın kölelerinden birinin çaldığı flüt eşliğinde tuhaf bir dans yaptı. Tyrion, flütçüye, “Castamere Yağmurları”nı bilip bilmediğini sormak istedi, kendi sırasını beklerken Yezzan’ı ve adamın konuklarını izledi. Şeref sandalyesinde oturan insan kurusu, bariz bir şekilde Yunkaili baş komutandı, sulu dışkı kadar sağlam görünüyordu. Baş komutanın beraberinde bir düzine lord vardı. El altında iki paralı asker kumandanı da bulunuyordu, kumandalara kendi birliklerinden birer düzine adam eşlik ediyordu. Kumandanlardan biri gri saçlı zarif bir Pentosluydu, kanlı kumaş şeritlerinden örülmüş pelerini haricinde bütün giysileri ipekti. Diğer kumandan, bu sabah Tyrion’la Penny’yi satın almaya çalışan esmer tenli, kır sakallı adamdı. Şekerleme, “Esmer Ben Plumm,” diyerek adamı tanıttı.</p>

    <p><em>Bir Batıdiyarlı ve bir Plumm. Güzel ve daha güzel.</em></p>

    <p>“Sıra sizde,” dedi Bakıcı. “Eğlendirici olun benim küçük şirinlerim, yoksa pişman olursunuz.”</p>

    <p>Tyrion, Groat’un eski numaralarının yarısında bile ustalaşmamıştı ama domuzu sürebiliyordu, gerektiğinde düşebiliyordu ve aynı anda ayağa zıplayabiliyordu. Bütün bu numaralar beğeniyle karşılandı. Etrafta sarhoşça koşturan ve ahşap silahlarla birbirini dürten minik insanların görüntüsü. Köle Körfezi’nin yanındaki bir kuşatma kampında da, Joffrey’nin Kral Toprakları’ndaki düğününde olduğu kadar komikti. <em>Aşağılama,</em> diye düşündü Tyrion, <em>evrensel dil.</em></p>

    <p>Cücelerden biri ne zaman bir darbe alsa ya da yere düşse, Yezzan çadırdaki en şiddetli ve en uzun kahkahayı koyuveriyordu. Adamın bütün bedeni, depremde titreyen bir yağ tulumu misali şiddetle titriyordu. Konuklar, Yezzan’a katılmadan önce, Yurkhaz zo Yunzak’ın tepkisini görmeyi bekliyordu. Baş komutan öyle kırılgan görünüyordu ki, Tyrion, gülme eyleminin adamı öldüreceğinden korkuyordu. Penny’nin miğferli başı bedeninden ayrıldığında ve altın şeritli yeşil <em>tokar</em> giyen ekşi suratlı bir Yunkailinin kucağına düştüğünde, Yurkhaz bir tavuk gibi gıdakladı. Sözde lord, miğferin içinde uzanıp da oradan sular damlatan mor renkli iri bir karpuz çıkardığında, Yunzak, yüzü meyveyle aynı renk olana kadar hırıldadı. Ev sahibine döndü ve adamın kulağına bir şeyler fısıldadı, Yezzan kıkır kıkır gülerek dudaklarını yaladı... bununla birlikte, Tyrion’a göre o sarı gözlerde öfke belirtisi de vardı.</p>

    <p>Daha sonra, cüceler ahşap zırhlarıyla terden sırılsıklam olmuş giysilerini çıkardılar ve hizmet ederken kullanmaları için temin edilmiş tunikleri giydiler. Tyrion’a bir sürahi mor şarap verildi, Penny’ye de bir sürahi su. Kadehleri doldurarak etrafta gezindiler, terlikli ayakları kalın halıların üstünde fısıldadı. Bu göründüğünden daha zor bir işti. Çok geçmeden, Tyrion’ın bacaklarına korkunç kramplar girdi ve sırtındaki yaralardan biri tekrar kanamaya başladı. Kan, Tyrion’ın tuniğinin sarı ketenine işledi. Tyrion dilini ısırdı ve kadehleri doldurmaya devam etti.</p>

    <p>Konukların çoğu, Tyrion ve Penny’yi, diğer köleleri umursadıkları kadar umursuyorlardı... ama Yunkaili bir adam, sarhoş bir şekilde, Yezzan’ın iki cüceyi çiftleştirmesi gerektiğini duyurdu. Başka bir adam, Tyrion’ın burnunu nasıl kaybettiğini merak etti. Tyrion az kalsın, <em>burnumu karının bacaklarının arasına soktum, karın da burnumu ısırdı,</em> diye cevap verecekti... ama gemideki fırtına sayesinde henüz ölmek istemediğine ikna olmuştu, bu yüzden sadece, “Saygısızlığımı cezalandırmak için kesildi lordum,” dedi.</p>

    <p>Daha sonra, kedigözleriyle püsküllenmiş mavi bir <em>tokar</em> giyen bir lord, Tyrion’ın mezat yerinde <em>cyvasse</em> yeteneğiyle ilgili böbürlendiğini hatırladı. “Haydi onu imtihan edelim,” dedi. Ortaya bir masa ve taş takımları çıkarıldı. Birkaç dakika sonra, kırmızı yüzlü lord, masayı öfkeyle devirdi ve <em>cyvasse</em> taşlarını Yunkaililerin kahkahaları eşliğinde halıların üstüne saçtı.</p>

    <p>“Kazanmasına izin vermeliydin,” diye fısıldadı Penny.</p>

    <p>Esmer Ben Plumm yere devrilen masayı gülümseyerek kaldırdı. “Şimdi de beni dene cüce. Daha genç olduğum zamanlarda, İkinci Oğullar, Volantis’le anlaşmalıydı. Oyunu orada öğrendim.”</p>

    <p>“Ben yalnızca bir köleyim. Ne zaman ve kiminle oynayacağıma soylu efendim karar verir.” Tyrion, Yezzan’a döndü. “Efendimiz?”</p>

    <p>Bu fikir sarı lordu eğlendirmişti. “Nasıl bir bahis öneriyorsun Kumandan?”</p>

    <p>“Kazanırsam, bu köleyi bana verirsiniz,” dedi Plumm.</p>

    <p>“Hayır,” dedi Yezzan zo Qaggaz. “Lakin cücemi yenmeyi başarırsan, ona ödediğim miktarda sikkeyi altın olarak alırsın.”</p>

    <p>“Anlaştık,” dedi paralı asker. Halıların üstüne saçılan taşlar toplandı ve Esmer Ben’le Tyrion oyun masasına oturdu.</p>

    <p>İlk oyunu Tyrion kazandı. Bahsi iki katına çıkaran Plumm ikinci oyunu aldı. Cüce, üçüncü tur için hazırlanırken rakibini inceledi. Adam esmer tenliydi, yanaktan ve çenesi kısa tıraş edilmiş kır sakallarla kaplıydı, yüzü binlerce çizgi ve birkaç eski yara iziyle buruş buruştu. Plumm’ın sevimli bir görüntüsü vardı, bilhassa gülümsediğinde. <em>Sadık hizmetkâr,</em> diye karar verdi Tyrion. <em>Herkesin en sevdiği amcası, şakalarla, eski vecizelerle ve kaba bir bilgelikle dolu.</em> Hepsi sahteydi. O gülümsemeler Plumm’ın gözlerine, harisliğin bir ihtiyat peçesinin ardına gizlendiği yere hiç dokunmuyordu. Bu adam aç ama tedbirli.</p>

    <p>Paralı asker en az Yunkaili lord kadar kötü bir oyuncuydu ama cüretkâr olmak yerine sakin ve tutarlı bir şekilde oynuyordu. Açılış dizilimi her seferinde farklıydı ama buna rağmen aynıydı; tutucu, savunmacı ve edilgen. <em>Kazanmak için oynamıyor,</em> diye fark etti Tyrion. <em>Kaybetmemek için oynuyor.</em> İkinci oyunda, küçük adam mantıksız bir taarruzla altından kalkamayacağı bir hamle yapağında, bu taktik işe yaramıştı. Üçüncüde yaramadı, dördüncüde ve son oyun olduğu anlaşılan beşincide de öyle.</p>

    <p>Son oyunun sonlarına doğru, kalesi yıkılan, ejderhası ölen, filleri önde ve yük atları arkada olan Plumm gülümseyerek yukarı baktı ve, “Yollo yine kazandı,” dedi. “Dört hamlede ölüm.”</p>

    <p>“Üç.” Tyrion parmağının ucuyla ejderhasına vurdu. “Şanslıydım. Belki de bir sonraki oyunumuzdan önce kafamı ovmalısınız Kumandan. Şansımın bir kısmı parmaklarınıza bulaşabilir.” <em>Yine kaybedersin ama daha iyi bir oyun çıkarırsın.</em> Tyrion sırıtarak <em>cyvasse</em> masasından kalktı, şarap sürahisini aldı ve kadehleri doldurma işine geri döndü. Yezzan zo Qaggaz eskisinden daha zengindi ve Esmer Ben Plumm önemli ölçüde fakirleşmişti. Tyrion’ın kocaman efendisi üçüncü oyun sırasında sarhoş halde uykuya dalmıştı, adamın sararmış parmaklarının arasından kayan altın kadeh yere düşmüş ve kadehin içindeki şarap halıya dökülmüştü ama adam uyandığında memnun olabilirdi.</p>

    <p>Baş Komutan Yurkhaz zo Yunzak iri yapılı bir çift kölenin desteğiyle çadırdan ayrıldığında, diğer konuklar da gitme zamanının geldiğini anladı. Çadır boşaldıktan sonra, Bakıcı tekrar ortaya çıktı ve hizmetkârların ziyafet artıklarını yiyebileceğini söyledi. “Çabuk yiyin. Bütün bunlar siz uyumadan önce yine tertemiz olmalı.”</p>

    <p>Kâhya kamçısının sapıyla hafifçe Tyrion’ın yanağına vurduğunda, Tyrion dizlerinin üstündeydi; soylu Yezzan’ın yere dökülen şarabının, soylu Yezzan’ın halısında bıraktığı lekeyi çıkarmaya çalışıyordu, bacakları ağrıyordu ve sırtı acıyla çığlık atıyordu. “Yollo,” dedi Bakıcı. “Sen ve karın iyi iş çıkardınız.”</p>

    <p>“O benim karım değil.”</p>

    <p>“Öyleyse fahişen. Ayağa kalkın, ikiniz de.”</p>

    <p>Tyrion dengesizce doğruldu, tek bacağı bedeninin altında titriyordu, düğümlenen uylukları öyle kötü zonkluyordu ki Tyrion ayağa kalmak için Penny’den yardım almak zorunda kaldı. “Ne yaptık?”</p>

    <p>“Çok şey,” dedi kâhya. “Bakıcı size, babanızı memnun ederseniz ödüllendirileceğinizi söyledi, söylemedi mi? Yezzan küçük hazinelerini kaybetmek istemiyor ama Yurkhaz zo Yunzak, onu, böyle eğlenceli maskaraları kendine saklamanın bencillik olacağına ikna etti. Sevinin! Daznak’ın Büyük Çukuru’ndaki barış antlaşması kutlamalarında mızrak dövüşü yapma onuru kazandınız. Binlerce insan sizi görmeye gelecek. On binlerce insan. Ah, nasıl da güleceğiz!”</p>
  </div>
</body>
</html>
