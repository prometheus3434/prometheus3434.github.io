<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Kraliçe Selyse; kızı, kızının soytarısı, hizmetçileri, leydi eşlikçileri, şövalyeleri, yeminli kılıçları ve elli silahlı askerleriyle birlikte Kara Kale’ye geldi. <em>Hepsi kraliçenin adamları,</em> Jon biliyordu. <em>Selyse’in yanında olabilirler ama Melisandre’ye hizmet ediyorlar.</em> Kırmızı rahibe, Jon’u kafilenin gelişine karşı uyarmıştı; Doğugözcüsü’nden aynı mesajı getiren kuzgunun kaleye varışından bir gün önce.</p>

    <p>Jon, kraliçenin kafilesini ahırların yanında karşıladı, yanında Saten, Bowen Marsh ve siyah pelerinler giyen altı muhafız vardı. Eğer kraliçe hakkında söylenen şeylerin yarısı doğruysa, bu kadının önüne maiyetsiz çıkmak hata olurdu. Kraliçe, Jon’u bir seyisle karıştırabilir ve ona atının dizginlerini uzatabilirdi.</p>

    <p>Kar yağışı en sonunda güneye gitmiş ve Kara Kale’ye nefes aldırmıştı. Jon Kar şu güneyli kraliçenin önünde diz çökerken havada bir parça sıcaklık bile vardı. “Majesteleri. Kara Kale sizindir ve sizi selamlar.”</p>

    <p>Kraliçe Selyse yukandan Jon’a baktı. “Teşekkürler. Lütfen beni lord kumandanınıza götürün.”</p>

    <p>“Kardeşlerim bu onuru bana bahşettiler. Ben Jon Kar.”</p>

    <p>“Siz? Genç olduğunuzu söylemişlerdi ama...” Kraliçe Selyse’in yüzü zayıf ve solgundu. Kadının başında, kırmızı altından yapılmış, alev şeklinde uçları olan bir taç vardı, Stannis’in taktığı tacın ikizi. “...ayağa kalkabilirsiniz Lord Kar. Bu benim kızım, Shireen.”</p>

    <p>“Prenses.” Jon başını eğdi. Shireen çirkin bir kızdı, boğazını ve yanağının yarısını grileştirip çatlatan gri hastalık tarafından daha da çirkinleştirilmişti. “Kardeşlerim ve ben hizmetinizdeyiz.”</p>

    <p>Shireen kızardı. “Teşekkür ederim lordum.”</p>

    <p>“Akrabamla tanıştığınıza inanıyorum. Sör Axell Florent,” diye devam etti kraliçe.</p>

    <p>“Sadece kuzgunlar aracılığıyla.” <em>Ve raporlar.</em> Kıyıdaki Doğugözcüsü’nden gelen mektuplar Axell Florent hakkında çok şey söylüyordu ve bunların çok azı iyiydi. “Sör Axell.”</p>

    <p>“Lord Kar.” Florent, kısa bacakları ve kalın göğsüyle tıknaz bir adamdı. Sert kıllar adamın yanaklarıyla çenesini kaplıyor ve kulaklarıyla burun deliklerinden fışkırıyordu.</p>

    <p>“Sadık şövalyelerim,” diye devam etti Kraliçe Selyse. “Sör Narbert, Sör Benethon, Sör Brus, Sör Patrek, Sör Dorden, Sör Malegorn, Sör Lambert ve Sör Perkin.” Her adam sırayla reverans yaptı. Kraliçe, soytarının adını söyleme zahmetine girmedi ama adamın boynuzlu şapkasındaki çanlar ve şişkin yanaklarındaki dövmeler, onu gözden kaçırmayı zorlaştırıyordu. Yamalı Yüz. Cotter Turna mektuplarında soytarıdan da bahsetmişti, adamın yarı akıllı olduğunu söylemişti.</p>

    <p>Kraliçe, bir baş işareti yaparak maiyetinin bir başka tuhaf üyesini çağırdı: Uzun boylu, zayıf, sopa gibi bir adam. Adamın boyunun uzunluğu, mor pelüşten yapılmış üç katlı egzotik bir şapkayla vurgulanmıştı. “İşte saygıdeğer Tycho Nestoris, Braavos’un Demir Bankası’nın temsilcisi. Majesteleri Kral Stannis’le görüşmeye geldi.”</p>

    <p>Bankacı, şapkasını çıkarıp derin bir reverans yaptı. “Lord Kumandan. Misafirperverliğiniz için size ve kardeşlerinize teşekkür ederim.” Ortak Dil’i belli belirsiz bir aksanla kusursuz bir şekilde konuşuyordu. Jon’dan on beş santim uzun olan Braavoslunun çenesinden çıkan ip kadar ince sakal, adamın neredeyse beline kadar uzanıyordu. Kakım kürküyle astarlanmış kıyafetleri koyu mordu. Sert ve yüksek bir yaka adamın dar yüzünü çerçeveliyordu. “Size büyük rahatsızlık vermemişizdir umarım.”</p>

    <p>“Hiç vermediniz lordum. Hoş geldiniz.” <em>Doğruyu söylemek gerekirse şu kraliçeden daha hoş geldiniz.</em> Cotter Turna, bankacının gelişini önceden bildiren bir kuzgun göndermişti. Jon Kar o zamandan beri biraz düşünmüştü.</p>

    <p>Jon tekrar kraliçeye döndü. “Kral Kulesi’ndeki kraliyet daireleri, dilediğiniz kadar bizimle kalmanız için hazırlandı Majesteleri. Lord Kâhya’mız Bowen Marsh’la tanışın. Kendisi adamlarınız için odalar bulacak.”</p>

    <p>“Bizim için yer açmanız çok nazik bir davranış.” Kraliçenin sözleri yeterince nazikti ama kadının ses tonu, <em>bu zaten yapman gereken bir vazife, o odaların beni memnun etmesi için dua etsen iyi olur,</em> diyordu. “Burada uzun zaman kalmayacağız. Biraz dinlenir dinlenmez, Gece Kalesi’ndeki yeni makamımıza gitmek için yola çıkacağız. Doğugözcüsü’nden buraya yaptığımız yolculuk yorucuydu.”</p>

    <p>“Nasıl isterseniz Majesteleri,” dedi Jon. “Aç ve üşümüş olduğunuzdan eminim. Ortak salonda sizi bekleyen sıcak yemekler var.”</p>

    <p>“Çok güzel.” Kraliçe avluya baktı. “Lakin ilk önce Leydi Melisandre’yle görüşmek istiyoruz.”</p>

    <p>“Elbette Majesteleri. Leydinin dairesi de Kral Kulesi’nde. Bu taraftan lütfen.”</p>

    <p>Kraliçe Selyse başıyla onayladı, kızının elini tutup Jon’u takip etti. Sör Axell, Braavoslu bankacı ve kafilenin geri kalanı kraliçeyi izledi, yünlere ve kürklere bürünmüş ördek yavrularına benziyorlardı.</p>

    <p>“Majesteleri,” dedi Jon Kar, “inşaatçılarımız Gece Kulesi’ni size teslim edebilmek için ellerinden gelen her şeyi yaptılar... buna rağmen, kalenin büyük bir bölümü harabe halinde. Orası Sur’daki en büyük kale ve biz sadece bir bölümünü onarabildik. Kıyıdaki Doğugözcüsü’nde daha rahat olabilirsiniz.”</p>

    <p>Kraliçe Selyse burnunu çekti. “Doğugözcüsü’yle işimiz bitti. Orayı sevmiyoruz. Bir kraliçe kendi çatısı altında ev sahibesi olmalıdır. Cotter Turna’nın görgüsüz ve nahoş bir adam olduğunu gördük, kavgacı ve pinti bir adam.”</p>

    <p><em>Cotter’ın sizin hakkınızda neler söylediğini duymalısınız.</em> “Bunun için üzgünüm. Lakin korkarım ki Gece Kalesi’ndeki şartları daha da az seveceksiniz Majesteleri. Bir kaleden bahsediyoruz, bir saraydan değil. Amansız ve soğuk bir yer. Oysa Doğugözcüsü...”</p>

    <p>“Doğugözcüsü <em>güvenli değil.</em>” Kraliçe, elini kızının omzuna koydu. “Bu kız kralın meşru veliahtıdır. Shireen bir gün Demir Taht’ta oturacak ve Yedi Krallık’ı yönetecek. Onu kötülüklerden korumak zorundayız ve Doğugözcüsü saldırının gerçekleşeceği yer. Ben ve kocam Gece Kalesi’ni makamımız olarak seçtik ve orada ikamet edeceğiz. Biz... <em>ah!</em>”</p>

    <p>Lord Kumandan Kalesi’nin iskeletinin arkasından devasa bir gölge çıktı. Prenses Shireen bağırdı ve kraliçenin şövalyelerinin üçü aynı anda soluğunu tuttu. Bir diğeri küfretti. Şaşkınlığı yüzünden yeni kırmızı tanrısını tamamen unutarak, <em>“Yedi bizi korusun,”</em> dedi.</p>

    <p>“Korkmayın,” dedi Jon. “O kimseye zarar vermez Majesteleri. Bu, Wun Wun.”</p>

    <p>“Wun Weg Wun Dar Wun.” Devin sesi, bir dağ yamacından düşen kaya parçası misali gümbürdedi. Dev, kafilenin önünde diz çöktü. Diz çökmüş halde bile herkesten uzundu. “Diz çök. Kraliçe. Küçük kraliçe.” Hiç şüphe yok ki bu sözleri ona Leathers öğretmişti.</p>

    <p>Prenses Shireen’in gözleri tabak gibi büyüdü. “Bir <em>dev!</em> Hikâyelerdeki gibi gerçek bir dev. Ama neden bu kadar komik konuşuyor?”</p>

    <p>“Ortak Dil’den sadece birkaç kelime biliyor,” dedi Jon. “Devler kendi topraklarında Eski Dil’i konuşur.”</p>

    <p>“Ona dokunabilir miyim?”</p>

    <p>“Dokunmazsan daha iyi edersin,” dedi kraliçe. “Şuna bir bak. Pis bir yaratık.” Kaşlarını çatıp Jon’a döndü. “Lord Kar, bu yaratığın Sur’un bu tarafında ne işi var?”</p>

    <p>“Wun Wun, tıpkı sizler gibi Gece Nöbetçileri’nin konuğu.”</p>

    <p>Kraliçe bu cevaptan hoşlanmadı. Şövalyeler de öyle. Sör Axell tiksintiyle yüzünü buruşturdu, Sör Brus gergin bir şekilde güldü. “Bana devlerin hepsinin öldüğü söylenmişti dedi,” Sör Narbert.</p>

    <p>“Hemen hemen hepsi.” <em>Ygritte onlar için ağladı.</em></p>

    <p>“Karanlıkta ölüler dans ediyor.” Yamalı Yüz tuhaf dans adımlarıyla ayaklarını hareket ettirdi. “Ben bilirim, ben bilirim, oh, oh, oh.” Doğugözcüsü’nde, biri onun için hayvan derilerden, koyun postlarından ve tavşan kürkünden soytarı kıyafeti dikmişti. Adamın şapkasında, üstüne çanlar ve kahverengi sincap kürkü şeritleri bağlanmış geyik boynuzları vardı. Yamalı Yüz attığı her adımda çınlıyordu.</p>

    <p>Wun Wun büyülenmiş gibi soytarıya baktı. Fakat dev, soytarıya uzandığında, soytarı çınlayarak geri çekildi. “Ah hayır, ah hayır, ah hayır.” Bu tepki Wun Wun’un aniden ayağa kalkmasına sebep oldu. Kraliçe, Prenses Shireen’i yakalayıp geri çekti, şövalyeler kılıçlarına uzandılar, Yamalı Yüz panikle yalpaladı, dengesini kaybetti ve popo üstü bir kar yığınının içine düştü.</p>

    <p>Wun Wun gülmeye başladı. Bir devin kahkahası, bir ejderhanın kükremesini utandırabilirdi. Yamalı Yüz kulaklarını örttü. Prenses Shireen yüzünü annesinin kürklerine gömdü, kraliçenin en cesaretli şövalyesi öne atıldı. Jon, adamın yolunu kesmek için kolunu yukarı kaldırdı. “Onu kızdırmak <em>istemezsiniz.</em> Çeliğinizi kınına sokun sör. Leathers, Wun Wun’u Hardin’e götür.”</p>

    <p>“Şimdi yemek, Wun Wun?” diye sordu dev.</p>

    <p>“Şimdi yemek,” diye onayladı Jon. Leathers’a döndü. “Wun Wun için bir kile sebze göndereceğim, senin için de et. Bir ateş yak.”</p>

    <p>Leathers sırıttı. “Yakarım lordum ama Hardin kemik kadar soğuk. Belki ısınmamız için biraz şarap da gönderirsiniz.”</p>

    <p>“Senin için gönderirim. Wun Wun için değil.” Wun Wun, Kara Kale’ye gelene kadar hiç şarap içmemişti ama bir kez içtiğinde şaraba karşı devasa bir beğeni geliştirmişti. <em>Aşırı bir beğeni.</em> Jon, denkleme sarhoş bir dev eklemeden de yeterince derde sahipti. Kraliçenin şövalyelerine döndü. “Bir adam, eğer onu kullanmak niyetinde değilse kılıcını asla çekmemeli, derdi lord babam.”</p>

    <p>“Niyetim kılıcımı kullanmaktı.” Şövalye temiz tıraşlı ve rüzgâr yanığıydı; beyaz kürkten dikilmiş pelerininin altına, beş köşeli mavi bir yıldızla süslenmiş gümüş dokuma bir cübbe giymişti. “Bana, Gece Nöbetçileri’nin diyarı bu çeşit canavarlardan koruduğu öğretildi. Kimse onların evcil hayvan olarak tutulduğundan bahsetmedi.”</p>

    <p><em>Kahrolası güneyli bir aptal daha.</em> “Adınız?..”</p>

    <p>“Eğer lordum memnun olacaksa, Kral Dağı’ndan Sör Patrek.”</p>

    <p>“Dağınızda misafir hakkına nasıl bakıyorsunuz bilmiyorum sör. Biz kuzeyde bu hakkı kutsal sayarız. Wun Wun burada misafir.”</p>

    <p>Sör Patrek gülümsedi. “Söyleyin Lord Kumandan, Ötekiler gelirse onlara da misafirperverlik gösterecek misiniz?” Kraliçeye döndü. “Majesteleri, eğer yanılmıyorsam Kral Kulesi şurada. Bu onuru bana lütfeder misiniz?”</p>

    <p>“Nasıl isterseniz.” Kraliçe, şövalyenin koluna girdi ve ikinci bir bakışa hiç gerek duymadan Gece Nöbetçileri’nin adamlarının önünden geçip gitti.</p>

    <p><em>Bu kadındaki en sıcak şey, tacındaki alevler.</em> “Lord Tycho,” diye seslendi Jon. “Bir dakikanızı alabilir miyim?”</p>

    <p>Braavoslu durdu. “Ben lord değilim. Braavos’un Demir Bankası’nın basit bir hizmetkârıyım.”</p>

    <p>“Cotter Turna’nın verdiği bilgiye göre Doğugözcüsü’ne üç gemiyle gelmişsiniz. İki kadırga ve bir göke.”</p>

    <p>“Aynen öyle lordum. Bu mevsimde denizi geçmek tehlikeli olabiliyor. Bir tek gemi suyla dolup batabilir ama üç gemi birbirine yardım edebilir. Demir Bankası böyle konularda her daim ihtiyatlıdır.”</p>

    <p>“Belki de siz buradan ayrılmadan önce baş başa görüşebiliriz?”</p>

    <p>“Hizmetinizdeyim Lord Kumandan. Braavos’ta, şu andan daha iyi bir zaman yoktur, deriz. Bu sizin için uygun mu?”</p>

    <p>“Herhangi bir zaman kadar uygun. Çalışma odama mı çekilelim yoksa Sur’un tepesini mi görmek istersiniz?”</p>

    <p>Bankacı yukarı baktı, buzun gökyüzüne karşı engin ve beyaz yükseldiği yere. “Korkarım ki yukarısı acı soğuktur.”</p>

    <p>“Soğuk ve rüzgârlı. Kenarlardan iyice uzakta yürümeyi öğrenirsiniz. Adamlar yine de savrulup aşağı düşer. Sur, dünyadaki hiçbir şeye benzemez. Onu görmek için başka bir şansınız olmayabilir.”</p>

    <p>“Ölüm yatağımda bu ihtiyatlı halimden pişman olacağımdan eminim. Lakin eyer üstünde geçen uzun bir günün ardından, sıcak bir odada olmayı tercih ederim.”</p>

    <p>“O halde çalışma odama gidiyoruz. Saten, baharatlı sıcak şarap lütfen.”</p>

    <p>Jon’un silahhanenin arkasındaki odası yeterince sessizdi ama bilhassa sıcak değildi. Ateş bir süre önce sönmüştü; Saten, ateşi beslemek konusunda Efkârlı Edd kadar gayret göstermiyordu. Mormont’un kuzgunu, <em>“Mısır,”</em> diye bağırarak Jon’u ve konuğunu karşıladı. Jon pelerinini astı. “Stannis’i aramaya geldiniz, bu doğru mu?”</p>

    <p>“Doğru lordum. Kraliçe Selyse, Derinorman Kalesi’ne bir kuzgunla haber gönderebileceğimizi söyledi. Majesteleri Kral’ı, Gece Kalesi’nde kendisini beklediğime dair bilgilendirmek için. Kralla konuşacağım mesele, mektuplara tevdi edilemeyecek kadar hassas.”</p>

    <p>“Borç.” <em>Başka ne olabilir?</em> “Bizzat kralın borcu mu? Yoksa ağabeyinin borcu mu?”</p>

    <p>Bankacı parmaklarını birbirine bastırdı. “Lord Stannis’in borçluluğunu ya da nakit sıkıntısını tartışmam münasip olmaz. Kral Robert’a gelince... Majesteleri’ne zor zamanlarda yardım etmek bizim için gerçekten mutluluktu. Lakin şu anda, Demir Taht bütün geri ödemeleri durdurdu.”</p>

    <p><em>Lannisterlar gerçekten bu kadar aptal olabilirler mi?</em> “Stannis’i ağabeyinin borçlarından sorumlu tutamazsınız.”</p>

    <p>“Borç, Demir Taht’a ait,” diye açıkladı Tycho, “ve o tahtta oturan kişi bu borcu ödemek zorunda. Genç Kral Tommen ve danışmanları inat ediyorlar, bu yüzden konuyu Kral Stannis’le konuşmak istedik. Kral Stannis güvenimize layık olduğunu kanıtlarsa, ona her türlü yardımda bulunmaktan büyük mutluluk duyacağız.”</p>

    <p><em>“Yardım,”</em> diye bağırdı kuzgun. <em>“Yardım, yardım, yardım.”</em></p>

    <p>Jon bu kadarını, Demir Bankası’nın Sur’a bir elçi gönderdiğini öğrendiği anda tahmin etmişti. “Son haber aldığımızda, Majesteleri, Lord Bolton’la ve adamın müttefikleriyle yüzleşmek üzere Kışyarı’na yürüyordu. Eğer isterseniz kralı orada arayabilirsiniz ama bunun bazı riskleri var. Kendinizi kralın savaşının ortasında bulabilirsiniz.”</p>

    <p>Tycho başını öne eğdi. “Demir Bankası’na hizmet edenler, Demir Taht’a hizmet eden sizler gibi sık sık ölümle yüzleşirler.”</p>

    <p><em>Ben Demir Taht’a mı hizmet ediyorum?</em> Jon Kar artık emin değildi. “Size at, erzak, rehber ve Derinorman Kalesi’ne gitmek için ihtiyaç duyacağınız her şeyi vereceğim. Oradan sonra, Stannis’e giden yolu kendiniz bulmak zorundasınız.” <em>Stannis’in kafasını bir kazığın ucunda da bulabilirsiniz.</em> “Bunun bir bedeli olacak.”</p>

    <p><em>“Bedel,”</em> diye bağırdı Mormont’un kuzgunu. <em>“Bedel, bedel.”</em></p>

    <p>“Her zaman bir bedel vardır, öyle değil mi?” Braavoslu gülümsedi. “Nöbet ne istiyor?”</p>

    <p>“Başlangıç olarak gemilerinizi. Mürettebatlarıyla birlikte.”</p>

    <p>“Üçünü de mi? Braavos’a nasıl geri döneceğim?”</p>

    <p>“Gemilerinize yalnızca bir yolculuk için ihtiyacım var.”</p>

    <p>“Tehlikeli bir yolculuk olduğunu tahmin ediyorum. Başlangıç olarak dediniz?”</p>

    <p>“Krediye de ihtiyacımız var. Bahara kadar karnımızı doyurmamızı sağlayacak miktarda altına. Yiyecek satın almak ve onları bize getirecek gemiler kiralamak için.”</p>

    <p>“Bahar mı?” Tycho iç geçirdi. “Bu mümkün değil lordum.”</p>

    <p>Stannis, Jon’a ne söylemişti? <em>Ringa balığı satan bir kocakarı gibi pazarlık ediyorsun Lord Kar. Lord Eddard seni bir balıkçı kadından mı peydahladı?</em> Belki de bu konuda haklıydı.</p>

    <p>İmkânsızı mümküne dönüştürmek bir saat sürdü, şartlar üzerinde anlaşmaya varmak bir saat daha aldı. Saten’in getirdiği baharatlı sıcak şarap sürahisi, bankacıyla Jon’un daha sıkıntı verici noktaları karara bağlamasına yardım etti. Jon Kar, Braavoslunun çıkardığı parşömeni imzalarken, iki adam da yarı sarhoş ve oldukça mutsuzdu. Jon bunun iyi bir işaret olduğunu düşündü.</p>

    <p>Üç Braavoslu gemi, Doğugözcüsü’ndeki donanmayı on bir gemiye yükseltecekti. Donanmada, Jon’un emriyle Cotter Turna tarafından el konulmuş Ibbenli bir balina gemisi, aynı şekilde sahip olunmuş Pentoslu bir kadırga ve üç adet Lysli savaş gemisi de bulunuyordu; Salladhor Saan’ın sonbahar rüzgârlarıyla kuzeye sürüklenmiş donanmasının artıkları. Saan’ın üç gemisinin de acil onarıma ihtiyacı vardı ama onarım işi şimdiye kadar bitmiş olmalıydı.</p>

    <p>On bir gemi yeterince mantıklı değildi fakat Jon biraz daha beklerse, kurtarma donanması Çetinocak’a vardığında oradaki insanlar ölmüş olacaktı. <em>Ya şimdi denize açıl ya da hiç açılma.</em> Bununla birlikte, Köstebek Ana ve insanlarının, hayatlarını Gece Nöbetçileri’ne emanet edecek kadar umutsuz olup olmayacakları meçhuldü.</p>

    <p>Jon ve Tycho Nestoris çalışma odasından ayrıldıklarında hava kararmıştı. Kar yağmaya başlamıştı. “Görünüşe göre rahatlığımız kısa süreliymiş.” Jon pelerinine daha sıkı sarındı.</p>

    <p>“Kış neredeyse üstümüzde. Braavos’tan ayrıldığım gün, kanallarda buz vardı.”</p>

    <p>“Kısa bir zaman önce üç adamım Braavos’tan geçti,” dedi Jon. “Yaşlı bir üstat, bir şarkıcı ve genç bir kâhya. Yabanıl bir kızla bebeğini Eski Şehir’e götürüyorlardı. Şans eseri onlarla karşılaşmış olabilir misiniz?”</p>

    <p>“Korkarım ki karşılaşmadım lordum. Braavos’tan her gün Batıdiyarlılar geçer ama pek çoğu Paçavracı Limanı’nı kullanır. Demir Bankası’nın gemileri Mor Liman’a bağlanır. Eğer isterseniz, eve döndüğümde adamlarınızla ilgili soruşturma yapabilirim.”</p>

    <p>“Gerek yok. Şu anda Eski Şehir’de güvendedirler.”</p>

    <p>“Öyle umut edelim. Dar Deniz yılın bu vaktinde çok tehlikelidir. Son zamanlarda, Basamaktaşı’nda tuhaf gemiler görüldüğüne dair raporlar da geliyor.”</p>

    <p>“Salladhor Saan?”</p>

    <p>“Lysli korsan mı? Kimileri, onun eski korsan yataklarına geri döndüğünü söylüyor, aynen öyle. Lord Redwyne’ın donanması da Kırık Kol’da dolaşıyor, eve döndüğüne şüphe yok. Fakat biz bu adamları ve gemileri tanıyoruz. Raporlarda bahsedilen yelkenler başka... uzak doğudan geliyor olabilirler... ejderhalar hakkında tuhaf konuşmalar duydum.”</p>

    <p>“Keşke burada da bir ejderha olsaydı. Bir ejderha bizi biraz ısıtabilirdi.”</p>

    <p>“Lordum şaka yapıyor. Gülmezsem beni affedin. Biz Braavoslular, Valyria’dan ve şehrin ejderha lordlarının gazabından kaçanların soyundan geliyoruz. Ejderhalarla ilgili şakalar yapmayız.”</p>

    <p><em>Evet, sanırım yapmazsınız.</em> “Özrümü kabul edin Lord Tycho.”</p>

    <p>“Özre gerek yok Lord Kumandan. İşte şimdi acıktığımı hissettim. Yüklü miktarda altın borç vermek, insanın iştahını açıyor. Bana ziyafet salonunuzun yerini gösterme nezaketinde bulunur musunuz?”</p>

    <p>“Sizi oraya bizzat götürürüm. Bu taraftan.”</p>

    <p>Salona gittikten sonra bankacıyla aynı sofraya oturmamak nezaketsizlik olurdu. Jon, masaya yemek getirmesi için Saten’i mutfağa gönderdi. Yeni gelen konukların tuhaflığı, görevde ya da uykuda olmayan bütün adamları dışarı çıkarmıştı, bu yüzden mahzen kalabalık ve sıcaktı.</p>

    <p>Kraliçe ve Prenses Shireen mahzende değildi; muhtemelen o anda Kral Kulesi’ne yerleşiyorlardı. Fakat Sör Brus ve Sör Malegorn oradaydı; mahzende toplanan kara kardeşleri, Doğugözcüsü’nden ve denizin ötesinden gelen son havadislerle eğlendiriyorlardı. Kraliçenin leydilerinden üç kadın bir arada oturuyordu; kendi hizmetçileri ve Gece Nöbetçileri’nin hayran bakışlı bir düzine adamı tarafından çevrelenmişlerdi.</p>

    <p>Kapıya daha yakın bir yerde, Kral Eli bir horozun buduna saldırıyordu, eti kemikten emerek söküyor ve her lokmayı birayla mideye indiriyordu. Axell Florent, Jon Kar’ı gördüğünde elindeki kemiği bir kenara fırlattı, elinin tersiyle ağzını sildi ve ayağa kalkıp Jon’un masasına doğru yürüdü. Axell, pergel bacakları, geniş göğsü ve kepçe kulaklarıyla komik bir görüntü oluşturuyordu ama Jon, adama gülmemesi gerektiğini biliyordu. Sör Axell, Leydi Melisandre’nin kırmızı tanrısını kabul eden kraliçenin, ilk takipçilerinden biriydi ve kadının amcasıydı. <em>Eğer bu adam bir akraba katili değilse bile, ona en yakın ikinci şey.</em> Üstat Aemon’ın Jon’a verdiği bilgiye göre, Axell Florent’in ağabeyi Melisandre tarafından yakılmıştı ama Sör Axell buna engel olmak için hiçbir şey yapmamıştı. <em>Ne çeşit bir adam öylece durur ve ağabeyinin cardı canlı yakılışını izler?</em></p>

    <p>“Nestoris?” dedi Sör Axell, “ve lord kumandan. Size katılabilir miyim?” Jon ve bankacı cevap veremeden, Axell sıraya oturdu. “Lord Kar, eğer sormamda sakınca yoksa... Majesteleri Kral Stannis’in mektuplarda bahsettiği şu yabanıl prenses... o nerede olabilir lordum?”</p>

    <p><em>Buradan fersahlarca uzakta,</em> diye düşündü Jon. <em>Eğer tanrılar merhametliyse, Val şimdiye kadar Tormund Devfelaketi’ni bulmuştur.</em> “Val, Mance Rayder’ın karısının kız kardeşidir. Dalla doğum yatağında öldükten sonra, Kral Stannis, bebeği ve Val’i esir olarak aldı. Lakin Val bir prenses değil, sizin kastettiğiniz manada değil.”</p>

    <p>Sör Axell omuzlarını silkti. “Kız ne olursa olsun, Doğugözcüsü’ndeki adamlar onun güzel olduğunu söylüyorlar. Kendi gözlerimle görmek isterim. Şu yabanıl kadınların bazıları... pekâlâ, o kadınlardan biriyle evlenen bir erkek, koca olarak vazifesini yapmak için kadını yere devirmek zorunda kalır. Kızı getirin de bir bakalım lord kumandan.”</p>

    <p>“Val, teftiş için sergilenecek bir at değil sör.”</p>

    <p>“Kızın dişlerini saymayacağıma dair söz veriyorum.” Florent sırıttı. “Ah, endişe etmeyin. Ona hak ettiği bütün saygıyı göstereceğim.”</p>

    <p><em>Kızın burada olmadığını biliyor.</em> Bir köyün sırları olmazdı, Kara Kale’nin de öyle. Val’in yokluğundan açıkça bahsedilmiyordu ama bazı adamlar durumu biliyordu ve kardeşler geceleri ortak salonda konuşuyordu. <em>Axell ne duydu?</em> diye merak etti Jon. <em>Duyduklarının ne kadarına inandı?</em> “Beni bağışlayın sör, fakat Val bize katılmayacak.”</p>

    <p>“Ben ona giderim. Fahişeyi nerede tutuyorsunuz?”</p>

    <p><em>Sizden uzakta.</em> “Güvenli bir yerde. Yeter sör.”</p>

    <p>Şövalyenin yüzü öfkeyle kızardı. “Lordum, benim kim olduğumu unuttunuz mu?” Adamın nefesi bira ve soğan kokuyordu. “Kraliçeyle mi konuşmalıyım? Majesteleri Kraliçe’nin edeceği tek laf, yabanıl kızı incelenmek üzere çırılçıplak bir halde salona getirir.”</p>

    <p><em>Bu, bir kraliçe için bile güzel bir numara olur.</em> “Kraliçe, misafirperverliğimizi asla bu şekilde kötüye kullanmaz,” dedi Jon, dediklerinin doğru olmasını umarak. “Şimdi, bir ev sahibinin vecibelerini unutmadan önce gitmek zorundayım. Lord Tycho, lütfen izin verin.”</p>

    <p>“Evet elbette,” dedi bankacı. “Memnuniyetle.”</p>

    <p>Dışarıda, kar daha yoğun bir şekilde yağıyordu. Avlunun karşı tarafındaki Kral Kulesi ağır bir gölgeye dönüşmüştü. Kalenin pencerelerindeki ışıklar kar tarafından belirsizleştirilmişti.</p>

    <p>Çalışma odasına geri dönen Jon, Yaşlı Ayı’nın kuzgununu, ahşap masanın arkasındaki meşe ve deriden yapılmış sandalyenin üstüne tünemiş halde buldu. Jon içeri girdiği anda, kuş yemek için bağırmaya başladı. Jon, kapının yanındaki çuvaldan bir avuç mısır alıp yere saçtı, sonra sandalyeye oturdu.</p>

    <p>Tycho Naharis, arkasında anlaşmanın bir nüshasını bırakmıştı. Jon anlaşmayı üç kez okudu. <em>Bu basitti,</em> diye düşündü, <em>ummaya cesaret ettiğimden daha basit. Olması gerekenden daha basit.</em></p>

    <p>Bu düşünce Jon’u huzursuz etti. Braavos sikkeleri, kalenin kendi stokları tükendiğinde Gece Nöbetçileri’nin güneyden yiyecek almasına yardım edecekti, kışı atlatmaya yetecek kadar yiyecek, kış ne kadar uzun sürerse sürsün. <em>Uzun ve sert bir kış, Nöbet’i öyle derin bir borç batağına sokar ki içinden asla çıkamayız,</em> diye hatırlattı Jon kendine, <em>ama seçenekler borç ve ölüm olunca, en iyisi borç almalı.</em></p>

    <p>Ama bu durumdan hoşlanmıyordu. Ve bahar geldiğinde, bütün o altınları geri ödeme zamanı geldiğinde, durumdan daha da az hoşlanacaktı. Tycho Nestoris, görgülü ve zarif tavrıyla Jon’u etkilemişti ama Braavos’un Demir Bankası, alacaklarını tahsil etmek konusunda korkutucu bir şöhrete sahipti. Dokuz Özgür Şehir’in her birinin kendi bankası vardı, bazıları birden fazlasına sahipti; her sikke için, bir kemik parçası için kavga eden köpekler misali kavga ederlerdi. Fakat Demir Bankası, diğer bütün bankaların toplamından daha zengin ve daha nüfuzluydu. Prensler küçük bankalara olan borçlarını ödemeyi ihmal ettiklerinde, bankacılar karılarını ve çocuklarını köleliğe satar ve kendi damarlarını açarlardı. Prensler Demir Bankası’na olan borçlarını ödemediklerinde, yeni prensler hiç yoktan ortaya çıkar ve eski prenslerin tahtlarını alırlardı.</p>

    <p><em>Tıpkı zavallı tombul Tommen’ın öğrenmek üzere olabileceği gibi.</em> Lannisterlar, Kral Robert’ın borçlarını ödemeyi reddetmek için iyi sebeplere sahiplerdi şüphesiz, ama bu yine de aptallıktı. Eğer Stannis anlaşma şartlarını kabul etmeyecek kadar kibirli olmasaydı, Braavoslular ona dilediği kadar altın ve gümüş verirlerdi; bir düzine paralı asker birliği satın almaya, yüzlerce lorda rüşvet vermeye, ordunun cebini dolu, karnını tok, sırtını pek, elini silahlı tutmaya yetecek kadar sikke. <em>Eğer Stannis, Kışyarı’nın duvarlarının dibinde ölü yatmıyorsa, Demir Taht’ı kazanmış olabilir.</em> Jon, Melisandre’nin, ateşlerin içinde ne gördüğünü merak etti.</p>

    <p>Arkasına yaslandı, esnedi, gerindi. Yarın sabah Cotter Turna için emirler yazacaktı. <em>Çetinocak’a on bir gemi gönderin. Getirebildiğiniz kadar çok insanı geri getirin, önce kadınlar ve çocuklar.</em> Yelken açma vakti gelmişti. <em>Fakat kendim mi gitmeliyim yoksa bu işi Cotter’a mı bırakmalıyım?</em> Yaşlı Ayı bir keşif gezisine liderlik etmişti. <em>Evet. Ve geri dönmedi.</em></p>

    <p>Jon gözlerini kapadı. Sadece bir an için... ve uyandı, her yanı tutulmuştu. Yaşlı Ayı’nın kuzgunu, <em>“Kar, Kar,”</em> diye mırıldanıyordu ve Mully, Jon’u sarsıyordu. “Lordum, gelmeniz gerek. Özür dilerim lordum. Bir kız bulundu.”</p>

    <p>“Bir kız?” Jon, elinin tersiyle gözlerini ovuşturarak doğruldu. “Val mi? Val mi döndü?”</p>

    <p>“Val değil lordum. Kız, Sur’un bu tarafında bulundu.”</p>

    <p><em>Arya.</em> Jon dikildi. Arya olmalıydı.</p>

    <p><em>“Kız,”</em> diye bağırdı kuzgun. <em>“Kız, kız.”</em></p>

    <p>“Ty ve Dannel, ona Köstebek Kasabası’nın iki fersah güneyinde rastlamışlar. Kral Yolu’ndan aşağı doğru kaçan yabanılları kovalıyorlarmış. Onları da getirdiler. Ama sonra kızı görmüşler. Soylu bir kız lordum, sizi soruyor.”</p>

    <p>“Kızın yanında kaç kişi var?” Jon su çanağına gitti, yüzüne su çarptı, çok yorgundu.</p>

    <p>“Kimse yok lordum. Kız yalnız geldi. Atı ölmek üzereydi, bir deri bir kemik, topal ve terli.”</p>

    <p><em>Ölmek üzere olan bir atın sırtında oturan gri bir kız.</em> Görünüşe göre Melisandre’nin ateşleri yalan söylememişti. Ama Mance Rayder ve mızrak karılarına ne olmuştu? “Kız şu anda nerede?”</p>

    <p>“Üstat Aemon’ın dairesinde lordum.” Yaşlı üstat şu anda Eski Şehir’de, sıcak ve güvenli bir yerdeydi ama adamlar üstadın dairesini hâlâ aynı isimle anıyordu. “Soğuk yüzünden masmavi kesilmişti, çok fazla titriyordu. Ty, Clydas’ın kızı görmesini istedi.”</p>

    <p>“Bu iyi.” Jon kendini tekrar on beş yaşında hissetti. <em>Küçük kardeşim.</em> Ayağa kalkıp pelerinini giydi.</p>

    <p>Jon, Mully’yle birlikte avluyu geçerken kar hâlâ yağıyordu. Doğuda altın bir şafak söküyordu ama Leydi Melisandre’nin Kral Kulesi’ndeki penceresinde hâlâ kırmızı bir ışık titriyordu. <em>Ne çeşit oyunlar oynuyorsun rahibe? Mance için yeni bir görevin mi var?</em></p>

    <p>Jon, kızın Arya olduğuna inanmak istiyordu. Onun yüzünü tekrar görmek, saçlarını karıştırmak, ona gülümsemek, güvende olduğunu söylemek istiyordu. <em>Ama güvende olmayacak. Kışyarı yandı, çöktü ve artık güvenli bir yer yok.</em></p>

    <p>Jon, ne kadar isterse istesin, Arya’yı burada, yanında tutamazdı. Sur kadınlara uygun bir yer değildi, hele soylu küçük kızlara uygun bir yer hiç değildi. Jon kardeşini Stannis’e ya da Melisandre’ye de teslim etmeyecekti. Kral onu kendi adamlarından biriyle evlendirmek isterdi, Horpe’la, Massey’yle ya da Dev Katili’yle. Ve kırmızı kadının Arya’ya neler yapmak isteyebileceğini yalnızca tanrılar bilirdi.</p>

    <p>Jon’un görebildiği en iyi çözüm, Arya’yı Doğugözcüsü’ne göndermek ve Cotter Turna’dan kızı bir gemiye bindirip denizin karşısına, bütün bu kavgacı kralların ulaşamayacağı bir yere göndermesini istemekti. Gemiler Çetinocak’tan dönene kadar beklemek gerekecekti elbette. Arya, Tycho Nestoris’le birlikte Braavos’a da gidebilirdi. Belki de Demir Bankası, Arya’yı himaye altına alacak soylu bir aile bulurdu. Braavos, Dokuz Özgür Şehir’in en yakın olanıydı ki bu durum şehri hem en iyi, hem de en kötü seçenek yapıyordu. Lorath ya da Ibben Limanı daha güvenli olabilirdi. Ama Jon onu nereye gönderirse göndersin, Arya’nın yaşamak için gümüşe, başının üstünde bir çatıya ve onu koruyacak birine ihtiyacı olacaktı. O daha çocuktu.</p>

    <p>Üstat Aemon’ın eski dairesi o kadar sıcaktı ki, Mully kapıyı açtığında dışarı çıkan buhar bulutu hem Mully’yi hem de Jon’u kör etti. İçeride, şöminede yeni yakılmış bir ateş yanıyordu, kütükler çıtırdıyordu. Jon, bir ıslak elbise yığınının üstüne bastı. Yukarıdaki kuzgunlar, <em>“Kar, Kar, Kar,”</em> diye bağırıyordu. Kız, ateşin yanına kıvrılmıştı, kendinden üç kat büyük, siyah, yün bir pelerine sarınmıştı, uyuyordu.</p>

    <p>Kız sadece bir an için, Jon’u duraksatacak kadar Arya gibi göründü. Uzun boylu, cılız, tay gibi bir kızdı, kahverengi saçları örülmüş ve deri şeritlerle bağlanmıştı. Uzun bir yüzü, sivri bir çenesi ve küçük kulakları vardı.</p>

    <p>Ama çok büyüktü, çok fazla büyük. <em>Bu kız neredeyse benim yaşımda.</em> “Yemek yedi mi?” diye sordu Jon, Mully’ye.</p>

    <p>“Sadece ekmek ve çorba lordum.” Clydas oturduğu sandalyeden kalktı. “Üstat Aemon yavaş yavaş yemenin daha iyi olduğunu söylerdi. Daha fazla yerse hazım zorluğu yaşayabilir.”</p>

    <p>Mully başıyla onayladı. “Donnel, Hobb’un sosislerinden bir tane teklif etti ama kız sosise dokunmadı.”</p>

    <p>Jon kızı suçlayamazdı. Hobb’un sosisleri yağdan, tuzdan ve Jon’un düşünmeye bile katlanamadığı şeylerden yapılırdı. “Belki de dinlenmesine izin vermeliyiz.”</p>

    <p>Sonra kız doğruldu, pelerini küçük ve solgun göğüslerine bastırdı. Kafası karışmış gibi görünüyordu. “Neredeyim?”</p>

    <p>“Kara Kale’de leydim.”</p>

    <p>“Sur.” Kızın gözleri yaşlarla doldu. “Buradayım.”</p>

    <p>Clydas kıza yaklaştı. “Zavallı çocuk. Kaç yaşındasın?”</p>

    <p>“Bir sonraki isim günümde on altı olacağım. Ve çocuk değilim. Çiçek açmış yetişkin bir kadınım.” Esnedi, ağzını pelerinle örttü. Pelerinin katlarının arasından çıplak bir diz çıktı. “Zincir takmıyorsun. Sen bir üstat mısın?”</p>

    <p>“Hayır,” dedi Clydas, “ama bir üstada hizmet ettim.”</p>

    <p><em>Biraz Arya’ya benziyor,</em> diye düşündü Jon. <em>Aç ve cılız. Ama saçlarının ve gözlerinin rengi Arya’nınkilerle aynı.</em> “Beni sorduğunu söylediler. Ben...”</p>

    <p>“...Jon Kar’sın.” Kız, saç örgüsünü geri attı. “Benim hanedanım ve senin hanedanın, kan ve onurla birbirine bağlı. Dinle beni akrabam. Cregan amcam bütün hızıyla peşimden geliyor. Onun Karhold’u geri almasına izin vermemelisin.”</p>

    <p>Jon kıza bakıyordu. <em>Onu tanıyorum.</em> Kızın gözlerinde, duruş şeklinde, konuşma tarzında tanıdık bir şey vardı. Hafızası bir an için Jon’u terk etti. Sonra geri geldi. “Alys Karstark.”</p>

    <p>Kızın dudaklarına hayaletimsi bir gülümseme yerleşti. “Hatırlayacağından emin değildim. Beni son gördüğünde altı yaşındaydım.”</p>

    <p>“Babanla birlikte Kışyarı’na gelmiştin.” <em>Başı Robb tarafından kesilen babanla birlikte.</em> “Ne sebeple geldiğinizi hatırlamıyorum.”</p>

    <p>Kız kızardı. “Kardeşinle tanışabilmem için. Ah, gelişimizin başka bir bahanesi vardı ama gerçek sebep buydu. Robb’la hemen hemen aynı yaştaydım, babam onunla eş olabileceğimizi düşündü. Bir ziyafet düzenlendi. Hem seninle hem de kardeşinle dans ettim. Kardeşin çok nazikti, bana iyi dans ettiğimi söyledi. Sen aksiydin. Babam, bunun piçlerden beklenecek bir özellik olduğunu söyledi.”</p>

    <p>“Hatırlıyorum.” Bu yalnızca yarı yalandı.</p>

    <p>“Hâlâ biraz aksisin,” dedi kız, “ama beni amcamdan kurtarırsan seni affederim.”</p>

    <p>“Amcan... Lord Arnolf mu?”</p>

    <p>“O bir lord değil,” dedi Alys küçümseme dolu bir sesle. “Ağabeyim Harry meşru lordumuzdur. Kanunlara göre ben de onun vârisiyim. Kız evlat, amcadan önce gelir. Arnolf amcam sadece kale kumandanı. O benim büyük amcam, aslında <em>babamın</em> amcası. Cregan onun oğlu. Bu durumda kuzenim oluyor sanırım, ama ona her zaman amca derdik. Şimdi ona kocam dememi istiyorlar.” Yumruğunu sıktı. “Savaştan önce Daryn Hornwood’la nişanlıydım. Evlenmek için benim çiçek açmamı bekliyorduk ama Kral Katili, Fısıltılı Orman’da Daryn’i öldürdü. Babam, evlenmem için güneyli bir lord bulacağını yazdı ama asla bulmadı. Kardeşin Robb, Lannisterlar’ı öldürdüğü için babamın boğazını kesti.” Ağzı çarpıldı. “Güneye gitmelerinin tek sebebinin, birkaç Lannister öldürmek olduğunu sanıyordum.”</p>

    <p>“O kadar... basit değildi. Lord Karstark iki tutsağı katletti leydim. Silahsız çocukları, bir hücreye tıkılmış yaverleri.”</p>

    <p>Kız şaşkın görünmüyordu. “Babam hiçbir zaman İri Jon gibi kükremedi ama öfkeli olduğunda ondan daha az tehlikeli değildi. Gel gör ki şimdi ölü. Senin kardeşin de öyle. Ama sen ve ben buradayız, hâlâ yaşıyoruz. Aramızda kan davası var mı Lord Kar?”</p>

    <p>“Bir adam siyahları kuşandığında bütün davaları geride bırakır. Gece Nöbetçileri’nin ne Karhold’la ne de seninle davası var.”</p>

    <p>“Güzel. Korkuyordum... ağabeylerimden birini kale kumandanı olarak bırakması için babama yalvardım ama ağabeylerimin hiçbiri, güneyde kazanılacak şandan ve fidyeden vazgeçmek istemedi. Şimdi Torr ve Edd ölü. Harry, ondan son haber aldığımızda Bakire Havuzu’nda tutsaktı. O da ölmüş olabilir. Eddard Stark’ın son oğlundan başka gidecek bir yer bulamadım.”</p>

    <p>“Neden krala gitmedin? Karhold, Stannis’ten yana olduğunu duyurdu.”</p>

    <p>“<em>Amcam,</em> Lannisterlar’ın tahrik olup zavallı Harry’nin başını keseceği umuduyla Stannis’ten yana olduğunu duyurdu. Ağabeyim ölürse Karhold bana geçer ama amcalarım benim doğum hakkımı kendileri için istiyorlar. Cregan’ın benden bir çocuğu olduğunda bana ihtiyaçları kalmayacak. Cregan şimdiden iki eş gömdü.” Alys öfkeyle gözyaşlarını sildi, tıpkı Arya’nın yapacağı gibi. “Bana yardım edecek misin?”</p>

    <p>“Evlilikler ve miraslar, kralı ilgilendiren konulardır leydim. Stannis’e senin adına bir mektup yazarım ama...”</p>

    <p>Alys Karstark güldü ama bu umutsuzluğun kahkahasıydı. “Yaz ama cevap bekleme. Stannis o mektubu almadan önce ölmüş olacak. Amcam bu meseleyle ilgilenecek.”</p>

    <p>“Ne demek istiyorsun?”</p>

    <p>“Arnolf, Kışyarı’na gidiyor, bu doğru, ama sadece kralın sırtına hançer saplamak için. Uzun zaman önce Roose Bolton’la anlaşma yaptı... altın, af vaadi ve zavallı Harry’nin kafası karşığtıda. Lord Stannis bir katliamın içine yürüyor. Yani bana yardım edemez, üstelik edebilseydi bile etmezdi.” Alys, siyah pelerini sıkıca kavrayarak Jon’un önünde diz çöktü. “Sen benim tek umudumsun Lord Kar. Babanın hatırına sana yalvarıyorum. Beni koru.”</p>
  </div>
</body>
</html>
