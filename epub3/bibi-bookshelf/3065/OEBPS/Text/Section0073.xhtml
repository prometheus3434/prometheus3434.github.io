<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Ejderha Terbiyecisi</h1>

    <p>Gece ağır ve karanlık adımlarla ilerledi. Yarasa vaktini yılan balığı vakti takip etti; yılan balığı vaktini hayalet vakti. Prens, tavanı seyrederek, uyumadan rüya görerek, hatırlayarak, hayal kurarak keten örtülerin altında dönüp durarak, ateş ve kan düşünceleriyle yanarak yatağında uzandı.</p>

    <p>Sonunda dinlenmekten umudunu kesen Quentyn Martell, çalışma odasına gitti, bir kadeh şarap doldurup karanlıkta içti. Şarap, prensin dilinde tatlı bir teselli bıraktı, Quentyn bir mum yakıp bir kadeh daha doldurdu. <em>Şarap uyumama yardım edecek,</em> dedi kendi kendine, ama bunun bir yalan olduğunu biliyordu.</p>

    <p>Uzunca bir zaman muma baktı, sonra kadehini masaya bırakıp avucunu alevin üzerine koydu. Elini aleve değecek kadar aşağı indirmek için bütün cesaretini kullandı. Alev avucuna dokunduğunda, prens bir acı çığlığı atarak elini geri çekti.</p>

    <p>“Quentyn, delirdin mi?”</p>

    <p><em>Hayır, sadece korktum. Yanmak istemedim.</em> “Gerris?”</p>

    <p>“Etrafta dolaştığını duydum.”</p>

    <p>“Uyuyamadım.”</p>

    <p>“Uykusuzluğun tedavisi yanıklar mı? Ilık süt ve güzel bir ninni işe yarar. Ya da daha iyisi, seni Merhamet Tapınağı’na götüreyim ve senin için bir kız bulayım.”</p>

    <p>“Bir fahişe, demek istiyorsun.”</p>

    <p>“Onlara Faziletler deniyor. Değişik renkleri var. Sadece kırmızı olanlar düzüşüyor.” Gerris masanın karşısına oturdu. “Bana sorarsan, bizim oradaki rahibeler de bu geleneği benimsemeli. Yaşlı rahibelerin kuru eriğe benzediğini fark ettin mi? Ömür boyu bakire kalmak insana bunu yapıyor.”</p>

    <p>Quentyn terastan dışarı baktı, gece gölgeleri ağaçların arasında toplanmıştı. Prens, yere düşen suyun yumuşak sesini duyabiliyordu. “Yağmur mu yağıyor? Fahişeler gidecek.”</p>

    <p>“Hepsi değil. Zevk bahçelerinde kuytu yerler var. Fahişeler, her gece, bir adam bulana kadar oralarda bekliyor. Adam bulamayanlar, yalnız ve ihmal edilmiş bir halde güneş doğana kadar kuytularda kalıyor. Onları teselli etmeliyiz.”</p>

    <p>“Onlar beni teselli etmeli; söylemek istediğin bu mu?”</p>

    <p>“Aynı zamanda bu.”</p>

    <p>“Ben bu tür bir teselli istemiyorum.”</p>

    <p>“Sana katılmıyorum. Daenerys Targaryen dünyadaki tek kadın değil. Bakir olarak ölmek mi istiyorsun?”</p>

    <p>Quentyn ölmek istemiyordu. <em>Demir Ormanı’na geri dönmek, senin kız kardeşlerinin ikisini birden öpmek, Gwyneth Yronwood’la evlenmek, onun çiçek açtığını görmek, onunla çocuk yapmak istiyorum. Turnuvalarda at sürmek, ava çıkmak, Norvos’a gidip annemi ziyaret etmek, babamın gönderdiği kitapları okumak istiyorum. Cletus’un, Will’in ve Üstat Kedry’nin hayata dönmesini istiyorum.</em> “Daenerys bir fahişeyle yattığımı duyunca memnun olur mu sence?”</p>

    <p>“Olabilir. Erkekler bakirelerden hoşlanabilir ama kadınlar, yatak odasında ne yapacağını bilen erkekleri sever. Bu da bir çeşit kılıç oyunu. İyi olmak için talim yapman gerekir.”</p>

    <p>Gerris’in sözlerindeki iğne can yakıcıydı. Quentyn, Daenerys Targaryen’ın önünde durmuş, onunla evlenmek isterken, kendini daha önce hiç olmadığı kadar çocuk hissetmişti. Kraliçeyle yatağa girmek fikrinden, en az ejderhalardan korktuğu kadar korkuyordu. Kraliçeyi memnun edemezse ne olacaktı? “Daenerys’in bir âşığı var,” dedi kendini savunur bir tonla. “Babam beni buraya, yatak odasında kraliçeyi eğlendireyim diye göndermedi. Neden geldiğimizi biliyorsun.”</p>

    <p>“Kraliçeyle evlenemezsin. Onun bir kocası var.”</p>

    <p>“Hizdahr zo Loraq’a âşık değil.”</p>

    <p>“Aşkın evlilikle ne ilgisi var? Bir prens daha akıllı olmalı. Senin babanın aşk evliliği yaptığı söylenir. Baban evliliğinde ne kadar mutluluk buldu?”</p>

    <p><em>Hemen hemen hiç.</em> Doran Martell ve Norvoslu karısı, evliliklerinin yarısını ayrı ayrı, diğer yarısını da kavga ederek geçirmişlerdi. Doran Martell’in ihtiyatsızca yaptığı tek şey evliliğiydi, evlenirken mantığı yerine kalbini dinlemiş ve buna pişman olmuştu. “Alınan her risk insanı felakete sürüklemez,” diye üsteledi Quentyn. “Bu benim vazifem. Benim kaderim.” <em>Benim dostum olman gerekiyor Gerris. Neden hayallerimle alay etmek zorundasın? Sen korkularımın üstüne yağ dökmeden de yeterince kuşkum var.</em> “Bu benim büyük maceram olacak.”</p>

    <p>“İnsanlar büyük maceralarda ölür.”</p>

    <p>Gerris haksız değildi. Bu hikâyelerde de vardı. Kahraman; dostlarıyla birlikte yola düşer, tehlikelerle yüzleşir, zafer kazanıp evine dönerdi. <em>Dostlarından bazıları hiç geri dönmez ama kahraman asla ölmez. Ben kahraman olmalıyım.</em> “İhtiyacım olan tek şey cesaret. Dorne’un beni kifayetsiz bir adam olarak hatırlamasını mı istiyorsun?”</p>

    <p>“Dorne hiçbirimizi uzun süre hatırlamayacak.”</p>

    <p>Quentyn, avucundaki yanık yeri emdi. “Dorne, Aegon’ı ve onun kız kardeşlerini hatırlıyor. Ejderhalar kolay kolay unutulmaz. Daenerys’i de hatırlayacaklar.”</p>

    <p>“Öldüyse hatırlamayacaklar.”</p>

    <p>“O yaşıyor.” <em>Yaşamak zorunda.</em> “Daenerys kayboldu ama ben onu bulacağım.” <em>Bulduğumda ve ona layık olduğumu kanıtladığımda, Daenerys bana o paralı askere baktığı gibi bakacak.</em></p>

    <p>“Onu bir ejderha sürerek mi bulacaksın?”</p>

    <p>“Altı yaşımdan beri at sürüyorum.”</p>

    <p>“Ve birkaç kez attan düştün.”</p>

    <p>“Ama her seferinde tekrar eyere çıktım.”</p>

    <p>“Üç yüz metre yukarıdan aşağı hiç düşmedin,” dedi Gerris. “Üstelik atlar, binicilerini kararmış kemiklere ve küle dönüştürmezler.”</p>

    <p><em>Tehlikelerin farkındayım.</em> “Bunu daha fazla dinlemeyeceğim. İstersen gidebilirsin Gerris. Bir gemi bul ve eve koş.” Prens ayağa kalktı, mumu söndürdü, yatağına ve terden sırılsıklam olmuş keten çarşaflarına döndü. <em>Drinkwater ikizlerinden birini öpmeliydim. Ya da ikisi birden. Fırsatım varken bunu yapmalıydım. Annemi ve onun doğduğu yeri görmek için Norvos’a gitmeliydim. Annem onu unutmadığımı bilmeliydi.</em> Quentyn, kiremitlere çarpan yağmurun sesini duyabiliyordu.</p>

    <p>Kurt vakti geldiğinde, yağmur sabit ve sert bir şekilde yağıyordu. Bu soğuk sağanak, birazdan Meereen’in kiremit caddelerini nehirlere çevirecekti. Üç Dornelu adam, şafak öncesi karanlıkta meyve, ekmek ve peynirden oluşan basit bir yemek yiyip keçi sütü içtiler. Gerris kendine bir kadeh şarap doldurmak istediğinde Quentyn onu durdurdu. “Şarap yok. Daha sonra içmek için yeterince vaktimiz olacak.”</p>

    <p>“Umarım,” dedi Gerris.</p>

    <p>İri adam terasa doğru baktı. “Yağmur yağacağını biliyordum,” dedi kederli bir ses tonuyla. “Dün gece kemiklerim ağrıyordu. Yağmurdan önce hep ağrır. Ejderhalar bundan hoşlanmayacak. Ateşle su yan yana durmaz, bu bilinir. Güzel bir ateş yakarsın, sonra yağmur yağmaya başlar, odunlar ıslanır ve alevler ölür.”</p>

    <p>Gerris güldü. “Ejderhalar odundan yaratılmadı Arch.”</p>

    <p>“Bazıları yaratıldı. Şu yaşlı Kral Aegon, azgın olan, bizi fethetmek için ahşap ejderhalar yaptırdı. O işin sonu kötü oldu gerçi.”</p>

    <p><em>Bu işin sonu da kötü olabilir,</em> diye düşündü prens. Değersiz Aegon’ın saçmalıkları ve başarısızlıkları onu ilgilendirmiyordu ama Quentyn şüphelerle ve endişelerle doluydu. Arkadaşlarının yorucu alayları prensin başını ağrıtıyordu. <em>Onlar Dornelu olabilir ama ben Dorne’um. Yıllar sonra, ben öldüğümde, insanlar benimle ilgili şarkılar söyleyecek.</em> Quentyn aniden ayağa kalktı. “Vakit geldi.”</p>

    <p>Quentyn’in arkadaşları da ayağa kalktı. Sör Archibald, keçi sütünün son yudumunu içip iri elinin tersiyle üst dudağını sildi. “Kostümlerimizi getireceğim.”</p>

    <p>Arch, Hırpani Prens’le yaptıkları ikinci görüşme sırasında edindikleri bohçayla birlikte geri döndü. Bohçanın içinde; birbirine dikilmiş küçük kare kumaşlardan oluşan başlıklı üç pelerin, üç çomak, üç kısakılıç ve üç tunç maske vardı. Bir boğa, bir aslan ve bir maymun.</p>

    <p>Tunç Canavar olmak için gereken her şey.</p>

    <p>Hırpani Prens bohçayı Gerris’e verirken, “Parola sorabilirler,” demişti. “Parola <em>köpek.</em>”</p>

    <p>“Bundan emin misiniz?” diye sormuştu Gerris. “Bir hayat üstüne bahis oynayacak kadar emin misiniz?”</p>

    <p>Prens, Gerris’in ne demek istediği anlamıştı. “Benim hayatım üstüne.”</p>

    <p>“Parola bu olacak.”</p>

    <p>“Bunu nasıl öğrendiniz?”</p>

    <p>“Birkaç Tunç Canavar’a rastladık ve Meris onlara nazikçe sordu. Lakin bir prens, böyle sorular sormaması gerektiğini bilir. Pentos’ta bir deyiş vardır. Fırıncıya turtanın içine ne koyduğunu sorma. Sadece ye.”</p>

    <p><em>Sadece ye.</em> Quentyn, bu deyişte bilgelik olduğunu düşünmüştü.</p>

    <p>“Ben boğa olacağım,” dedi Arch.</p>

    <p>Quentyn boğa maskesini Arch’a uzattı. “Aslan maskesi benim.”</p>

    <p>“Beni maymun ettiniz.” Gerris, maymun maskesini yüzüne bastırdı. “Bu şeylerin içinde nasıl nefes alıyorlar?”</p>

    <p>“Tak şunu.” Prens şaka kaldıracak durumda değildi.</p>

    <p>Bohçanın içinde, bir boğanın derisini yüzebilecek kadar kalın bir kamçı da vardı; tunç ve kemikten yapılmış bir sapı olan çirkin bir deri parçası. “Bu ne için?” diye sordu Arch.</p>

    <p>“Daenerys, siyah canavarı sindirmek için kamçı kullandı.” Quentyn, kamçıyı kangal haline getirip kemerine astı. “Arch, çekicini de al. Ona ihtiyacımız olabilir.”</p>

    <p>Gece vakti Meereen’in Büyük Piramit’ine girmek kolay bir iş değildi. Kapılar her akşam kapatılıp sürgüleniyor ve sabahın ilk ışıklarına kadar kilitli kalıyordu. Her girişe muhafızlar yerleştiriliyordu. En alt terasta devriyeler geziyor ve caddeleri gözlüyordu. Eskiden bu muhafızlar Lekesizler’di. Şimdi ise Tunç Canavarlar. Ve Quentyn, bütün farkı yaratan şeyin bu olacağını umuyordu.</p>

    <p>Nöbet değişimi gün doğumunda yapılıyordu ama Dornelu adamlar hizmetkâr merdiveninden aşağı inerken şafağa hâlâ yarım saat vardı. Duvarlar rengârenk kiremitlerden örülmüştü fakat gölgeler onları griye dönüştürmüştü, Gerris’in taşıdığı meşalenin ışığı duvarlara vuruyor ve kiremitleri tekrar renklendiriyordu. Quentyn ve arkadaşları, uzun inişi gerçekleştirirken kimseyle karşılaşmadılar. Yıpranmış kiremitlere sürtünen çizmelerin sesinden başka bir ses duymadılar.</p>

    <p>Piramidin ana kapıları merkez meydana bakıyordu ama Dornelu adamlar, bir ara sokağa açılan yan girişe doğru yürüdüler. Bu kapılar; eski kölelerin, efendilerinin işlerini görürken kullandığı ve sıradan insanlarla tacirlerin sevkiyat yaparken girip çıktığı kapılardı.</p>

    <p>Som bronzdan yapılmış kapılar demir bir sürgüyle kapatılmıştı. Kapıların önünde iki Tunç Canavar duruyordu. Adamların çomakları, mızrakları ve kısakılıçları vardı, cilalı tunç maskelerinden meşale ışığı yansıyordu. Quentyn, iri adamın arkada kalması için bir baş işareti yaptı, Gerris’le birlikte, fare ve tilki maskeleri takan nöbetçilere doğru yürüdü.</p>

    <p>“Erken geldiniz,” dedi tilki.</p>

    <p>Quentyn omuz silkti. “İsterseniz gidebiliriz. Bizim nöbetimizi de siz tutabilirsiniz.” Bir Ghisli gibi konuşmadığını biliyordu ama Tunç Canavarlar’ın yansı, kendi ana dillerini konuşan azatlı kölelerden oluşuyordu, Quentyn’in aksanı dikkat çekmiyordu.</p>

    <p>“Boş versene,” dedi fare.</p>

    <p>“Günün parolasını söyle,” dedi tilki.</p>

    <p>“Köpek,” dedi Dornelu adam.</p>

    <p>Tunç Canavarlar bakıştı. Quentyn, üç uzun kalp atışı boyunca, bir şeylerin yanlış gittiğinden ve Güzel Meris’le Hırpani Prens’in yanlış parola aldığından korktu. Sonra tilki homurdandı. “Köpek,” dedi. “Kapı sizindir.” Nöbetçiler uzaklaşırken, prens tekrar nefes aldı.</p>

    <p>Fazla vakit yoktu. Gerçek rahatlama kısa bir zaman sonra gelecekti şüphesiz. “Arch,” diye seslendi Quentyn. İri adam ortaya çıktı, boğa maskesi meşale ışığıyla parladı. “Sürgü. Çabuk.”</p>

    <p>Demir sürgü kalın ve ağırdı ama iyi yağlanmıştı. Sör Archibald sürgüyü çekmekte zorlanmadı. Quentyn kapılan açtı ve Gerris meşaleyi sallayarak içeri girdi. “Şunu içeri sok. Acele et.”</p>

    <p>Kasap arabası dışarıdaydı, sokak arasında bekliyordu. Sürücü, katıra vurup arabayı hareket ettirdi, demir kasnaklı tekerlekler kiremitlerin üstünde gürültüyle tıkırdadı. Arabanın arkasında dörde bölünmüş bir öküz leşi ve iki ölü koyun vardı. Altı kişi yürüyerek içeri girdi. Beşi Tunç Canavarlar’ın maskelerinden takmıştı ama Güzel Meris yüzünü gizleme gereği duymamıştı. “Lordunuz nerede?” diye sordu Quentyn, Meris’e.</p>

    <p>“Benim <em>lordum</em> yok,” diye cevap verdi kadın. “Eğer prens dostundan bahsediyorsan o yakında bir yerde, elli adamla birlikte. Ejderhayı dışarı çıkar. Hırpani, söz verdiği gibi, seni güven içinde buradan götürecek. Buradaki komuta Caggo’da.”</p>

    <p>Sör Archibald kaşlarını çatarak kasap arabasına baktı. “Ejderha bu arabaya sığacak mı?” diye sordu.</p>

    <p>“Sığmalı. İki öküz sığıyor.” Cesetkatili bir Tunç Canavar gibi giyinmişti. Adamın yara izleriyle dolu yüzü bir kobra maskesinin ardına gizlenmişti ama kalçasındaki siyah <em>arakh</em> onu ele veriyordu. “Bize, bu hayvanların, kraliçenin canavarlarından daha küçük olduğu söylendi.”</p>

    <p>“Çukur, ejderhaların gelişimini yavaşlattı.” Quentyn, aynı şeyin Yedi Krallık’ta da olduğunu okumuştu. Kral Toprakları’ndaki Ejderha Çukuru’nda doğan ve büyüyen ejderhaların hiçbiri, Vhagar’ın, Meraxes’in ya da Kral Aegon’ın ejderhası olan Kara Dehşet’in boyutlarına erişememişti. “Yeterince zincir getirdiniz mi?”</p>

    <p>“Kaç ejderhanız var?” diye sordu Güzel Meris. “On ejderhaya yetecek kadar zincir getirdik. Etin altına gizledik.”</p>

    <p>“Çok güzel.” Quentyn’in başı dönüyordu. Bu olanların hiçbiri gerçek gibi görünmüyordu. Prens bir an, her şey bir oyunmuş gibi hissediyordu, bir sonraki an kendini bir kâbusun içinde buluyordu; karanlık bir kapıyı açtığı, kapının diğer tarafında dehşetin ve ölümün beklediğini bildiği ama her nasılsa kendini durduramadığı kötü bir rüyanın içinde. Avuçları terlemişti. Quentyn avuçlarını bacaklarına sildi ve, “Çukurun içinde daha fazla nöbetçi olacak,” dedi.</p>

    <p>“Biliyoruz,” dedi Gerris.</p>

    <p>“Hazır olmalıyız.”</p>

    <p>“Hazırız,” dedi Arch.</p>

    <p>Quentyn’in midesine kramp girdi. Prens aniden bağırsaklarını boşaltma ihtiyacı hissetti ama şimdi izin isteyip tuvalete gidemezdi. “Öyleyse bu taraftan.” Kendini bir çocuk gibi hissediyordu ama insanlar onu takip etti; Gerris ve iri adam; Meris, Caggo ve diğer Rüzgârla Savrulanlar. İki paralı asker, arabadaki gizli bir bölmeden arbaletler çıkardı.</p>

    <p>Büyük Piramit’in zemini, ahırların arkasında bir labirente dönüşüyordu ama Quentyn Martell kraliçeyle birlikte buraya gelmişti ve yolu hatırlıyordu. Kiremitten inşa edilmiş üç muazzam kemerin altından geçtiler, sonra taştan örülmüş dik bir rampadan aşağı inip derinlere gittiler, zindanların ve işkence odalarının arasında yürüdüler. Adımları duvarlarda yankılandı, kasap arabası arkalarında tıkırdadı. İri adam, kafileye yol göstermek için duvar apliğindeki meşaleyi aldı.</p>

    <p>Sonunda, kafilenin önünde bir çift demir kapı belirdi. Pas tutmuş ürkütücü kapılar, her biri, bir insan kolu kalınlığındaki halkalardan oluşmuş bir zincirle kapatılmıştı. Kapıların boyutları ve kalınlıkları, Quentyn Martell’in bu yolun akla uygunluğunu sorgulamasına sebep oldu. İşin daha beteri, her iki kapı da, içeride bulunan ve dışarı çıkmaya çalışan bir şey tarafından çentiklenmişti. Kalın demir üç yerden çatlamıştı. Soldaki kapının üst köşesi erimiş gibi görünüyordu.</p>

    <p>Kapıda dört Tunç Canavar nöbet tutuyordu. Üçünün elinde uzun mızraklar vardı. Dördüncü adam çavuştu, bir kısakılıç ve bir hançer taşıyordu. Adamın maskesi şahmeran başı şeklinde dövülmüştü. Diğer üç adam böcek maskeleri takmışlardı.</p>

    <p><em>Çekirgeler,</em> diye fark etti Quentyn. “Köpek,” dedi.</p>

    <p>Çavuş, burnunu çekti.</p>

    <p>Bu hareket, Quentyn Martell’in, bir şeylerin ters gittiğini anlamasına yetti. Şahmeranın eli hançerine uzanırken, “Devirin şunları,” diye bağırdı prens.</p>

    <p>Çavuş hızlıydı. İri adam daha hızlı. Arch, elindeki meşaleyi en yakındaki çekirgeye fırlattı, sırtına uzanıp çekicini aldı. Çekicin sivri ucu şahmeranın alnına gömüldüğünde çavuşun bıçağı, deri kınından bile çıkamamıştı. Çekiç, maskenin ince tuncunu geçip alttaki ete ve kemiğe saplandı. Çavuş sendeledi, sonra dizlerinin üstüne düşüp yere yığıldı, adamın tüm bedeni şiddetle sarsılıyordu.</p>

    <p>Quentyn donmuş bir halde adama baktı, midesi bulanıyordu, kendi bıçağı hâlâ kınındaydı, silahına uzanmadı. Prensin gözleri, yerde çırpınarak can veren çavuşa sabitlenmişti. Arch’ın elinden düşen meşale, etraftaki bütün gölgelerin zıplayıp kıvrılmasına sebep oluyor ve can çekişen adamın titremeleriyle zalimce alay ediyordu. Prens, çekirgenin mızrağının ona doğru geldiğini hiç görmedi. Gerris, prensin üstüne atılıp onu kenara itti. Quentyn mızrağı ancak o zaman fark etti. Mızrağın ucu, prensin taktığı aslan maskesinin yanağına sürtündü. Darbe o kadar sertti ki, maske neredeyse yırtılıyordu. Sersemlemiş bir halde, <em>mızrak boğazıma saplanabilirdi,</em> diye düşündü prens.</p>

    <p>Etrafı çekirgeler tarafından sarılan Gerris küfretti. Quentyn, koşan ayakların sesini duydu. Sonra gölgelerin içinden paralı askerler geldi. Gerris, kılıcının ucunu muhafızlardan birinin maskesinin altına sokup adamın boğazını yırttı, ikinci muhafızın göğsünden bir arbalet oku çıktı.</p>

    <p>Son çekirge mızrağını bıraktı. “Teslim oluyorum. Teslim oluyorum.”</p>

    <p>“Hayır. Ölüyorsun.” Caggo, <em>arakh</em>’ının tek darbesiyle adamın kafasını aldı. Valyria çeliği; eti, kemiği ve kıkırdağı, içyağını kesermiş gibi kesti. “Çok gürültü var,” diye sızlandı Caggo. “Kulağı olan her adam bizi duyacak.”</p>

    <p>“Köpek,” dedi Quentyn. “Günün parolası köpek olmalıydı. Geçmemize neden izin vermediler? Bize dediniz ki...”</p>

    <p>“Size bu planın çılgınlık olduğunu söyledik, unuttunuz mu?” dedi Güzel Meris. “Amaçladığınız şeyi yapın.”</p>

    <p><em>Ejderhalar,</em> diye düşündü Prens Quentyn. <em>Evet. Ejderhalar için geldik.</em> Kendini kusacakmış gibi hissediyordu. <em>Ben burada ne yapıyorum? Baba neden? Dört adam bir kalp atışı zaman içinde öldü. Ne uğruna?</em> “Ateş ve kan,” diye fısıldadı, “ateş ve kan.” Ayaklarının dibinde kan birikiyordu, kiremit zemin kanı emiyordu. Ateş şu kapıların ardındaydı. “Zincirler... anahtarımız yok...”</p>

    <p>“Anahtar bende,” dedi Arch. Savaş çekicini sert ve hızlı bir şekilde savurdu. Çekicin ucu kilide dokunduğunda kıvılcımlar çıktı. Tekrar, tekrar, tekrar, tekrar. Beşinci darbede kilit kırıldı. Zincirler o kadar gürültülü bir şekilde yere düştü ki, Quentyn, piramidin yarısının sesi duyduğunu düşündü. “Arabayı getirin.” Ejderhalar beslendikleri zaman daha uysal olacaklardı. <em>Bırak da midelerini kızarmış etle doldursunlar.</em></p>

    <p>Archibald Yronwood demir kapılan ardına kadar açtı. Paslı menteşeler, kilit kırılırken uyuyanları uyandırmak için çığlık attı. Quentyn ve arkadaşlarını, ani bir ısı dalgası eşliğinde kül, kükürt ve yanık et kokusu karşıladı.</p>

    <p>Kapıların arkası siyahtı; canlıymış gibi görünen, kasvetli ve aç bir karanlık. O karanlığın içinde bir şey vardı, kıvrılmıştı, bekliyordu. <em>Savaşçı, bana cesaret ver,</em> diye dua etti Quentyn. Bunu yapmak istemiyordu ama başka seçeneği yoktu. <em>Daenerys kendimi ona kanıtlamamı istiyor, yoksa bana ejderhaları gösterir miydi?</em> Gerris, Quentyn’e bir meşale verdi. Quentyn kapılardan geçti.</p>

    <p><em>Yeşil olan Rhaegal, beyaz olan Viserion,</em> diye hatırlattı kendine, <em>isimlerini kullan, onlara emir ver, onlarla sakin fakat sert bir şekilde konuş. Onların efendisi ol, Daenerys’in çukurda olduğu gibi.</em> Kız çukurda tek başınaydı, ipekler giymişti ama korkusuzdu. <em>Korkmamalıyım. Daenerys bunu yaptı, ben de yapabilirim.</em> Önemli olan şey, hiç korku göstermemekti. <em>Hayvanlar korkunun kokusunu alabilir, ejderhalar...</em> Quentyn ejderhalar hakkında ne biliyordu? Ejderhalar yeryüzünden gideli yüz yıldan fazla olmuştu.</p>

    <p>Çukurun ağzı biraz ilerideydi. Quentyn ağır ağır yürüdü, meşaleyi sağa sola salladı. Duvar, zemin ve tavan, ışığı içti. <em>Yanmış,</em> diye fark etti Quentyn. <em>Kiremitler kararmış, ufalanıp küle dönmüş.</em> Hava, Quentyn’in attığı her adımda biraz daha ısınıyordu. Quentyn terlemeye başladı.</p>

    <p>Önünde iki göz belirdi.</p>

    <p>Gözler bronzdu, cilalı kalkandan daha parlaktı, kendi ısılarıyla ışıldıyorlardı, ejderhanın burun deliklerinden yükselen dumanın oluşturduğu peçenin ardında yanıyorlardı. Quentyn’in meşalesinin ışığı, koyu yeşil pulların üstüne vurdu. Sonra ejderha ağzını açtı, dışarı bir ışık ve ısı dalgası çıktı. Quentyn, sivri uçlu siyah dişlerden oluşan çitin ardında bir ocak ışıltısı gördü; uyuyan ateşin ışığı, Quentyn’in meşalesinden bin kat parlaktı. Ejderhanın başı bir atın başından daha büyüktü, hayvanın boynu uzadıkça uzuyordu. Baş yukarı kalkarken, boyun bir yılan misali açıldı ve o bronz gözler Quentyn’e yukarıdan baktı.</p>

    <p><em>Yeşil,</em> diye düşündü prens, <em>pulları yeşil.</em> “Rhaegal,” dedi. Sesi boğazında takıldı, dışarı çıkan ses bir vıraklamaydı. <em>Kurbağa,</em> diye düşündü prens, <em>yine kurbağaya dönüşüyorum.</em> “Yiyecek,” diye bağırdı. “Yiyecekleri getirin.”</p>

    <p>İri adam onu duydu. Arch, koyunlardan birini iki bacağından tutarak arabadan aldı ve çukura fırlattı.</p>

    <p>Rhaegal, koyunu havada yakaladı. Ejderhanın başı döndü, dişlerinin arasından bir alev mızrağı çıktı; yeşil damarlı, turuncu sarı bir ateş fırtınası. Koyun, yere düşmeye başlamadan önce yanmıştı. Üstünden dumanlar tutan koyun leşi, zemindeki kiremitlere çarpmadan evvel, ejderhanın dişleriyle yakalandı. Gövdenin etrafında hâlâ alev halkaları vardı. Hava yanık yün ve kükürt kokuyordu. <em>Ejderha ufuneti.</em></p>

    <p>“İki ejderha olduğunu sanıyordum,” dedi iri adam.</p>

    <p><em>Viserion. Evet. Viserion nerede?</em> Prens, çukurdaki karanlığı aydınlatmak için meşalesini aşağı indirdi. Koyunun dumanlı leşini didikleyen ve kuyruğunu sağa sola sallayan yeşil ejderhayı görebiliyordu. Hayvanın boğazında demir bir boyunluk vardı. Boyunluktan bir metre uzunluğunda kırık bir zincir sarkıyordu. Çukurun zeminindeki kararmış kemiklerin arasına halkalar saçılmıştı, bükülmüş metaller kısmen erimişti. <em>Buraya son geldiğimde, Rhaegal duvara ve yere zincirliydi,</em> diye hatırladı prens, <em>ama Viserion tavandan sarkıyordu.</em> Quentyn bir adım geriledi, meşaleyi yukarı kaldırdı, başını geri çevirdi.</p>

    <p>Bir an için, sadece yukarıdaki kararmış kemeri gördü. Kiremit kemer, ejderha ateşiyle kavrulmuştu. Quentyn’in gözüne bir parça kül düştü. Tavanda solgun ve yarı gizlenmiş bir şey hareket etti. <em>Kendine bir kovuk oluşturmuş,</em> diye fark etti prens. <em>Kiremit içinde bir oyuk.</em> Büyük Piramit’in temelleri, üstündeki muazzam yapının ağırlığını taşıyabilmek için devasaydı. Piramidin iç duvarları bile, herhangi bir kalenin perde duvarlarından üç kat kalındı. Fakat Viserion kendisi için, o duvarlardan birinde, alev ve pençe marifetiyle bir delik açmıştı, içinde uyuyabileceği kadar büyük delik.</p>

    <p><em>Ve az önce ejderhayı uyandırdık.</em> Quentyn, kiremitlerin içinde kıvrılıp tavanın bir parçası haline gelen ve devasa bir yılana benzeyen şeyin kıpırdandığını görebiliyordu. Yere daha fazla kül döküldü, birkaç kiremit parçası düştü. Yılan çözüldü, bir boyun ve kuyruk sahibi oldu. Sonra ejderhanın boynuzlu başı göründü, hayvanın gözleri karanlıkta yanan altın parçaları gibi parlıyordu. Kanatları açılan ejderha esnedi.</p>

    <p>Quentyn’in kafasındaki bütün planlar uçup gitti. Dorne Prensi, paralı askerlere bağıran Caggo Cesetkatili’ni duyabiliyordu. <em>Zincirler,</em> diye düşündü, <em>zincirleri gönderiyor.</em> Plan, ejderhaları beslemek ve onları uyuşukken zincirlemekti; kraliçenin yaptığı gibi. Bir ejderha. Tercihen ikisi birden.</p>

    <p>“Daha fazla et,” dedi Quentyn. <em>Ejderhalar beslendiklerinde miskinleşiyorlar.</em> Quentyn, Dorne’da, aynı şeyin yılanlar için de geçerli olduğunu görmüştü ama burada, bu canavarlarla... “Getirin... getirin...”</p>

    <p>Viserion kendini tavandan aşağı bıraktı, beyaz deri kanatlar genişçe açıldı. Hayvanın boynundaki kırık zincir vahşice sallanıyordu. Viserion’un alevi çukuru yaladı; kırmızı ve turuncuyla çevrelenmiş altın bir ok. Beyaz kanatlar tekrar ve tekrar çırpınırken, havada sıcak kül ve sülfürden ibaret bir bulut patladı.</p>

    <p>Bir el, Quentyn’i omzundan yakaladı. Meşale Quentyn’in elinden düşüp yerde zıpladı, sonra yuvarlanarak çukura düştü, hâlâ yanıyordu. Prens, tunç bir maymunla yüz yüze geldi. <em>Gerris.</em> “Quent, bu plan işe yaramayacak. Ejderhalar çok vahşi, onlar...”</p>

    <p>Ejderha, yüzlerce aslanı korkutup kaçıracak bir kükreme koyuvererek Dornelu adamlarla kapının arasına girdi. Yabancıları incelerken başını sağa sola oynattı; Dorneluları, Rüzgârla Savrulanlar’ı ve Caggo’yu gözden geçirdi. En son ve en uzun Meris’e baktı, onu kokladı. <em>Kadın,</em> diye düşündü Quentyn. <em>Meris’in kadın olduğunu biliyor. Daenerys’i arıyor. Annesini istiyor ve onun neden burada olmadığını anlamıyor.</em></p>

    <p>Quentyn, Gerris’in elinden kurtuldu. “Viserion,” diye seslendi. <em>Beyaz olan Viserion.</em> Bir an için yanlış ismi söylediğinden korktu. El yordamıyla kemerindeki kamçıyı ararken, “Viserion,” diye seslendi tekrar. <em>Daenerys siyah ejderhayı kamçıyla sindirdi. Benim de aynı şeyi yapmam gerek.</em></p>

    <p>Ejderha kendi adını biliyordu, başını döndürdü ve üç uzun kalp atışı boyunca Dorne prensine baktı. Ejderhanın siyah hançerlere benzeyen parlak dişlerinde solgun ateşler yanıyordu. Gözleri erimiş altın gölleri gibiydi, burun deliklerinden duman çıkıyordu.</p>

    <p>“Yat,” dedi Quentyn, sonra öksürdü, sonra tekrar öksürdü.</p>

    <p>Hava dumanla doluydu ve kükürt kokusu boğucuydu. Viserion, Meris’e olan ilgisini kaybetti. Tekrar Rüzgârla Savrulanlar’a döndü ve kapıya doğru ilerlemeye başladı. Ölü muhafızların kanının ya da kasap arabasındaki etlerin kokusunu almış olabilirdi. Belki de yolun açık olduğunu yeni fark etmişti.</p>

    <p>Quentyn, paralı askerlerin bağırdığını duydu. Caggo zincirleri istiyordu ve Güzel Meris birine kenara çekilmesini söylüyordu. Ejderha, tuhaf hareketlerle zeminde ilerledi, dizlerinin ve dirseklerinin üstünde emekleyen bir adama benziyordu ama Dorne prensinin inanamayacağı kadar hızlıydı. Rüzgârla Savrulanlar kenara çekilmekte tez davranmayınca, Viserion bir kükreme daha koyuverdi. Quentyn zincirlerin şıngırtısını ve bir arbaletin pes vızıltısını duydu.</p>

    <p>“Hayır,” diye bağırdı prens, “hayır, yapmayın, <em>yapmayın,</em>” ama geç kalmıştı. Arbalet oku Viserion’un boynuna çarparak geri dönerken ve karanlıkta kaybolurken, Quentyn, <em>aptal adam,</em> diye düşünecek kadar vakit buldu. Okun arkasında ateşten bir çizgi ışıldadı; altın ve kırmızı pırıldayan ejderha kanı.</p>

    <p>Arbaletçi el yordamıyla yeni bir ok ararken, ejderhanın dişleri adamın boğazının çevresinde kapandı. Tunç Canavarlar’ın korkutucu kaplan maskelerinden birini takan adam, silahını yere atıp ejderhanın çenesini aralamaya çalıştı, o sırada kaplanın ağzından alevler aktı, arbaletçinin gözleri yumuşak bir ses çıkararak patladı ve tunç maske erimeye başladı. Viserion paralı askerin boğazından büyük bir et parçası kopardı, adamın yanan cesedi yere düşerken, ejderha et parçasını midesine indirdi.</p>

    <p>Diğer Rüzgârla Savrulanlar geri çekiliyordu. Bütün bunlar Güzel Meris için bile fazlaydı. Viserion’un boynuzlu başı, Rüzgârla Savrulanlar ile av arasında bir ileri bir geri hareket ediyordu. Ejderha bir süre sonra paralı askerleri unuttu ve boynunu aşağı eğip ölü adamdan bir ağız dolusu et daha kopardı. Bu sefer bacağından.</p>

    <p>Quentyn kamçısı salladı. “Viserion,” diye bağırdı, bu sefer sesi daha yüksekti. Quentyn bunu yapabilirdi, bunu yapacaktı, babası onu bunu yapması için dünyanın diğer ucuna göndermişti ve Quentyn babasını yarı yolda bırakmayacaktı. <em>“VISERION!”</em> Prens, kamçısını havada <em>şak</em>lattı, kamçının sesi kararmış duvarlarda yankılandı.</p>

    <p>Beyaz baş yukarı kalktı. Altın gözler kısıldı. Ejderhanın burun deliklerinden çıkan dumanlar döne döne havaya yükseldi.</p>

    <p>“Yat,” diye emretti prens. <em>Korkunu koklamasına izin vermemelisin.</em> “Yat, yat, <em>yat.</em>” Kamçıyı havada çevirip ejderhanın yüzüne indirdi. Viserion <em>tıs</em>ladı.</p>

    <p>Sonra, Quentyn bir sıcak hava dalgasıyla sarsıldı ve deri kanatların sesini duydu. Hava kül ve köz doluydu. Kararmış kiremitlerde korkunç bir kükreme yankılanıyordu. Quentyn, arkadaşlarının vahşice bağırdığını işitebiliyordu. Gerris onun adını söylüyordu, tekrar ve tekrar. İri adam feryat ediyordu, “Arkanda, arkanda, <em>arkanda!</em>”</p>

    <p>Quentyn döndü, gözlerini sıcak rüzgârdan korumak için kolunu yüzüne kaldırdı. <em>Rhaegal,</em> diye hatırlattı kendine, <em>yeşil olan Rhaegal.</em></p>

    <p>Quentyn kamçısını kaldırdığında, kamçının yandığını gördü. Eli de yanıyordu. Her yeri, Quentyn’in her yeri yanıyordu.</p>

    <p><em>Ah,</em> diye düşündü prens. Sonra çığlık atmaya başladı.</p>
  </div>
</body>
</html>
