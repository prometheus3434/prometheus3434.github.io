<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Irri onun kolunu hafifçe sarsarken, “Ne oldu?” diye feryat etti Daenerys. Dışarısı kör karanlıktı. <em>Ters giden bir şeyler var,</em> Dany hemen anlamıştı. “Daario mu? Ne oldu?” Rüyasında, o ve Daario, karı ve kocaydılar. Kırmızı kapılı taş bir evde, basit bir hayat yaşayan basit bir aileydiler. Rüyasında, Daario onun her yerini öpüyordu... ağzını, boynunu, göğüslerini.</p>

    <p>“Hayır <em>Khaleesi,</em>” diye mırıldandı Irri. “Hadımınız Gri Solucan ve kel adam. Onları görecek misiniz?”</p>

    <p>“Evet.” Dany, saçlarının karmakarışık ve yatak giysilerinin dağınık olduğunu fark etti. “Giyinmeme yardım et. Bir kadeh şarap da istiyorum. Kafamı temizlemek için.” <em>Rüyamı boğmak için.</em> Dany yumuşak hıçkırık sesleri duyuyordu. “Ağlayan kim?”</p>

    <p>“Köleniz Missandei.” Jhiqui’nin elinde ince bir mum vardı.</p>

    <p>“Hizmetkârım. Benim kölem yok.” Dany anlamamıştı. “Neden ağlıyor?”</p>

    <p>“Ağabeyi için,” dedi Irri.</p>

    <p>Dany, hikâyenin geri kalanını Skahaz, Reznak ve Gri Solucan’dan öğrendi. Adamların getirdiği havadislerin kötü olduğunu onlar tek kelime etmeden önce biliyordu. Kelkafa’nın çirkin suratına bir kez bakmak, bunu anlamak için yeterliydi. “Harpiya’nın Oğulları mı?”</p>

    <p>Skahaz başıyla onayladı. Adamın ağzı gaddardı.</p>

    <p>“Kaç ölü var?”</p>

    <p>Reznak ellerini ovuşturdu. “Do-dokuz Majesteleri. Pis ve şeytani bir iş. Dehşet verici bir gece, dehşet verici.”</p>

    <p><em>Dokuz.</em> Bu kelime, Dany’nin kalbine saplanan bir hançerdi. Gölge savaş, her gece, Meereen’in basamaklı piramitlerinin altında en baştan başlıyordu. Güneş her sabah taze cesetlerin üstüne doğuyordu. Cesetlerin yanındaki kiremitlerin üstüne kanla harpiyalar çiziliyordu. Fazlaca müreffeh yaşayan ya da fazlaca açıksözlü olan her azatlı köle cinayet için hedef oluyordu. <em>Ama bir gecede dokuz kişi...</em> Bu, Dany’yi korkuttu. “Anlatın.”</p>

    <p>Gri Solucan konuştu. “Kullarınız, Majesteleri Kraliçe’mizin barışını muhafaza etmek için Meereen’in kiremitlerinde yürüdükleri sırada tuzağa düşürüldüler. Kullarınızın hepsi iyi silahlanmıştı, mızrakları, kalkanları ve kısakılıçları vardı, ikişer ikişer yürüyorlardı ve ikişer ikişer öldüler. Kullarınız Kara Yumruk ve Cetherys, Mazdhan’ın Labirent’inde arbalet okları tarafından katledildiler. Kullarınız Mossador ve Duran, nehir duvarının altında, yukarıdan atılan taşlarla ezildiler. Kullarınız Altınsaçlı Eladon ve Sadık Mızrak, her gece nöbetlerinden sonra uğradıkları şaraphanede zehirlendiler.”</p>

    <p><em>Mossador.</em> Dany yumruğunu sıktı. Missandei ve ağabeyleri, Şahmeran Adaları’ndan gelen akıncılar tarafından Naath’taki evlerinden alınmış ve Astapor’daki köleliğe satılmışlardı. Genç yaşına rağmen lisanlara karşı büyük bir istidat gösteren Missandei, İyi Ustalar tarafından bir kâtibe yapılmıştı. Mossador ve Marselen o kadar şanslı değillerdi. Hadım edilmiş ve birer Lekesiz’e dönüştürülmüşlerdi. “Katillerden herhangi biri yakalandı mı?”</p>

    <p>“Kullarınız, şaraphanenin sahibini ve adamın kızlarını tutukladılar. Şüpheliler, masum olduklarını söylediler ve merhamet için yalvardılar.”</p>

    <p><em>Hepsi masum olduğunu söyler ve merhamet için yalvarır.</em> “Onları Kelkafa’ya verin. Skahaz, onları birbirlerinden ayrı tut ve sorgula.”</p>

    <p>“Emredersiniz İlahemiz. Onları tatlılıkla mı yoksa acımazca mı sorgulamamı istersiniz?”</p>

    <p>“Başlangıç olarak, tatlılıkla. Hikâyelerini ve zikrettikleri isimleri dinle. Bu işte parmakları olmayabilir.” Dany duraksadı. “Soylu Reznak dokuz kişi dedi. Başka kimler var?”</p>

    <p>“Üç azatlı köle, evlerinde öldürüldüler,” dedi Kelkafa. “Bir tefeci, bir kunduracı ve arpçı Rylona Rhee. Kızı öldürmeden önce parmaklarını kesmişler.”</p>

    <p>Kraliçe irkildi. Rylona Rhee, arpını Bakire kadar tatlı çalardı. Yunkai’de bir köleyken, şehirdeki her soylu aile için müzik yapmıştı. Meereen’de, Yunkaili azatlı köleler arasında bir lidere dönüşmüştü, Dany’nin meclisinde onların sesi olmuştu. “Şu şarap satıcısından başka tutuklumuz yok mu?”</p>

    <p>“Bu kulunuz itiraf etmekten hicap duyuyor ama yok. Bizi affedin lütfen.”</p>

    <p><em>Merhamet,</em> diye düşündü Dany. <em>Ejderhanın merhametini alacaklar.</em> “Skahaz, fikrimi değiştirdim. Adamı acımasızca sorgula.”</p>

    <p>“Bunu yapabilirim. Ya da baba izlerken kızları acımasızca sorgulayabilirim. Adam bu sayede birkaç isim verebilir.”</p>

    <p>“En iyisi hangisi olacaksa onu yap ama bana isimler getir.” Dany’nin öfkesi, midesinde yanan bir ateşe dönüşmüştü. “Daha fazla Lekesiz’in katledilmesine müsaade etmeyeceğim. Gri Solucan, adamlarını kışlalara geri çek. Bundan böyle duvarlarımı, kapılarımı ve şahsımı koruyacaklar. Bugünden itibaren, Meereen’deki barışı muhafaza etmek Meereenlilerin işi olacak. Skahaz, bana eşit sayıda kelkafa ve azatlı köleden oluşan yeni bir nöbet kur.”</p>

    <p>“Emredersiniz. Kaç adam olsun?”</p>

    <p>“Ne kadar adama ihtiyacın varsa o kadar.”</p>

    <p>Reznak mo Reznak soluk soluğaydı. “Majesteleri, onca adamın maaşını ödeyecek sikkeler nereden gelecek?”</p>

    <p>“Piramitlerden. Adını kan vergisi koyun. Her piramitten, Harpiya’nın Oğulları’nın öldürdüğü her azatlı köle karşılığında yüz altın alacağım.”</p>

    <p>Dany’nin sözleri, Kelkafa’nın yüzüne bir gülümseme yerleştirdi. “Halledilecek,” dedi adam. “Lakin Majesteleri bilmeli ki, Ulu Ustalar Zhak ve Merreq, piramitlerini boşaltıp şehirden ayrılmak için hazırlık yapıyorlar.”</p>

    <p>Daenerys, Zhak ve Merreq’den ölümüne bezmişti. Önemli ve önemsiz bütün Meereenlilerden bezmişti. “Bırakın gitsinler. Fakat sırtlarındaki giysilerden başka hiçbir şey götürmesinler. Adamların bütün altınlarının burada, bizimle kaldığından emin olun. Yiyecek stoklarının da.”</p>

    <p>“Majesteleri,” diye mırıldandı Reznak mo Reznak, “bu soylu adamların düşmanlarımıza katılmak niyetinde olduklarını bilemeyiz. Büyük ihtimalle, tepelerdeki malikânelerine gidiyorlar.”</p>

    <p>“Öyleyse altınlarını güvende tutmamıza itiraz etmezler. Tepelerde satın alacak bir şey yok.”</p>

    <p>“Çocukları için korkuyorlar,” dedi Reznak.</p>

    <p><em>Evet,</em> diye düşündü Dany, <em>ben de.</em> “Onları da güvende tutmalıyız. Her iki adamdan da ikişer çocuk alacağım. Diğer piramitlerden de. Bir kız ve bir erkek.”</p>

    <p>“Rehineler,” dedi Skahaz mutlulukla.</p>

    <p>“Yaver çömezleri ve kadeh taşıyıcılar. Eğer Ulu Ustalar itiraz edecek olurlarsa, onlara, bir çocuğun sarayda hizmet vermek üzere seçilmesinin, Batıdiyar’da büyük bir onur olduğunu söyleyin.” Dany geri kalanını söylemedi. “Gidin ve emirlerimi yerine getirin. Yası tutulacak ölülerim var.”</p>

    <p>Dany piramidin tepesindeki dairesine döndüğünde, Missandei’yi yatağının üstünde sessizce ağlarken buldu. Küçük kâtibe, hıçkırıklarının sesini boğmak için elinden gelen her şeyi yapıyordu. “Gel de benimle uyu,” dedi Dany. “Şafağa saatler var.”</p>

    <p>“Majesteleri bu kuluna çok nazik davranıyor.” Missandei yatak örtüsünün altına girdi. “O iyi bir ağabeydi.”</p>

    <p>Dany kollarını kıza doladı. “Bana onu anlat.”</p>

    <p>“Biz küçükken, bana ağaçlara tırmanmayı öğretti. Elleriyle balık tutabilirdi. Bir keresinde onu bahçemizde uyurken buldum, üzerinde yüzlerce kelebek uçuşuyordu. O sabah ağabeyim çok güzel görünüyordu. Bu kulunuz... yani ben, onu çok severdim.”</p>

    <p>“O da seni severdi.” Dany kızın saçlarını okşadı. “İste ve seni bu berbat yerden göndereyim tatlım. Bir gemi bulurum ve seni evine gönderirim. Naath’a.”</p>

    <p>“Sizinle kalmayı tercih ederim. Naath’ta korkarım. Ya köle tacirleri tekrar gelirse? Sizin yanınızdayken kendimi güvende hissediyorum.”</p>

    <p><em>Güven.</em> Bu kelime, Dany’nin gözlerini yaşlarla doldurdu. “Seni güvende tutmak istiyorum.” Missandei sadece bir çocuktu. Dany onun yanında, kendisi de tekrar çocuk olabilirmiş gibi hissediyordu. “Ben küçükken kimse beni güvende tutmadı. Tamam, Sör Willem tuttu ama sonra öldü. Ve Viserys... seni korumak istiyorum ama... bu çok zor. Güçlü olmak çok zor. Her zaman ne yapmam gerektiğini bilemiyorum. Ama bilmek zorundayım. Bu insanların sahip olduğu tek şey benim. Ben kraliçeyim. Ben... ben...”</p>

    <p>“...annesiniz,” diye fısıldadı Missandei.</p>

    <p>“Ejderhaların annesi.” Dany titredi.</p>

    <p>“Hayır. Hepimizin annesi.” Missandei, Dany’ye daha sıkı sarıldı. “Majesteleri uyumalı. Şafak yakında burada olacak. Meclis de öyle.”</p>

    <p>“İkimiz de uyuyacağız ve daha güzel günlerin rüyasını göreceğiz. Gözlerini kapat.” Missandei gözlerini kapattığında, Dany kızın göz kapaklarını öptü ve onu güldürdü.</p>

    <p>Ama öpücükler, uykudan daha kolay geliyordu. Dany gözlerini kapattı ve evini düşünmeye çalıştı. Ejderha Kayası’nı, Kral Toprakları’nı ve Viserys’in anlattığı bütün diğer yerleri... ama düşünceleri, acı bir rüzgâra yakalanmış gemiler gibi Köle Körfezi’ne dönüp duruyordu. Missandei derin uykuya daldığında, Dany kızın kollarının arasından kaydı ve dışarı çıktı. Şafak öncesi karanlıktı, kiremitten inşa edilmiş korkuluklara dayanıp şehre baktı. Önünde bin çatı uzanıyordu; ay tarafından fildişinin ve gümüşün tonlarına boyanmış bin çatı.</p>

    <p>O çatıların altında bir yerde Harpiya’nın Oğulları toplanmıştı. Dany’yi ve onun bütün sevdiklerini öldürüp, onun çocuklarını tekrar zincire vurmak için planlar yapıyorlardı. Aşağıda bir yerde, aç bir çocuk süt için ağlıyordu. Bir yerde yaşlı bir kadın ölüyordu. Bir yerde bir adamla bir genç kız kucaklaşıyor ve hevesli ellerle birbirlerinin giysilerini çıkarıyorlardı. Ama burada sadece, piramitlerin ve çukurların üstüne vuran ay ışığı vardı. Burada sadece Dany vardı, yalnızdı.</p>

    <p>O, ejderhanın kanıydı. Harpiya’nın Oğulları’nı öldürebilirdi. Oğulların oğullarını öldürebilirdi. Oğulların oğullarının oğullarını öldürebilirdi. Fakat bir ejderha, ne aç bir çocuğu doyurabilirdi ne de can çekişen bir kadının acısını dindirebilirdi. <em>Ve bir ejderhayı sevmeye kim cesaret edebilir?</em></p>

    <p>Dany kendini yine Daario’yu düşünürken buldu. Altın dişi, üç dişli sakalı ve <em>arakh</em>’ıyla hançerinin eş kabzalarında dinlendirdiği iri elleriyle Daario. Silahların kabzaları altından dökülmüş ve çıplak kadınlar şeklinde dövülmüştü. Daario, Dany’nin yanından ayrıldığı gün, Dany’nin ona veda ettiği sırada, başparmaklarını hafifçe kadınların üstünde gezdirmişti, geri ve ileri. <em>Bir kılıç kabzasını kıskanıyorum,</em> diye düşündü Dany, <em>altından yapılmış kadınları kıskanıyorum.</em> Daario’yu Kuzu İnsanlar’a göndermek akıllıcaydı. Dany bir kraliçeydi ve Daario Naharis kral hamurundan yoğrulmamıştı.</p>

    <p>Daha dün, Sör Barristan’a, “Çok uzun oldu,” demişti Dany. “Ya Daario bana ihanet ettiyse ve düşman safına geçtiyse?” <em>Üç ihanet göreceksin.</em> “Ya bir kadınla tanıştıysa, Lhazarlı bir prensesle mesela?”</p>

    <p>Yaşlı şövalye Daario’yu ne seviyor ne de ona güveniyordu. Dany bunu biliyordu. Buna rağmen, şövalye nezaketle yanıt verdi. “Sizden daha güzel bir kadın yok Majesteleri. Sadece bir kör bunun aksine inanabilir ve Daario kör değil.”</p>

    <p><em>Değil,</em> diye düşündü Dany. <em>Gözleri koyu mavi, neredeyse mor ve bana gülümsediğinde altın dişi pırıldıyor.</em></p>

    <p>Sör Barristan, Daario’nun geri döneceğinden emindi. Dany’nin yapabileceği tek şey, adamın haklı olması için dua etmekti.</p>

    <p><em>Bir banyo beni teskin eder.</em> Dany, çimenlerin üstünde çıplak ayaklarıyla yürüyerek terastaki havuza gitti. Tenine değen su soğuktu, Dany ürperdi. Küçük balıklar Dany’nin kollarını ve bacaklarını kemirdi. Dany gözlerini kapatıp kendini suya bıraktı.</p>

    <p>Hafif bir hışırtı, gözlerini tekrar açmasına sebep oldu. Dany yumuşak bir su sesi çıkararak doğruldu. “Missandei?” diye seslendi. “Irri? Jhiqui?”</p>

    <p>“Uyuyorlar,” diye cevap verdi bir ses.</p>

    <p>Hurma ağacının altında bir kadın duruyordu, etekleri çimenlere değen başlıklı bir pelerin giymişti. Başlığın altındaki yüz sert ve parlaktı. <em>Maske takıyor,</em> Dany anlamıştı, <em>kırmızı cilalı ahşap bir maske.</em> “Quaithe? Rüya mı görüyorum?” Kulağını çimdikledi ve duyduğu acıyla irkildi, “<em>Balerion</em>’dayken seni rüyamda gördüm, Astapor’a ilk gittiğimizde.”</p>

    <p>“Rüya görmedin. Ne o zaman ne de şimdi.”</p>

    <p>“Burada ne yapıyorsun? Muhafızlarımı nasıl geçtin?”</p>

    <p>“Başka bir yoldan geldim. Muhafızların beni hiç görmedi.”</p>

    <p>“Eğer seslenirsem, seni öldürürler.”</p>

    <p>“Burada olmadığıma dair yemin ederler.”</p>

    <p>“<em>Burada</em> mısın?”</p>

    <p>“Hayır. Dinle beni Daenerys Targaryen. Cam mumlar yanıyor. Yakında beyaz kısrak gelecek. Ve onun ardından ötekiler. Deniz canavarı ve kara alev, aslan ve griffon, güneşin oğlu ve maskaranın ejderhası. Hiçbirine güvenme. Ölümsüzler’i hatırla. Parfüm kokulu kethüdaya dikkat et.”</p>

    <p>“Reznak mı? Ondan neden korkayım?” Dany havuzdan çıktı. Bacaklarından sular süzülüyordu. Kollarının tüyleri serin gece havasında diken diken olmuştu. “Eğer benim için bir uyarın varsa, açıkça konuş. Benden ne istiyorsun Quaithe?”</p>

    <p>Kadının gözlerinde ay ışığı pırıldadı. “Sana yolu göstermek istiyorum.”</p>

    <p>“Yolu hatırlıyorum,” dedi Dany. “Kuzeye varmak için güneye, doğuya varmak için batıya gitmeliyim. İlerlemek için geri dönmeliyim. Ve ışığa dokunmak için gölgelerden geçmeliyim.” Gümüşi saçlarındaki suyu sıktı. “Bilmecelerden bıktım. Qarth’ta bir dilenciydim ama burada kraliçeyim. Sana emrediyorum...”</p>

    <p>“<em>Daenerys.</em> Ölümsüzler’i hatırla. Kim olduğunu hatırla.”</p>

    <p>“Ejderhanın kanı.” <em>Ama ejderhalarım karanlıkta kükrüyor.</em> “Ölümsüzler’i hatırlıyorum. Bana üçün çocuğu dediler. Bana üç binek vadettiler. Üç ateş ve üç ihanet. Biri kanda, biri altında ve biri...”</p>

    <p>“Majesteleri?” Missandei, kraliçenin yatak odasının kapısında duruyordu, elinde bir fener vardı. “Kiminle konuşuyorsunuz?” Dany döndü ve hurma ağacına baktı. Orada kimse yoktu. Başlıklı bir pelerin yoktu, cilalı bir maske yoktu, Quaithe yoktu.</p>

    <p><em>Bir gölge. Bir hatıra. Kimse.</em> Dany ejderhanın kanıydı ama Sör Barristan onu o kanda kusur olduğuna dair uyarmıştı. Çıldırıyor olabilir miyim? Bir zamanlar Dany’nin babasına deli diyorlardı. “Dua ediyordum,” dedi Dany. “Birazdan güneş doğacak. Meclisten önce bir şeyler yesem iyi olur.”</p>

    <p>“Size kahvaltı etmeniz için yiyecek getireyim.”</p>

    <p>Tekrar yalnız kalan Dany, Quaithe’yi bulmak umuduyla piramidin etrafını dolaştı. Adamların Drogon’u yakalamaya çalıştığı yerde bulunan yanık ağaçları ve kararmış toprağı geçti ama duyduğu tek ses, meyve ağaçlarındaki rüzgârdı ve bahçelerdeki yegâne yaratıklar solgun pervanelerdi.</p>

    <p>Missandei bir kavun ve bir kâse haşlanmış yumurtayla birlikte geri döndü ama Dany’nin iştahı yoktu. Gökyüzü aydınlanır ve yıldızlar teker teker kaybolurken, Irri ve Jhiqui, Dany’nin altın püsküllü menekşe rengi ipek bir <em>tokar</em> giymesine yardım ettiler.</p>

    <p>Reznak ve Skahaz ortaya çıktıklarında, Dany kendini onlara kuşkuyla bakarken buldu. Aklında üç ihanet vardı. <em>Parfüm kokulu kethüdaya dikkat et.</em> Şüpheyle Reznak mo Reznak’ı kokladı. <em>Kelkafa’ya onu tutuklamasını ve sorgulamasını emredebilirim.</em> Bu, kehanetin gerçekleşmesini engelleyebilir miydi? Yoksa Reznak’ın yerini başka bir hain mi alırdı? <em>Kehanetler tehlikelidir,</em> diye hatırlattı Dany kendine, <em>ve Reznak göründüğünden fazlası olmayabilir.</em></p>

    <p>Dany mor salonda, abanoz ağacından yapılmış sıranın üstüne saten minderler yığılmış olduğunu gördü. Bu görüntü onu hafifçe gülümsetti. Bu, Sör Barristan’ın işiydi, Dany biliyordu. Yaşlı şövalye iyi bir adamdı ama bazen fazlasıyla gerçekçiydi. <em>Sadece şaka yapmıştım sör,</em> diye düşündü ama yine de minderlerden birine oturdu.</p>

    <p>Uykusuz geçirdiği gece çok geçmeden kendini hissettirdi. Reznak esnaf loncalarıyla ilgili gevezelik ederken, Dany esnemesiyle boğuşuyordu. Görünüşe göre taş ustaları Dany’ye kızgındı. Duvarcılar da öyle. Bazı eski köleler, taş oymacılığı yapıyor ve kiremit diziyorlardı. Hem kalfalardan hem de ustalardan iş çalıyorlardı. “Azatlı köleler çok ucuza çalışıyor Majesteleri,” dedi Reznak. “Bazıları kendilerine kalfa, hatta usta diyor. Teamüllere göre, bu unvanlar sadece lonca esnaflarına aittir. Taş ustaları ve duvarcılar, İlahemiz’den, onların kadim haklarını ve geleneklerini muhafaza etmesini rica ediyorlar.”</p>

    <p>“Azatlı köleler aç oldukları için ucuza çalışıyorlar,” dedi Dany. “Eğer onların taş oymalarını ve duvar örmelerini yasaklarsam, çok geçmeden mum imalatçıları, dokumacılar ve altın ustaları da kapılarıma gelirler ve azatlı kölelerin bu işlerden de menedilmesini isterler.” Bir an düşündü. “Yazın; bundan böyle, kalfa ve usta isimleri sadece lonca üyeleri tarafından kullanılabilir... loncaların, gerekli kabiliyetleri sergileyebilen bütün azatlı köleleri kabul etmesi şartıyla.”</p>

    <p>“Karar duyurulacak,” dedi Reznak. “Majesteleri Kraliçe, Hizdahr zo Loraq’ı dinleyecek mi?”</p>

    <p><em>Yenilgiyi asla kabul etmeyecek mi?</em> “Öne çıksın.”</p>

    <p>Hizdahr bugün <em>tokar</em> giymemişti. Üstünde gri ve mavi renklerde basit bir elbise vardı. Tüylerini de kırptırmıştı. <em>Sakallarını tıraş etmiş ve saçlarını kesmiş,</em> diye fark etti Dany. Adam kelkafa olmamıştı ama en azından o absürt kanatlarından kurtulmuştu. “Berberiniz size iyi hizmet etmiş Hizdahr. Umarım bana berberinizin çıkardığı işi göstermeye gelmişsinizdir. Beni dövüş çukurlarıyla rahatsız etmeye değil.”</p>

    <p>Adam derin bir reverans yaptı. “Korkarım ki rahatsız etmek zorundayım Majesteleri.”</p>

    <p>Dany yüzünü buruşturdu. Kendi insanları bile onu bu konuda rahat bırakmıyordu. Reznak mo Reznak, vergilerden elde edilecek sikkelerin altını çiziyordu. Yeşil Fazilet, çukurları tekrar açmanın tanrıları memnun edeceğini söylüyordu. Kelkafa, Dany’nin bu sayede Harpiya’nın Oğulları’na karşı destek kazanacağını düşünüyordu. Bir zamanlar çukurların şampiyonu olan Güçlü Belwas, “Bırakın dövüşsünler,” diye kükremişti. Sör Barristan bir turnuva düzenlemeyi önermişti; adamın öksüzleri, çukurlarda at koşturabilir ve köreltilmiş silahlarla bir meydan dövüşünde dövüşebilirlerdi. Dany, bu önerinin, iyi niyetli olduğu kadar umutsuzca olduğunu da biliyordu. Meereenlilerin görmek istediği şey, maharet değil kandı. Aksi takdirde, dövüşen köleler zırh giyerlerdi. Sadece küçük kâtibe Missandei, kraliçenin kaygılarını paylaşıyormuş gibi görünüyordu.</p>

    <p>“Sizi altı kez reddettim,” diye hatırlattı Dany, Hizdahr’a.</p>

    <p>“Majesteleri’nin yedi tanrısı var. Belki de kraliçemiz yedinci talebime lütufla bakarlar. Bugün yalnız gelmedim. Arkadaşlarımı dinler misiniz? Onlar da yedi kişi.” Hizdahr, arkadaşlarını teker teker öne çıkardı. “Bu Khrazz. Bu, her daim cesur Karasaçlı Barsena. Bunlar, Count’un Camaron’ı ve Dev Goghor. Bu Benekli Kedi, bu da Korkusuz Ithoke. Son olarak, Kemikkıran Belaquo. Seslerini benim sesime eklemek ve Majesteleri’nden, dövüş çukurlarını tekrar açma izni istemek için geldiler.”</p>

    <p>Dany, Hizdahr’ın yedilisini ismen olmasa da cismen tanıyordu. Bu adamlar, Meereen’in en meşhur dövüşçü kölelerinden bazılarıydı... ve Dany’nin şehri almasına yardım edenler, lağım fareleri tarafından prangalarından kurtarılan dövüşçü kölelerdi. Dany’nin onlara kan borcu vardı. “Sizi dinleyeceğim,” dedi.</p>

    <p>Dövüşçü kölelerin her biri sırayla öne çıkıp Dany’nin çukurları tekrar açmasını istedi. Ithoke sözlerini bitirdiğinde, “Neden?” diye sordu Dany. “Bir efendinin hevesiyle ölüme mahkûm edilen köleler değilsiniz artık. Sizi azat ettim. Neden hayatlarınıza kırmızı kumların üstünde son vermek istiyorsunuz?”</p>

    <p>“Üç yaşımdan beri talim yapıyorum,” dedi Dev Goghor. “Altı yaşımdan beri öldürüyorum. Ejderhaların anası özgür olduğumu söylüyor. Neden dövüşmekte özgür değilim?”</p>

    <p>“Eğer dövüşmek istiyorsan, benim için dövüş. Kılıcını Ana’nın Adamları’na, Özgür Kardeşler’e ya da Sadık Kalkanlar’a ada. Diğer azatlı kölelerime dövüşmeyi öğret.”</p>

    <p>Goghor başını sağa sola salladı. “Eskiden efendim için dövüşüyordum. Siz benim için dövüş diyorsunuz, ben kendim için dövüşeceğim diyorum.” İri adam, domuz büyüklüğündeki elleriyle göğsüne vurdu. “Altın için. Şan için.”</p>

    <p>“Goghor hepimizin adına konuşuyor.” Benekli Kedi’nin tek omzunda bir leopar derisi vardı. “Son satıldığımda, fiyatım üç bin sikkeydi. Bir köleyken kürklerin üstünde uyuyordum ve kırmızı et yiyordum. Şimdi özgürüm. Samanların üstünde uyuyorum ve bulabilirsem tuzlu balık yiyorum.”</p>

    <p>“Hizdahr, kapılarda toplanan sikkelerin yarısının kazananlara verileceğine dair yemin ediyor,” dedi Khrazz. “Ve Hizdahr onurlu bir adamdır.”</p>

    <p><em>Hayır, kurnaz bir adamdır.</em> Daenerys kendini tuzağa düşmüş gibi hissediyordu. “Peki ya kaybedenler? Onlar ne alacak?”</p>

    <p>Sekiz yıl boyunca, karşısına çıkarılan diğer bütün kadınları öldürdüğü söylenen Barsena isimli kadın, “İsimleri, diğer cesur kaybedenlerin isimleriyle birlikte Kader Kapıları’na kazınacak,” dedi. “Bütün erkekler ölecek, kadınlar da... ama hepsi hatırlanmayacak.”</p>

    <p>Dany’nin buna verecek cevabı yoktu. <em>Eğer insanlarımın istediği şey gerçekten buysa, onları geri çevirme hakkına sahip miyim? Meereen, benim olmadan önce onların şehriydi ve heba etmek istedikleri kendi hayatları.</em> “Söylediklerinizi düşüneceğim. Tavsiyeleriniz için teşekkür ederim.” Dany ayağa kalktı. “Yarın sabah kaldığımız yerden devam edeceğiz.”</p>

    <p><em>“Ateş Geçirmez, Meereen Kraliçesi, Andallar’ın, Rhoynarlar’ın ve İlk İnsanlar’ın Kraliçesi, Büyük Çim Denizi’nin</em> Khaleesi<em>’si, Zincir Kıran ve Ejderhaların Anası Daenerys Fırtınadadoğan için diz çökün,”</em> diye bağırdı Missandei.</p>

    <p>Sör Barristan, dairesine dönen Dany’ye eşlik etti. Basamakları tırmanırken, “Bana bir hikâye anlatın sör,” dedi Dany. “Mutlu sonla biten bir kahramanlık hikâyesi.” Mutlu sonlara ihtiyacı vardı. “Bana İşgalci’den nasıl kaçtığınızı anlatın.”</p>

    <p>“Majesteleri. Hayatını kurtarmak için kaçmak kahramanca bir şey değildir.”</p>

    <p>Dany bir minderin üstüne oturdu, bağdaş kurdu ve şövalyeye baktı. “Lütfen. Sizi Kral Muhafızları’ndan azleden, Genç İşgalci’ydi...”</p>

    <p>“Evet, Joffrey. Sebep olarak yaşımı öne sürdüler ama gerçek başkaydı. Çocuk, köpeği Sandor Clegane için beyaz bir pelerin istiyordu. Çocuğun annesi de Kral Katili’nin lord kumandan olmasını arzu ediyordu. Bana söylediklerinde... emrettikleri gibi pelerinimi çıkardım, kılıcımı Joffrey’nin ayaklarının dibine attım ve akılsızca konuştum.”</p>

    <p>“Ne söylediniz?”</p>

    <p>“Gerçeği... ama gerçek, o mecliste hiçbir zaman hoş karşılanmamıştır. Taht odasından başım dik bir şekilde çıktım ama nereye gideceğimi bilmiyordum. Beyaz Kılıç Kulesi’nden başka evim yoktu. Kuzenlerim Hasat Kalesi’nde benim için bir yer bulurlardı, bunu biliyordum, ama Joffrey’nin hoşnutsuzluğunu onların üstüne çekmek istemiyordum. Bana yapılan haksızlığa, Robert’ın affını kabul ederek bizzat sebep olduğumu fark ettiğimde eşyalarımı topluyordum. Robert iyi bir şövalyeydi ama kötü bir kraldı ve oturduğu taht üstünde hiçbir hakkı yoktu. İşte o an, kendimi affettirmek için gerçek kralımı bulmam ve ona sadakatle hizmet etmem gerektiğini anladım.”</p>

    <p>“Ağabeyim Viserys.”</p>

    <p>“Niyetim buydu. Ahırlara vardığımda altın pelerinliler beni yakalamaya çalıştılar. Joffrey bana, içinde öleceğim bir kale önermişti ama hediyesini hakaretle geri çevirmiştim, o da bana bir zindan öneriyordu şimdi. Şehir Muhafızları’nın kumandanı bizzat karşıma çıktı, kınımın boş oluşu onu yüreklendirmişti. Ama kumandanın sadece üç adamı vardı ve ben hâlâ bir hançere sahiptim. Bana el uzattığında, kumandanın yüzünü boydan boya kestim ve atımla diğer adamların arasından geçtim. Kapılara doğru koşarken, Janos Slynt’in, arkamdan koşmaları için adamlara bağırdığını duydum. Kızıl Kale’nin dışına çıktığımda caddeler tıklım tıklımdı, öyle olmasaydı kolayca kaçabilirdim ama beni Nehir Kapısı’nda yakaladılar. Kaleden beri peşimde olan altın pelerinliler, kapıdakilere beni durdurmaları için bağırdılar. Kapıdakiler de mızraklarını indirip yolumu kapattılar.”</p>

    <p>“Bir kılıcınız olmadan onları nasıl geçtiniz?”</p>

    <p>“Gerçek bir şövalye, on muhafıza bedeldir. Kapıdaki adamları gafil avladım. Birini ezdim, mızrağını aldım ve silahı en yakındaki takipçinin boğazına sapladım. Kapıdan geçtiğimde diğer takipçi duraksadı, ben de atımı dörtnala kaldırdım ve şehir arkamda kayboluncaya dek nehir boyunca cehennemden kaçarcasına at sürdüm. O gece, atımı, bir avuç metelik ve birkaç paçavra karşılığında sattım. Ertesi sabah. Kral Toprakları’na giden sıradan insanlardan oluşan bir akıntıya karıştım. Çamur Kapısı’ndan dışarı çıkacaktım, bu yüzden Tanrı Kapısı’ndan girerek şehre geri döndüm. Yüzüm pisti, kirli sakallarım vardı ve bir çomaktan başka silahım yoktu. Kaba yünden yapılmış kıyafetlerim ve çamurdan katılaşmış çizmelerimle, savaştan kaçan diğer yaşlı adamlardan biriydim. Altın pelerinliler benden bir geyik aldılar ve kapıdan içeri girmeme izin verdiler. Kral Toprakları, dövüşten kaçmak ve kendilerine sığınak bulmak için şehre gelmiş insanlarla doluydu. Onların arasında görünmez oldum. Biraz gümüşüm vardı ama gümüşlerimi Dar Deniz’in karşısına geçebilmek için saklamak zorundaydım. Bu yüzden septlerde ve sokak aralarında uyudum, karnımı güveççilerde doyurdum. Sakalımı uzattım ve kendimi yaşla gizledim. Lord Stark’ın başını kaybettiği gün oradaydım, olanları izledim. Daha sonra Yüce Sept’e girdim ve Joffrey pelerinimi aldığı için Yedi’ye şükrettim.”</p>

    <p>“Stark, bir vatan haininin sonuyla karşılaşmış bir vatan hainiydi.”</p>

    <p>“Majesteleri,” dedi Selmy, “Eddard Stark babanızın düşüşünde bir rol oynadı ama size karşı hiçbir husumet beslemiyordu. Hadım Varys’ten sizin bir çocuk olduğunuzu öğrendiğimizde, Robert sizin öldürülmenizi istedi lakin Lord Stark buna karşı çıktı. Çocuk cinayetini tasvip etmektense, Robert’a yeni bir El bulmasını söyledi.”</p>

    <p>“Prenses Rhaenys’i ve Prens Aegon’ı unuttunuz mu?”</p>

    <p>“Asla. Bu Lannisterlar’ın işiydi Majesteleri.”</p>

    <p>“Lannister ya da Stark, ne fark eder? Viserys onlara İşgalci’nin köpekleri derdi. Eğer bir çocuk bir köpek sürüsünün saldırısına uğrarsa, çocuğun boğazını hangi köpeğin parçaladığı önemli midir? Bütün köpekler eşit derecede suçludur. Suç...” Kelimeler Dany’nin boğazında takıldı. <em>Hazzea,</em> diye düşündü Dany, “Çukuru görmem gerek,” derken duydu kendini. Sesi bir çocuğun fısıltısı kadar hafifti. “Beni aşağı götürün sör, lütfen.”</p>

    <p>Yaşlı adamın yüzünden belli belirsiz bir hoşnutsuzluk ifadesi geçti ama kraliçeyi sorgulamak şövalyeye göre değildi. “Nasıl emrederseniz.”</p>

    <p>Aşağı inen en hızlı yol hizmetkâr basamaklarıydı; duvarların içine gizlenmiş dik, dar ve düz basamaklar. Sör Barristan, Dany basamaklardan düşmesin diye bir fener getirdi. Dany’yle şövalyenin etrafını çeviren yirmi farklı renge boyanmış kiremitler, fener ışığının ardında griye ve siyaha devrildi. Dany ve şövalye, taştan oyulmuşçasına kıpırtısız duran Lekesiz muhafızların önünden üç kez geçtiler. Duydukları tek ses, yere sürtünen ayaklarının yumuşak hışırtısıydı.</p>

    <p>Meereen’in büyük piramidi zeminde sessiz ve sakin bir yerdi, tozlarla ve gölgelerle doluydu. Piramidin dış duvarları dokuz metre kalınlığındaydı. Duvarların iç tarafında, ahırlarla kilerlerin arasında ve çok renkli kiremitlerden inşa edilmiş kemerlerde sesler yankılanıyordu. Dany ve şövalye üç muazzam kemerin altından geçtiler, meşale ışığıyla aydınlatılmış bir rampada yürüyüp piramidin altındaki mahzenlere indiler. Sarnıçları, zindanları ve kölelerin kamçılandığı, yüzüldüğü, kor demirlerle dağlandığı işkence odalarını geçtiler. Sonunda, paslanmış menteşeleri olan bir çift devasa demir kapının önüne geldiler.</p>

    <p>Kapılar, Lekesizler tarafından korunuyordu. Lekesizler’den biri Dany’nin emriyle bir anahtar çıkardı. Kapılar açıldı, menteşeler inledi. Daenerys Targaryen karanlığın sıcak kalbine doğru yürüdü ve derin bir çukurun kenarında durdu. On iki metre aşağıda, ejderhalar başlarını kaldırdılar. Gölgelerin içinde dört göz yanıyordu; ikisi erimiş altın, ikisi erimiş bronz.</p>

    <p>Sör Barristan, Dany’nin kolunu tuttu. “Daha fazla yaklaşmayın.”</p>

    <p>“Bana zarar vereceklerini mi düşünüyorsunuz?”</p>

    <p>“Bilmiyorum Majesteleri. Lakin cevabı öğrenmek için sizi tehlikeye atacak değilim.”</p>

    <p>Rhaegal kükredi. Bir sarı alev damlası, karanlığı bir an için gündüze çevirdi. Ateş, duvarları yalayıp geçti ve Dany ısıyı yüzünde hissetti, bir fırından yükselen sıcak hava dalgası gibi. Çukurun karşısında, Viserion’un kanatları durgun havayı canlandırarak açıldı. Ejderha Dany’ye doğru uçmaya çalıştı ama o havalanırken zincirler gerildi ve Viserion karnının üstünde yere yapıştı. Bir adamın yumruğu kadar büyük halkalar, ejderhanın ayaklarını yere bağlamıştı. Hayvanın boynundaki demir tasma duvara sabitlenmişti. Rhaegal da aynı zincirleri takıyordu. Ejderhanın pulları, Selmy’nin fenerinin ışığında yeşim gibi parlıyordu. Rhaegal’ın dişlerinin arasından duman tüttü. Ayaklarının etrafına kemikler saçılmıştı; kırılmış, kararmış, küçük parçalara ayrılmış kemikler. Hava rahatsız edici şekilde sıcaktı, kükürt ve yanık et kokuyordu.</p>

    <p>“Daha büyükler.” Dany’nin sesi kararmış duvarlarda yankılandı. Alnından süzülen ter damlası göğsünün üstüne düştü. “Ejderhaların büyümesinin hiç durmadığı doğru mu?”</p>

    <p>“Eğer yeterince yiyecekleri ve büyüyecek bir alanları olursa. Ama burada zincirliyken...”</p>

    <p>Ulu Ustalar bu çukuru hapishane olarak kullanmışlardı. Çukur, içine beş yüz adam alacak kadar genişti... ve iki ejderha için fazlasıyla yeterliydi. <em>Ama ne kadar zaman için? Ejderhalar çukura sığmayacak kadar büyüdüklerinde ne olacak? Alevlerle ve pençelerle birbirlerine mi saldıracaklar? Kurumuş böğürler ve küçülmüş kanatlarla bitkin ve zayıf mı olacaklar? Sonları gelmeden önce ateşleri mi tükenecek?</em></p>

    <p>Ne çeşit bir anne, çocuklarının karanlıkta çürümesine izin verirdi?</p>

    <p><em>Dönüp arkama bakarsam mahvolurum,</em> dedi Dany kendi kendine. Ama arkasına nasıl bakmazdı? <em>Bunun olacağını görmeliydim. O kadar kör müydüm yoksa gözlerimi, kuvvetin bedelini görmemek için isteyerek mi kapattım?</em></p>

    <p>Dany küçükken, Viserys ona bütün hikâyeleri anlatmıştı. Viserys ejderhalardan bahsetmeyi severdi. Dany, Harrenhal’un nasıl düştüğünü biliyordu. Ateş Tarlası’nı ve Ejderhaların Dansı’nı biliyordu. Dany’nin atalarından biri olan Üçüncü Aegon, öz annesinin, dayısının ejderhası tarafından yakılıp tüketildiğine şahit olmuştu. Ejderhaların korkusuyla yaşayan kasabalardan ve krallıklardan bahseden sayısız şarkı da vardı. Sonra cesur bir ejderha katili gelir ve insanları kurtarırdı. Astapor’da, köle tacirlerinin gözleri erimişti. Yunkai’ye giden yolda, Daario, Kel Sallor’un ve Prendahl na Ghezn’in kesik başlarını Dany’nin ayaklarının dibine fırlattığında, Dany’nin çocukları o başlarla karınlarını doyurmuşlardı. Ejderhalar, insanlardan korkmazdı. Ve bir koyunu boğazından geçirebilecek kadar büyük bir ejderha, bir çocuğu da aynı kolaylıkla yutabilirdi.</p>

    <p>Kızın adı Hazzea’ydı. Dört yaşındaydı. <em>Meğerki kızın babası yalan söylemiş olsun.</em> Adam yalan söylemiş olabilirdi. Ejderhayı ondan başka kimse görmemişti. Adamın kanıtları yanmış kemiklerdi ama yanmış kemikler hiçbir şey kanıtlamazdı. Adam, küçük kızı bizzat öldürmüş ve sonra yakmıştı belki. Kelkafa’ya göre, o adam, istenmeyen bir kız çocuğunu ortadan kaldıran ilk baba olmazdı. <em>Bunu Harpiya’nın Oğulları yapmış ve şehrin benden nefret etmesini sağlamak için Drogon’un marifetiymiş gibi göstermiş de olabilir.</em> Dany buna inanmak istiyordu... ama öyleyse, Hazzea’nın babası öne çıkmak için neden kabul salonunun boşalmasını beklemişti? Amacı Meereenlileri Dany’ye karşı kışkırtmak olsaydı, adam, hikâyesini, salon kulaklarla doluyken anlatırdı.</p>

    <p>Kelkafa, adamın öldürülmesi için ısrar etmişti. “En azından dilini keselim. Bu adamın yalanı hepimizi mahvedebilir Majesteleri.” Dany, kan bedelini ödemeyi tercih etmişti. Kimse ona bir kız evladın ederini söyleyememişti. Bu yüzden Dany, bedeli, bir koyunun yüz katı olarak belirlemişti. “Eğer yapabilseydim Hazzea’yı size geri verirdim,” demişti babaya, “lakin bir kraliçenin kudreti bile bazı şeyleri yapmaya yetmiyor. Kızınızın kemikleri Merhamet Tapınağı’na defnedilecek ve onun anısına gece gündüz yüz mum yanacak. Her yıl, kızınızın isim gününde bana gelin. Diğer çocuklarınız da hiçbir şeyden mahrum kalmayacak... ama bu hikâyeyi bir daha asla anlatmamalısınız.”</p>

    <p>“İnsanlar soru soracak,” demişti yaslı baba. “Hazzea’nın nerede olduğunu ve nasıl öldüğünü soracaklar.”</p>

    <p>“Yılan ısırığı yüzünden öldü,” demişti Reznak mo Reznak. “Aç bir kurt tarafından kaçırıldı. Ani bir hastalık onu aldı. İnsanlara ne isterseniz söyleyin ama ejderhalardan asla bahsetmeyin.”</p>

    <p>Viserion’un pençeleri taşları tırmaladı ve ejderha bir kez daha Dany’ye uçmak isterken muazzam zincirler tekrar gıcırdadı. Viserion istediğini yapamayınca kükredi, kafasını mümkün olduğunca döndürdü ve arkasındaki duvara alev tükürdü. <em>Bu alevin taşları çatlatacak ve demiri eritecek kadar sıcak olmasına ne kadar vakit kaldı?</em></p>

    <p>Kısa bir zaman önce Viserion, Dany’nin omzunda yolculuk ederdi, kuyruğunu onun koluna dolardı. Kısa bir zaman önce Dany, Viserion’a, kendi ellerinden yanık et parçaları yedirirdi. Zincire ilk vurulan ejderha oydu. Daenerys onu çukura bizzat götürmüş ve sayısız öküzle birlikte içeri kapatmıştı. Viserion iyice doyduğunda rehavete kapılmıştı. Ejderha uyurken onu zincirlemişlerdi.</p>

    <p>Rhaegal daha zor olmuştu. Belki de, aradaki taş ve kiremit duvarlara rağmen, çukurda öfkeyle kükreyen kardeşini duymuştu. Neticede, Rhaegal’ı, Dany’nin terasında güneşlenirken zincirden örülmüş bir ağ ile yakalamak zorunda kalmışlardı. Rhaegal öyle amansızca karşı koymuştu ki, onu hizmetkâr basamaklarından aşağı taşımak üç gün almıştı. Mücadele sırasında altı adam yanmıştı.</p>

    <p>Ve Drogon...</p>

    <p>Yaslı baba onun için, <em>kanatlı gölge,</em> demişti. Üç ejderhanın en iri, en acımasız, en vahşi olanı oydu. Gece kadar siyah pulları ve ateş çukurlarına benzeyen gözleri vardı.</p>

    <p>Drogon evden uzakta avlanıyordu ama karnını doyurduğu zaman Büyük Piramit’in zirvesinde, bir zamanlar Meereen’in harpiyasının durduğu yerde güneşlenmekten hoşlanıyordu. Dany’nin adamları onu tam üç kez oraya çıkarmayı denemişler ve üç kez başarısız olmuşlardı. Dany’nin en cesur adamlarından yirmisi, hayatlarını tehlikeye atarak Drogon’u yakalamaya çalışmışlardı. Adamların hemen hepsi yanıklardan mustarip olmuş ve dördü ölmüştü. Dany, Drogon’u, en son üçüncü girişimin akşamında, gün batımında görmüştü. Siyah ejderha, kuzeye uçarak Skahazadhan’ı geçmiş ve Dothrak Denizi’nin uzun çimenlerine doğru gitmişti. Geri dönmemişti.</p>

    <p><em>Ejderhaların anası,</em> diye düşündü Daenerys. <em>Canavarların anası. Dünyanın üstüne ne saldım ben? Ben bir kraliçeyim ama yanık kemiklerden inşa edilmiş tahtım bir bataklığın üstünde duruyor.</em> Dany, ejderhaları olmadan, değil Batıdiyar’ı geri kazanmak, Meereen’i elinde tutmayı nasıl umut edebilirdi? <em>Ben ejderhanın kanıyım,</em> diye düşündü. <em>Eğer onlar canavarsa, ben de öyleyim.</em></p>
  </div>
</body>
</html>
