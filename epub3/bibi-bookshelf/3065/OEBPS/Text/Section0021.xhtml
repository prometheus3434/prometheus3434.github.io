<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Dansçılar pırıldıyordu, tıraşlanmış pürüzsüz bedenleri ince bir yağ tabakasıyla kaplıydı. Alevli meşaleler, davulların ritmi ve bir flütün titrek sesiyle elden elde geçiyordu; ikisi ne zaman havada kesişse, çıplak bir kız dönerek aradan atlıyordu. Meşale ışığı yağlı kollardan, bacaklardan ve kalçalardan yansıyordu.</p>

    <p>Üç adam sertleşmişti. Onların tahrik olmuş görüntüsü tahrik ediciydi ama Daenerys Targaryen bunu aynı zamanda komik de buluyordu. Adamların hepsi aynı boydaydı, uzun bacakları ve dümdüz karınları vardı, bütün kasları taştan oyulmuşçasına keskin hatlıydı. Adamların yüzleri bile aynı görünüyordu... ki bu tuhaftı, çünkü adamlardan birinin teni abanoz kadar siyahtı, ikincisinin teni süt gibi beyazdı ve üçüncüsünün teni cilalanmış bakır gibi parlaktı.</p>

    <p><em>Niyetleri beni tahrik etmek mi?</em> Dany ipek minderlerin arasında kıpırdandı. Sütunların önünde duran Lekesizler dikenli miğferlerinin içinde heykel gibi görünüyorlardı, pürüzsüz yüzleri ifadesizdi. Bütün adamlar onlar gibi değillerdi. Dansı seyreden Reznak mo Reznak’ın ağzı açıktı, dudakları ıslak ıslak parlıyordu. Hizdahr zo Loraq, yanındaki adama bir şeyler söylüyordu ama gözleri sürekli dansçı kızların üstündeydi. Kelkafa’nın çirkin ve yağlı suratı her zaman olduğu gibi sertti ama o da hiçbir şeyi kaçırmıyordu.</p>

    <p>Şeref konuğunun ne hayal ettiğini anlamak daha zordu. Dany’yle birlikte yüksek masada oturan solgun, zayıf, şahin suratlı adam, vişne çürüğü ipeğin ve altın dokuma kumaşın içinde göz kamaştırıcı görünüyordu. Bir inciri küçük, dikkatli ve zarif ısırıklarla yiyen adamın kel kafası meşale ışığında parlıyordu. Dansçıları takip etmek için başını döndürdüğünde, Xaro Xhoan Daxos’un burnundaki opal taşlar göz kırpıyordu.</p>

    <p>Dany, Xaro’nun onuruna Qarth tarzında bir elbise giymişti. Menekşe rengi atlastan dikilmiş elbisenin yakası, Dany’nin sol göğsünü açıkta bırakacak şekilde kesilmişti. Dany’nin platin saçları omuzlarına dökülüyor, neredeyse göğüs ucuna kadar düşüyordu. Salondaki adamların yarısı ona kaçamak bakışlar atıyordu ama Xaro hiç bakmıyordu. Qarth’ta da aynıydı. Dany tacir prensi bu şekilde etkileyemiyordu. <em>Ama onu etkilemek zorundayım.</em> Xaro, <em>İpek Bulut</em> isimli kadırgayla Qarth’tan gelmişti, ona refakat eden on üç kadırga daha vardı. Adamın donanması cevaplanmış bir duaydı. Dany köleliğe son verdiğinden bu yana Meereen’deki ticaret tamamen durmuştu ama Xaro ticareti eski haline getirecek güce sahipti.</p>

    <p>Davullar kreşendo yaptığında, dansçı kızlardan üçü havada dönerek alevlerin üzerinden atladılar. Erkek dansçılar onları bellerinden yakalayıp cinsel organlarının üstüne kaydırdılar. Dany, sırtlarını büken ve bacaklarını eşlerine dolayan kadınları izledi. Flütler ağladı ve erkekler müzikle birlikte içeri girdiler. Dany aşk eylemini daha önce görmüştü; Dothraklar, tıpkı kısraklar ve aygırlar gibi alenen çiftleşirlerdi. Ama şehvetin müziğe dönüşmesine ilk kez şahit oluyordu.</p>

    <p>Yüzü sıcaktı. <em>Şarap,</em> dedi Dany kendi kendine. Ama bir şekilde, kendini Daario Naharis’i düşünürken buldu. Daario’nun ulağı bu sabah gelmişti. Fırtına Kargaları, Lhazar’dan dönüyordu. Dany’nin kumandanı ona geri geliyor ve yanında Kuzu İnsanlar’ın dostluğunu getiriyordu. <em>Yiyecek ve ticaret,</em> diye hatırlattı Dany kendine. <em>Beni yarı yolda bırakmadı, bırakmayacak da. Daario, şehrimi kurtarmama yardım edecek.</em> Kraliçe, Daario’nun yüzünü görmek istiyordu, onun üç çatallı sakalını okşamak istiyordu, ona sıkıntılarını anlatmak istiyordu... ama Fırtına Kargaları hâlâ günlerce uzakta, Khyzai Geçidi’nin arkasındaydı ve Dany’nin yönetecek bir diyarı vardı.</p>

    <p>Mor sütunların arasında duman asılıydı. Dansçılar diz çöktüler, başlarını eğdiler. “Muhteşemdiniz,” dedi Dany. “Böylesi zarafete, böylesi güzelliğe sık rastlamıyorum.” Eliyle Reznak mo Reznak’ı çağırdı. Kethüda hemen Dany’nin yanına gitti. Adamın kel ve buruşuk kafasında ter boncukları vardı. “Konuklarımıza banyolara kadar eşlik et ki kendilerine gelsinler. Onlara yiyecek ve içki de getir.”</p>

    <p>“Şeref duyarım Majesteleri.”</p>

    <p>Daenerys, Irri’nin doldurması için kadehini uzattı. Şarap tatlı ve sertti, doğu baharatlarıyla aromalanmıştı. Dany’nin son zamanlarda içtiği kıvamsız Ghiscar şaraplarından çok daha üstündü. Xaro, Jhiqui’nin getirdiği tepsideki meyveleri inceledi ve bir hurmada karar kıldı. Meyvenin turuncu kabuğu, Xaro’nun burnundaki mercana uydu. Xaro bir ısırık aldı ve yüzünü buruşturdu. “Mayhoş.”</p>

    <p>“Lordum daha tatlı bir şey mi tercih eder?”</p>

    <p>“Tatlı usandırır. Mayhoş meyveler ve mayhoş kadınlar hayata lezzet verir.” Xaro bir ısırık daha aldı. “Daenerys, tatlı kraliçe, huzurunda bir kez daha bulunmak bana nasıl bir zevk veriyor anlatamam. Qarth’tan bir çocuk ayrıldı, güzel olduğu kadar şaşkındı. Onun kendi kıyametine doğru yelken açtığını düşünüp korkmuştum. Lakin onu burada, tahta çıkarılmış halde buldum. Kadim şehrin baş hanımı. Düşlerinden kurduğu kudretli bir ordu tarafından çevrelenmiş.”</p>

    <p><em>Hayır,</em> diye düşündü Dany, <em>ordumu kan ve ateşten kurdum.</em> “Bana geldiğin için mutluyum. Yüzünü tekrar görmek güzel dostum.” <em>Sana güvenmiyorum ama sana ihtiyacım var. On Üçler’ine ihtiyacım var. Gemilerine ihtiyacım var. Ticaretine ihtiyacım var.</em></p>

    <p>Meereen, Yunkai ve Astapor asırlar boyunca köle ticaretinin dingil çivileri olmuşlardı. Dothraklı khal’lar ve Şahmeran Adası’nın korsanları ele geçirdikleri tutsakları bu şehirlere satarlardı ve dünyanın geri kalanı köle almak için gelirdi. Köleler olmadan, Meereen’in tacirlere verecek çok az şeyi vardı. Ghiscar tepeleri bakırla doluydu ama bu metal, dünyayı bronzun yönettiği zamanlardaki kadar değerli değildi. Bir zamanlar kıyı şeridi boyunca büyüyen uzun sedir ağaçları artık büyümüyordu. Sedirler, Eski İmparatorluk’un baltaları tarafından kesilmiş ya da Ghis’in Valyria’ya karşı açtığı savaş sırasında ejderha ateşi tarafından tüketilmişti. Ağaçlar gittiğinde, toprak sıcak güneşin altında kavrulmuş ve kırmızı bulutlar halinde havaya savrulmuştu. Galazza Galare, Merhamet Tapınağı’nda, “İnsanlarımı köle tacirlerine dönüştüren şey felaketlerdi,” demişti Dany’ye. <em>Ve ben de, o köle tacirlerini tekrar insana dönüştürecek olan felaketim,</em> diye yemin etmişti Dany kendi kendine.</p>

    <p>“Gelmek zorundaydım,” dedi Xaro ruhsuz bir ses tonuyla. “Qarth’ta, o kadar uzakta olmama rağmen, korkutucu hikâyeler benim kulağıma kadar geldi. Hikâyeleri duyduğumda ağladım. Söylentiye göre, düşmanların seni katledecek adama zenginlik, şan ve yüz bakire köle vadetmiş.”</p>

    <p>“Harpiya’nın Oğulları.” <em>Bunu nereden biliyor?</em> “Geceleri duvarlara bir şeyler çiziyorlar ve dürüst azatlı köleleri uykularında öldürüyorlar. Güneş doğduğunda böcekler gibi saklanıyorlar. Tunç Canavarlar’ımdan korkuyorlar.” Skahaz mo Kandaq, Dany’nin isteği üzerine yeni bir nöbet birliği kurmuştu. Birlik, eşit sayıda azatlı köleden ve kel kafalı Meereenliden oluşuyordu. Tunç Canavarlar, koyu renk başlıklar ve tunç maskeler takarak gece gündüz caddelerde dolaşıyordu. Harpiya’nın Oğulları, ejderha kraliçesine hizmet eden her vatan haini için korkunç bir ölüm vadetmişti. Hainlerin dostları ve akrabaları da aynı cezayı alacaktı. Bu yüzden Kelkafa’nın adamları gerçek yüzlerini saklıyor ve etrafta çakallar, baykuşlar ve diğer hayvanlar olarak dolaşıyorlardı. “Eğer Oğullar beni caddelerde tek başıma dolaşırken görseler, onlardan korkmak için bir sebebim olabilir. Ama sadece geceyse ve ben hem çıplak hem de silahsızsam. Onlar korkak yaratıklar.”</p>

    <p>“Bir korkağın bıçağı, bir kraliçeyi, bir kahramanın bıçağı kadar kolay öldürebilir. Kalbimin sevincinin etrafında Dothraklı at efendilerinin olduğunu bilsem geceleri daha rahat uyurdum. Qarth’ta yanından hiç ayrılmayan kansüvarilerin vardı. Nereye gittiler?”</p>

    <p>“Aggo, Jhaqo ve Rakharo hâlâ hizmetimdeler.” <em>Benimle oyun oynuyor.</em> Dany de oyun oynayabilirdi. “Ben sadece küçük bir kızım ve bu meselelerle ilgili çok az şey bilirim. Bununla birlikte, benden daha yaşlı ve daha akıllı adamlar, Meereen’i elimde tutmak için şehrin art bölgelerini de kontrol altında tutmam gerektiğini söylüyorlar. Lhazar’ın batısındaki bütün toprakları ve Yunkai tepelerine kadar uzanan uzak güneyi.”</p>

    <p>“Senin art bölgelerin benim için değerli değil. Sen öylesin. Başına kötü bir şey gelecek olursa, bu dünya bütün tadını kaybeder.”</p>

    <p>“Lordum benim için bu kadar kaygılanarak nezaket gösteriyor ama ben iyi korunuyorum.” Dany, Barristan Selmy’nin tek elini kılıcının kabzasına koymuş halde ayakta durduğu yeri işaret etti. “Ona Cesur Barristan diyorlar. Beni iki kez suikasttan kurtardı.”</p>

    <p>Xaro şüpheli gözlerle Selmy’yi inceledi. “Yaşlı Barristan mı dedin? Ayı şövalyesi daha gençti ve kendini sana adamıştı.”</p>

    <p>“Jorah Mormont’tan bahsetmek istemiyorum.”</p>

    <p>“Elbette. O adam kaba ve kıllıydı.” Tacir prens, masanın üstüne eğildi. “Bırak da bunlar yerine aşktan, düşlerden ve arzulardan bahsedelim Daenerys, dünyadaki en güzel kadın. Sana bakmak beni sarhoş ediyor.”</p>

    <p>Dany, Qarth’ın abartılı iltifatlarına yabancı değildi. “Eğer sarhoşsan, şarabı suçla.”</p>

    <p>“Hiçbir şarap senin güzelliğin kadar sarhoş edici değildir. Daenerys gittiğinden beri malikânem bir mezar kadar boş görünüyor. Şehirlerin Kraliçesi’ndeki bütün hazlar, ağzımda kül tadı bırakıyor. Beni neden terk ettin?”</p>

    <p><em>Ben senin şehrinden can korkusuyla, kaçarak ayrıldım.</em> “Zamanı gelmişti. Qarth gitmemi istiyordu.”</p>

    <p>“Kim? Safkanlılar mı? Onların damarlarında su akar. Baharatçılar mı? Onların kulaklarının arasında bozuk süt vardır. Ve bütün Ölümsüzler öldü. Beni kocan olarak almalıydın. Sana seninle evlenmek istediğimi söylediğimden eminim. Hatta sana yalvardım.”</p>

    <p>“Sadece elli kez,” diyerek dalga geçti Daenerys. “Çok çabuk pes ettin lordum. Zira gerçekten <em>evlenmeliyim.</em>”</p>

    <p>Kraliçenin kadehini tekrar doldururken, “Bir <em>khaleesi,</em> bir khal ile evlenmeli,” dedi Irri. “Bu bilinir.”</p>

    <p>“Tekrar sormalı mıyım?” dedi Xaro. “Hayır, bu gülümsemeyi tanıyorum. Erkeklerin kalbiyle oynayan bir kraliçe, zalim bir kraliçedir. Benim gibi mütevazı tacirler, senin mücevherli terliklerinin altındaki taşlardan başka bir şey değildir.” Xaro’nun beyaz yanağından bir damla gözyaşı süzüldü.</p>

    <p>Dany, Xaro’yu, bu gözyaşından etkilenmeyecek kadar iyi tanıyordu. “Ah, kes şunu.” Masadaki kâseden bir kiraz aldı ve onu Xaro’nun burnuna attı. “Genç bir kız olabilirim ama bir meyve tabağını göğüslerimden daha heyecan verici bulan bir adamla evlenecek kadar aptal değilim. Hangi dansçıları izlediğini gördüm.”</p>

    <p>Xaro gözyaşını sildi. “Majesteleri’nin izlediği dansçıları izledim. Görüyorsun, ikimiz aynıyız. Eğer beni kocan olarak almayacaksan, kölen olmaktan mutluluk duyarım.”</p>

    <p>“Köle istemiyorum. Seni azat ediyorum.” Xaro’nun mücevherli burnu cazip bir hedef oluşturuyordu. Dany bu sefer bir kayısı attı.</p>

    <p>Xaro kayısıyı havada yakaladı ve bir ısırık aldı. “Bu çılgınlık nereden çıktı? Qarth’u konuğumken benim kölelerimi de azat etmediğin için kendimi şanslı mı saymalıyım?”</p>

    <p><em>Ben yalvaran kraliçeydim ve sen On Üçler’in Xaro’suydun,</em> diye düşündü Dany. <em>Ve istediğin yegâne şey, ejderhalarımdı.</em> “Kölelerin iyi muamele görüyor ve mutlu görünüyorlardı. Gözlerim Astapor’da açıldı ve çılgınlık o zaman başladı. Lekesizler’in nasıl yaratıldığını ve nasıl eğitildiğini biliyor musun?”</p>

    <p>“Hiç şüphem yok ki, zalimce. Bir demirci kılıç yaparken bıçağı ateşe sokar, onu çekiçle döver ve sonra tavlanması için buzlu suya batırır. Eğer meyvenin tatlı tadından keyif almak istiyorsan ağacı sulaman gerekir.”</p>

    <p>“Bu ağaç kanla sulandı.”</p>

    <p>“Bir asker yetiştirmenin başka bir yolu var mı? Dansçılarımı keyifle izledin. Onların Yunkai’de doğmuş ve eğitilmiş köleler olduğunu öğrenmek seni şaşırtır mı? Yürüyecek yaşa geldiklerinden beri dans ediyorlar. Böyle bir kusursuzluğa başka nasıl ulaşılır?” Xaro bir yudum şarap içti. “Erotik danslarda da ehillerdir. Onları Majesteleri Kraliçe’ye hediye edebileceğimi düşündüm.”</p>

    <p>“Elbette.” Dany şaşırmamıştı. “Onları azat ederim.”</p>

    <p>Xaro irkildi. “Peki özgürlükle ne yapacaklar? Bir balığa zırh vermek gibi bir şey. Onlar dans etmek için yaratıldılar.”</p>

    <p>“Kim tarafından yaratıldılar? Efendileri tarafından mı? Belki de dansçıların inşa etmeyi, ekmek pişirmeyi ya da çiftçilik yapmayı tercih ederlerdi.”</p>

    <p>“Belki de filler bülbül olmak isterdi. Meereen’in geceleri tatlı şarkılar yerine sağır edici boru sesleriyle dolardı ve ağaçlar devasa gri kuşların ağırlığının altında çatırdardı.” Xaro iç geçirdi. “Daenerys, benim haz kaynağım, şu genç ve tatlı göğüslerinin altında hassas bir kalp var... ama senden daha yaşlı ve daha akıllı bir baştan tavsiye al. Kötü görünen pek çok şey aslında iyi olabilir. Yağmuru düşün.”</p>

    <p>“Yağmur?” <em>Beni aptal mı sanıyor yoksa sadece bir çocuk olduğumu mu düşünüyor?</em></p>

    <p>“Yağmur üstümüze yağdığı zaman ona lanet okuruz ama yağmur olmazsa açlıktan kırılırız. Dünyanın yağmura ihtiyacı vardır... ve kölelere. Yüzünü buruşturuyorsun ama bu doğru. Qarth’ı düşün. Sanat, müzik, sihir, ticaret; bizi hayvandan çok insan yapan her şey. Qarth, bütün diğer insanların üstünde oturur, tıpkı senin, şu piramidin tepesinde oturduğun gibi... ama aşağıda, kiremitlerin yerinde, Şehirlerin Kraliçesi’nin bütün ihtişamı kölelerin sırtına dayanır. Kendine bir sor, eğer bütün insanlar yiyecek için toprağı deşmek zorunda olsaydı, herhangi bir adam yıldızları dikkatle izlemek için başını yukarı kaldırabilir miydi? Eğer her birimiz bir kulübe inşa etmek için belimizi kırmak zorundaysak, tanrıları methetmek için tapınakları kim yapacak? Bazı adamlar büyük olmak için yaratılır, bazıları da köle olmak için.”</p>

    <p>Xaro, Dany için fazla belagatliydi. Dany’nin verecek cevabı yoktu, karnındaki tuhaf histen başka hiçbir şeyi yoktu. “Kölelik ve yağmur aynı şeyler değil,” diye üsteledi. “Üstüme yağmur da yağdı, satıldım da. İkisi <em>aynı değil.</em> Kimse birinin <em>malı</em> olmak istemez.”</p>

    <p>Xaro omuzlarını silkti. “Tesadüfe bak ki, tatlı şehrinde karaya çıktığımda, nehir kıyısında, bir zamanlar malikânemde konuk ettiğim bir adamla karşılaştım; ender bulunan baharatlarla ve kaliteli şaraplarla uğraşan bir tacir. Belden yukarısı çıplaktı, teni kıpkırmızıydı ve soyuluyordu. Adam bir çukur kazıyormuş gibi görünüyordu.”</p>

    <p>“Çukur değil. Hendek. Nehirden tarlalara su getirmek için. Fasulye yetiştirmek niyetindeyiz. Fasulye tarlalarına su lazım.”</p>

    <p>“Eski dostumun kazı işine yardım etmesi ne büyük incelik. Üstelik böyle bir iş ona hiç uygun değil. Ona seçme hakkı tanınmamış olması mümkün mü? Hayır, elbette öyle değildir. Meereen’de hiç köle yok.”</p>

    <p>Dany’nin yüzü kızardı. “Arkadaşına yiyecek ve barınakla ödeme yapıldı. Zenginliğini geri veremem. Meereen’in nadide baharatlardan çok fasulyeye ihtiyacı var ve fasulye için su gerek.”</p>

    <p>“Dansçılarıma da hendek mi kazdıracaksın? Tatlı kraliçem, arkadaşım beni gördüğünde dizlerinin üstüne düştü ve onu bir köle olarak satın alıp Qarth’a götürmem için bana yalvardı.”</p>

    <p>Dany kendini tokat yemiş gibi hissetti.</p>

    <p>“Öyleyse onu satın al.”</p>

    <p>“Eğer memnun olacaksan. <em>Onun</em> memnun olacağını biliyorum.” Xaro, elini Dany’nin koluna koydu. “Sana sadece bir dostun söyleyebileceği gerçekler var. Qarth’a bir dilenci olarak geldiğinde sana yardım ettim ve sana bir kez daha yardım etmek için uzun fersahlar ve fırtınalı denizler geçtim. Açıkça konuşabileceğimiz bir yer var mı?”</p>

    <p>Dany, Xaro’nun parmaklarının sıcaklığını hissedebiliyordu. <em>Qarth’ta da sıcaktı,</em> diye hatırladı, <em>bana ihtiyacı kalmadığı güne kadar.</em> Ayağa kalktı. “Gel,” dedi. Xaro onu takip etti. Sütunların arasından geçtiler ve piramidin zirvesindeki özel daireye çıkan geniş mermer basamaklara gittiler.</p>

    <p>“Ah, kadınların en güzeli,” dedi Xaro basamakları tırmanırken, “arkamızda ayak sesleri var. Takip ediliyoruz.”</p>

    <p>“Yaşlı şövalyem seni korkutmuyor, değil mi? Sör Barristan sırlarımı saklayacağına dair yemin etti.”</p>

    <p>Dany, Xaro’yu, şehre tepeden bakan terasa çıkardı. Meereen’in üzerindeki siyah semada dolunay yüzüyordu. “Yürüyelim mi?” Dany tacir prensin koluna girdi. Hava, gece açan çiçeklerin kokusuyla ağırlaşmıştı. “Yardımdan bahsettin. Öyleyse benimle ticaret yap. Meereen’in satacak tuzu ve şarabı var.”</p>

    <p>“Ghiscar şarabı mı?” Xaro yüzünü ekşitti. “Deniz, Qarth’ın bütün tuz ihtiyacını karşılıyor ama bana dilediğin kadar zeytin satabilirsin. Zeytinyağı da.”</p>

    <p>“Zeytinim yok. Köle tacirleri ağaçları yaktı.” Asırlar boyunca Köle Körfezi’nin bütün kıyılarında zeytin yetişmişti ama Dany’nin ordusu şehre yaklaşırken, Meereenliler kadim ağaçlıkları ateşe vermişlerdi. Dany’ye sadece kararmış bir çöl bırakmışlardı. “Yeniden ağaç dikiyoruz ama bir zeytin ağacının meyve vermesi yedi yıl alıyor. Tamamıyla verimli olması için otuz yıl geçmesi gerekiyor. Bakıra ne dersin?”</p>

    <p>“Hoş bir metal fakat bir kadın kadar değişken. Ama altın... altın samimidir. Qarth sana memnuniyetle altın verir... köleler karşılığında.”</p>

    <p>“Meereen, içinde özgür insanların yaşadığı özgür bir şehirdir.”</p>

    <p>“Meereen, bir zamanlar zengin olan yoksul bir şehirdir. Bir zamanlar şişman olan aç bir şehirdir. Bir zamanlar huzurlu olan kanlı bir şehirdir.”</p>

    <p>Xaro’nun suçlaması can yakıcıydı. Bu suçlamanın içinde çok fazla gerçek vardı. “Meereen yine zengin, şişman ve huzurlu olacak. Aynı zamanda özgür. Köle alman gerekiyorsa Dothraklılara git.”</p>

    <p>“Dothraklılar köle yaratır, Ghiscarlılar köleleri eğitir. Ayrıca at efendileri, Qarth’a varmak için tutsaklarını kızıl topraklardan geçirmek zorundalar. Yüzlerce tutsak ölür, binlercesi ölmezse tabii... sayısız at da ölür, bu yüzden hiçbir khal bu riski göze almaz. Bir de şu var: Qarth, duvarlarının dibinde cirit atan <em>khalasar</em>’lar olsun istemez. Bütün o atların pis kokuları... amacım seni gücendirmek değil <em>Khaleesi.</em>”</p>

    <p>“Atlar dürüstçe kokar. Bazı büyük lordlar ve tacir prensler için bunu söyleyemeyiz.”</p>

    <p>Xaro nükteyi duymazdan geldi. “Daenerys, sana karşı dürüst olmama izin ver. Bir dost dürüst olmalıdır. Meereen’i zengin, şişman ve huzurlu bir yer <em>yapamayacaksın.</em> Bu şehre sadece yıkım getireceksin, tıpkı Astapor’a getirdiğin gibi. Hazzat Boynuzları’nda bir mücadele yaşandığından haberdarsın, değil mi? Kasap Kral koşarak sarayına döndü, kralın yeni Lekesizler’i de onun peşinden koşuyor.”</p>

    <p>“Bu biliniyor.” Esmer Ben Plumm, araziden mücadeleyle ilgili haberler göndermişti. “Yunkai yeni paralı askerler satın aldı ve Yeni Ghis’ten iki lejyon onların yanında savaştı.”</p>

    <p>“İki çok yakında dört olacak, sonra da on. Ayrıca, daha fazla kılıç tutmak için Myr’e ve Volantis’e Yunkaili elçiler gönderildi. Kedi Tayfası, Uzun Mızraklar ve Rüzgârla Savrulanlar. Bazıları, Bilge Ustalar’ın Altın Mürettebat’ı da aldığını söylüyor.”</p>

    <p>Bir vakitler, Dany’nin ağabeyi Viserys, onun davasına destek olurlar umuduyla Altın Mürettebat’ın kumandanları için bir ziyafet düzenlemişti. <em>Kumandanlar Viserys’in yemeğini yemiş, yalvarışlarını dinlemiş ve gülmüşlerdi.</em> Dany o zamanlar küçük bir kızdı ama hatırlıyordu. “Benim de paralı askerlerim var.”</p>

    <p>“İki grup. Yunkai, mecbur kaldığı takdirde sana karşı yirmi grup gönderecek. Ve bu gruplar yürüyüşe geçtiklerinde yalnız yürümeyecekler. Tolos ve Mantarys ittifak konusunda anlaşmaya vardılar.”</p>

    <p>Eğer doğruysa, bu kötü bir haberdi. Daenerys yeni arkadaşlar edinmek umuduyla Tolos ve Mantarys’e heyetler göndermişti. Elçiler geri dönmemişti. “Meereen, Lhazar’la ittifak yaptı.”</p>

    <p>Xaro güldü. “Dothraklı at efendileri Lhazarlılara <em>Kuzu İnsanlar</em> der. Kuzu İnsanlar kırpıldıklarında sadece melerler. Onlar savaşçı insanlar değiller.”</p>

    <p><em>Kuzu gibi bir arkadaşın olması bile hiç arkadaşın olmamasından iyidir.</em> “Bilge Ustalar misallerini takip etmeli. Yunkai’yi bir kez esirgedim ama aynı hatayı tekrar yapmam. Bana saldırmaya cüret ederlerse, Sarı Şehir’i yerle bir ederim.”</p>

    <p>“Ve sen Yunkai’yi yerle bir etmekle meşgulken tatlım, arkanda kalan Meereen ayaklanır. Gözünü tehlikelere karşı kapatma Daenerys. Hadımların iyi askerler ama Astapor düştüğü anda Yunkai’nin göndereceği orduya kıyasla azlar.”</p>

    <p>“Azatlı kölelerim...” diye başladı Dany.</p>

    <p>“Yatak köleleri, berberler ve kiremit ustaları savaş kazanamazlar.”</p>

    <p>Dany, Xaro’nun bu konuda yanılıyor olmasını umdu. Azatlı köleler eskiden düzensiz bir kalabalıktı ama Dany, savaşabilecek yaşta olan adamları gruplara ayırmış ve Gri Solucan’a onları birer askere dönüştürmesini emretmişti. <em>Bırak ne isterse düşünsün.</em> “Unuttun mu? Benim <em>ejderhalarım</em> var.”</p>

    <p>“Var mı? Qarth’tayken, seni omzunda bir ejderha olmadan görmek mümkün değildi... ama şimdi, şu güzel omzun, o tatlı göğsün kadar çıplak.”</p>

    <p>“Ejderhalarım büyüdü ama omuzlarım büyümedi. Evden uzak arazilerde avlanıyorlar.” <em>Hazzea, beni affet.</em> Dany, Xaro’nun ne tür fısıltılar duyduğunu ve neler bildiğini merak etti. “Eğer bir şüphen varsa, ejderhalarımı Astapor’un İyi Ustalar’ına sor.” <em>Bir köle tacirinin gözlerinin eriyip aktığını gördüm.</em> “Bana doğruyu söyle eski dostum, eğer ticaret yapmak için değilse, neden beni görmeye geldin?”</p>

    <p>“Kalbimin kraliçesine bir hediye getirmek için.”</p>

    <p>“Devam et.” <em>Bu nasıl bir tuzak şimdi?</em></p>

    <p>“Qarth’ta vermem için yalvardığın bir hediye. Gemiler. Koyda on üç gemi var. Eğer istersen hepsi senin. Sana bir donanma getirdim. Seni evine, Batıdiyar’a götürmesi için.”</p>

    <p><em>Bir donanma.</em> Bu, Dany’nin umut edebileceğinden fazlaydı ve elbette ki onu huzursuz etti. Xaro, Qarth’ta Dany’ye otuz gemi önermişti... bir ejderha karşılığında. “Peki gemiler için istediğin fiyat nedir?”</p>

    <p>“Hiç. Artık ejderhalara karşı şehvet duymuyorum. <em>İpek Bulut</em>’um denize açıldığında, ejderhaların Astapor’da neler yaptığını gördüm. Gemiler senindir tatlı kraliçem. On üç kadırga ve kürekçiler.”</p>

    <p><em>On üç. Elbette.</em> Xaro, On Üçler’den biriydi. Gruba üye olan her arkadaşını birer gemi vermeye ikna ettiği şüphesizdi. Dany, bu tacir prensi, onun kendi on üç gemisini feda etmeyeceğini bilecek kadar iyi tanıyordu. “Bunu düşünmeliyim. Gemileri teftiş edebilir miyim?”</p>

    <p>“Şüpheci biri olmuşsun Daenerys.”</p>

    <p><em>Her zaman.</em> “Akıllı biri oldum Xaro.”</p>

    <p>“İstediğin kadar teftiş et. Tatmin olduğunda, bana derhal Batıdiyar’a döneceğine dair söz ver ve gemiler senin olsun. Ejderhalarının, yedi yüzlü tanrının ve babanın küllerinin üstüne yemin et ve git.”</p>

    <p>“Eğer bir ya da üç yıl beklemeye karar verirsem ne olacak?”</p>

    <p>Xaro’nun yüzünden kederli bir ifade geçti. “Bu beni çok üzer tatlı hazzım... şimdi ne kadar genç ve güçlü görünüyor olsan da, uzun vakit yaşamazsın. Burada yaşayamazsın.”</p>

    <p><em>Bir eliyle bal peteği veriyor ve diğeriyle kamçı gösteriyor.</em> “Yunkai bu kadar da ürkütücü değil.”</p>

    <p>“Düşmanlarının hepsi Sarı Şehir’de değil. Soğuk kalpli ve mavi dudaklı adamlara dikkat et. Pyat Pree üç büyücü arkadaşıyla birlikte seni Pentos’ta aramak üzere yola çıktığında, sen Qarth’tan ayrılalı on beş gün bile olmamıştı.”</p>

    <p>Dany, korkmaktan çok eğlenmişti. “Öyleyse rotadan ayrıldığım iyi olmuş. Pentos, Meereen’den yarım dünya uzakta.”</p>

    <p>“Öyle,” dedi Xaro, “ama er ya da geç, Köle Körfezi’nin ejderha kraliçesiyle ilgili haberler Pree ve arkadaşlarının kulağına gidecek.”</p>

    <p>“Bunun beni korkutması mı gerekiyor? On dört yıl boyunca korku içinde yaşadım lordum. Her sabah korkuyla uyandım ve her gece korkuyla uyudum... lakin ateşin içinden çıktığım gün bütün korkularım küle dönüştü. Artık beni korkutan bir tek şey var.</p>

    <p>“Seni korkutan şey nedir tatlı kraliçem?”</p>

    <p>“Ben sadece genç ve aptal bir kızım.” Dany ayak parmaklarının üstünde yükselip Xaro’nun yanağını öptü. “Ama sana tek korkumu söyleyecek kadar aptal değilim. Adamlarım gemileri inceleyecek. Sonra cevabımı duyacaksın.”</p>

    <p>“Dediğin gibi olsun.” Xaro, Dany’nin çıplak göğsünü hafifçe okşadı ve, “Kalmama ve seni ikna etmeme izin ver,” diye fısıldadı.</p>

    <p>Dany bir an için baştan çıktı. Belki de dansçılar onu gerçekten heyecanlandırmıştı. <em>Gözlerimi kapatıp onun Daario olduğunu hayal edebilirim.</em> Hayali bir Daario, gerçek Daario’dan daha güvenli olurdu. Ama Dany bu düşünceyi bir kenara koydu. “Hayır lordum. Teşekkür ederim ama hayır.” Dany tacir prensin kolundan çıktı. “Belki başka bir gece.”</p>

    <p>“Başka bir gece.” Xaro’nun ağzı üzgündü ama gözleri, hayal kırıklığına uğramıştan çok rahatlamış görünüyordu.</p>

    <p>Xaro gittikten sonra, <em>eğer bir ejderha olsaydım Batıdiyar’a uçabilirdim,</em> diye düşündü Dany. <em>Karo’ya ya da onun gemilerine ihtiyacım olmazdı.</em> On üç kadırganın kaç kişi alabileceğini merak etti. Onu ve <em>khalasar</em>’ını Qarth’tan Astapor’a taşımak için üç kadırga gerekmişti ama bu, sekiz bin Lekesiz ve sayısız azatlı köle Dany’ye katılmadan önceydi. <em>Ve ejderhalar, ejderhaları ne yapacağım?</em> “Drogon,” diye fısıldadı, “neredesin?” Bir an için, gökyüzünde süzülen Drogon’u görür gibi oldu, ejderhanın kara kanatları yıldızları yutuyordu.</p>

    <p>Dany sırtını geceye döndü, gölgelerin içinde sessizce bekleyen Barristan Selmy’yi gördü. “Bir zamanlar, ağabeyim bana bir Batıdiyar bilmecesi sormuştu. Kim her şeyi dinler ama hiçbir şey duymaz?”</p>

    <p>“Bir Kral Muhafızları şövalyesi.” Selmy’nin sesi vakurdu.</p>

    <p>“Xaro’nun teklifini duydunuz mu?”</p>

    <p>“Duydum Majesteleri.” Yaşlı şövalye, Dany’yle konuşurken onun çıplak göğsüne bakmamak için uğraşıyordu.</p>

    <p><em>Sör Jorah gözlerini kaçırmazdı. O beni bir kadın olarak seviyordu, Sör Barristan kraliçesi olarak seviyor.</em> Mormont bir muhbirdi, Dany’nin Batıdiyar’daki düşmanlarına rapor veriyordu ama Dany’ye iyi tavsiyelerde de bulunmuştu. “Bu konu hakkında düşünüyorsunuz? Xaro hakkında?”</p>

    <p>“Xaro hakkında, az şey. Lakin o gemiler... Majesteleri, o gemilerle yıl sonundan önce evde olabiliriz.”</p>

    <p>Dany asla bir eve sahip olmamıştı. Braavos’ta kırmızı kapılı bir ev vardı ama hepsi buydu. “Hediyeler getiren Qarthlılara karşı uyanık olmak gerek, bilhassa On Üçler’in tacirlerine karşı. Burada bir tuzak var. Belki de gemiler çürük ya da...”</p>

    <p>“Eğer denize dayanıklı olmasalardı, Qarth’tan buraya kadar yüzemezlerdi,” dedi Sör Barristan, “ama Majesteleri teftiş konusunda ısrarcı olmakla akıllılık ettiler. Sabah ilk ışıklarda, Amiral Groleo’yu, kaptanlarını ve kırk denizcisini gemilere götürürüm. O kadırgaların her santimini yakından inceleriz.”</p>

    <p>Bu iyi bir tavsiyeydi. “Evet, bunu yapın.” <em>Batıdiyar. Ev.</em> Ama Dany buradan ayrılırsa Dany’nin şehrine ne olacaktı? <em>Meereen hiçbir zaman senin şehrin değildi,</em> diye fısıldadı Viserys’in sesi. <em>Senin şehirlerin denizin karşısında. Yedi Krallık’ta. Düşmanların seni orada bekliyor. Sen onlara kan ve ateş ikram etmek için doğdun.</em></p>

    <p>Sör Barristan boğazını temizledi. “Tacirin bahsettiği şu büyücü...”</p>

    <p>“Pyat Pree.” Dany büyücünün yüzünü hatırlamaya çalıştı ama görebildiği tek şey adamın dudaklarıydı. Büyücülerin şarabı adamın dudaklarını maviye çevirmişti. Şaraba Akşam Gölgesi deniyordu. “Eğer bir büyücünün büyüsü beni öldürebilseydi şimdiye kadar ölmüş olurdum. Onların sarayını küle çevirdim.” <em>Büyücüler canımı alacakken Dragon beni kurtardı. Drogon bütün büyücüleri yaktı.</em></p>

    <p>“Siz nasıl derseniz Majesteleri. Ben yine de tetikte olacağım.”</p>

    <p>Dany şövalyenin yanağını öptü. “Olacağınızı biliyorum. Gelin, beni ziyafete geri götürün.”</p>

    <p>Dany ertesi gün umut dolu uyandı, Köle Körfezi’ne geldiğinden beri kendini ilk kez böyle hissediyordu. Daario yakında yine onun yanında olacaktı, sonra birlikte Batıdiyar’a yelken açacaklardı. <em>Eve.</em> Genç rehinelerden biri Dany’nin sabah kahvaltısını getirdi. Mezzara isimli tombul, utangaç bir kızdı. Kızın babası Merreq piramidinde saltanat sürüyordu. Dany kızı mutlulukla kucakladı ve ona bir öpücükle teşekkür etti.</p>

    <p>“Xaro Xhoan Daxos bana on üç kadırga önerdi,” dedi, meclis için giyinmesine yardım eden Irri ve Jhiqui’ye.</p>

    <p>Dothrak Dili’ni kullanarak, “On üç kötü bir rakamdır <em>Khaleesi,</em>” diye mırıldandı Jhiqui. “Bu bilinir.”</p>

    <p>“Bilinir,” diye onayladı Irri.</p>

    <p>“Otuz daha iyi olur,” dedi Daenerys. “Üç yüz daha da iyi olur. Ama on üç, bizi Batıdiyar’a götürmek için kâfi gelir.”</p>

    <p>Dothraklı kızlar bakıştı. “Zehirli su lanetlidir <em>Khaleesi,</em>” dedi Irri. “Atlar o suyu içemez.”</p>

    <p>“Niyetim o suyu içmek değil,” dedi Dany.</p>

    <p>O sabah Dany’yi sadece dört ricacı bekliyordu. Her zaman olduğu gibi huzura çıkan ilk kişi Lord Ghael’di, her zamankinden daha sefil görünüyordu. Mermerlerin üstüne, Dany’nin ayaklarının dibine yığılırken, “Majesteleri,” diye inledi. “Yukai’nin orduları Astapor’a hücum etti. Size yalvarıyorum, bütün kuvvetinizle birlikte güneye gelin!”</p>

    <p>“Bu savaşın saçmalık olduğuna dair kralınızı uyarmıştım,” diye hatırlattı Dany. “Beni dinlemedi.”</p>

    <p>“Muhteşem Cleon sadece köle tacirlerini devirmek istedi.”</p>

    <p>“Muhteşem Cleon’ın kendisi de köle taciri.”</p>

    <p>“Ejderhaların anası bizi böyle tehlikeli bir vakitte yalnız bırakmaz, bunu biliyorum. Duvarlarımızı savunmamız için bize Lekesizler’inizi ödünç verin.”</p>

    <p><em>Onları size verirsem benim duvarlarımı kim savunacak?</em> “Azatlı kölelerimin çoğu Astapor’da kölelik yapıyordu. Belki de bazıları Cleon’ı savunmak ister. Bu tercih, özgür insanlar olarak onlara aittir. Astapor’a özgürlük verdim. Şehri savunmak size düşer.”</p>

    <p>“Öyleyse hepimiz ölü sayılırız. Bize özgürlük değil ölüm verdiniz.” Ghael ayağa kalktı ve Dany’nin yüzüne tükürdü.</p>

    <p>Güçlü Belwas, kolundan yakaladığı adamı öyle sert bir şekilde mermer zemine çarptı ki, Dany, Ghael’in dişlerinin kırılma sesini duydu. Kelkafa daha beter şeyler yapabilirdi ama Dany onu durdurdu.</p>

    <p><em>Tokar</em>ının ucuyla yanağını silerken, “Yeter,” dedi. “Birazcık tükürük kimseyi öldürmez. Onu buradan götürün.”</p>

    <p>Ghael’i apar topar salondan çıkardılar, adamın arkasında kırık dişlerden ve kandan ibaret bir iz kaldı. Dany diğer ricacıları memnuniyetle koyabilirdi... ama o hâlâ onların kraliçesiydi, bu yüzden ricacıları dinledi ve onlara adalet dağıtmak için elinden gelenin en iyisini yaptı.</p>

    <p>O gün öğleden sonra, Amiral Groleo ve Sör Barristan kadırgaları teftişten döndüler. Dany, adamların anlatacaklarını dinlemeleri için konseyini topladı. Konseyde Lekesizler adına Gri Solucan ve Tunç Canavarlar adına Skahaz mo Kandaq vardı. Kansüvarilerinin yokluğunda Dothraklılar adına konuşmak için Rommo isimli, kısık gözlü, çarpık bacaklı, ihtiyar bir <em>jaqqa rhan</em> gelmişti. Azatlı köleler Dany’nin oluşturduğu üç grubun kumandanları tarafından temsil ediliyordu; Sadık Kalkanlar’ın Mollono Yos Dob’u, Özgür Kardeşler’in Symon Çizgilisırt’ı ve Ana’nın Adamları’nın Marselen’i. Reznak mo Reznak kraliçenin hemen yanında, Güçlü Belwas da kraliçenin arkasında duruyordu, devasa kollarını göğsünde kavuşturmuştu. Dany tavsiye almakla ilgili bir sıkıntı çekmeyecekti.</p>

    <p>Meereen’i Dany’ye kazandıran kuşatma makinelerinin inşası için gemisi parçalandığından beri, Groleo dünyanın en mutsuz adamıydı. Dany adamı teselli etmek için onu amiral ilan etmişti ama bu boş bir unvandı; Dany’nin ordusu şehre yaklaşırken, Meereen donanması Yunkai’ye gitmek üzere denize açılmıştı, yani yaşlı Pentoslu gemisiz bir amiraldi. Ama şimdi, aklaşmış dağınık sakallarının arasından, kraliçenin uzun zamandır görmediği bir şekilde gülümsüyordu.</p>

    <p>“Yani gemiler sağlam,” dedi Dany umutla.</p>

    <p>“Yeterince sağlam Majesteleri. Onlar eski gemiler, evet, ama birçoğu gayet iyi muhafaza edilmiş. <em>Safkan Prenses</em>’in gövdesini kurtçuklar yemiş. O gemiyi açık denize götürmek istemem. <em>Narraqqa</em>’nın yeni bir kuyruk dümenine ve halatlara ihtiyacı var. <em>Şeritli Keler</em>’in de birkaç küreği kırık ama ikisi de işe yarar gemiler. Kürekçiler kölelerden oluşuyor fakat onlara adil bir kürekçi maaşı önerirsek çoğu bizimle kalır. Bildikleri tek iş kürek çekmek. Ayrılmayı tercih edenlerin yerini benim mürettebatımdan adamlar doldurabilir. Batıdiyar’a kadar uzun ve zorlu bir yol var ama tahminimce bu gemiler bizi oraya götürecek kadar sağlam.”</p>

    <p>Reznak mo Reznak yürek parçalayan bir inleme koyuverdi. “Öyleyse doğru. İlahemiz bizi terk etmek niyetinde.” Ellerini ovuşturdu. “Siz gider gitmez, Yunkai, Ulu Ustalar’ı geri getirir. Size sadakatle hizmet etmiş olan bizler de kılıçtan geçiriliriz. Tatlı karılarımızla bakire kızlarımız tecavüze uğrar ve köleleştirilir.”</p>

    <p>“Benimkiler uğramaz,” diye kükredi Skahaz Kelkafa. “Bu olmadan önce onları kendi ellerimle öldürürüm.” Kılıcının kabzasına vurdu.</p>

    <p>Dany kendi yüzünün tokatlandığını hissetti. “Eğer gidişimden sonra olacaklardan korkuyorsanız benimle birlikte Batıdiyar’a gelin.”</p>

    <p>“Ejderhaların Anası nereye giderse Ana’nın Adamları da oraya gider,” diye duyurdu Missandei’nin hayatta kalan ağabeyi Marselen.</p>

    <p>“Nasıl?” diye sordu Symon Çizgilisırt. Sırtını ve omuzlarını kaplayan yara izleri yüzünden bu ismi almıştı. Bu isim, Astapor’da bir köle olarak maruz kaldığı kamçıların andacıydı. “On üç gemi... bu yeterli değil. Yüz gemi bile yeterli olmayabilir.”</p>

    <p>“Ahşap atlar iyi değildir,” diye itiraz etti yaşlı <em>jaqqa rhan</em> Rommo. “Dothraklar at sürer.”</p>

    <p>“Bu kullarınız kıyı şeridini takip edip karadan gelebilir,” diye önerdi Gri Solucan. “Gemiler ritmi belirleyip kafilenin ihtiyaçlarını karşılayabilir.”</p>

    <p>“Bu sadece Bhorash harabelerine varana kadar işe yarar,” dedi Kelkafa. Oradan sonra, piyadeler eski Ejderha Yolu’nu takip edip Mantarys’e doğru ilerlerken, gemiler güneye dönüp Tolos’la Sedir Adası’nı geçmek ve Valyria’nın etrafından dolaşmak zorunda kalır.”</p>

    <p>“O yola artık Şeytan Yolu deniyor,” dedi Mollono Yos Dob. Sadık Kalkanlar’ın tombul kumandanı, mürekkepli elleri ve ağır göbeğiyle bir askerden çok bir kâtip gibi görünüyordu ama bir o kadar da zekiydi. “Pek çoğumuz ölürüz.”</p>

    <p>“Meereen’de kalanlar, gidenlerin kolay ölümlerini kıskanırlar,” diye inledi Reznak. “Bizi <em>köleye</em> dönüştürürler veya çukurlara atarlar. Her şey eski haline döner ya da eskisinden de kötü olur.”</p>

    <p>“Senin cesaretin nerede?” diye çıkıştı Sör Barristan. “Majesteleri sizi zincirlerinizden kurtardı. O buradan ayrıldığında, kılıçlarınızı keskinleştirmek ve kendi özgürlüğünüzü savunmak size düşer.”</p>

    <p>“Gün doğumuna doğru yelken açacak birinden gelen bahadır sözler,” diye tepki verdi Symon Çizgilisırt. “Arkanıza bakıp ölümümüzü seyredecek misiniz?”</p>

    <p>“Majesteleri...”</p>

    <p>“Efendimiz...”</p>

    <p>“İlahemiz...”</p>

    <p><em>“Yeter.”</em> Dany masaya vurdu. “Kimse geride bırakılıp ölüme terk edilmeyecek. Hepiniz benim insanlarımsınız.” Ev ve aşk rüyaları Dany’nin gözlerini kör etmişti. “Meereen’i Astapor’un kaderine terk etmeyeceğim. Bunu söylemek bana ıstırap veriyor ama Batıdiyar beklemek zorunda.”</p>

    <p>Groleo dehşete düşmüştü. “Gemileri kabul etmeliyiz. Eğer bu hediyeyi geri çevirirsek...”</p>

    <p>Sör Barristan, Dany’nin önünde diz çöktü. “Kraliçem, diyarın size ihtiyacı var. Burada istenmiyorsunuz ama Batıdiyar’daki insanlar binlerce kişilik gruplar halinde sancağınıza koşacaklar. Büyük lordlar ve soylu şövalyeler mutlu seslerle, <em>‘Geldi,’</em> diye bağıracaklar birbirlerine. <em>‘Prens Rhaegar’ın kardeşi sonunda eve döndü.’”</em></p>

    <p>“Eğer beni o kadar çok seviyorlarsa, beklerler.” Dany ayağa kalktı. “Reznak, Xaro Xhoan Daxos’u çağır.”</p>

    <p>Kraliçe, tacir prensi tek başına kabul etti. Cilalı abanozdan yapılmış sırasında, Sör Barristan’ın getirdiği minderlerin üstünde oturuyordu. Xaro’ya dört denizci eşlik ediyordu. Adamların omzunda dürülmüş bir duvar halısı vardı. “Kalbimin kraliçesi için bir hediye daha getirdim,” dedi Xaro. “Kıyamet’in Valyria’yı alışından önceki zamanlardan beri ailemin mahzenindedir.”</p>

    <p>Denizciler duvar halısını yere serdiler. Eski, tozlu, soluk... ve devasa bir halıydı. Dany, desenleri açıkça görebilmek için Xaro’nun yanına gitmek zorunda kaldı. “Bir harita? Çok güzel.” Harita, zeminin yarısını kaplamıştı. Denizler maviydi, araziler yeşildi, dağlar kahverengi ve siyahtı. Şehirler, altın ya da gümüş iplikle işlenmiş yıldızlar olarak gösterilmişti. <em>Tüten Deniz yok,</em> diye fark etti Dany. <em>Valyria henüz bir ada değil.</em></p>

    <p>“İşte şurada Astapor’u, Yunkai’yi ve Meereen’i görüyorsun.” Xaro, Köle Körfezi’nin mavisinin yanında duran üç gümüş yıldızı gösterdi. “Batıdiyar... aşağıda bir yerde.” Elini hafifçe salonun diğer tarafına doğru salladı. “Güneye ve batıya doğru ilerlemen gerekirken kuzeye döndün, Yaz Denizi’nin karşısına geçtin. Lakin verdiğim hediye seni ait olduğun yere götürecek. Kadırgalarımı mutlu bir kalple kabul et ve küreklerini batıya doğru bük.”</p>

    <p><em>Keşke yapabilseydim.</em> “O gemileri seve seve kabul ederim ama sana istediğin sözü veremem lordum.” Dany, Karo’nun elini tuttu. “Bana kadırgaları ver ve Meereen yıldızlar sönene dek Qarth’ın dostu olsun. Qarth’la ticaret yapmama izin ver ve kârın hatırı sayılır bir kısmını sen al.”</p>

    <p>Xaro’nun dudaklarındaki memnun gülümseme kayboldu. “Ne diyorsun? Bana gitmeyeceğini mi söylüyorsun?”</p>

    <p><em>“Gidemem.”</em></p>

    <p>Xaro’nun gözlerinde biriken yaşlar zümrütleri, ametistleri ve siyah elmasları geçip adamın burnundan aşağı aktı. “On Üçler’e benim tavsiyemi dinleyeceğini söylemiştim. Yanıldığımı anlamak beni kedere boğuyor. Şu gemileri al ve uzaklara yelken aç, yoksa çığlıklar atarak öleceksin. Ne kadar çok düşman edindiğini bilemezsin.”</p>

    <p><em>Düşmanlarımdan birinin şu anda önümde durduğunu ve timsah gözyaşları döktüğünü biliyorum.</em> Bunu fark etmek Dany’yi üzdü.</p>

    <p>“Bin Taht Salonu’na gidip Safkanlılar’a senin canını bağışlamaları için yalvardığımda, onlara senin küçük bir çocuk olduğunu söyledim,” diye devam etti Xaro. “Fakat Fevkalade Egon Emeros ayağa kalkıp, ‘O <em>aptal</em> bir çocuk,’ dedi, ‘çılgın, pervasız ve hayatta kalması tehlikeli.’ Ejderhaların küçükken kerametti. Büyüdüklerinde ölüm ve tahribat oldular. Dünyanın üzerinde duran alevli bir kılıç.” Xaro gözyaşlarını sildi. “Seni Qarth’ta öldürmeliydim.”</p>

    <p>“Çatının altında konuktum, ekmeğini yedim ve şarabını içtim,” dedi Dany. “Benim için yaptığın onca şeyin hatırına bu sözlerini unutacağım... bir sefere mahsus... ama beni bir kez daha tehdit etmeye kalkma.”</p>

    <p>“Xaro Xhoan Daxos tehdit etmez. Söz verir.”</p>

    <p>Dany’nin üzüntüsü öfkeye dönüştü. “Ben de sana söz veriyorum; güneş doğmadan gitmiş olmazsan, bir yalancının gözyaşlarının ejderha ateşini nasıl ıslattığını hepimiz öğreniriz. Beni yalnız bırak Xaro. <em>Hemen.</em>”</p>

    <p>Xaro gitti ama dünyasını arkada bıraktı. Dany tekrar sırasına oturdu ve mavi ipek gibi görünen denize, Batıdiyar’a doğru baktı. <em>Bir gün,</em> diye söz verdi kendine.</p>

    <p>Ertesi gün Xaro’nun kadırgası gitmişti ama adamın getirdiği “hediye” Köle Körfezi’nde kalmıştı. On üç Qarthlı kadırganın direğinde kırmızı uzun flamalar dalgalanıyordu. Daenerys meclisi yönetmek için aşağı indiğinde, gemilerden gelen bir elçinin beklediğini gördü. Adam tek kelime etmedi ama Dany’nin ayaklarının dibine siyah, kadife bir minder bıraktı, minderin üstünde kan lekeli bir eldiven vardı.</p>

    <p>“Bu ne?” diye sordu Skahaz. “Kanlı bir eldiven...”</p>

    <p>“...savaş anlamına gelir,” dedi kraliçe.</p>
  </div>
</body>
</html>
