<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ejderhaların Dansı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Rüyasında babasını ve Kefenli Lordu gördü. Rüyada ikisi tek ve aynıydı. Babası ona taş kollarıyla sarıldığında ve gri bir öpücük vermek için öne eğildiğinde, Tyrion uyandı. Ağzı kuruydu ve kan tadıyla paslıydı, kalbi göğsünde çekiç gibi vuruyordu.</p>

    <p>“Cücemiz bize geri döndü,” dedi Haldon.</p>

    <p>Tyrion, rüya ağlarından kurtulmak için başını salladı. <em>Hüzünler. Hüzünler’de kayboldum.</em> “Ölü değilim.”</p>

    <p>“Bunu görüyoruz.” Yarıüstat, Tyrion’ın üstüne eğildi. “Ördek, iyi bir kuş ol ve küçük dostumuz için biraz çorba kaynat. Açlıktan ölüyor olmalı.”</p>

    <p><em>Utangaç Bakire</em>’deydi, Tyrion anladı, sirke kokan kaşındırıcı bir battaniyenin altındaydı. <em>Hüzünler arkamızda kaldı. Boğulduğumu gördüğüm bir rüyaydı sadece.</em> “Neden sirke kokuyorum?”</p>

    <p>“Lemore seni sirkeyle yıkadı. Sirkenin gri hastalığı önlediği söylenir. Ben bundan şüphe ediyorum ama denemekten zarar gelmezdi. Griff seni sudan çıkardıktan sonra, Lemore ciğerlerindeki suyu boşalttı. Buz gibi soğuktun, dudakların maviydi. Yandry seni suya geri atmamızı söyledi ama delikanlı bunu yapmamıza izin vermedi.”</p>

    <p><em>Prens.</em> Hatıra ansızın geldi: Çatlak gri elleriyle öne uzanan ve parmak eklemlerinden kan sızan taş adam. <em>Ağır bir kayaydı, beni dibe çekiyordu.</em> “Beni Griff mi yukarı çıkardı?” <em>Benden nefret ediyor olmalı, yoksa ölmeme izin verirdi.</em> “Kaç zamandır uyuyorum? Burası neresi?”</p>

    <p>“Selhorys.” Haldon, kol yeninden küçük bir bıçak çıkardı. Bıçağı alçaktan Tyrion’a fırlatırken, “Tut,” dedi.</p>

    <p>Cüce irkildi. Bıçak ayaklarının arasında düştü ve güverteye saplanarak titredi. Tyrion bıçağı aldı. “Bu ne?”</p>

    <p>“Çizmelerini çıkar. Bıçağın ucunu bütün ayak ve el parmaklarına batır.”</p>

    <p>“Kulağa çok... acılı geliyor.”</p>

    <p>“Umarım. Yap.”</p>

    <p>Tyrion çizmelerini ve çoraplarını çıkardı, gözlerini kısarak parmaklarına baktı. Parmakları normalden daha kötü ya da daha iyi görünmüyordu. Bıçağın ucunu dikkatlice başparmağına batırdı.</p>

    <p>“Daha sert,” dedi Yarıüstat Haldon.</p>

    <p>“Kanımın akmasını mı istiyorsun?”</p>

    <p>“Gerekirse.”</p>

    <p>“Bütün parmaklarımda yara kabukları olacak.”</p>

    <p>“Bu talimin amacı parmaklarını saymak değil. Senin irkildiğini görmek istiyorum. Parmakların acıdığı sürece güvendesin demektir. Bıçağı hissedemediğin zaman, korkmak için sebebin vardır.”</p>

    <p><em>Gri hastalık.</em> Tyrion yüzünü ekşitti. Bir parmağını daha bıçakladı, bıçağın ucunda kan damlası görünce küfretti. “Bu acıttı. Mutlu musun?”</p>

    <p>“Sevinçten dans ediyorum.”</p>

    <p>“Ayakların benimkilerden bile kötü kokuyor Yollo.” Ördek bir kâse çorba getirdi. “Griff, taş adamlara dokunmaman için seni uyarmıştı.”</p>

    <p>“Evet ama taş adamları bana dokunmamaları için uyarmayı unuttu.”</p>

    <p>“Bıçağı sokarken, gri deri tabakaları ve siyahlaşmaya başlamış tırnaklar ara,” dedi Haldon. “Eğer bu çeşit işaretler görürsen tereddüt etme. Bir parmak kaybetmek, bir ayak kaybetmekten iyidir. Bir kol kaybetmek, hayatının geri kalanını Rüya Köprüsü’nde inleyerek geçirmekten iyidir. Şimdi diğer ayağın. Sonra da el parmakların.”</p>

    <p>Cüce, güdük bacaklarını tekrar çaprazladı ve diğer ayağının parmaklarını bıçaklamaya başladı. “Aletimi de bıçaklamalı mıyım?”</p>

    <p>“Bir zarar gelmez.”</p>

    <p>“<em>Sana</em> bir zarar gelmez demek istiyorsun. Gerçi, aletimi o kadar az kullanıyorum ki kessem de olur.”</p>

    <p>“Hiç çekinme. Onu boyarız, doldururuz ve bir servet karşılığında satarız. Cüce kamışının sihirli güçleri vardır.”</p>

    <p>“Bunu kadınlara yıllardır söylüyorum.” Tyrion, hançerin ucunu ayak parmağının etli kısmına batırdı, kan damlasının çıkışını izledi, kanı emdi. “Kendime daha ne kadar işkence etmeliyim? Temiz olduğumdan ne zaman emin olacağız?”</p>

    <p>“Gerçekten mi?” dedi Yarıüstat. “Hiçbir zaman. Nehrin yarısını yuttun. Şu anda bile grileşiyor olabilirsin. Kalbinden ve ciğerlerinden başlayarak içten dışarı doğru taşlaşıyor olabilirsin. Eğer durum buysa, parmaklarını bıçaklamak ve sirkeyle yıkanmak seni kurtarmaz. İşin bittiğinde gel, biraz çorba iç.”</p>

    <p>Çorba güzeldi ama Yarıüstat’ın yemek yerken Tyrion’la arasına masayı koyması Tyrion’ın dikkatinden kaçmadı. <em>Utangaç Bakire,</em> Rhoyne’un batı kıyısındaki eski bir iskeleye bağlanmıştı. İki rıhtım aşağıda bir Volantis kadırgası asker boşaltıyordu. Kumtaşından inşa edilmiş bir duvarın dibine dükkânlar, tezgâhlar ve ambarlar dizilmişti. Duvarın arkasından şehrin kuleleri ve kubbeleri görünüyordu, batan güneşin ışığıyla kırmızıya boyanmışlardı.</p>

    <p><em>Hayır, bir şehir değil.</em> Selhorys hâlâ bir kasaba olarak kabul ediliyordu ve Eski Volantis’ten yönetiliyordu. Burası Batıdiyar değildi.</p>

    <p>Lemore güverteye çıktı, arkasında prens vardı. Rahibe, Tyrion’ı gördüğünde güverteyi koşarak geçip ona sarıldı. “Anne merhametli. Senin için dua ettik Hugor.”</p>

    <p><em>En azından sen ettin.</em> “Bunu sana karşı kullanmayacağım.”</p>

    <p>Genç Griff’in selamı o kadar coşkulu değildi. Küçük prens yüzünü asmıştı, Ysilla ve Yandry’yle birlikte kıyıya çıkmak yerine <em>Utangaç Bakire</em>’de kalmaya zorlandığı için kızmıştı. “Sadece güvende olmanı istiyoruz,” dedi Lemore. “Bunlar karışık zamanlar.”</p>

    <p>Yarıüstat Haldon açıkladı. “Hüzünler’den Selhorys’e gelirken tam üç kez süvariler gördük. Nehrin doğu kıyısından güneye doğru gidiyorlardı. Dothraklılar. Bir keresinde o kadar yakınlarındaydık ki saç örgülerindeki zillerin çınlamasını duyduk. Bazı geceler, doğudaki tepelerin arkasında onların yaktığı ateşleri görüyoruz. Savaş gemilerinin yanından da geçtik; köle askerlerle dolu Volantisli nehir kadırgaları. Belli ki troyka, Selhorys’e düzenlenecek bir saldırıdan korkuyor.”</p>

    <p>Tyrion bunu çabucak anladı. Selhorys, Rhoyne’un batı kıyısında yer alan tek büyük nehir kasabasıydı. At efendilerine karşı, nehrin diğer tarafında duran kız kardeşlerinden çok daha savunmasızdı. <em>Yine de, Selhorys küçük bir ödül. Ben bir khal olsaydım, Selhorys’e sahte bir saldırı düzenler, Volantislilerin kasabayı savunmak için gelmesini bekler, sonra güneye döner ve Volantis’e dörtnala at koştururdum.</em></p>

    <p>“Kılıç kullanmayı biliyorum,” diye üsteliyordu Genç Griff.</p>

    <p>“Atalarının en cesur olanları bile böyle tehlikeli zamanlarda Kral Muhafızları’nı yanlarından ayırmazlardı.” Lemore, rahibe elbisesini çıkarmış ve zengin bir tüccarın karısının ya da kızının giyebileceği türden kıyafetler giymişti. Tyrion kadını dikkatlice inceledi. Griff’in ve Genç Griff’in maviye boyalı saçlarının altındaki gerçeğin kokusunu kolayca almıştı; Yandry ve Ysilla olduklarını iddia ettikleri şeyden daha fazlası değillerdi; Ördek, olduğunu iddia ettiği şeyden bile azdı. Ama Lemore... <em>Bu kadın gerçekte kim? Neden burada? Tahminimce altın için değil. Bu prens ona ne ifade ediyor? Bu kadın gerçek bir rahibe oldu mu hiç?</em></p>

    <p>Lemore’un kıyafetindeki değişikliği Haldon da fark etmişti. “Bu beklenmedik inanç kaybından ne sonuç çıkarmalıyız? Seni rahibe elbiselerinin içinde görmeyi tercih ederim Lemore.”</p>

    <p>“Ben onu çıplak görmeyi tercih ederim,” dedi Tyrion.</p>

    <p>Lemore, Tyrion’a sitemkâr bir bakış attı. “Çünkü şeytani bir ruhun var. Rahibe elbisesi Batıdiyar diye bağırıyor, üstümüze nahoş bakışlar çekebilir.” Prens Aegon’a döndü. “Gizlenmesi gereken tek kişi sen değilsin.”</p>

    <p>Delikanlı yatışmış gibi görünmüyordu. <em>Kusursuz bir prens ama hâlâ yarı çocuk, dünyadan ve dünyanın kederlerinden bihaber.</em> “Prens Aegon,” dedi Tyrion. “İkimiz de bu teknede tıkılı kaldığımıza göre, beni bir <em>cyvasse</em> oyunuyla şereflendirirsin belki. Vakit geçirmek için.”</p>

    <p>Prens tedbirli gözlerle cüceye baktı. “<em>Cyvasse</em>’den bıktım.”</p>

    <p>“Bir cüceye yenilmekten bıktım, demek mi istiyorsun?”</p>

    <p>Tyrion’ın sözleri delikanlının gururunu iğneledi, tıpkı Tyrion’ın tahmin ettiği gibi. “Gidip tahtayı ve taşları al. Bu defa seni ezmeye niyetliyim.”</p>

    <p>Kamaranın arkasında bağdaş kurarak oyunu güvertede oynadılar. Genç Griff, ordusunu taarruz yapacak şekilde dizdi; ejderhasını, fillerini ve koşum atını öne yerleştirdi. <em>Genç bir adamın hücum düzeni, cüretkâr olduğu kadar ahmakça. Hızlıca öldürmek için her peyini tehlikeye atıyor.</em> Tyrion ilk hamleyi prensin yapmasına izin verdi. Haldon onların arkasında duruyor, oyunu izliyordu.</p>

    <p>Prens ejderhasına uzandığında, Tyrion boğazını temizledi. “Senin yerinde olsaydım bunu yapmazdım. Ejderhanı bu kadar çabuk ortaya çıkarman bir hata.” Masumca gülümsedi. “Baban, aşırı cesur olmanın tehlikelerini bilirdi.”</p>

    <p>“Gerçek babamı tanıyor muydun?”</p>

    <p>“Onu iki ya da üç kez gördüm ama Robert onu öldürdüğünde ve benim babam beni bir kayanın altında sakladığında sadece on yaşındaydım. Hayır, Prens Rhaegar’ı tanıdığımı iddia edemem. Sahte babanın iddia ettiği gibi edemem. Lord Connington, prensin en aziz arkadaşıydı, değil mi?”</p>

    <p>Genç Griff gözlerine düşen bir tutam mavi saçı kenara çekti. “Kral Toprakları’nda birlikte yaverlik yapmışlar.”</p>

    <p>“Şu Lord Connington gerçek bir dost. Arazilerini ve unvanlarını alıp onu sürgüne gönderen bir kralın torununa hararetle sadık olduğuna göre, gerçek bir dost olmalı. Sürgüne gönderilmesi büyük talihsizlikti. Gönderilmeseydi, babam Kral Toprakları’nı talan ederken Prens Rhaegar’ın dostu el altında olabilirdi, Prens Rhaegar’ın kıymetli oğlunun beyninin bir duvara saçılmasını engellerdi.”</p>

    <p>Delikanlı öfkeyle kızardı. “O ben değildim. Sana söyledim. O, Sidiksu Dönemeci’nde sepicilik yapan bir adamın oğluydu. Annesi onu doğururken öldü. Babası onu bir testi Arbor altını karşılığında Lord Varys’e sattı. Adamın başka oğulları vardı ama Arbor altını içmemişti. Varys, Sidiksu çocuğunu anneme verdi ve beni uzaklara götürdü.”</p>

    <p>“Evet.” Tyrion fillerini hareket ettirdi. “Ve sidiksu prensi güvenli bir şekilde öldüğünde, hadım seni Dar Deniz’in karşısına kaçırarak şişman peynir tüccarı arkadaşına götürdü. Peynir tüccarı seni bir kazıklı teknede sakladı ve senin baban olmak isteyen bir sürgün lord buldu. Bu fevkalade bir hikâye. Sen Demir Taht’a oturduğunda, ozanlar senin kaçışınla ilgili daha nice hikâyeler anlatacaklar... güzel Daenerys’in seni hayat arkadaşı olarak kabul edeceğini varsayarak tabii.”</p>

    <p>“Edecek. Etmek zorunda.”</p>

    <p><em>“Zorunda?”</em> Tyrion bir <em>tıs</em> sesi çıkardı. “Bu, kraliçelerin duymaktan hoşlandığı bir kelime değildir. Sen onun kusursuz prensisin, bu konuda hemfikiriz. Parlaksın, cesursun ve bir genç kızın arzu edebileceği kadar yakışıklısın. Bununla birlikte, Daenerys Targaryen bir genç kız değil. O bir Dothrak khal’ının dulu, ejderhaların anası ve şehirlerin akıncısı, Fatih Aegon’ın memeli hali. Senin arzu ettiğin kadar istekli olmayabilir.”</p>

    <p>“İstekli olacak.” Prens Aegon’ın sesi şaşkındı. Müstakbel karısının onu reddedileceği ihtimalini hiç düşünmediği açıktı. “Onu tanımıyorsun.” Prens, koşum atını aldı ve bir <em>güm</em> sesiyle yere bıraktı.</p>

    <p>Cüce omuz silkti. “Daenerys’in çocukluğunu sürgünde geçirdiğini biliyorum. Hayaller ve komplolar içinde yaşadığını, bir şehirden diğerine kaçtığını, sürekli korktuğunu, asla güvende olmadığını, yarı deli bir ağabey haricinde arkadaşsız olduğunu biliyorum. Bekâretinin ağabeyi tarafından bir ordu vaadi karşılığında bir Dothraklıya satıldığını biliyorum. Çimenlerin üstünde bir yerde ejderhalarının doğduğunu biliyorum, Daenerys de onlarla birlikte doğdu. Onun gururlu bir kız olduğunu biliyorum. Nasıl olmasın? Gururdan başka neyi vardı? Güçlü olduğunu biliyorum. Eğer Daenerys zayıf olsaydı, Viserys’le birlikte kaybolur giderdi. Amansız olduğunu biliyorum. Astapor, Yunkai ve Meereen bunun kanıtı. O, çim denizini ve kızıl toprakları geçti. Suikastlardan, komplolardan ve büyülerden kurtuldu. Bir ağabeyin, bir kocanın ve bir erkek evladın yasını tuttu. Köle şehirlerini sandaletli narin ayaklarının altında ezip toza çevirdi. Şimdi, sen elinde bir dilenci kâsesiyle ortaya çıkıp, ‘İyi günler halacığım. Ben yeğenin Aegon’ım, ölümden geri döndüm. Bütün hayatım boyunca bir sırıklı teknenin üstünde yaşadım ama artık saçlarımdaki mavi boyayı çıkardım ve bir ejderha istiyorum... ah, bir de. Demir Taht üstünde senden daha iyi bir iddiam olduğunu söylemiş miydim?’ dediğinde, kraliçe ne tepki verecek sence?”</p>

    <p>Aegon’ın ağzı öfkeyle çarpıldı. “Halama bir dilenci olarak gitmeyeceğim. Ona bir orduyla birlikte, bir akraba olarak gideceğim.”</p>

    <p>“Küçük bir ordu.” İşte, bu onu iyice sinirlendirdi. Cüce, kendini Joffrey’yi düşünmekten alıkoyamadı. <em>Prensleri kızdırmakta ilgili bir istidadım var.</em> “Kraliçe Daenerys büyük bir orduya sahip ve senin bununla hiç ilgin yok.” Tyrion arbaletlerini hareket ettirdi.</p>

    <p>“Ne istersen söyle. O benim karım olacak, Lord Connington bu meseleyle ilgilenecek. Ona kendi kanımmış gibi güveniyorum.”</p>

    <p>“Belki de benim yerime sen soytarı olmalısın. Kimseye güvenme prensim. Ne zincirsiz üstadına, ne sahte babana, ne cesur Ördek’e, ne tatlı Lemore’a ne de seni bir bakladan büyüten diğer iyi dostlarına. Hepsinden öte şu peynir tüccarına, Örümcek’e ya da evlenmek niyetinde olduğun ejderha kraliçesine güvenme. Bunca güvensizlik mideni ekşitecek ve geceleri uyumanı engelleyecek, bu doğru ama hiç bitmeyen uzun bir uykuya dalmaktan iyidir.” Cüce, siyah ejderhasını, dağ sırasının karşı tarafına itti. “Ama ben ne bilirim ki? Sahte baban büyük bir lord. Bense çarpık ve küçük bir maymun adamım. Yine de, ben her şeyi daha farklı bir şekilde yapardım.”</p>

    <p>Bu sözler delikanlının ilgisini çekti. “Nasıl farklı?”</p>

    <p>“Senin yerinde olsaydım batı yerine doğuya giderdim. Dorne’da karaya çıkar ve sancaklarımı yükseltirdim. Yedi Krallık fetih için bir daha asla bu kadar hazır olmayacak. Demir Taht’ta bir çocuk oturuyor. Kuzey karışık, nehir toprakları perişan. Fırtına Burnu ve Ejderha Kayası bir asinin elinde. Kış geldiğinde diyar açlıktan kırılacak. Ve bütün bunlarla uğraşmak için geriye kim kalıyor? Yedi Krallık’ı yöneten çocuğu kim yönetiyor? Ah, benim tatlı ablam. Başka kimse yok. Ağabeyim Jaime gücün değil mücadelenin peşinde koşar, yönetimle ilgili bütün fırsatlardan kaçar. Amcam Kevan, biri onu zorla vazifelendirirse iyi bir vekil olur ama görevi almak için uğraşmaz. Tanrılar onu iyi bir takipçi olması için şekillendirmiş, bir hükmeden olması için değil.” <em>Pekâlâ, tanrılar ve lord babam.</em> “Mace Tyrell kraliyet asasını seve seve tutar ama benim akrabalarım kenara çekilip asayı ona vermez. Ve Stannis’ten herkes nefret eder. Geriye kim kaldı? Ah, sadece Cersei.</p>

    <p>“Batıdiyar parçalandı, kanıyor. Hiç şüphem yok ki tatlı ablam şu anda bile yaraları sarıyor... tuzla. Cersei, Kral Maegor kadar şefkatlidir, Değersiz Aegon kadar diğerkâmdır, Deli Aerys kadar bilgedir. Hiçbir hakareti unutmaz; gerçek ya da hayali olsun. Namertlik, ihtilaf ve muhalefet için önlemler alır. Haristir. Güç, unvan ve aşkla ilgili haristir. Tommen’ın hâkimiyeti, lord babamın dikkatle kurduğu ittifaklar tarafından destekleniyor ama Cersei çok yakında onları yok edecek, herkesi yok edecek. Karaya çık ve sancaklarını yükselt; insanlar akın akın senin davana katılacak. Büyük ve küçük lordlar, sıradan insanlar. Lakin çok uzun bekleme prensim. Bu an sonsuza dek sürmeyecek. Seni şimdi yukarı kaldıran dalga, yakında geri çekilecek. Ablam düşmeden ve daha ehil biri onun yerine geçmeden önce Batıdiyar’da ol.”</p>

    <p>“Fakat,” dedi Prens Aegon, “Daenerys ve ejderhalar olmadan kazanmayı nasıl umabiliriz?”</p>

    <p>“Kazanmana <em>gerek yok,</em>” dedi Tyrion. “Bütün yapman gereken; sancaklarını kaldırmak, destekçilerini toplamak ve Daenerys kuvvetini senin kuvvetine katmak için gelene kadar beklemek.”</p>

    <p>“Onun beni kabul etmeyebileceğini söyledin.”</p>

    <p>“Belki de mübalağa ettim. Gidip seninle evlenmesi için ona yalvardığında sana acıyabilir.” Cüce omuz silkti. “Tahtını bir kadının hevesine bağlı olarak riske atmak ister misin? Ama Batıdiyar’a gittiğinde... ah, işte o zaman bir dilenci değil bir asi olacaksın. Cesur, pervasız, Targaryen Hanedanı’nın gerçek evladı. Fatih Aegon’ın ayak izlerini takip eden bir <em>ejderha.</em></p>

    <p>“Sana söyledim, küçük kraliçemizi tanıyorum. Bırak da ağabeyi Rhaegar’ın ölü oğlunun hâlâ yaşadığını duysun. Bu cesur çocuğun, atalarının ejderhalı sancağını Batıdiyar’da tekrar yükselttiğini, babasının intikamını almak ve Demir Taht’ı Targaryen Hanedanı’na iade etmek için dört yanı düşmanlarla çevriliyken umutsuzca mücadele ettiğini duysun... ve uçarak yanına gelsin, rüzgârın ve suyun onu taşıyabildiği kadar hızlı bir şekilde. Sen, kraliçenin soyunun son erkeğisin. Ve şu Ejderhaların Anası, şu Zincir Kıran... o her şeyden öte bir <em>kurtarıcı.</em> Yabancı insanları zincirlere terk etmek yerine köle şehirlerini kanla boğan bir kız, öz ağabeyinin oğlunu tehlike içinde yalnız bırakmaz. Daenerys, Batıdiyar’a gelip seninle ilk kez karşılaştığında, siz eşit insanlar olarak tanışacaksınız, erkek ve kadın olarak, kraliçe ve dilenci olarak değil. Bu durumda Daenerys’in seni sevmekten başka bir şansı olacak mı, sorarım sana?” Tyrion gülümseyerek ejderhasını aldı ve oyun tahtasının karşı tarafına uçurdu. “Umarım Majesteleri beni bağışlar. Kralın kapana kasıldı. Dört hamlede ölüm.”</p>

    <p>Prens oyun tahtasına bakakaldı. “Ejderham...”</p>

    <p>“...seni kurtaramayacak kadar uzakta. Onu savaş meydanının merkezine getirmeliydin.”</p>

    <p>“Ama sen dedin ki...”</p>

    <p>“Yalan söyledim. <em>Kimseye</em> güvenme. Ve ejderhanı yakınlarda tut.”</p>

    <p>Genç Griff ayağa kalktı ve oyun tahtasını tekmeledi. <em>Cyvasse</em> taşları <em>Utangaç Bakire</em>’nin güvertesinde zıplayıp yuvarlanarak dört bir yana dağıldı. “Topla şunları,” diye emretti delikanlı.</p>

    <p><em>Neticede, pekâlâ bir Targaryen olabilir.</em> “Eğer Majesteleri memnun olacaksa.” Tyrion ellerinin ve dizlerinin üstünde doğrulup güvertede emeklemeye başladı, taşları topladı.</p>

    <p>Yandry ve Ysilla <em>Utangaç Bakire</em>’ye döndüğünde akşam olmak üzereydi. Karı kocanın arkasında el arabası iten bir hamal yürüyordu. Araba erzakla doluydu: Tuz, un, taze tereyağı, ketene sarılmış jambon dilimleri, portakal, elma ve armut çuvalları. Yandry’nin omzunda bir fıçı şarap vardı. Ysilla omzunda bir turna balığı taşıyordu. Balık, Tyrion kadar büyüktü.</p>

    <p>Ysilla, iskele tahtasının ucundaki cüceyi gördüğünde öyle ani bir şekilde durdu ki Yandry kadına çarptı, turna balığı neredeyse nehre geri dönüyordu. Ysilla, Tyrion’a baktı ve üç parmağıyla tuhaf bir bıçaklama hareketi yaptı. Şeytanı uzaklaştırmak için bir işaret. “Balığı taşımana yardım edeyim,” dedi Tyrion, Ördek’e.</p>

    <p>“Hayır,” diye bağırdı Ysilla. “Uzak dur. Kendi yiyeceğinden başka hiçbir yiyeceğe dokunma.”</p>

    <p>Cüce, ellerini havaya kaldırdı. “Nasıl emredersen.”</p>

    <p>Yandry şarap fıçısını sıraya bıraktı. “Griff nerede?” diye sordu Haldon’a.</p>

    <p>“Uyuyor.”</p>

    <p>“Öyleyse onu kaldır. Duyması gereken havadisler getirdik. Selhorys’teki her dilde kraliçenin adı var. Onun hâlâ Meereen’de olduğunu söylüyorlar. Dört bir yanı sarılmış. Eğer pazardaki konuşmalara inanacak olursak, Eski Volantis yakın zamanda ona karşı savaşa girecekmiş.”</p>

    <p>Haldon dudaklarını büzüştürdü. “Balık satıcılarının dedikodularına güvenilmez. Yine de, Griff bunları duymak isteyecektir. Nasıl olduğunu bilirsin.” Yarıüstat güvertenin altına indi.</p>

    <p><em>Kız batıya gitmek için yola çıkmadı.</em> Kraliçenin iyi sebepleri vardı şüphesiz. Meereen ile Yunkai arasında, beş yüz fersah boyunca çöller, dağlar, bataklıklar, harabeler ve kötü şöhretiyle Mantarys uzanıyordu. <em>Oraya canavarların şehri diyorlar. Ama Daenerys karadan giderse, yiyecek ve su için Mantarys’ten başka nereye dönebilir? Deniz daha hızlı olur ama Daenerys’in gemileri yoksa...</em></p>

    <p>Griff güverteye çıktığında turna balığı maltızın üstünde cızırdıyordu, Ysilla balığa limon sıkıyordu. Paralı asker; örgü zırhını, kurt derisi pelerinini, yumuşak deri eldivenlerini ve koyu renk yün pantolununu giymişti. Tyrion’ı uyanık gördüğüne şaşırdıysa bile, her zamanki sert bakışının ötesinde bir tepki göstermedi. Yandry’yi dümen yekesinin yanına çekti. İki adam orada, cücenin duyamayacağı kadar alçak seslerle konuştular.</p>

    <p>Sonunda Griff, Haldon’ı çağırdı. “Bu dedikoduların ne kadar gerçek olduğunu bilmek zorundayız. Karaya çık ve öğrenebildiğin her şeyi öğren. Eğer onu bulabilirsen, Qavo bilir. Nehir Adamı’nı ve Boyalı Kaplumbağa’yı dene. Qavo’nun takıldığı diğer yerleri biliyorsun.”</p>

    <p>“Evet. Cüceyi de götüreceğim. Dört kulak, iki kulaktan fazla şey duyar. Ve Qavo’nun <em>cyvasse</em> konusunda nasıl olduğunu bilirsin.”</p>

    <p>“Nasıl istersen. Güneş doğmadan önce geri dönmüş ol. Eğer herhangi bir sebeple gecikirsen, Altın Mürettebat’a git.”</p>

    <p><em>Bir lord gibi konuştu.</em> Tyrion bu düşünceyi kendine sakladı.</p>

    <p>Haldon başlıklı bir pelerin giydi. Tyrion ev yapımı soytarı kıyafetini kahverengili ve grili bir takımla değiştirdi. Griff, cüceye ve Yarıüstat’a Illyrio’nun sandıklarından birer gümüş kesesi verdi. “Dilleri gevşetmek için.”</p>

    <p>Tyrion ve Haldon nehir kıyısında yürürken akşam karanlığı gece karanlığına dönüşüyordu. Kıyıdaki bazı gemiler terk edilmiş görünüyordu, iskele tahtaları yukarı çekilmişti. Diğer gemiler, Tyrion ve Haldon’a şüpheli bakışlar atan silahlı adamlarla doluydu. Kasaba duvarlarının altındaki ahırların kapısında parşömen fenerler yakılmıştı, parke taşlı yola renkli ışık havuzları düşüyordu. Tyrion, Haldon’ın yüzünün yeşile, sonra kırmızıya ve sonra mora dönüşmesini izledi. Yabancı dillerin yarattığı kakofoninin altında, yukarıdan bir yerden gelen tuhaf müziği duydu; davulların eşlik ettiği yüksek ve tiz flüt sesi. Bir köpek de havlıyordu.</p>

    <p>Ve fahişeler sokaktaydı. Nehir ya da deniz; liman, limandı ve denizcilerin olduğu her yerde fahişeler de olurdu. <em>Babamın kastettiği şey bu muydu? Fahişelerin gittiği yer bu mu, deniz mi?</em></p>

    <p>Lannis Limanı’nın ve Kral Toprakları’nın fahişeleri özgür kadınlardı. Selhorys’teki fahişeler köleydi. Sağ gözlerinin altındaki gözyaşı dövmeleri, esaretlerinin işaretiydi. <em>Hepsi de günah kadar yaşlı ve günahtan iki kat çirkin.</em> Bu kadınlar, bir erkeğin zamparalıktan vazgeçmesini sağlayabilirdi. Tyrion yürürken fahişelerin ona baktığını hissediyordu. Kadınların fısıldaştığını ve ağızlarını elleriyle kapatarak gülüştüğünü duyuyordu. <em>Sanırsın ki daha önce cüce görmemişler.</em></p>

    <p>Volantisli bir mızrakçı birliği nehir kapısında nöbet tutuyordu. Adamların zırhlı eldivenlerinden çıkan çelik pençelerden meşale ışığı yansıyordu. Mızrakçıların miğferleri, kaplan maskeleriydi. Maskelerin altındaki yüzlerin yanaklarına, yeşil çizgilerden dövmeler yapılmıştı. Volantis’in köle askerleri bu kaplan çizgileriyle gurur duyardı. Tyrion bunu biliyordu. <em>Özgürlük hasreti çekiyorlar mı?</em> diye merak etti. <em>Şu çocuk kraliçe onlara özgürlük bağışlasa ne yaparlar? Eğer kaplan olamazlarsa ne olurlar? Eğer aslan değilsem ben neyim?</em></p>

    <p>Kaplanlardan biri cüceyi gördü ve diğerlerini güldüren bir şey söyledi. Tyrion ve Haldon kapıya vardığında, kaplan, pençeli eldivenini çıkardı ve tek kolunu cücenin boynuna sardı, cücenin kafasını sertçe ovuşturmaya başladı. Tyrion karşı koyamayacak kadar şaşkındı. Her şey bir kalp atışı zaman içinde bitti. “Bunu yapması için bir sebep var mıydı?” diye sordu Tyrion, Yarıüstat Haldon’a.</p>

    <p>Haldon, muhafızla onun dilinde konuştuktan sonra, “Bir cücenin başını ovmanın iyi şans getirdiğini söylüyor,” dedi.</p>

    <p>Tyrion kendini zorlayarak muhafıza gülümsedi. “Ona de ki, bir cücenin aletini emmek daha iyi şans getirir.”</p>

    <p>“Demesem daha iyi. Kaplanların keskin dişleri olduğu bilinir.”</p>

    <p>Başka bir muhafız, elindeki meşaleyi sabırsızca sallayarak Tyrion ile Haldon’ı kapıdan geçirdi. Selhorys’e ilk önce Yarıüstat Haldon girdi, Tyrion ihtiyatlı adımlarla onu takip etti.</p>

    <p>Önlerinde kare şekilli muazzam bir meydan belirdi. Meydan bu saatte bile kalabalık, gürültülü ve aydınlıktı. Hanların ve zevk evlerinin kapılarının üzerindeki demir zincirlerden fenerler sarkıyordu ama kapıların iç tarafındaki fenerler parşömenden değil renkli camlardan yapılmıştı. Sağ tarafta, kırmızı taşlardan inşa edilmiş bir tapınağın önünde bir gece ateşi yanıyordu. Tapınağın balkonunda kırmızı giysili bir rahip vardı, ateşin başında toplanan küçük kalabalığa nutuk veriyordu. Başka bir yerde, bir hanın önünde oturan yolcular <em>cyvasse</em> oynuyordu. Sarhoş askerler, genelev olduğu anlaşılan bir binaya girip çıkıyorlardı. Kadının biri, bir ahırın önünde katırını dövüyordu. Tyrion ve Haldon’ın yanından, beyaz renkli cüce bir fil tarafından çekilen iki el arabası geçti. <em>Burası başka bir dünya,</em> düşündü Tyrion, <em>ama benim bildiğim dünyadan çok farklı değil.</em></p>

    <p>Aşırı süslü bir zırh giyen ve aynı şekilde süslenmiş bir savaş atının sırtında oturan başsız bir adamın beyaz mermerden yapılmış heykeli meydana hükmediyordu. “Bu kim olabilir?” diye merak etti Tyrion.</p>

    <p>“Troyka Horrono. Kan Asrı’ndan bir kahraman. Kırk yıl boyunca her yıl troyka seçildi, sonunda seçimlerden bıktı ve kendini ömür boyu troyka ilan etti. Volantisliler bundan hoşlanmadı. Horrono kısa zaman sonra öldürüldü. İki filin arasına bağlandı ve ikiye bölündü.”</p>

    <p>“Heykelin kafası yok.”</p>

    <p>“Horrono bir kaplandı. Filler iktidara gelince, fillerin takipçileri bir platformun üstüne çıktılar, bütün savaşların ve ölümlerin sorumlusu olarak gördükleri heykellerin kafalarını devirdiler.” Haldon omuzlarını silkti. “O başka bir zamandı. Gel. Şu rahibin neden bahsettiğini anlasak iyi olur. Daenerys ismini duyduğuma dair yemin edebilirim.”</p>

    <p>Meydanın karşısında giderek büyüyen kalabalığa karıştılar. Her yanında kendinden uzun yerliler olan cüce, adamların popolarından başka bir şey görmekte epey zorlanıyordu. Rahibin söylediği bütün kelimeleri duyabiliyordu ama kelimeleri anladığım iddia edemezdi. Ortak Dil’i kullanarak, “Ne söylediğini anlıyor musun?” diye sordu Haldon’a.</p>

    <p>“Kulağımda kaval çalan bir cüce olmasaydı, anlayabilirdim.”</p>

    <p>“Ben <em>kaval çalmam.</em>” Tyrion, kollarını göğsünde birleştirip arkasına baktı, rahibi dinlemek için duran adamların ve kadınların yüzlerini inceledi. Baktığı her yerde dövmeler gördü. <em>Köleler. Beş kişiden dördü köle.</em></p>

    <p>“Rahip, Volantislileri savaşa çağırıyor,” dedi Yarıüstat. “Lakin doğrunun tarafında olmalarını istiyor, Işık Tanrısı’nın tarafında. Güneşi ve yıldızları yaratan, karanlığa karşı ebedi bir savaş sürdüren R’hllor’un yanında. Nyessos ve Malaquo ışıktan yüz çevirdiler, diyor. Onların kalpleri doğudan gelen harpiyalarla karardı, diyor...”</p>

    <p>“<em>Ejderhalar.</em> Bu kelimeyi anladım. <em>Ejderhalar</em> dedi.”</p>

    <p>“Evet. Ejderhalar onu zafere taşımak için geldi.”</p>

    <p>“Onu? Daenerys mi?”</p>

    <p>Haldon başıyla onayladı. “Benerro, Volantis’ten haber gönderdi. Onun gelişi, kadim bir kehanetin gerçekleşmesi demek. O, dünyayı yeniden yaratmak için duman ve tuzdan doğdu. O, Azor Ahai’nin yeniden vücut bulmuş hali. Onun karanlığa karşı kazanacağı zafer asla bitmeyen bir yaz getirecek... ölüm bizzat diz çökecek ve kraliçe için savaşanlar yeniden doğacak...”</p>

    <p>“Ben yine bu bedenin içinde doğmak zorunda mıyım?” diye sordu Tyrion. Kalabalık artıyordu. Tyrion insanların baskısını hissedebiliyordu. “Benerro kim?”</p>

    <p>Haldon tek kaşını kaldırdı. “Volantis’teki kırmızı tapınağın Yüksek Rahip’i. Gerçeğin Alevi, İrfanın Işığı, Işık Tanrısı’nın Baş Hizmetkârı, R’hllor’un Kölesi.”</p>

    <p>Tyrion’ın tanıdığı tek kırmızı rahip, Myrli Thoros’tu. Şişman, güler yüzlü, Robert’ın sarayında aylak aylak dolaşıp kralın en güzel şaraplarını içen ve meydan dövüşlerinde kılıcını ateşe veren, şarap lekeli gürültücü adam. “Bana şişman, yoz ve müstehzi rahipler ver,” dedi Tyrion. “Yumuşak minderlerde oturmayı, şekerleme yemeyi ve küçük oğlanları kandırmayı seven rahipler ver. Sorun çıkaran tanrılara inananlar, onlar.”</p>

    <p>“Bu sorunu kendi lehimize kullanabiliriz. Cevapları nerede bulabileceğimizi biliyorum.” Haldon, Tyrion’ı başsız kahramanın önünden geçirdi ve cephesi meydana bakan taş bir hana götürdü. Hanın kapısının üzerinde, parlak renklere boyanmış devasa bir kaplumbağa kabuğu asılıydı. İçeride, uzak yıldızlar misali yüzlerce kırmızı mum yanıyordu. Havada kızarmış et ve baharat kokusu vardı. Yanağında kaplumbağa dövmesi olan bir köle kız, kadehleri yeşil şarapla dolduruyordu.</p>

    <p>Haldon kapı girişinde duraksadı. “İşte. Şu ikisi.”</p>

    <p>Duvar nişindeki iki adam oymalı bir <em>cyvasse</em> masanın üstüne eğilmişti, kırmızı mumun ışığında gözlerini kısarak oyun taşlarına bakıyorlardı. Adamlardan biri zayıf ve solgundu, incelmiş siyah saçları ve sivri bir burnu vardı. Diğer adam geniş omuzlu ve göbekliydi, burgulu lüleleri ensesine kadar iniyordu. İkisi de başlarını oyundan kaldırıp Tyrion ve Haldon’a bakmaya tenezzül etmedi. Haldon adamların arasına bir sandalye çekti ve, “Benim cücem, ikinizin toplamından daha iyi <em>cyvasse</em> oynar,” dedi.</p>

    <p>İri olan adam, gözlerini kaldırdı ve davetsiz misafirlere tiksintiyle baktı, sonra Eski Volantis Dili’nde bir şeyler söyledi, Tyrion’ın takip edemeyeceği kadar hızlı konuşmuştu. Zayıf olan sandalyesine yaslandı. “Cüce satılık mı?” diye sordu Batıdiyar’ın Ortak Dili’nde. “Troykanın ucube koleksiyonuna <em>cyvasse</em> oynayan bir cüce lazım.”</p>

    <p>“Yollo köle değil.”</p>

    <p>Yazık.” Zayıf adam, oniksten oyulmuş filinin yerini değiştirdi.</p>

    <p><em>Cyvasse</em> masasının karşısında, kaymaktaşından oyulmuş bir ordunun arkasında duran adam, hoşnutsuz bir ifadeyle dudaklarını büzdü. Koşum atını hareket ettirdi.</p>

    <p>“Hata,” dedi Tyrion. O da rolünü oynayacaktı.</p>

    <p>“Aynen öyle,” dedi zayıf adam. Kendi koşum atıyla cevap verdi. Hızlı hareketler birbirini takip etti ve sonunda zayıf adam gülümseyip, “Ölüm, dostum,” dedi.</p>

    <p>İri adam öfkeyle oyun tahtasına baktı, sonra ayağa kalktı ve kendi dilinde bir şeyler homurdandı. Rakibi güldü. “Gel bakalım. Cüce bu kadar kötü oynuyor olamaz.” Tyrion’a boş sandalyeyi gösterdi. “Sıra sende küçük adam. Gümüşünü masaya koy ve ne kadar iyi oynadığını görelim.”</p>

    <p><em>Hangi oyunu?</em> diye sorabilirdi Tyrion. Sandalyeye tırmandı. “Midem doluyken ve elimde bir kupa şarap varken daha iyi oynarım.” Zayıf adam nazik bir şekilde döndü ve onlara yiyecek içecek getirmesi için köle kıza seslendi.</p>

    <p>“Soylu Qavo Nogarys, Selhorys’te gümrük memurudur,” dedi Haldon. “Onu <em>cyvasse</em>’de bir kez bile yenemedim.”</p>

    <p>Tyrion anladı. “Belki ben daha şanslı olurum.” Kesesini açtı ve gümüş sikkeleri oyun tahtasının yanına yığdı, bir gümüşün üstüne diğerini koydu, ta ki Qavo gülümseyene kadar.</p>

    <p>Onlar taşları <em>cyvasse</em> masasına dizerken, “Nehrin aşağısından ne haberler var?” diye sordu Haldon. “Savaş çıkacak mı?”</p>

    <p>Qavo omuzlarını silkti. “Yunkaili adamlar çıkmasını istiyor. Kendilerine Bilge Ustalar diyorlar. Ne kadar bilge olduklarını bilemem ama kurnazlık açısından sıkıntıları yok. Adamların elçisi, altınla ve değerli taşlarla dolu sandıklar ve iki yüz köle getirmiş; hazzın yedi makamında eğitilmiş genç kızlar ve pürüzsüz tenli oğlanlar. Elçinin ziyafetlerinin unutulmaz, rüşvetlerinin bol olduğunu duydum.”</p>

    <p>“Yunkaili adamlar troykanızı satın mı aldı?”</p>

    <p>“Sadece Nyessos’u.” Qavo, oyun tahtasının ortasındaki panoyu kaldırdı ve Tyrion’ın ordusunun dizilişini inceledi. “Malaquo yaşlı ve dişsiz olabilir ama hâlâ bir kaplan. Ve Doniphos tekrar troyka seçilmeyecek. Şehir savaşa susadı.”</p>

    <p>“Neden?” diye sordu Tyrion. “Meereen denizin karşısında, fersahlarca uzakta. Şu küçük, tatlı, çocuk kraliçe Eski Volantis’i nasıl gücendirdi?”</p>

    <p>“Tatlı mı?” Qavo güldü. “Eğer Köle Körfezi’nden gelen hikâyelerin yarısı doğruysa, o çocuk bir canavar. Onda kan susuzluğu olduğunu söylüyorlar. Onun aleyhinde konuşanları ağır ağır ölsünler diye kazığa geçiriyormuş. Ejderhalarını yeni doğan bebeklerin etiyle besleyen bir büyücüymüş. Tanrılarla alay eden, ateşkesleri bozan, elçileri tehdit eden, ona sadakatle hizmet edenlere sırt çeviren bir yemin bozanmış. Şehveti doymak bilmiyormuş; erkeklerle, kadınlarla, hadımlarla, hatta köpeklerle ve çocuklarla yatıyormuş. Onu tatmin edemeyen âşıkların başına kötü şeyler geliyormuş. Erkeklerin ruhlarını köle olarak almak için onlara kendi bedenini veriyormuş.”</p>

    <p><em>Ah, güzel,</em> diye düşündü Tyrion. <em>Eğer bedenini bana verecekse ruhumu dilediği gibi alabilir. Gerçi ruhum küçük ve kavruk ama olsun.</em></p>

    <p>“Söylüyorlar,” dedi Haldon. “Bunları söyleyenler, onun Astapor ve Meereen’den kovduğu köle tacirleri. Söylenen her şey iftira.”</p>

    <p>“En iyi iftiralar, gerçeklerle tatlandırılır,” dedi Qavo. “Lakin kızın asıl günahı inkâr edilemez. Bu kibirli çocuk, köle ticaretini yok etmeyi kendine iş edindi ama bu ticaret hiçbir zaman Köle Körfezi’yle sınırlı değildi. Köle ticareti, bütün dünyaya uzanan deniz ticaretinin bir parçasıydı ve ejderha kraliçesi suları bulandırdı. Kara Duvarlar’ın ardında, kadim kanın lordları, uzun bıçaklarını bileyen mutfak kölelerini dinlerken uyku uyuyamıyor. Köleler sebzelerimizi yetiştirirler, sokaklarımızı temizlerler, gençlerimizi eğitirler. Onlar duvarlarımızı korurlar, kadırgalarımızın küreklerini çekerler, mücadelelerimizde dövüşürler. Ve şimdi doğuya baktıklarında, uzakta pırıldayan şu genç kraliçeyi görüyorlar, şu <em>zincir kıranı.</em> Eski Kan buna tahammül edemez. Yoksul insanlar da kraliçeden nefret ediyor. En sefil dilencinin konumu bile bir köleninkinden daha yüksektir. Şu ejderha kraliçesi, bu teselliyi dilencinin elinden alacak.”</p>

    <p>Tyrion mızrakçılarını ilerletti. Qavo hafif atıyla cevap verdi. Tyrion arbaletçilerini bir kare yukarı çıkardı, “Dışarıdaki kırmızı rahip, Volantis’in gümüş kraliçe için savaşması gerektiğini düşünüyor gibiydi, kraliçeye karşı değil,” dedi.</p>

    <p>“Kırmızı rahipler dillerini tutsalar iyi ederler,” dedi Qavo Nogarys. “Onların takipçileriyle diğer tanrılara ibadet edenler arasında halihazırda bir kavga var. Benerro’nun gevezelikleri, Benerro’nun üstüne korkunç bir gazap çekmekten başka bir işe yaramayacak.”</p>

    <p>“Ne gevezeliği?” diye sordu cüce.</p>

    <p>Volantisli adam elini salladı. “Volantis’te, binlerce köle ve azatlı köle, Benerro’nun kanayan yıldızlardan ve dünyayı temizleyecek alevli bir kılıçtan bahsedişini dinlemek için her gece tapınak meydanında toplanıyor. Benerro, troykanın gümüş kraliçeye karşı silahlanması halinde Volantis’in mutlaka yanacağını söylüyor.”</p>

    <p>“Ben bile böyle bir kehanette bulunabilirim. Ah, yemeğimiz geldi.”</p>

    <p>Yemek, dilimlenmiş soğan yatağında servis edilen kızarmış keçi etiydi. Et baharatlı ve aromalıydı. Dışı alazlanmış, içi kırmızı ve sulu bırakılmıştı. O kadar sıcaktı ki Tyrion’ın parmaklarını yaktı ama o kadar lezzetliydi ki Tyrion bir parça daha almak için uzandı. Lokmasını yeşil Volantis likörüyle yuttu, uzun zamandır şaraba bu kadar yakın bir şey içmemişti. Ejderhasını yukarı kaldırarak, “Çok güzel,” dedi. Qavo’nun fillerinden birini oyun dışı bırakırken, “Oyundaki en güçlü taş ejderhadır,” diye duyurdu. “Ve Daenerys Targaryen’ın üç ejderhası var.”</p>

    <p>“Üç,” dedi Qavo, “dokuz bin düşmana karşı. Sarı Şehir’den gelen tek elçi Grazdan mo Eraz değildi. Bilge Ustalar Meereen’e karşı ayaklandığında, Yeni Ghis’in lejyonları da onların yanında dövüşecek. Toloslular. Elyriahlar. Hatta Dothraklılar.”</p>

    <p>“Kapılarınızın dışında Dothraklılar var,” dedi Haldon.</p>

    <p>“Khal Pono.” Qavo umursamaz bir tavırla elini salladı. “At efendileri gelir, onlara hediyeler veririz, at efendileri gider.” Mancığını tekrar hareket ettirdi. Elini Tyrion’ın kaymaktaşı ejderhasının etrafında kapattı ve onu oyun dışı bıraktı.</p>

    <p>Gerisi katliamdı ama cüce on iki hamle daha dayandı. Gümüş yığınını avuçlarken, “Acı gözyaşları dökmenin zamanıdır,” dedi Qavo. “Bir oyun daha?”</p>

    <p>“Gerek yok,” dedi Haldon. “Cücem tevazu konusunda iyi bir ders aldı. Teknemize dönsek iyi olacak sanırım.”</p>

    <p>Meydandaki gece ateşi hâlâ yanıyordu ama rahip gitmişti ve kalabalık kaybolmuştu. Genelevin camlarında mum ışıkları pırıldıyordu. İçeriden bir kadın kahkahası geldi. “Gece yeni başlıyor,” dedi Tyrion. “Qavo bize her şeyi anlatmamış olabilir. Ve fahişeler, hizmet verdikleri adamlardan çok şey duyarlar.”</p>

    <p>“Bir kadına bu kadar çok mu ihtiyacın var Yollo?”</p>

    <p>“Parmaklarından başka bir âşığa sahip olmamak insanı bezdiriyor.” <em>Fahişelerin gittiği yer Selhorys olabilir. Tysha şu anda içeride olabilir, yanağında bir gözyaşı dövmesiyle.</em> “Az kalsın boğuluyordum. Bir erkek, böyle bir şey yaşadıktan sonra bir kadına ihtiyaç duyar. Ayrıca, aletimin taşa dönüşmediğinden emin olmalıyım.”</p>

    <p>Yarıüstat güldü. “Seni kapının yanındaki tavernada bekleyeceğim. Fazla uzatma.”</p>

    <p>“Ah, bu konuda endişelenme. Çoğu kadın, benimle olan işini çabucak bitirmeyi tercih eder.”</p>

    <p>Genelev, cücenin Lannis Limanı’nda ya da Kral Toprakları’nda sıkça gittiği genelevlere kıyasla mütevazı bir yerdi. Mülk sahibi Volantis dilinden başka bir dil konuşamıyordu ama gümüşün şıngırtısını yeterince iyi anladı ve Tyrion’ı kemerli bir yoldan geçirip tütsü kokulu bir odaya götürdü. Odada, canı sıkılmış dört yatak kölesi, çıplaklığın türlü halleri içinde tembellik ediyordu. <em>Şu ikisi, en az kırkıncı isim günlerinin gelip gidişini görmüşler,</em> diye tahmin etti Tyrion. En gençleri on beş ya da on altı yaşındaydı. Kadınların hiçbiri, rıhtımlarda çalışan fahişeler kadar çirkin değildi ama güzel de sayılmazlardı. Biri açıkça hamileydi. Diğeri sadece şişmandı ve göğüs uçlarında demir halkalar vardı. Dört kadının yanaklarına da gözyaşı dövmesi yapılmıştı.</p>

    <p>“Batıdiyar dilini konuşan bir kızın var mı?” diye sordu Tyrion. Mülk sahibi gözlerini kıstı, söylenenleri anlamamıştı. Tyrion aynı soruyu Yüksek Valyria Dili’nde tekrar sordu. Bu sefer, mülk sahibi bir iki kelimeyi kavradı ve Volantis diliyle cevap verdi. Tyrion’ın adamın cevabından çıkarabildiği tek şey, “gün batımı kızı”ydı. Bunun, Gün Batımı Krallıkları’ndan bir kız, anlamına geldiğini düşündü.</p>

    <p>Evde bu türden bir tek kız mevcuttu ve o Tysha değildi. Kızın çilli yanakları ve kızıl bukleleri vardı, bunlar çilli göğüslerin ve kızıl bacak arası tüylerinin habercisiydi. “İşe yarar,” dedi Tyrion. “Bir sürahi şarap da istiyorum. Kırmızı şarapla kırmızı et.” Fahişe, tiksinti dolu gözleriyle Tyrion’ın burunsuz suratına bakıyordu. “Seni rahatsız mı ettim tatlım? Ben rahatsız edici bir yaratığım. Ölü ve çürümüş olmasaydı, babam da aynı şeyi memnuniyetle söylerdi.”</p>

    <p>Kız, Batıdiyarlı görünüyordu fakat Ortak Dil’den tek kelime konuşamıyordu. <em>Belki de küçükken bir köle taciri tarafından kaçırıldı.</em> Kızın yatak odası küçüktü ama yerde Myr halısı vardı ve yatak, saman yerine kuş tüyüyle doldurulmuştu. <em>Daha kötülerini de gördüm.</em> Kızdan bir kadeh şarap alırken, “Bana adını söyler misin?” diye sordu Tyrion. “Hayır mı?” Şarap sertti, ekşiydi ve tercüme gerektirmiyordu. “Tyrion elinin tersiyle ağzını sildi. “Daha önce bir canavarla yattın mı? Şimdi de herhangi bir zaman kadar iyi. Kıyafetlerini çıkar ve sırtüstü yat, eğer memnun olacaksan. Ya da olmayacaksan.”</p>

    <p>Kız anlamamıştı. Tyrion kızın elindeki şarap sürahisini aldı ve kızın eteğini yukarı sıyırdı. Fahişe bu hareketten sonra ondan ne beklendiği anladı ama çok istekli bir yatak arkadaşı olmadığını kanıtladı. Tyrion o kadar uzun zamandır kadınsızdı ki üçüncü darbede kızın içine boşaldı.</p>

    <p>Rahatlamıştan çok utanmış bir halde yatağın diğer tarafına yuvarlandı. <em>Nasıl da sefil bir yaratığa dönüşmüşüm.</em> Tohumlarının yatağa damlamasını seyrederken, “Tysha isimli bir kadın tanıyor musun?” diye sordu Tyrion. Fahişe cevap vermedi. “Fahişelerin nereye gittiğini biliyor musun?” Kız buna da cevap vermedi. Sırtında, çapraz çizgiler halinde kabarık yara dokuları vardı. <em>Bu kız hemen hemen ölü. Az önce bir cesedi düzdüm. Gözleri bile ölü görünüyor. Benden tiksinmeye bile mecali yok.</em></p>

    <p>Tyrion’ın şaraba ihtiyacı vardı. Bol şaraba. Sürahiyi iki eliyle birden kaldırdı ve dudaklarına götürdü. Sıvı kıpkırmızı aktı. Boğazına. Çenesine. Tyrion’ın sakallarından damladı ve kuş tüyü yatağı ıslattı. Mum ışığında, Joffrey’yi zehirleyen şarap kadar koyu görünüyordu. İçki tükendiğinde, Tyrion sürahiyi kenara bıraktı, yerde yarı yuvarlanıp yarı sendeleyerek bir lazımlık aradı. Bulamadı. Midesi kalktı. Tyrion kendini yerde buldu, halının üstüne kusuyordu, yalanlar kadar teselli edici olan o fevkalade Myr halısının üstüne.</p>

    <p>Fahişe dehşet içinde feryat etti. <em>Bunun için onu suçlayacaklar,</em> diye fark etti Tyrion, utandı. “Kafamı kes ve Kral Toprakları’na gönder,” dedi. “Ablam seni bir leydiye dönüştürür, bundan sonra kimse seni kırbaçlayamaz.” Kız bunları da anlamadı. Tyrion fahişenin bacaklarını açtı, arada emekledi ve kıza tekrar sahip oldu. <em>Bu kadarını anlıyor en azından.</em></p>

    <p>Hem şarap tükenmişti, hem de Tyrion. Kızın kıyafetlerini yerden aldı ve kapıya fırlattı. Kız, bu hareketin anlamını hemen kavradı, koşarak kaçtı, Tyrion’ı karanlığın içinde tek başına bıraktı. Tyrion kuş tüyü yatağa gömüldü. Çok sarhoşum. Gözlerini kapatmaya cesaret edemedi, uyuyakalmaktan korkuyordu. Hüzünler rüya perdesinin arkasında onu bekliyordu. Sonsuza kadar çıkan dik, kaygan, tehlikeli basamaklar. Yukarıda bir yerde Kefenli Lord. <em>Kefenli Lord’la tanışmak istemiyorum.</em> Tyrion tekrar kıyafetlerinin içine girdi ve merdiveni aradı. <em>Griff derimi yüzecek. Neden olmasın? Eğer derisinin yüzülmesini hak eden bir cüce varsa, o da benim.</em></p>

    <p>Basamakların yarısını indiğinde dengesini kaybetti. Her nasılsa, yuvarlanışa elleriyle engel olmayı ve hareketi bir parendeye çevirmeyi başardı. Basamakların başına indiğinde, aşağıdaki odada bulunan fahişeler şaşkınlıkla yukarı baktı. Tyrion ayağa sıçradı ve kadınları bir reveransla selamladı. “Sarhoşken daha kıvrak oluyorum.” Mülk sahibine döndü. “Korkarım ki halınızı mahvettim. Kızı suçlamayın. Ödememe izin verin.” Kesesinden bir avuç gümüş çıkardı ve adama fırlattı.</p>

    <p>“İblis,” dedi arkadan gelen pes bir ses.</p>

    <p>Odanın köşesinde, gölgelerin arasında bir adam oturuyordu, adamın kucağında bir fahişe kıvranıyordu. <em>Bu kızı hiç görmedim. Görmüş olsaydım çilli yerine bunu yukarı çıkarırdım.</em> Bu kız diğerlerinden daha gençti, ince ve güzeldi, uzun gümüşi saçları vardı. Muhtemelen Lysliydi... ama kızın oturduğu kucağın sahibi Yedi Krallık’tandı. İri, geniş omuzlu, en az kırk yaşında, belki biraz daha yaşlı bir adamdı. Kafası keldi ama yanakları ve çenesi fırça gibi sakallarla kaplıydı. Kollarından ve hatta parmak eklemlerinden kıllar fışkırıyordu.</p>

    <p>Tyrion adamın görünüşünden hiç hoşlanmamıştı. Adamın pelerinindeki siyah ayıyı daha da az sevmişti. <em>Yün. Bu sıcakta yün giymiş. Bir şövalyeden başka kim bu kadar deli olabilir?</em> Tyrion kendini zorlayarak, “Evden bu kadar uzaktayken Ortak Dil’i duymak ne hoş,” dedi. “Lakin beni biriyle karıştırıyorsunuz sanırım. Benim adım Hugor Tepe. Size bir kadeh şarap ısmarlayabilir miyim dostum?”</p>

    <p>“Yeterince içtim.” Şövalye, kucağındaki fahişeyi kenara itip ayağa kalktı. Adamın kılıç kemeri duvardaki kancada asılıydı. Adam kemeri aşağı indirip silahını çekti. Deriye sürtünen çelik fısıldadı. Fahişeler arzulu bakışlarla adamı izliyordu, gözlerinde mum ışıkları parlıyordu. “Sen benimsin <em>Hugor.</em>”</p>

    <p>Tyrion adamdan koşarak kaçamazdı, onu dövüşte yenemezdi, bu kadar sarhoşken onu zekâsıyla kandırmayı bile umamazdı. Ellerini açtı. “Peki bana ne yapacaksın?”</p>

    <p>“Seni teslim edeceğim,” dedi şövalye, “kraliçeye.”</p>
  </div>
</body>
</html>
