<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karın Altı Kardelen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre2"><span class="calibre7"><span class="bold"><span class="calibre4">GÖZE</span></span></span></h1>

    <p class="calibre6">Orta Anadolu bir bozkırdır. Nehirler oradan doğarlar da, gider deniz kıyısındaki ovaları sularlar. Doğduğu ve geçtiği yerlere hayretmezler nedense? Yolları boyunca, kendileriyle birlikte bir de söğüt, selvi ve kavaktan oluşmuş yeşil bir ırmak uzanır denize doğru. Zaman zaman coşup, taşıp başedilmez olunca, kıyı boyundaki bu yeşil şeritten ve eteklerindeki bostanlardan alır hıncını. Köylünün birinin yamaçtaki pancar tarlasına ulaşamaz da, oraya su taşıyan motopompu alır götürür.</p>

    <p class="calibre6">İçerilere doğru ilerledikçe nehirler çay olur, çaylar dere, dereler çeşme, kaynak... Sonrası bozkır.</p>

    <p class="calibre6">Bahar gelip, karlar eriyip, bütün sular nehirlere ulaşınca, yaz yolda demektir. Yazın gelip gelmediği belli olmadan daha, bütün su yolları kurur. Geriye arsız, bodur, çay boyu bitkileri kalır. Gerisi yine bozkır... Bu nehirlerin, çayların aralarında kalan uçsuz bucaksız yaylalar, ovalar, temmuza varmadan sararır, solar. Her yer bozkır. Bir dahaki bahara kadar... Ne denli kısadır bahar... Sonrası bozkır...</p>

    <p class="calibre6">Kara toprak, kırmızı toprak, boz toprak... Hangi madenin pigmentini yüklenmişse rengini ondan almış. Kum, çakıl, taş, kaya, dağ... Sipsivri genç volkanlar, ihtiyarlamış masa dağlar, yelin, güneşin, karın paramparça ettiği orta yaş dağlar... Dağcıların çıkmaya değer bulmadıkları, ancak keçilerin de çıkamadıkları yalçın yamaçlar... Göklerinde ne vardır bu dağların? Kartallar... Yükseklerde, daireler çize çize, döne döne uçarlar. Gözleri yerdedir. Bir yılan kıvrılarak sürünmeye görsün, bir fare bir delikten ötekine kaçmaya görsün, daha ne olduğunu anlayamadan, kendilerini başlarına geçirilmiş bir pençenin altında göklerde bulurlar.</p>

    <p class="calibre6">Uçsuz bucaksız bu bozkırın üstünde ne vardır? Keven dikeni, kangal dikeni, çakır dikeni, pıtrak dikeni, diken, diken, diken... Fare, kösnü, çekirge. Karınca ve peygamber böceği.</p>

    <p class="calibre6">Bir çeşme başı, bir dere boyu, bir göl-gölet kıyısı, bir söğüt altı kim bilir kaç menzil ötededir? Bozkır nerede biter?..</p>

    <p class="calibre6">Durursunuz bozkırın orta yerinde, diyelim ki, koca bir dağın önünde, bakarsınız yukarıya veya aşağıya ovaya doğru, doğada bir yaşam belirtisi bulmak, bir soluk sesi duymak istersiniz, ne mümkün?.. Tıs yok. Her şey ya sarı, ya kırmızı, ya da boz. Bir kıpırtı, bir hareket, bir canlılık? Hak getire... Yöreyi bilen biri değilseniz, mataranızda da su bitmişse, yandınız demektir.</p>

    <p class="calibre6">Bu bozkırın umulmadık bir yerinde; bir yamaçta, düzlükte, kuru bir derenin başında, sahipleri kente göçmüş, artık kimsenin de ekmediği kısır bir tarlanın kulağında, bir taşın, kayalığın altında, bir uçurumun dibinde bir yeşillik görürsünüz. Uzaktan bakınca şöyle on metre, bilemedin yirmi metre çapında bir yer yeşerir durur. Boz yamacın üstünde yeşil bir ben gibi. O yeşil ben'in adı; göze'dir.</p>

    <p class="calibre6">Göze; bozkırın, gözucu, gözpınarı, gözbebeği, gözçukuru, göznuru, gözaltı, gözakı, yüzakıdır. Ama bozkır bunu nereden bilsin?..</p>

    <p class="calibre6">Arazi eğimliyse, gözenin üst ucundan, düz ise orta yerinden belli belirsiz bir su kaynar. Ne kaynadığını görürsünüz, ne de aktığını. Mal-davar çiğnemişse onların ayak izleri, çobanlar uğramışsa açtıkları çukur su doludur. Gece ay altında her biri yuvarlak bir cep aynası gibi parlamasa bu çukurlar, suyu da göremezsiniz. Otları çiğneye çiğneye basıp geçecek olsanız gözenin öteki ucuna, daha ilk beş-on adımda ayağınız vıcık vıcık su içinde kalır. O noktadan sonra telaş etmenize gerek yoktur, artık sakınmadan rahat rahat yürüyebilirsiniz, olan olmuştur nasıl olsa.</p>

    <p class="calibre6">Bu harman yeri büyüklüğündeki göze; çevredeki dikenlere, sert, sıkı, kuru, kırmızı toprağa inat, yaşam doludur. Yılın her mevsiminde yemyeşildir. Bozkırı kar kaplar, orası hâlâ yeşildir. Kar nasıl en son orayı örterse, ilkbaharda da önce oradan kalkar. Yaz gelince coşar göze. Sonbaharın sarısına inat o hep yeşildir.</p>

    <p class="calibre6">Biyoloji kitapları ad koymamışlar; bir ot türü var yalnız orada yetişir. Küme kümedir. Kökleri derindedir. Koparmak istersiniz, çekersiniz çekersiniz bir türlü gelmez, elinizi keser de kökünü vermez. Boyu otuz santim kadardır, kurşun kalem kalınlığında, yapraksız... Ya da gövde dediğiniz şey onun yaprağıdır. Arazide su ararken, kaç kuşak dede süreğinin deneyi ile olsa gerek, köylüler ilk önce onun dibine vururlar kazmayı. Öylesine de açıkgözdür ki, o en kalender bildiğimiz eşeklere bile yedirtmez kendini. Ben ona bir ad taktım: Kırnap... Bilirsiniz, kırnap, kendirden bükülme bir ip türüdür. Ölür de kopmaz. Bu ot da öyle dayanıklıdır.</p>

    <p class="calibre6">Başka hangi ot yok ki gözede?</p>

    <p class="calibre6">Başka hangi çiçekler?..</p>

    <p class="calibre6">Ayrıktan, deve püskülüne, evelekten ısırgana dek...</p>

    <p class="calibre6">Orada her ota, her çiçeğe içebileceği kadar su, kökünü salabileceği kadar toprak mutlaka vardır. Orası bir otlar, çiçekler cumhuriyetidir. Ne biri ötekinin toprağını çalar, ne de biri bir başkasının gövdesine sarılıp, yükselirken- yukarı doğru boğar öbürünü.</p>

    <p class="calibre6">Gözede böcekler olmaz mı hiç? Nem böcekleri, kurbağa larvaları, örümcekler, kelebekler, arılar, tırtıllar, kırkayaklılar, otuzbacaklılar...</p>

    <p class="calibre6">Hayvanlar?.. Su içmeye, serinlemeye, gizlenmeye ya da avlanmaya gelmiş; kuşlar, yılanlar, kaplumbağalar, kösnüler, kirpiler, fareler, gelincikler... Bozkırın hayvanları. Tuzak kurar, kısmet arar, karın doyurur, bozkıra dönerler.</p>

    <p class="calibre6">Göze yeşerirken sulu, ıslak, nemli toprağıyla hep uyanıkken, onu dörtbir yandan kuşatan bozkır, sıkı, kuru, sert, kara toprağı, kuru dikenleri, bodur çalılarıyla onun üstüne yürür. O koca bozkır cüssesinden de utanmaz, kara yüzündeki güzelim yeşil süsü boğup yok etmeye kalkışır. Gözenin damarının nereden geldiğini bir bilse, belki bunu da başaracak ama, göze bu sırrını hiç kimseye vermez. O ince damar, o yaşam kaynağı su yolu, yerin altından gider başka gözelerin göz damarlarıyla buluşur, kardeş olur, yoldaş olur. Bir başka göze olur. Bu gizli hiç kimse anlayamaz, çözemez.</p>

    <p class="calibre6">Bir arı bir çiçeğin başına konmuşken, bir örümcek kırnapların arasına ağını örmüş av beklerken, bir kertenkele gölgede tembel tembel serinlenirken, otlar birbiriyle söyleşir, çiçekler türkü çağırırken, göze birdenbire koyun sürüsünün hücumuna uğrar. Sararmış otlardan, keven filizlerinden, sap-saman artıklarından dudakları, damakları yarılmış hayvanların ne de hoşuna gider, boy boy, bol bol, cins cins, yeşil ot... Ama burası yayla çayırı değil ki... Göze. Sonuçta her birine bir tutam ot ya düşer ya düşmez. Bu baskından her ne kadar gözenin yerlilerinin yuvaları, rahatları, düzenleri bir süre için bozulursa da, bir anlamıyla da bu bir bahçıvan bakımı gibidir. Bir haftaya kalmaz, yeni filizler coşkulu bir biçimde fışkırır yeniden... Bir kara koyuna bir tutam ot, bir J&gt;ebeğe bir damla süt olabilmek için.</p>

    <p class="calibre6">Gözenin en yakın düşmanı, en yakın tarlanın sahibidir. Sanır ki köylü; kazmayla kürekle gözenin bağrını yararsa, derin bir mezar açarsa orta yere, ona bir de akış verirse, tarlasını sular... Nah sular!.. Göze bu göze... Pınarbaşı'nın kaynağı mı sanki?..</p>

    <p class="calibre6">Gözenin en yakın dostu, en yakın tarlanın sahibidir. Ekin ekerken-biçerken, gölgesinde dinlenirim diye, gözeyle bozkırın tam sınırına kavak diker. Hem gözenin tacı, kuşların evi, hem de garibimin gölgeliği olur. Kavaklar büyüdükçe, gözedeki yaşam da zenginleşir. Kuşlar, tırtıllar çeşitlenir; çoğalır.</p>

    <p class="calibre6">Kışın karına boranına, yazın kor parçası güneşine, sonbaharın kavurup kurutan yeline karşın, gözeyi her dem yeşil kılan nedir? Bahardan başlayan coşkusu, yaz boyu kabam kabara gündönümüne dek sürerek ilk kara ulaşır. İlk karla birlikte biraz toparlanıp, ellerini koltuk altına saklasa da, o yine içten içe yeşil yeşildir. Bu niye böyledir? Göze niçin hep güler durur bozkıra, kimi zaman hafif bir tebessüm, kimi zaman kısa bir kahkaha, çoğu kez bıyık altından... Çünkü göze, göze olduğunun ayırdındadır ve göze kalmaya kararlıdır.</p>

    <p class="calibre6">Göze olmasaydı bozkırın hali nice olurdu? Ne denli garip, zavallı, yoksul, soluksuz, güvensiz ve geleceksiz bir bozkır olurdu. Yazık böyle bir bozkıra...</p>

    <p class="calibre6">Nâzım Hikmet bir gözedir.</p>

    <p class="calibre6">Yılmaz Güney, Yaşar Kemal, Aziz Nesin de öyledir.</p>

    <p class="calibre6" style="text-align: right;">Mayıs '93</p>

    <div class="mbppagebreak" id="calibre_pb_11"></div>
  </div>
</body>
</html>
