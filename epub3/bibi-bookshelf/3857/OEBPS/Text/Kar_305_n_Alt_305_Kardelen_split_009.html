<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karın Altı Kardelen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre2"><span class="calibre7"><span class="bold"><span class="calibre4">HOSTES</span></span></span></h1>

    <p class="calibre6">Yine o yöne gideceğim.</p>

    <p class="calibre6">Yine otobüs yolculuğu.</p>

    <p class="calibre6">Uçağa verecek denli çok param olsa, ya da tren, hiç olmazsa otobüs kadar hızlı gitse, katlanmam buna. Bir günün yarısını alıp götüren, sıkıntı ve tehlike dolu o çekilmez yolculuğun ardından bir gün daha gerekiyor ki kendinize gelesiniz.</p>

    <p class="calibre6">Gidiş nedenim gerçekten çok önemli olmasaydı, bu sancıyı çekmezdim.</p>

    <p class="calibre6">Biliyorum, otobüste beni nelerin beklediğini, nelerle karşılaşacağımı.</p>

    <p class="calibre6">Önce, otobüse suya çamura basarak bineceğim, (nedense orası hep göl olur) Önümüzdeki merdivenlere serdikleri gazete; üstünden iki kişi geçtikten sonra, ayağa dolaşan çöp yumağı olacak.</p>

    <p class="calibre6">Yerime oturur oturmaz, kül tablasına bakacağım, temizlenmiş mi diye, (biliyorum huyumu) açar açmaz, oldukça yoğun, ekşimiş bir izmarit kokusu saracak her yanı, muavini çağırıp, «oğlum bu ne» diyeceğim, uykulu gözlerini oğuştururken yanıt verecek; «Abi gece yoldan geldik de...» Şoför konuşmalarımızı duymuş olacak ki, ters ters bakacak bana. Çekinip yerime oturacağım.</p>

    <p class="calibre6">Yanıma tanımadığım biri gelip oturacak. İlk önce, doğru yere oturup oturmadığını sormakla başlayacak ve devam edecek... Bana ne ondan, kim olduğundan, nereden gelip, nereye gittiğinden, sünnetinden, askerliğinden, evliliğinden... Bırakmayacak beni, biliyorum. Uyuyorum numaramı yutmayacak, kolumu dürtecek; «Ondan sonra ne olmuştu, biliyor musunuz?» diye soracak, «hı» dememe fırsat vermeden devam edecek. Kitabımı çıkartıp, kendimi sayfalar arasına gizlemeye çalışacağım, gelip orada da bulacak beni (biliyorum). İlk sorusu; «Kitabınızın konusu ne? heyecanlı mı?» olacak. Daha da beteri var tabii: «Abi geçen kısmı özetle de beraber okuyalım...»</p>

    <p class="calibre6">Muavini çağırıp, ona diyeceğim ki; «Şoför Bey'e söyler misin? Lütfen, şu müziği değiştirebilir mi?» (Aslında ben senin yerinde olsam, derdim ki ona, yani şoföre, koltuğumdan yarım doğrularak; 'Kardeşim mecbur muyuz senin bu iç karartan, böğürtülü, inlemeli arabesk müziğini dinlemeye, değiştir şunu.' O da bir eli direksiyonda, dönerek arkaya; 'Kardeşim n'oluyor sana, yolcuysan yolculuğunu bil, hem niye herkes adına konuşuyorsun ki?.. ' derdi. Adlarına konuştuğum; yanımda, önümde, arkamda oturan yolcuların gözlerine bakardım bir bir... İmdat isterdim onlardan. Gözlerindeki yanıtı alınca da; kulaklarıma pamuk tıkar, otururdum yerime. ) Muavin şoförün yanına kadar gider gelir, bu arada da Ferdi'nin yerini Tayfur almış olurdu.</p>

    <p class="calibre6">Bari su içeyim. «Su verir misin?»</p>

    <p class="calibre6">Aman allahım, yine o plastik torba. Bir bardak su en çok nerede kıymetlidir, biliyor musunuz?</p>

    <p class="calibre6">Bir plastik torba suyun yanında.</p>

    <p class="calibre6">Kamışı batmaz ki bata. Batınca çıkar karşıdan. Foşş... Peçete bakınırsınız yok. Muavin geçerken; «Nasıl olsa su abi, leke yapmaz. » der de anlarsınız ki, o içerken genzinizi yakan, midenizi bulandıran, kokuları burnunuzdan dışarı çıkan plastik eriyiği sıvı, gerçekten su imiş... Rahatlarsınız.</p>

    <p class="calibre6">Üstüne yemek...</p>

    <p class="calibre6">Mola saati yaklaşıyor ya...</p>

    <p class="calibre6">Biraz sonra çantalar açılacak, (adım gibi biliyorum) gazetelere sarılmış, piliç haşlamalar, dizlerin üstüne serilecek, parmaklar kimi zaman yalanacak, kimi zaman önlerindeki gazeteye silinecek. Ben garip garip baktığımda da; ya eliyle bir parça uzatacak, (bari göğüsten olsun) ya da buyur edecek. (Ben bir şey daha biliyorum) Bu adamlar kesinlikle ellerini yıkamayacaklar. Nereye, neye sileceklerini ise- söylemeyeceğim size.</p>

    <p class="calibre6">Mola yerinde iner inmez yapacağım ilk iş; derin bir nefes almak, otobüsteki ter, ayak, ağız, izmarit ve piliç kokusundan sonra, ciğerlerimi kana kana oksijenle doldurmak değil mi? Hayır, yanılıyorum, her yanı kaplamış olan amonyak ve sidik kokusu beni tuvalete çağırıyor. Yüzyılların kireç taşları birikmiş tuvalette, dünyanın tuz ruhunu getirseniz sökemez ve yüzyıllar sonra der ki torunlarımız; «Dedelerimiz amma da pişmiş ha...» Keşke gece olsaydı da, ışıkların ulaşamayacağı bir ağaç dibi bulabilseydim. Hayır, en iyisi tutmak. Gideceğim yere dek tutmak.</p>

    <p class="calibre6">Tesisleri restaurantından, dişlerini kurcalayarak çıkan adamların üstüne, belli ki, o koyu yeşil hacı yağı kolonyasından bolca dökülmüş ve yine belli ki, bu yayvan sesi, bu hiçbir ülkede rastlanmamış ve rastlanmayacak denli ağdalı sesi, normal plak devrine getirdiğinizde anlayacaksınız ki, sizi, içeriye yemek yemeye çağırıyor. (Bu adamlara, bu tonda anons etmeyi kim öğretti acaba diye, yıllardır kendimi yırtıp durdum da, bir türlü öğrenemedim. Kaç kez, kardeşim doğru dürüst konuşsana, bak işte böyle, şimdi konuştuğun gibi dedimse de; mikrofonu ağızlarına götürdüklerinde, özellikle o yayvan, ne dediği anlaşılmayan sesi niçin çıkardıklarını bir türlü anlayamadım. )</p>

    <p class="calibre6">Yemek yemeyeceğim.</p>

    <p class="calibre6">Belki bir kap yoğurt.</p>

    <p class="calibre6">Otobüse döndüğümüzde, her yanı portakal kabukları ve kokularının kaplamış olduğunu göreceğimi iyi biliyorum. Çünkü tavuğun üstüne iyi gider meret.</p>

    <p class="calibre6">Az sonra da muavin kahve ikram edecek. Nescafe... Tepsinin üstüne beyaz plastik bardakları dizmiş. Önce sıcak su koymuş, (mola yerinden aldığını biliyorum) sonra kahve, (kahve paketinin kenarını dişiyle açmış) Toz şeker bir tabağın içinde kenarda duruyor, (elbette tepside) Titreye titriye geliyor muavin. Devirdi devirecek. (İşte tam da bu arada bir tekerimiz çukura düşsün de siz asıl o zaman görün kahve tepsisini. ) Başarıyor. Yanımıza dek geldi. Bir eliyle tepsiyi tutarken alttan, öbür eliyle, bardaklardan birini kavradığı gibi tepsiden, (beş parmağının besiyle birlikte)... Lanet olsun, oğlanın beş parmağının beşinin de tırnakları iki aylık. Beşinin de araları simsiyah. Kahve de ne güzel kokuyor... Saatlerdir burnuma gelen tek güzel koku. «Sağol» diyeceğim ona, «İçmeyeceğim.»</p>

    <p class="calibre6">Her birini ve benzerlerini defalarca yaşadığım bu olanları, yeniden yaşayacağım korkusu ve çekingenliğiyle otobüse ilk adımımı attığımda, merdivenlere gazete serilmediğini gördüm. Yere baktım, kuru. Eh, güzel... İyi bir başlangıç... Daha da iyisi, şoför koltuğunun yanında bir genç kız duruyor, gülümsüyor, gözlerinin içi gülüyor... Şaşı mı ne?.. Ya da bana öyle geliyor... Saygılı, sempatik bir ifadeyle; «Hoşgeldiniz, efendim.» diyor. «Şu işe bak!» diye söyleniyorum, «Adam oluyoruz.» diye seviniyorum. Başımla selam veriyorum. Teşekkür ediyorum, geçip yerime oturuyorum. Kızı izliyorum. Ceketi, gömleği, boyunbağı... Kendini THY'nın hosteslerine benzetmiş, olsun. Yakışmış. Yakışmış mı? Otobüslerimizde hostes çalıştırmaya başlamışız ya... Ötesi gelir. Giderek, plastik su torbasını da atarız, muavinlerimiz tırnaklarını da keser, tuvaletlerimize mermer de döşenir, ernet bile kokar... Her şey böyle başlar... Bir ucundan... Ne zamandır otobüs yolculuğu yapmamışım... Neredeyse bir yıl olmuş... İyi. Hızlı değişiyoruz.</p>

    <p class="calibre6">Tam vaktinde kalkıyoruz.</p>

    <p class="calibre6">Önümdeki iki genç, birbirlerine hostesi göstererek, bir şeyler konuşuyor ve gülüyorlar. Başımı eğip, duymaya çalışıyorum. Pencere kenarındaki öbürüne diyor ki; «Yer değiştirelim de, geçerken bana sürtünsün.» Biz biraz zor değiştiririz, diye düşünüyorum.</p>

    <p class="calibre6">Toparlanıp kendime geliyorum, koridora sarkmamak için kolumu içeriye topluyorum. Dışarıyı Seyre koyuluyorum. Şehir bitmek üzere...</p>

    <p class="calibre6">Kız anons ediyor.</p>

    <p class="calibre6">Adı Aynur'muş. Bize yardımcı olacakmış... Sesi çok kaba. Vurguları yanlış. Konuşurken nefes alacağı yeri de bilmiyor. Evet artık eminim, bu kızın elbisesi de yakışmamış. Anonsu bitirip, öndeki tek koltuğa oturuyor.</p>

    <p class="calibre6">Ben gazetemi okuyorum. (Yanımdakine fırsat vermemeliyim.)</p>

    <p class="calibre6">Gazetemin kanatlarını çok açmışım. (Yoksa bilerek mi?) Geçerken sürtündüğünü görüyorum kızın, çabuk toparlanıyorum ama olan da oldu. Keşke izin isteseydi, ayıp oldu.</p>

    <p class="calibre6">Kolonya ve peçeteyle dönüyor arkadan. Önce şoföre döküyor. Şoför gülüyor. Kız da gülüyor. Sevmedim bu gülüşleri.</p>

    <p class="calibre6">Sıra bana geldiğinde, limon kolonyası olduğunu anlayınca elimi uzatıyorum. (Tütün, çam ve daha bilmem ne kolonyalarını bir zamanlar avuçlar dolusu dökündükten sonra, izin verin de artık kolonyanın ne kolonyası olduğunu merak edeyim.)</p>

    <p class="calibre6">Gülümsüyorum.</p>

    <p class="calibre6">Gülümsemiyor.</p>

    <p class="calibre6">Bakıyorum, başkalarına da gülümsemiyor.</p>

    <p class="calibre6">İyi, diyorum. İş'de gülünmez. Şimdi iş'de. Demin garajda, otobüs henüz hareket etmemişti ve iş de başlamamıştı.</p>

    <p class="calibre6">Kızı anlamaya ve tanımaya çalışıyorum.</p>

    <p class="calibre6">Su rica ediyorum. Hemen getiriyor. Başımda dineliyor.</p>

    <p class="calibre6">Pet şişe ve plastik bardak. Bardak bir kullanımlık.</p>

    <p class="calibre6">Aman ne iyi. Kalkmıyoruz.</p>

    <p class="calibre6">Ama bu kızın deodorantı?.. Nasıl desem?.. Ter kokusu daha baskın. Olsun böyle başlar her şey. Gün gelir, hosteslerimiz ter değil, parfüm kokar...</p>

    <p class="calibre6">Sonra şoförün yanından kahkahası geliyor. Şoför eğilip ona bir şeyler söylüyor, o da gülüyor.</p>

    <p class="calibre6">Muavinin arkada kahrından öldüğünü, su, kolonya, kahve dağıtma, anons etme, çaylar şirketten deme gibi güzel işleri elinden alan bu güzel kıza nasıl da diş bileğini, elinden gelse, onu bu dağ başında aşağı atabileceğini, hayır onu sevdiğini, aşık bile olduğunu, ama iki şoförden kendisine sıra gelmediğini, onun için hınçlandığını iyi biliyorum. Ama ne yapabilir ki çocuk? Eskiden hostes mi vardı?</p>

    <p class="calibre6">Neredeyse koltukları yara yara, öne kadar geliyor muavin.</p>

    <p class="calibre6">Niye geldin der gibi bakıyor şoför, çocuğa...</p>

    <p class="calibre6">Onda yanıt yok. Daha doğrusu; «Hiiç... Geldim işte... Buradan yol, önümüz sıra daha iyi gözüküyor da...» dese gerek ki; şoför de ona; «Lan piç, buraya ne bok yemeye geldiğini biliyorum. Hadi defol yerine...» demiş olmalı ki...</p>

    <p class="calibre6">Çocuk ta, süklüm püklüm dönerken yerine;</p>

    <p class="calibre6">«Şıllık...» diyor kıza. Duymasam da...</p>

    <p class="calibre6">Kız da ona;</p>

    <p class="calibre6">«Büyü de gel oğlum.» diyor ve gülüyor. «N'olur, n'olmaz, yedekte kal.» diye de ekliyor.</p>

    <p class="calibre6">Önümdeki gençler için durum umutsuz.</p>

    <p class="calibre6">Şimdi kahve dağıtıyor kız.</p>

    <p class="calibre6">Bardakları önce dağıtmıştı. Şimdi sıra kahve, şeker ve sıcak su da... Suyla kahveyi o koyuyor, şekeri kaşıkla biz alıyoruz... Olsun. Böyle başlar...</p>

    <p class="calibre6">Teşekkür ediyorum.</p>

    <p class="calibre6">Değil sesli bir yanıt, dönüp tebessüm bile etmiyor.</p>

    <p class="calibre6">«Haaa...» diyorum kendi kendime; «Bu kıza öğretmişler ki; yolcuyla konuşmayacaksın, bakmayacaksın, gülmeyeceksin... N'olur, n'olmaz... Sen otobüsün namususun...»</p>

    <p class="calibre6">Yemek molasına ulaştığımızı, önce kızın o kaba ve bozuk Türkçe'sinden anlıyoruz, sonra da, dışarıdan gelen o yayvan sesten.</p>

    <p class="calibre6">Tuvaletler mermer döşeli, taharet musluğunun önünde, paslı konserve tenekeleri... Çelişki işte... Böyle böyle düzelecek.</p>

    <p class="calibre6">Köşedeki masaya oturdular, iki şoför, hostes ve muavin. (Muavin geç geldi elbet.) Ben de iki masa beriye. Gülüp duruyorlar. (Muavin hariç elbet.) Sonra başka otobüslerden başka hostesler de geldi. Öpüştüler, gülüştüler, yanlarına oturdular. Sonra da öbür şoförler... (Muavinleri anladınız elbet.)</p>

    <p class="calibre6">Bu yerlerde yemeye oturduğumda, hep hak veresim gelir, piliç haşlayıp gazeteye saranlara.</p>

    <p class="calibre6">Ben önümdekileri yemiyorum, önümdekiler beni yiyor sanki.</p>

    <p class="calibre6">Yemek biter bitmez kızlar bir masaya toplaştılar.</p>

    <p class="calibre6">Başladı bir dedikodu. (Başka ne olabilir ki...)</p>

    <p class="calibre6">Baktım komilerden biri, işini gücünü bırakmış, heykel gibi donmuş, kıza bakıyor. Hani derler ya, soluk almamacasına..</p>

    <p class="calibre6">Ah canım benim. Sevgili küçüğüm. Hiç sana bırakırlar mı? Sırada daha muavin var.</p>

    <p class="calibre6">N'apsam? Şu çocuğu nasıl uyandırsam.</p>

    <p class="calibre6">Kim bilir, kaç kez baktı bu çocuk bu kıza. Kaç kez yolunu gözledi. Otobüsü gecikince, nasıl telaşlandı. Komi arkadaşına kızı gösterip, fikrini sordu. Garson Abi'ye söyleme diye nasıl yalvardı?</p>

    <p class="calibre6">Kaim etli dudaklarının üstünde, bıyıkları zar-zor seçiliyor. Bir köylü çocuğu. Çevreden olmalı.</p>

    <p class="calibre6">Adı ne ki?..</p>

    <p class="calibre6">Ali, Ahmet, İbo, Yusuf, Apo?..</p>

    <p class="calibre6">«Şiişt... lan... Baksana oğlum?»</p>

    <p class="calibre6">Hayır duymuyor.</p>

    <p class="calibre6">«Çocuğum bakar mısın?..»</p>

    <p class="calibre6">Yine duymadı.</p>

    <p class="calibre6">«Evladım baksana.»</p>

    <p class="calibre6">Ta öteki sıradaki komi koşup geldi.</p>

    <p class="calibre6">Dürttü çocuğu.</p>

    <p class="calibre6">Baktırdı bana. «Oğlum şeker verir misin?» Koştu şekere.</p>

    <p class="calibre6">Şeker kutusunu, masamdaki şeker kutusunun yanına koydu.</p>

    <p class="calibre6">Gözlerinin içi ışıl ışıldı.</p>

    <p class="calibre6">Olsun. Böyle başlar.</p>

    <p class="calibre6">Bir ucundan.</p>

    <p class="calibre6">Otobüslerimizde hostes çalıştırmaya başladık ya...</p>

    <p class="calibre6">(Sahi yahu... Yanımdaki adamı unuttum ben.)</p>

    <p class="calibre6" style="text-align: right;">Mart '93</p>

    <div class="mbppagebreak" id="calibre_pb_10"></div>
  </div>
</body>
</html>
