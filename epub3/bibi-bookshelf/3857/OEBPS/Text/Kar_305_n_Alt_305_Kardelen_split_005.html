<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karın Altı Kardelen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre2"><span class="calibre7"><span class="bold"><span class="calibre4">KELEPÇEYİ KELEPÇELEMEK</span></span></span></h1>

    <p class="calibre6">Dünle bugün.</p>

    <p class="calibre6">Okul arkadaşım, ev arkadaşım Metin'i yirmi yıl önce yine böyle bir sonbahar günü Ankara Garında yolcu etmiştim. Edememiştim... Geç kalmış, elimi ve gönlümü Doğu Ekspresinin penceresine doğru fırlatmıştım. Metin yere düşmeden yakalamıştı onları. Yakalayıp başına koymuş, tren makası geçerken; «Yine geç kaldın. » diye bağırmıştı...</p>

    <p class="calibre6">Geç kalmak?..</p>

    <p class="calibre6">Ben hep geç kalırım.</p>

    <p class="calibre6">Sinemaya,</p>

    <p class="calibre6">Tiyatroya,</p>

    <p class="calibre6">Derse,</p>

    <p class="calibre6">Eve,</p>

    <p class="calibre6">Her yere,</p>

    <p class="calibre6">Her zaman...</p>

    <p class="calibre6">Bir kez daha mahcup olmuş, bir kez daha utanmıştım... Elimi yumruk yapmış, 'yarın ben sana gösteririm' der gibi yapmıştım. 'Evet yarın gösteririm... '</p>

    <p class="calibre6">Bir türlü gösteremedim. Çünkü yarın hiç olmadı. O gelecek gelmedi. Yarın ve gelecek hep bir gelecek olarak kaldı.</p>

    <p class="calibre6">Utanıyordum; uyandırılmaktan, saatin anımsatılmasından,</p>

    <p class="calibre6">zorla dışarıya atılmamdan... Hep itiyorlardı beni. Ya da</p>

    <p class="calibre6">çekiyorlardı... Yüksek okula gönderilinceye dek hep annem yapardı aynı şeyleri... Şimdi; Metin, Hüseyin, Mehmet, Hayri... Özellikle de Metin...</p>

    <p class="calibre6">Nereden bilebilirdim onu ancak yirmi yıl sonra yeniden görebileceğimi, artık bütün randevularıma saniyelerle ölçülebilecek denli zamanında gittiğimi; bunca zaman sonra anlatmak olanağı bulabileceğimi nereden bilebilirdim... Nedense hiç mektuplaşmadık da... Dört yıl boyunca, aynı sıraları, aynı evi, aynı sofrayı paylaştığımız bu sevgili okul arkadaşımı gerçekten niçin hiç aramamıştım?.. Bir iki bayram kartından sonra, birbirimize anlatacağımız şey mi kalmamıştı... Bir kıza aşık olmuştum. «Evlenmiştim. Kızım olmuştu. Askere gitmiştim. Oğlum olmuştu. Devrimci mücadeleye katılmıştım. Beş kez sürgün edilmiştim. Üç kez hapsedilmiştim. Meslekten atılmıştım. Kaçmıştım. Parasız, işsiz kalmıştım. Fırtına dinmiş, yeniden yaşama dönmüştüm. Yaşama tutunuyordum. Ankara'da, Yüksel Caddesi'nde bir kitabevi işletiyordum. Bütün bunlar Metin'e anlatılası şeyler değil miydi?.. Yirmi yıl boyunca onu niçin hiç aramamıştım?.. Belki de bir kaçıştı benimkisi...</p>

    <p class="calibre6">Oysa biz onunla, kopya çekmiş, karşı apartmanda oturan tiyatrocunun kızlarına mektup yazmış, manavın kavununu çalmış; balkonda şarap içmiş, karşı balkondaki kadının kekliğini sapan taşıyla yere düşürmüştük. Salatayı o yaparken, bulaşıkları ben yıkamıştım...</p>

    <p class="calibre6">Bana telefon edip, «Tanıdın mı beni?» dediğinde, evet tam o anda bunları anımsamıştım. Birdenbire büyük bir istek doğmuştu içimde, onu görmek için... «Saat tam beşte, Ulus' ta, Akman Pastanesi'nde. » demişti. «Hani şu bozası meşhur, her ay burs alınca kızları götürdüğümüz yer... » diye de eklemişti.</p>

    <p class="calibre6">Adama bak... İşyerime gelmiyor. Evine çağırmıyor. Bana pastanede randevu veriyor. Saat tam beşte diye de koşul koyuyor... Belli ki beni sınıyor. Yirmi yıl sonra, yine bir randevuma geç kalacağımı, bunu bildiğini ima ediyor.</p>

    <p class="calibre6">Görürsün sen, gösteririm sana... Yirmi yıl önce, Ankara Garında, arkandan savurduğum sözlerim... Evet vakti geldi işte. O bir türlü gelmeyecek olan gelecek geldi işte... Gör sen randevuma nasıl zamanında geldiğimi, değiştiğimi... Artık bu nedenle üstümde bir baskı kuramayacağını bil artık...</p>

    <p class="calibre6">«Tamam» dedim ona; «Evet saat tam beşte... » diyerek de meydan okudum.</p>

    <p class="calibre6">Tanıyabilecek miyim acaba onu? Yirmi yıl sonra yeniden... Bu yirmi yıla neler sığmaz?.. Bir insan zengin olur, fakir olur, huysuz olur, saçları ağarır, alnı kırışır, kumarbaz olur... İyi olur, kötü olur... Sonuçta ne olduğumu ben biliyorum da, Metin ne oldu acaba?.. Beni nasıl buldu? Niçin aramak gereği duydu? Amacı ne? Bir kez şunu kesinlikle anlamış bulunuyorum; sanıyor ki; ben yine geç kalacağım...</p>

    <p class="calibre6">Onun karşısına güçlü çıkmalıyım.</p>

    <p class="calibre6">Bir galon Derdalan Şarabını leblebisiz beş kişi paylaşıyorduk. Şimdi dünyanın en güzel içkilerini eşe dosta ısmarlayabiliyorum. Bunu göstermeliyim ona. Belediye otobüsünü saatlerce bekler, ite kaka kendimizi içeriye zor atar, bir yerlere yapışır, okula giderdik. Şimdi yerli de olsa bir otomobilim var. Göstermeliyim bunu ona. Daha başka şeyleri... Yaşadıklarımı, yaşayacaklarımı, başarılarımı, ülkülerimi... Coşkumu, sevgimi...</p>

    <p class="calibre6">Saat beş dediğine göre, daha epeyce zaman var... Eve gidip duş alayım, üstümü başımı değiştireyim, berbere gideyim, ayakkabılarımı boyatayım... ve elbette vaktinde yetişeyim...</p>

    <p class="calibre6">Her şey düşündüğüm gibi gidiyor...</p>

    <p class="calibre6">İşçilerime; «Ben bir süre yokum, dükkân size emanet. » diyorum.</p>

    <p class="calibre6">Arabama gidiyorum.</p>

    <p class="calibre6">Hemen şuracıktaydı. Biraz önce bırakmıştım. Anahtar elimde. Araba yok... Şaşırıyorum. Şaşakalıyorum. Sağında solunda başka arabalar vardı. Onlar yerinde, benimki yok... Anlayamıyorum... Bilemiyorum... Metin'e arabamı gösterecektim... Gösteremiyorum. Gösteremeyeceğim. Bunu anlıyorum... Sokağın kapısındaki nizamiye kapısına koşuyorum. Görevli zabıta; «Çektiler, » diyor... «Çekici çekti... » Garaja koşuyorum. Cezalı arabaların çekildiği, «çek» diyenlerin, «çekenler»in ve «çekilmişleri tutanlar»ın ortak olduğunu sandığım bildiğim, garaja koşuyorum... Arabam orada. Beni bekliyor... «Metin'e gidecektik. » diyor... «Beş dakikamız kaldı. » diyor. Çekilmişleri tutan görevli; «Kurtuluş'a trafik bürosuna gideceksiniz, arabanızı hangi çekici çekti, onu öğreneceksiniz, çekici parasını ödeyip, yeniden trafiğe döneceksiniz, yanlış yere park etmekten dolayı gereken cezayı ödeyip, her iki belgeyi de bize getireceksiniz, park parasını da bize ödeyip, arabanızı öylece alabileceksiniz... » diyor. Oraya koşuyorum. Arabam; «Metin» diyor, «Metin Bey'e gidecektik... » «Bekle» diyorum ona, «Bekle... hemen geliyorum... » Trafik Bürosuna koşuyorum. Kurtuluş'a... Hava yağışlı, kar serpiyor. Yollar, kavşaklar, meydanlar araba dolu. Bütün ışıklar kırmızı. Koşmak en kestirme yol... Ben terimi silerken, nöbetçi polis memuru; «Arabanızı hangi ekibin çektirdiğini bilemeyiz. Saat on dokuzu bekleyeceksiniz. Bütün ekipler o vakit dönerler. » diyor. Saatim; «Ben on yediyim» diyor. «Metin şu an Akman Pastanesi'nde bizi bekliyor, koşalım oraya. » diyor. «Hayır» diyorum ona, «Hayır, arabamla gideceğim ona... arabamla bırakacağım onu evine... »</p>

    <p class="calibre6">Ne yapsam?..</p>

    <p class="calibre6">Metin orada,</p>

    <p class="calibre6">Ben burada,</p>

    <p class="calibre6">Arabam tutsak,</p>

    <p class="calibre6">Polis ekipleri yollarda,</p>

    <p class="calibre6">Işıklar kırmızı.</p>

    <p class="calibre6">Bu iki saat nasıl geçecek,</p>

    <p class="calibre6">Metin beni nasıl karşılayacak?</p>

    <p class="calibre6">Yine geç kaldın, diyecek,</p>

    <p class="calibre6">Değişmemişsin, diyecek...</p>

    <p class="calibre6">Yine yüzüm kızaracak,</p>

    <p class="calibre6">Mahcup...</p>

    <p class="calibre6">Ne yapsam?..</p>

    <p class="calibre6">Gitmesem?..</p>

    <p class="calibre6">Gitmemek... Gözükmemek... Kaçmak... Ona göstermemek... Öcümü alamamak... Bir kez daha yenilmek... Bir kez daha...</p>

    <p class="calibre6">Polis ekibinin sonuncusu da geldiğinde; bütün arabası çekilmişler işlerini bitirip gittiklerinde; benden başka kimse kalmıyor 'vatandaş' olarak... Benim arabamın belgeleri yok. Kimse çekmemiş. Çeken olmamış. Metin, Sevgili Arkadaşım... Bak, başıma böyle böyle bir iş geldi. Işıklar kırmızıydı... Hayır, hayır... Sen beni aramadın. Konuştuğun ben değildim. Böyle bir randevu vermedim. Yirmi yıl sonra yeniden... Ne olurdu dün arasaydın... Ya da yarın... Bak, gelme üstüme üstüme. Zaten çok üşüdüm. Dondum dışarıda. Başkomiser diyor ki, ben 'vatandaş'a; «Belki de belediye çektirmiştir, dur bir telefon edeyim. »</p>

    <p class="calibre6">Diyorum ki, zabıta komiserine;</p>

    <p class="calibre6">«Evet orası yaya bölgesi. Araçların girmesi yasak. Belli kurallarla ve belli saatlerde girebilir araçlar, bu sokağa. Güzel bir uygulama. İnsanı otomobilden üstün tutan bir anlayışın ürünü. Ancak, koyduğunuz kuralları çiğneyen yine sizsiniz. Söyler misiniz, şu araçlar, istedikleri her saat hiçbir engelle karşılaşmadan nasıl oluyor da nizamiye kapısından içeriye girebiliyorlar. Benim dükkânımın önüne park edip, saatlerce kalabiliyorlar?.. Kuralları çiğnetmemekse, benim arabamın yanında başka arabalar da vardı, onlara dokunmadan, özellikle benim arabamı niçin çektiniz? Çektirdiniz?.. Rengini mi beğenmediniz, kilosunu mu?.. Sizin yüzünüzden, bu haksızlığınız yüzünden, beş saatim ve iki yüz yetmiş bin liram gitti. Bir de Metin... Metin kim, biliyor musunuz? Tanır mısınız onu?.. Kahretsin... Lanet olsun... Göstereceğim size. Gösteremedim Metin'e size göstereceğim... Bırakmayacağım bu işin peşini... Dondum. Öfkeden yandım.</p>

    <p class="calibre6">Ertesi gün.</p>

    <p class="calibre6">Yüksel Caddesi'nde, Karanfil Sokak'ta, Konur Sokak'ta yasağı çiğnemiş araçlar arıyorum. Benim arabamı çeken, çektiren zabıtalar arıyorum. Kulübelerinin çevresinde dolanıp duruyorum. Hır çıkaracağım. Yakalarından tutup, Metin'e götüreceğim. Beni yeniden arar mı acaba?.. Kim bilir, neler düşünmüştür. Beklemiş, beklemiş, gitmiştir. Boza içmiştir. Akman Bozası... Yine, öyle güzel mi acaba?.. Hesapları bir Metin öderdi, bir ben... Kızlar pasta yerlerdi. Sıcak oralet ve çikolatalı pasta... Diyorum ki, karşıdan gelen zabıtaya; «Şu araçları görmüyor musunuz, bunların buraya girmelerine niçin izin veriyorsunuz, burası yaya bölgesi değil mi? Hangi torpillinin bunlar?.. » Diyor ki, o bana; «Siz kimsiniz?.. Ah affedersiniz... Yeni müfettişimiz olmalısınız?.. Şimdi çektiririm efendim. » «Derhal» diyorum, «Derhal... » O kulübeye giriyor, ben dükkânıma. Ben dükkânda bekliyorum, o kulübesinde. Onlar kulübede, ben dükkânımda...</p>

    <p class="calibre6">Arabalar çekilmiyor.</p>

    <p class="calibre6">Gösteririm size.</p>

    <p class="calibre6">Doğru arabama koşuyorum. Kocatepe'ye... Park yerinden arabamı alıp, Karanfil Sokak'ta, nizamiye kapısına dayanıyorum. «Hasta var, aç. » diyorum. Açıyor. Gidip, dükkânımın önüne, torpilli arabaların arasına park ediyorum. Çeksinler de görelim...</p>

    <p class="calibre6">İşe dalıyorum.</p>

    <p class="calibre6">Yayıncılar,</p>

    <p class="calibre6">Dağıtımcılar,</p>

    <p class="calibre6">Müşteriler,</p>

    <p class="calibre6">İşçiler,</p>

    <p class="calibre6">Faturalar,</p>

    <p class="calibre6">Maliyeciler...</p>

    <p class="calibre6">Diyor ki, çalışanlardan biri; «Abi, arabanı kelepçelemişler. Belediye arabana kelepçe vurmuş. » Olsun, diyorum. Vursunlar... Nasıl olsa akşam çalışma saati bitiminde, kelepçelerini kendiliğinden çözüp alacaklar. Arabam o zaman serbest kalacak. Metin'le de randevun yok nasıl olsa... Vursunlar... İyi ama öbür arabalara hiçin vurmuyorlar?.. Onların ayrıcalığı ne? Ya da benim?..</p>

    <p class="calibre6">Otello'ya bilet almıştık. Kızlarla birlikte gidecektik. Biletler bendeydi. Pazar günüydü. Akşam saat yirmide Büyük tiyatronun kapısında buluşacaktık. Benimkiyle yan yana oturacaktım. O sevinçle uyanmıştım. Günü nasıl geçirecektim...</p>

    <p class="calibre6">En iyisi maça gitmekti. Hacettepe'yle PTT'nin maçı var. Yanımda duran Bahçeli Dikimevi dolmuşunun sürücüsü Mehmet, dedi ki; «Atla hadi, Bursa'ya maça gidelim. Fener'in maçı var... Ne olacak ya, hemen şurası, elli kere gider geliriz, tiyatroya da yetişirsin, sinemaya da... » Değil tiyatroya yetişmek, maça bile yetişemedik. Dolmuşumuzu yana çekip, maçın son on dakikasını radyodan dinlediğimiz yerin adı; İnegöl'dü...</p>

    <p class="calibre6">Ertesi gün okula gider miyim?..</p>

    <p class="calibre6">Bir daha okula gider miyim?..</p>

    <p class="calibre6">Kendimi böyle cezalandırmıştım.</p>

    <p class="calibre6">«Tamam bağışladık, gel artık. » dediler de gittim.</p>

    <p class="calibre6">Akşamüstü, bir zabıtanın dükkândan içeriye girdiğini görüyorum. Kasadaki görevliyle konuşuyor. Hiç oralı olmuyorum. Kelepçenin çözülebilmesi için, Sakarya'daki zabıta karakoluna ceza yatırmam gerekiyormuş, evlerine gideceklermiş, acele etmeliymişiz kelepçeler kendilerine zimmetliymiş, alıp götüreceklermiş... Ne ceza yatırırım, ne de arabayı alırım. Onlar orada beklesin, ben burada... Gitmesinler evlerine, gidemesinler, beklesinler... Ya da çok lazımsa kelepçe onlara, kendiliklerinden çözsünler... Beklerim ben, sabırlıyım. Nasıl olsa Metin gitti. Randevu kaçtı. Bugün de aramadığına göre, uçtu kuş... O günden bugüne kirazlar yirmi kez çiçek açtı. Babalar dede, kızlar anne oldu. Değişmeyen bir ben kaldım. Hâlâ randevularına geç kalan... Zaman ve saat kavramı olmayan... Sizsiniz buna neden, ey kelepçeciler, siz... Engel oldunuz, Metin'e kendimi anlatmama, göstermeme... Onun için, ceza size. Yatırmayacağım cezayı... İstemiyorum arabayı. Gitmeyin evinize... Gidemeyin...</p>

    <p class="calibre6">Dedi ki, benim çalışanlardan biri; «Abi zabıtalar kulübelerini kapatıp gitmişler. Kimse kalmamış. Kelepçeyi de çözmemişler almamışlar... »</p>

    <p class="calibre6">«Dur, » dedim ona, «Sen dur, gösteririm ben onlara... »</p>

    <p class="calibre6">Arabamın başına gittim. Ön sol teker kelepçeli. Kelepçe dedikleri; tekeri üç ayrı noktadan çevreleyip, kavrayan, bir asma kilitle tekere sabitlenen, hareketi önleyen, demirden bir düzenek. Kaba. Kırmızı.</p>

    <p class="calibre6">Bu kelepçeyi nasıl çözerim?..</p>

    <p class="calibre6">Tekerdeki,</p>

    <p class="calibre6">Bileğimizdeki,</p>

    <p class="calibre6">Yüreğimizdeki...</p>

    <p class="calibre6">Bütün kelepçeleri nasıl çözerim?.. Tekeri patlatmadan, bileğimi kırmadan, yüreğimi kanatmadan...</p>

    <p class="calibre6">Tekeri yokladım. Kelepçeyi zorladım. Kilidi tekmeledim. Olmadı.</p>

    <p class="calibre6">Arabama bindim. Direksiyonla oynadım. Tekeri sağa sola çevirdim. Olmadı.</p>

    <p class="calibre6">Bagajı açtım. Kaldıracı aldım. Arabayı havalandırdım. Tekerin havasını boşalttım. Teker küçüldü. Kelepçe yere düştü. Oldu.</p>

    <p class="calibre6">Kelepçeyi alıp büroma götürdüm. Çalışma masamın altına saklayıp, zincirle bağladım. Kelepçeyi kelepçeledim.</p>

    <p class="calibre6">Tekerdeki,</p>

    <p class="calibre6">Bileğimizdeki,</p>

    <p class="calibre6">Yüreğimizdeki.</p>

    <p class="calibre6">Bütün kelepçeler kelepçeli şimdi.</p>

    <p class="calibre6">Son gün.</p>

    <p class="calibre6">«Telsizli bir bey sizinle görüşmek istiyor. » dediklerinde; anladım olacakları. Kelepçeyi isteyecek, devlet malı, zimmetli, yasak, ceza diyecek... Umurumda değil... Yanıma geldi ki... Bu bizim Metin... Arkadaşım Metin...</p>

    <p class="calibre6">Dedi ki bana;</p>

    <p class="calibre6">«N'aber lan... Yine geç kaldın... Bak, nasıl da adamın arabasını çektiririm... Gördün mü?... Zabıta Müdürü oldum oğlum... Belediye'ye Zabıta Müdürü... »</p>

    <p class="calibre6" style="text-align: right;">Aralık '91</p>

    <div class="mbppagebreak" id="calibre_pb_6"></div>
  </div>
</body>
</html>
