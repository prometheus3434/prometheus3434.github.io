<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karın Altı Kardelen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre2"><span class="calibre7"><span class="bold"><span class="calibre4">HASAN DAĞI</span></span></span></h1>

    <p class="calibre6">Elele, sırt sırta, omuz omuza vermiş sıradağların, birlikte yükselişlerinde; yüceliği, yüksekliği, birlikte yaratmalarında; kardeşlik, dayanışma ve paylaşımcılık olduğunu hep bilir ve anlarım. Toroslar böyledir. Doğu Karadeniz Dağlan, Istranca Dağları böyledir. Bunlar; yan yana, birarada, birlikte olmanın, bu yüksekliği ve yüceliği birlikte yaratma ve yaşamanın doruklarıdır. Tek tek, yüzlerce, binlerce tepe, yalnız başlarına bir şey ifade etmezlerken, biraraya geldiklerinde, yüzlerce kilometre uzunluğundaki geçit vermez sıradağları oluşturabilmekte, buzullara, doruk göllerine, yaylalara, vadilere, çama, ardıca, kurda kuşa birlikte sahiplenebilmektedirler. Sıradağlar yıkılmazdır, geçilmezdir. Sıradağlar bende nedense hep, bir aşireti, kavmi, köylülüğü, köylü sınıfını, işçi sınıfını çağrıştırır. Orada imeceyi görürüm, fabrikada işbölümünü, ortak üretimi görürüm.</p>

    <p class="calibre6">Bir de tek tek dağlar vardır. Bir başına. Orta yerde. Yüksek, yüce, ulu... Yanında kimseyi istememiş. Biraz Köroğlu... Biraz Dadaloğlu... Kabadayı, külhan, çelebi, lümpen... Korkusuz, mağrur... Hasan Dağı gibi, Erciyes gibi...</p>

    <p class="calibre6">Altı yıl süreyle, (1970-1976) her yıl 3-5 kez, Hasan Dağı'nın eteğinden geçerek, Ankara-Adana arasında otobüsle gidip geldim. Onu taa uzaklardan gördüm. İlk gördüğümde çok şaşırmıştım. Ovanın ortasında, böyle tek başına, birdenbire yükselen, başı bulutlara değen, sırtı çıplak, yalçın bir dağı bu denli yakından ilk kez görüyordum. Bu ilgim hep sürdü. Her yolculuğumda, her mevsimde...</p>

    <p class="calibre6">Yol arkadaşlarımı, yolcuları, sürücüyü, Ankara'yı, Adana'yı unutuyor, kendimi dağa veriyordum. Hava açıksa, gökyüzünün orta yerindeki dik başı, taa Tuzgölü'nün kuzey ucundan gözüküyordu. Öbür taraftan gelirken de Ulukışla'yı geçince başlıyordu gözükmeye. Bu şu demekti; 200 km çapındaki bir dairenin merkezine oturup, çevreye hükümranlık salmak demektir.</p>

    <p class="calibre6">Alnımı cama dayıyor, elimi siper ediyor, buğulanan camı siliyor, onu gözlerimden kaçırmamaya çalışıyordum. Arasıra otobüsümüz küçücük derelere giriyor çıkıyor, ufak tepelerin ardına kalıyor, o kayboluyor, ben sabırsızlanıyordum.</p>

    <p class="calibre6">Ona doğru gittikçe, o gittikçe büyüyordu, biz küçülürken.</p>

    <p class="calibre6">Aksaray'a geldiğimizde; herkes yemek için acele ederken, ben onu rahatça görebileceğim bir yer arıyordum. Buluyordum da... Onu bir de yerden, durduğum noktadan, tam karşıdan dakikalarca, doya doya seyretmek... Başını merak etmek... Hep başını... Ayaklarımın ucuna basıp yükselmek, sanki başını görebilecekmişim gibi...</p>

    <p class="calibre6">Mola sonrası yine ona doğru koşmak... Yüz kilometre hızla. Otobüsümüz sanki ona doğru gidiyor sanırken, onu kucaklayacak, şu dik, çakıl akan kuzey yüzünden doruğuna çıkacak, orada asılı kalacak sanırken, birden sağa viraj... Bu kez onu batıdan görmek.. Aksaray'dan bakıldığında; sanki bir kurşun kalem gibi, yalın, tek pürüzsüz ve sivri iken, simde güney-batısında böğrüne yapışmış bir küçük kardeşiyle birlikte görmek. Eteklerinde köyler... kimileri yarı beline doğru tırmanmaya yeltenmiş... Yine de eteklerinde kalmış...</p>

    <p class="calibre6">O köylerden birinde bir çocuk olsaydım. 10-12 yaşlarında. Keçi otlatan, inatçı, sakar, ayağına çabuk, ele avuca sığmaz... Herkesin aksine keçilerimi alıp gizliden dağa çıksaydım. En kolay nereden çıkardım acaba? Aksaray'a bakan yüzü çok dik ve çakıllı... Çakıllar sanki ırmak olmuş akıyor... Şu yan, kuzey-batı yanı kayalık, uçurumlu... En uygun yanı kuzey-batı yanı gözüküyor... Otlu, topraklı, biraz da çalılık. Buradan tepeye çıkmak... Keçilerimi en güzel otlara salmak... Doruğun en doruğundaki taşın, o tek taşın başına oturup, gökyüzüne bakmak... Yıldızlara tutunabilmek için ayağımın ucunda yükselmek... Oradan, Erciyes'i, Medetsiz'i, Bolkar'ı, Aladağlar'ı, Tahtalı Dağları'nı görebilmek, hepsini tek tek selamlayabilmek... Sonra oradan ovalara bakmak... Her yere ve her şeye tepeden bakmak...</p>

    <p class="calibre6">Dorukta su var mı caba? Ot var mı? Taş-toprak var mı?.. Ne var?..</p>

    <p class="calibre6">Hasan Dağı'nı ilk gördüğüm yolculuğun sonunda, eve varır varmaz, ilk iş olarak büyük atlası açmış, onu hemen bulmuş, başına çökmüştüm. Oysa o bütün görkemiyle karşımda duruyor şimdi. Ne mümkün başına çıkmak, çökmek...</p>

    <p class="calibre6">Şu karşı köylerden gençler, Aksaray'dan rehberler, öteki büyük kentlerden dağcılar, madenciler, haritacılar, jandarmalar... Hasan Dağı'nın başına şimdiye dek kimler çıktı acaba? Eşkıyadan başka kimler çıktı? Bir gün denk düşse ben de katılsam bu gruplardan birine, çıksam doruğuna... Kaç saatte çıkarız acaba? Kaç kez mola verir, terimizi siler, dinleniriz, sonra yine yukarıya, daha yukarıya... Oradan aşağıya nasıl ineriz? Derler ki iniş daha zormuş... Bir güne sığar mı bütün bunlar. Hayır, geceleriz orada. Ağustos olsa, deli bir dağ yeli esse, bıçak gibi kesse, dulda bir ver bulsak, sinsek oraya...</p>

    <p class="calibre6">Yanardağmış eskiden. Yanan bir dağ... Anadolu'nun en genç yanar dağlarından biri. Erciyes'in kardeşi... Baksana yapısına, doruğuna eteklerine... Taş ve toprak yapısına. Sanki bu coğrafya parçasına sonradan getirtilip oturtulmuş gibi. Uzaktan bir konuk gelmiş, oturmuş orta yere, bir daha gitmemiş, kalakalmış gibi... Öyle iğreti.</p>

    <p class="calibre6">Eşkıya yurt tutmuş orayı kendine. Aşağıları vurup vurup yukarı taşımış. Köylüler kan ağlamış yıllarca. Jandarma gidemez, kurşun ulaşamazmış oraya... O yıllarda yaşasaydım, Fransız'ın Toroslar'a dayandığı yıllarda. O eşkıya grubunun içinde olsaydım. Haydi soyguna deselerdi, yine de bir yolunu bulur, soyguna inmez, dorukta kalır, ovayı seyrederdim.</p>

    <p class="calibre6">Burada, otobüsün bu penceresinden orayı, yine o dağbaşını merak ediyorum. Ne var orada?.. Yanardağın ağzı yok mu? Küçücük de olsa, bir krater gölü yok mu? Bir ardıç ağacı, bir ardıç kuşu yok mu?.. Diz boyu ot, bir kertenkele, bir karınca sürüsü yok mu? Bir eşkıya ini, kale kalıntısı, ağıl yıkıntısı, kuş yuvası, karınca yuvası... Kuşlar böcekler... Sürünenler, koşanlar, uçanlar... Ne var orada?.. Oradan burası nasıl gözüküyor? Bu otobüsü görebilir miyim? Bu pencerede beni görebilir miyim?..</p>

    <p class="calibre6">Keşke orada olsaydım. Bu otobüs Ulukışla'nın oradan, Torosların arasından çıkar çıkmaz onu gözlerimle yakalasam, ara sıra kaybetsem de dağın eteğine kadar getirsem, şu pencereden bana bakan bene el etsem, sonra Aksaray'dan geçirip, Tuz Gölü'ne doğru yol etsem... Tam üç saat sürerdi bu yolculuk...</p>

    <p class="calibre6">Dedim ya; altı yıl süreyle, her yıl 3-5 kez onun yanından geçtim. Bana küser diye, Ankara-Adana arasında hiç gece yolculuğu yapmadım. Her gidiş gelişimde konuştum onunla. Selam verdim. Selam aldım. O benim annem olmuştu elini öpeceğim, sevgilim olmuştu saçlarını okşayamadığım, dostum olmuştu elini sıkamadığım... Ama doruğunu hep merak ettiğim, yüksekliği ve yüceliği yanında, aşağılarda, eteklerinde küçücük kaldığım. Kendimi aşağılanmış sandığım.</p>

    <p class="calibre6">Epeyce bir süre (1976-1990 arası) o yolda hiç gidip gelmedim. Hasan Dağı'nı görmedim. Ama hiç unutmadım da... Ne zaman bir film görsem dağları gösteren, bir kartpostal görsem dağlara dair, hemen aklıma Hasan Dağı gelirdi. O filmlerde ve fotoğraflarda gördüğüm dağlar sanki Hasan Dağı gibi gelirdi bana. Sonra da bu benzetmelerim nedeniyle kızardım kendime. Çünkü ben Hasan Dağı'nı kuzeyden, batıdan, güneyden, uzaktan, yakından, ağustostan ocağa dek her yerden ve her zaman görmüş; başını, doruğunu, hep merak etmiş, düşler kurmuş, onu kendime, anne, sevgili, dost kılmıştım... Bu yabancı dağlar da kimdi?..</p>

    <p class="calibre6">1991 yılı sonbaharında, Adana Seyhan Belediyesi'nin düzenlediği kültür etkinliklerine bir yazar olarak çağrıldığımda, duyduğum sevinç ve coşkunun nedeni; yıllarca öğretmen olarak çalıştığım bu güzel kentimizi, öğrencilerimi, öğretmen arkadaşlarımı, dostlarımı, yeniden görmek, bir anlamda hasret gidermekten çok; Hasan Dağı'nı bunca yıl aradan sonra yeniden göreceğim içindi.</p>

    <p class="calibre6">Adana'ya gitmek üzere sabah otobüsüne bindiğimde onu yeniden anımsamaya çalışıyorum. Kuzeyden nasıl gözüküyordu? Bu mevsimde hangi renklere bürünüyordu? Başı bulutlu muydu? Batıdan, güneyden uzaktan, yakından... Hasan Dağı sana geliyorum. Dilimde bir türkü. Ruhi Su söylüyor.</p>

    <p class="calibre6">Gidiyor kalktı göçümüz.</p>

    <p class="calibre6">Gülmez, kan ağlıyor içimiz.</p>

    <p class="calibre6">İnsan olmaktır suçumuz.</p>

    <p class="calibre6">Hasan Dağı, insan olmak...</p>

    <p class="calibre6">İşte oradasın. 15 yıl önceki gibi. Hiç unutmamışım. Hiç değişmemişsin. Yine o soru: Söyle bana; başında ne var senin? Nasıl çıkılır oraya? Kaç saat sürer, kaç gün?.. Ekip, cip, bot, halat, tulum, matara, termos, para, zaman... En önemlisi, adalelerde güç, güç, güç... Düşler artık yetmiyor bana, seni istiyorum, seni...</p>

    <p class="calibre6">Ankara'ya dönmek üzere, sabah on uçağı için alınmış bileti bir gün önceden elime uzattıklarında, şaşakalmıştırn. Uçakla dönmeyi hiç düşünmemiştim. Yine gündüz dönecektim, yine otobüsle, ama bu kez Hasan Dağı'nı, güneyden gelirken, doya doya seyredebilmek düşüyle... Bu düş bozulmuştu. Üzgündüm.</p>

    <p class="calibre6">Uçak havalandığında içim ürperiyordu. Aşağıda; asfalt yollar, toprak yollar, su kanalları, tarlalar, kentler, köyler yamaçlar, vadiler, dereler, çalılıklar, dağlar... Çukurova geride kalmıştı... Yükseliyorduk... Toroslardaydık... Toroslar yoktu. Bulutlar vardı. Biz bulutların üstündeydik. Oysaki Adana günlük güneşlikti. Torosların üstünde bulutlar küme kümeydi, öbek öbek, yumak yumak, bembeyaz, ışıl ışıl, sonsuz, uçsuz bucaksız... Güneş doğudan vuruyor, ben uçağın sol tarafındayım, batıya bakıyorum, güneşin ısıttığı yana doğru. Alnım cama yapışık... Hostes «Altı bin metredeyiz» diyor. Umurumda değil kahvaltı, kahve... Ben aşağıyı istiyorum. Toroslar'ı görmek, Adana-Ankara Karayolu'nu izlemek, Mersin Kavşağını bulmak, oradan kuzeye, Toroslar'a tırmanmak, Bürücek Yaylası'na çıkmak, Gülek Boğazı'ndan geçip</p>

    <p class="calibre6">Pozantı'ya ulaşmak... Sonra Çiftehan, daha sonra Ulukışla ve Hasan Dağı... Eteğinde Aksaray, biraz ötede Tuz Gölü... Ben bunu istiyorum... Ama aşağıda bulutlar, ışıl ışıl, yamaçları, gölgeleri, vadileri, dorukları, etekleri olan bulutlar coğrafyası... Aşağıyı görebilmek için bir pencere bile yok... Derken perde aralanıyor, yorgan kalkıyor, Toroslar bitiyor, işte aşağıda Ulukışla... Ulukışla'dan sonra Hasan Dağı'na doğru uzanan, cetvelle çizilmiş gibi dümdüz uzanan siyah asfalt yol, çevresinde bir tek ağacın bile olmadığı, çöl benzeri, dümdüz boş arazi, buradan uçaktan altı bin metreden bile ürkütücü...</p>

    <p class="calibre6">Bu gidişle, uçağımız bu doğrultudayken, tam da Hasan Dağı'nın... Evet işte orada... Sol yanımda, gözümün önünde, burnumun ucunda, yanıbaşımda... Elimi uzatsam başına değecek... Ne kadar yakınsın bana, ne kadar yanımdasın...</p>

    <p class="calibre6">Yıllarca ve yıllarca sana; uzaklardan, yakınlardan ama hep aşağılardan bakmak... Şimdi tepeden... Senin doruğunu görebilmek, tepeni, üstünü, yanını yöreni, sağını, solunu ve doğunu... Elimi uzatsam başını elleyeceğim, küçük bir kız çocuğunun başını okşar gibi, bir oğlan çocuğunun saçlarını karma karışık eder gibi... Ne değiyor elime?.. Üç, beş çalı dalı... Beş-on kaya yosunu... Ve aşağıda Aksaray'a doğru giden bir otobüsün penceresindan buralara, doruğa doğru bakan bir çift göz... Beni görüyorum buradan...</p>

    <p class="calibre6">Bir de, bu dağın, bu yalnız dağın, bu Köroğlu, Dadaloğlu, kabadayı, çelebi, külhan, korkusuz, mağrur dağın, öyle pek de yalnız olmadığını, belki, daha engin ama bir silsileyle Aladağlar'a, Toroslar'a bağlandığını, sırtını onlara verdiğini, onların bir kolu, eli, parmağı olduğunu görüyorum... İşçilerin önünde bir işçi... Gözcü...</p>

    <p class="calibre6" style="text-align: right;">Mayıs '92</p><br class="calibre1" />

    <p class="calibre6" style="text-align: center;"><b>SON</b></p><br class="calibre1" />

    <div class="calibre1"></div>

    <div class="mbppagebreak" id="calibre_pb_13"></div>
  </div>
</body>
</html>
