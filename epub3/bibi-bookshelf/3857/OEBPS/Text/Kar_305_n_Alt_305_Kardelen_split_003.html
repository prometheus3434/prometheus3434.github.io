<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karın Altı Kardelen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre2"><span class="calibre7"><span class="bold"><span class="calibre4">AKVARYUM KIRILDI BALIK ÖLDÜ</span></span></span></h1>

    <p class="calibre6">Şirketin işleri bitmek bilmiyordu.</p>

    <p class="calibre6">Telefon sesine uyarak ahizeyi kaldırdığında, sekreter kız: «Efendim öykü ödülü sekreterliğinden arıyorlar... » dedi.</p>

    <p class="calibre6">Telefondaki hiçbir sese böylesine çabuk ulaşmak istememişti. Hiçbir zaman böylesine sabırsız olmamıştı. Aslında bekliyordu bu sesi. İçinde öyle bir duygu vardı; arayacaklar ve kutlayacaklar... Sonunda olmuştu işle...</p>

    <p class="calibre6">Sekreterin sesi ile karşıdaki sesin arasındaki o kısa an'da neler düşünmüştü... «Ödüllerde bir de taraf tutulduğu söylenir. Bakın hiç de öyle değil... Seçici kurul üyelerinin hangisini tanıyorum? Hangisiyle merhabam var? Aslında bu kurulla aynı edebiyat anlayışını, aynı dünya görüşünü, aynı estetik kaygıları paylaşmıyorum ama, demek ki mecbur kaldılar. Bu kez ödülü bana vermemezlik edemediler. Açıkça haksızlık edemediler. Sonuçta onlar da edebiyatçı... Öykülerimin kusursuzluğuna teslim oldular... Türkiye edebiyatının bu en seçkin ödüllerinden birini almak, gelmiş geçmiş en büyük öykü ustalarıyla birlikte anılmak, onların katarına katılmak... Düşünebileceğim ve ulaşabileceğim son yer... Artık beni kimse tutamaz... Eleştirmen müsveddesi, burnu büyükler çatlasın... Kim bilir daha ne güzel öyküler yazacağım. Hayır kim bilir değil, ben bilirim, ne güzel şeyler yazacağımı... Yarın bütün ajanslar haberler geçecek, gazeteler, televizyonlar, radyolar yayınlayacak... Televizyona çıkacağım. Gazeteler, dergiler söyleşiler yayınlayacak, fotoğraflarım basılacak... Kitaplarım kapışılacak... Yolda yürürken tanımadığım insanlar birbirlerine beni gösterecekler. Bütün bunların altından nasıl kalkacağım... Bu ödül bana ne getirecek?.. Son derece soğukkanlı olmalıyım. Ödülse ödül işte... Görmemişin çocuğu olmuş gibi davranmamalıyım. Taşkınlığa, densizliğe gerek yok... Aman tanrım, karşıdaki ses çabuk gelsin artık... »</p>

    <p class="calibre6">Bu kısacık an'a bu kadar çok düşünce sığabilmişti...</p>

    <p class="calibre6">«Alo. »</p>

    <p class="calibre6">«Elendim. »</p>

    <p class="calibre6">«Siz misiniz efendim?»</p>

    <p class="calibre6">«Evet benim. »</p>

    <p class="calibre6">«Öykü ödülü sekreterliğinden arıyorum. »</p>

    <p class="calibre6">«Evet biliyorum. »</p>

    <p class="calibre6">«Bu yılkı yarışmaya siz de katılmıştınız değil mi?»</p>

    <p class="calibre6">«Evet katılmıştım. »</p>

    <p class="calibre6">«Efendim ayın dokuzunda, saat ondokuzda, Pera Palas' ta ödül törenimiz var. Sizi oraya bekliyoruz. »</p>

    <p class="calibre6">«Şey... Tabi... Yani?.. »</p>

    <p class="calibre6">«Sonuçları orada açıklayacağız. »</p>

    <p class="calibre6">«Haa... Öyle mi?.. Teşekkür ederim. Gelirim elbet... »</p>

    <p class="calibre6">Ahizeyi yerine koyduğunda, ne kadar çok yorulduğunu anlamış, döner koltukta arkaya doğru kaykılarak başını iki elinin arasına almış, düşünmeye başlamıştı...</p>

    <p class="calibre6">«Niçin böyle davrandılar?.. Kutlarız, bu yılki ödül sizin, gelin alın, demiyorlar da, kalkın Ankara'dan İstanbul'a gelin, ödül törenine katılın, sonuçları orada öğrenin diyorlar... Bu işte bir iş var!.. Sonuçları öğrenmek İçin İstanbul'a gitmeye gerek yok ki... Nasıl olsa, gazeteler yazacak, radyolar, televizyonlar verecek... Beni ödülü kazandığım için çağırıyorlar. Yoksa niye çağırsınlar... Şimdiden söylememelerinin nedeni</p>

    <p class="calibre6">olsa olsa, ödül törenine kadar sonuçları basının öğrenmesini engellemek içindir. Herkes o an'da duysun, işin heyecanı ve merakı artsın diyedir. Yoksa ne diye çağırsınlar beni İstanbul'a... Herhangi bir kuşkuya asla kapılmamalıyım. Bu yılki ödül benim... Ne olur ne olmaz, ben yine de kimseye söylemesem iyi olur... »</p>

    <p class="calibre6">Sekreter, ince belli cam bardakta, bol köpüklü. Türk usulü kahveyi önüne koyduğunda gözünün içi gülüyordu.</p>

    <p class="calibre6">Kız;</p>

    <p class="calibre6">«Tebrik ederim efendim» dedi.</p>

    <p class="calibre6">«Çok teşekkür ederim Leman Hanım... Dur, dur... Tebrik ederim mi dedin sen?.. Neyi tebrik ediyorsun?.. »</p>

    <p class="calibre6">«Ödülü... »</p>

    <p class="calibre6">«Ödülü mü?»</p>

    <p class="calibre6">«Evet ödülü... »</p>

    <p class="calibre6">«Nereden biliyorsun?.. »</p>

    <p class="calibre6">«Ödül sekreterliğinden aradılar ya!.. Sonuçların açıklanacağı şu günlerde, başka ne için aramış olabilirler ki... Biliyorsunuz, bütün öykülerinizi ben daktilo ettim. Yarışma koşullarını tamamlayarak, postaya ben verdim... Ayrıca ikidebir siz bana sonuçların ne zaman açıklanacağını sormuyor muydunuz?.. »</p>

    <p class="calibre6">«Ha... Evet... Kahve için çok teşekkür ederim. »</p>

    <p class="calibre6">O saatten sonra eli hiçbir işe gitmedi. Oyalandı durdu büronun içinde. Ne denli çok düşünürse, o denli çok karışıyordu her şey. En iyisi aklına kötü şeyler getirmemekti. Bunun başka seçeneği olamazdı. Kendisini İstanbul'a başka ne için çağırmış olabilirlerdi? Bir edebiyatçı, kendisinin de katıldığı bir öykü yarışmasının ödül töreninde, ödül alan bir başka edebiyatçının yanında bulunsun da, öylece fotoğraf çekilsin diye Ankara'dan İstanbul'a çağrılmaz ki... Ya da İki kadeh rakı içebilsin diye... Evet kesinlikle haklıydı düşüncelerinde, ödül sekreterliği, bütün edebiyatçıları, gazetecileri, radyo-televizyoncuları, Pera Palas'a toplayacak ve orada herkesin huzurunda açıklayacaktı sonucu. Daha önce kimse duysun istemiyorlardı. İşin heyecanı kaybolabilirdi. Kendisini de böyle üstü örtülü bir çağrı ile orada hazır kılmak istiyorlardı. Durum bu denli basitti.</p>

    <p class="calibre6">Sekreter kıza telefonların hiçbirini bağlatmadı.</p>

    <p class="calibre6">Öyküler kurmaya, kurgulamaya başladı. Ödül töreninden sonra birçok edebiyat dergisi, kendisinden yayınlanmamış yeni öyküler isteyecektir de...</p>

    <p class="calibre6">Çalışma saatinin bitimini beklemeden çıktı şirketten. Doğruca, dostlarıyla, arkadaşlarıyla, edebiyatçılarla sıkça buluştu Restaurant Bar'a gitti. Henüz kimse gelmemişti. Tanımadığı kişiler vardı. Bara ilişti. Cin istedi. Oysa hep rakı içerdi. Bir yudumda bitirdi koca bardağı. Barmenin «Hayrola abi sıkıntılısın ve erkencisin?.. » sorusunu duymadı bile... Sait Faik'i düşündü, Çehov'u, Maupassant'ı, O'Henry'yi, Sabahattin Ali'yi, Panait Istrati'yi, Memduh Şevket'i, Haldun Taner'i düşündü. Kendisini düşündü, gururlandı. Bir cin daha istedi. Yine bir yudumda bitirdi. «Adisyonum açık kalsın, geleceğim ben. » diyerek dışarı çıktı. Barmen şaşakalmıştı. O, öykü kovalıyordu.</p>

    <p class="calibre6">İlkin kadın ayakkabıları satan bir mağazanın önünde durdu. Ayakkabıları inceledi bir bir... her birini bir kadının ayağına giydirdi. Şu en üstteki kırmızıyı giyen benimki olsun dedi. Öbürlerini de kim giyerse onun, ayakkabıyı diken, biçen, tabaklayan, o deriyi yüzen, o hayvanı besleyen, pazara getiren, alışverişe aracılık eden her kimse onun olsun diye pay etti. Sona kalan ayakkabıyı giyecek kadını da tezgâhtar oğlana verdi. «N'apalım, herkes hakkına razı olsun. » deyip ayrıldı oradan... Dönüp mağazaya baktı... «İyi iyi» dedi. «Bu güzel semtte, bu güzel mağazanın, pahalı ayakkabılarını satın alabilecek olan zengin hanımları, işçilere vermekle adil davranmış oldum. Aferin bana... »</p>

    <p class="calibre6">Her çekilişte üç beş bilet aldığı piyangocunun yanında durduğunda; biliyordu biletçinin yılışacağını... ona fırsat vermeden dedi ki; «Bu çekilişte bilet almayacağım. İstanbul'da çekmişler piyangoyu, büyük ikramiyeyi de bana vermişler... Onun için bu kez sen hava al... »</p>

    <p class="calibre6">Böyle öyküler toplaya toplaya restauranta döndüğünde; «Doçent Abi» diye seslendiği fiziko-kimyacı dostunu rakıya başlamış buldu. Doçent Abi ona sarıldı, öptü, «Nasılsın sevgili dostum?» diye sordu ve hemen rakısını söyledi. «İyi değilim Abi, heyecanlıyım» diye yanıtladığında, Doçent Ahi'sinin «Hayrola n'oldu yine?» diye soracağını biliyordu.</p>

    <p class="calibre6">Bildiği gibi oldu.</p>

    <p class="calibre6">O da olanları anlattı. (Abi bunları senden başka kimseye anlatamam diye ekledi. ).</p>

    <p class="calibre6">Doçent Abi; «Hımmm... » dedi. «Evet bence de kimseye söyleme. Ben yine de seni kutlayayım. Bak ödül töreni için İstanbul'a gittiğinde; bir öğleden sonra, Bebek'te Boğazın kıyısına oturup, karşıda, Beykoz sırtlarında, tam da bu mevsimde kızaran erguvan ağaçlarına doğru kadeh kaldırmazsan ve bu işi gün batımına dek sürdürmezsen iki elim yakandadır. Ona göre... »</p>

    <p class="calibre6">. Zaman zaman öykülerini ona verip eleştiri ve önerilerini aldığı kendisinden daha büyük, ama artık yazmayan, üstelik edebiyat dünyasının her köşesinin kıvrımını bilen, öykücü Abi'sinin restauranttan içeri girdiğini görünce sevindi. Selamlaştılar, şakalaştılar... Öykücü Abi başka bir masaya gidince, o da peşinden gitti. Doçent Abi'ye gözükmeden, göstermeden, çaktırmadan anlattı olup biteni...</p>

    <p class="calibre6">Öykücü Abi; «Daha ne desin adamlar, bundan da açık söylenmez ki... Hadi bugün hesaplar senden... » dediğinde, istediği ve beklediği yanıtı almış olmanın sevinciyle «Ayıp ettin Abi, üstümde bunca emeğin var, sözü mü olur hesabın» deyip, yeniden bara döndü. Mutluydu.</p>

    <p class="calibre6">Doçent Abi; «Benden başka kimseye söylemiyorsun değil mi?» dediğinde; yakalanmış olmanın mahcubiyetiyle; «Yok be Abi, o yabancımız değil ki... » diyerek savunmaya geçti.</p>

    <p class="calibre6">Tuvalet kapısında sıra beklerken yakaladığı genç müzisyen arkadaşı ise ona; «Her yiğidin gönlünde bir aslan yatar ama bence sen gönlüne böyle bir aslan koyma. Çünkü o aslan çoktan bir kedinin koynundadır... » dedi. Anlamadı bu cümleyi. «Yani ben şimdi kedi miyim?» diye sorduğunda Müzisyen Dostu yeniden yanıtladı. «Sen bugün hem çok içmişsin hem de çok yorgun gözüküyorsun, evine git de yatsana... »</p>

    <p class="calibre6">Evine gitti.</p>

    <p class="calibre6">Kendisini Cervantes sanıyordu.</p>

    <p class="calibre6">Boğaz sularının cip cip ayaklarına vurduğu restaurantta rakı içmeye başladıklarında, beş kişiydiler ve gerçekten karşıda erguvanlar kızarıyordu. «Bu da Doçent Abi'nin olsun» diyerek şerefine kaldırdılar. Erguvanlar gülüyordu karşıda... Balıkçı gülüyordu, komi çocuk gülüyordu, onlar gülüyordu.</p>

    <p class="calibre6">«. Heyy... Kızlar hazırlanın geliyorum. » diye telefon etmişti. «Ödül töreni için... Bilmem, galiba ben aldım. Yoksa ne diye çağırsınlar beni İstanbul'a. Hadi işte, fırsat bu fırsat, ne zamandır çağırıp duruyordunuz. Bütün İstanbul'u yıkayın temizleyin, ülkenin en büyük edebiyatçısı geliyor» dediğinde;</p>

    <p class="calibre6">«Hadi oradan züppe, ödüller sokaklarda mı geziyor ki senin olsun. Hem biz İstanbullular enayi miyiz ki koca ödülü bu kültür başkenti İstanbul'dan, bozkıra, Ankara'ya taşıyalım. Hem yazdıkların da bir şeye benzese... » demişti metin yazarı arkadaşı.</p>

    <p class="calibre6">«Bak küserim ha... Neler söylüyorsun sen öyle... Daha dün, Abi bu öyküleri heder etme, ulaşabildiği kadar çok okuyucuya ulaştırmanın bütün yollarını dene diyen, sen değil miydin?... » dediğinde;</p>

    <p class="calibre6">«Amaaan... Amma da alıngan olmuşsun ha... iyi ki bir şaka yaptık... » demişti metin yazan ve eklemişti:</p>

    <p class="calibre6">«Biz senin kıymetimi elbette biliyoruz. Seçici kurulun da bilmesine elbette çok sevindik. Hadi atla gel İstanbul'a. Bekliyoruz seni. Gelirken biraz Ankara havası getir. Biraz da şımarıklık... Ayrıca bu kötü bir şakaysa, ödülü verenlerin densizliği ise, boş yere seni buraya çağırıyorlarsa... Biz hazırız ekip olarak kavga çıkartmaya, sen de kendini ona göre hazırla... »</p>

    <p class="calibre6">Çalıştığı şirketin ürünlerini tanıtan bu reklam şirketi çalışanlarını beş yıl önce tanımıştı. İlk tartışma reklam metni yüzünden çıkmıştı. Sonra da para yüzünden. Ortaya çıkan otuz saniyelik filmin kalitesi yüzünden... Tartışmaya öyle alışmışlardı ki, tartışacak neden arıyorlardı neredeyse... Artık neden bulamaz olunca da arkadaş olmuşlardı. Giderek dost... Bu; kıvrak, zeki, şakacı, densiz, biraz havai, çok gururlu, parayı hiç sevmez, Türk Sanat Müziğini çok sever, az gerçekçi, çok romantik, kendi içinde tutarlı değerlerle donanımlı, halkını İstanbul kadar, İstanbul'u birbirleri kadar seven bu metin yazan, yönetmen, kameraman, ışıkçısetçi; ikisi bay, ikisi bayan, dördü de evli, dördünün de eşleri birbirini tanımaz bu arkadaşlar grubunda kendisini bulmuştu. Ortalama otuz yaşlarındaki bu gruptan yaşça biraz büyük olmanın verdiği Abilik duygusuyla; bayanlardan metin yazarına Çingene diyordu. Işıkçıya ise Sarı Çiğdem. Yönetmenin adı Alfredo idi. Kameramanın ise Gez Göz... Birlikte iş kurmayı, ülkenin dağları üstüne belgeseller çekmeyi düşlüyorlardı. Yazdığı her öyküyü ilkin onlara ulaştırıyordu. Düşüncelerini alıyor, önerilerini dinliyordu Onların da yazmalarını, denemeler yapmalarını istiyordu. Metin yazarının bir iki denemesi üstünde birlikte çalışmışlardı bile... Ankara'ya her gelişlerinde konuğu oluyorlardı. Ne çok gülüyor, eğleniyor, tartışıyor, çoğu kez çocuklaşıyorlardı. Bu kez o İstanbul'a gidecek, hem de böyle bir nedenle...</p>

    <p class="calibre6">Boğazdaki restaurantta, içkinin orta yerinde San Çiğdem;</p>

    <p class="calibre6">«Kavgayı ilk Çingene başlatacak» dedi ve devam etti;</p>

    <p class="calibre6">«Hazırdaki kameralar hemen ona yönelmişken ben de mikrofonu kapacağım. Başlayacağım ajite çekmeye. Sizin gibi seçici kurulun... Sizin gibi ödül kurumunun... Nasıl, böyle bir başlangıç, fena sayılmaz di mi?»</p>

    <p class="calibre6">«Hayır... » dedi. «Böyle bir başlangıcı ne kabul ediyorum, ne de beğeniyorum. Bütün bunlara asla gerek kalmayacak. Çünkü ödül zaten benim olacak... »</p>

    <p class="calibre6">«Yine şımardı. » dedi Çingene, «kendini beğenmişin bir kızı olmuş, oğlan sanmış... »</p>

    <p class="calibre6">Yönetmen;</p>

    <p class="calibre6">«Ben bu filmi çekmem. » dedi.</p>

    <p class="calibre6">Kameraman;</p>

    <p class="calibre6">«Biz de başka yönetmen buluruz.»</p>

    <p class="calibre6">«Hadi önce içelim... »</p>

    <p class="calibre6">«İçelim»</p>

    <p class="calibre6">«Doçent Abi'ye içelim. »</p>

    <p class="calibre6">«İçelim. »</p>

    <p class="calibre6">«Ödüle içelim. »</p>

    <p class="calibre6">«İçelim. »</p>

    <p class="calibre6">«Ödülü İçelim. »</p>

    <p class="calibre6">«İçelim. »</p>

    <p class="calibre6">«Yemin içelim. »</p>

    <p class="calibre6">«İçelim. »</p>

    <p class="calibre6">«Durun bakayım beyler, » dedi San Çiğdem. «İç iç içmece olacağız. Biraz sonra siz kalkıp, mutlu yuvalarınıza, sevgili zevcelerinize gideceksiniz, biz daha bu adama eşlik edeceğiz, ödül törenine, kokteyle gideceğiz, bu kadar çok içersek, nasıl buluruz Pera Palas'ın yolunu?»</p>

    <p class="calibre6">«Evet haklısın. »</p>

    <p class="calibre6">«Hakka tapan milletimin. »</p>

    <p class="calibre6">Diyaloglar uzadıkça, o öyküler kuruyordu:</p>

    <p class="calibre6">Elini uzatıyor karşı kıyıdaki erguvan ağaçlarına, üst dallardan kızarık bir dal kopartıyor, bir lüferin solungacına takıyor, boğazdan kuzeye doğru, Karadeniz'e yol ediyordu lüferi. Lüfer varınca Karadeniz Sahillerine, solungacındaki erguvan dalını süpürge ediyor, ne kadar zehir dolu varil varsa, süpürüyordu hepsini, bir bir...</p>

    <p class="calibre6">«Yazarımız yine gitti bir yerlere... » dediğinde kameraman;</p>

    <p class="calibre6">«Haydi her birimiz bir yerlere gidelim. » dedi yönetmen.</p>

    <p class="calibre6">«Gidelim. »</p>

    <p class="calibre6">«Gidelim. »</p>

    <p class="calibre6">«Ödül törenini televizyon naklen veriyor değil mi?» dediğinde yönetmen;</p>

    <p class="calibre6">«Trafiğe yakalanmadan çabukça varalım da kaçırmayalım görüntüleri. » dedi kameraman...</p>

    <p class="calibre6">Öpüştüler.</p>

    <p class="calibre6">İkiye ayrıldılar.</p>

    <p class="calibre6">Erkekler evlerine.</p>

    <p class="calibre6">Yazar'la kızlar Pera Palas'a...</p>

    <p class="calibre6">Pera Palas'ı ilk kez görüyordu.</p>

    <p class="calibre6">Avize, ayna, halı ve mermer... Üniformalı görevliler. Mobilyalar...</p>

    <p class="calibre6">Savaş yıllarını anımsadı. Savaş kaçkını Beyaz Rus hanımlarından ela gözlü olanını, şu köşede, kırmızı halının üstündeki, İtalyan koltuğuna oturttu. Eline bugünkü gazetelerden birinin ekonomi sayfasını tutuşturdu. Natalya gümüş saplı büyüteçle, borsadaki hisse senetleri listesini inceledi. Bulduğu rakamlar yüz hatlarını rahatlattı, hafifçe gülümsedi.</p>

    <p class="calibre6">Koca salonda şaşkın şaşkın dolaşıyorlardı.</p>

    <p class="calibre6">Yaşlı süslü kadınlar, ak saçlı top sakallı adamlar küme küme olmuş konuşuyorlardı. Genç hiç kimse yoktu. Tanıdık hiç kimse yoktu. Yabancıydılar buraya. Aristokrasinin bütün yaşam tarzı, alışkanlıkları, kuralları, gelenek ve görenekleri, kültürü buraya yansımıştı. Kural dışı bir şey yapmaktan, pot kırmaktan, gülünç duruma düşmekten korkuyorlardı sanki... Bu tür durumlarda yapılabilecek en iyi şey, hiç bir şey yapmamaktır diye düşünüp, bir köşeye çekilip öylece kalakaldılar.</p>

    <p class="calibre6">Kızlara eliyle bana yaklaşın işareti yapıp biraz önlerindeki yaşlı, top sakallı üç kişiyi işaret ederek, «Bunların adı» dedi, «Bouchardan, Houdon ve Fragonard. 18. Yüzyıl Fransası'nın resim heykel ustaları. Onlar da ödül törenine gelmişler. Biraz sonra beni kutlayacaklar. Ne diyeceğim onlara? Fransızca bilmiyorum. İngilizce yanıt versem ayıplarlar mı acaba? Gülerler mi dersiniz? Kural hatası mı yapmış olurum. Hayır ben bu ödülü istemiyorum. Vazgeçtim. Çabuk gidelim buradan. Kendime güldürtmem kimseyi...</p>

    <p class="calibre6">Çingene hafifçe çimdikleyerek uyardı onu.</p>

    <p class="calibre6">«Yavaş ol, duyuyorlar. Onlar Türk» dedi.</p>

    <p class="calibre6">Çiçek sepetlerinin, gazetecilerin, kameramanların salona girdiğini görünce heyecanlandı. O yöne yürüdüler. Niçin kendisini arayıp bulmamışlar, hoş geldin, iyi ki geldin, zaten sizi bekliyorduk. Sizsiz bu tören çok sönük geçerdi, dememişlerdi? Bir görevli bulsa, bîr yetkili... Dese ki ona, «Merhaba! Ben geldim. Çağırdınız geldim. Ankara'dan... Ödül töreni için... » Ne yanıt verirdi acaba yetkili?.. Hayır böyle bir şey yapmamalıydı... Beklemeliydi. Nasıl olsa biraz sonra kürsüden, mikrofondan adını söyleyeceklerdi. O zaman çıkar, «hurdayım» derdi.</p>

    <p class="calibre6">Salon giderek doluyordu.</p>

    <p class="calibre6">İçi ve mezelerle dolu tepsiler salonu dolaşıyordu.</p>

    <p class="calibre6">Onlar da birer rakı aldılar. Tanıdık mezeleri yeğlediler. Havuç, zeytin, salatalık...</p>

    <p class="calibre6">Salonda tanıdık yüzler giderek artıyordu. Televizyondan, gazetelerden, dergilerden fotoğraflarını gördükleri, dinledikleri, okudukları tanıdık yüzler... Gazeteciler, karikatüristler, köşe yazarları, eleştirmenler, seçici kurul üyeleri, yazarlar, şairler küme küme içki içiyor, sohbet ediyorlar... her şey ne kadar düzenli, dingin, yavaş ve yumuşak...</p>

    <p class="calibre6">İleride kalabalık köşede Ankara'dan öykücü arkadaşı Eren Hanım'ı gördü. Ona doğru gittiler, arkadaşlarını tanıştırdı.</p>

    <p class="calibre6">«Merhaba Eren Hanım. »</p>

    <p class="calibre6">«Merhaba... »</p>

    <p class="calibre6">«Siz de mi geldiniz?»</p>

    <p class="calibre6">«Evet, çağırdılar geldim. »</p>

    <p class="calibre6">«Sizi de mi çağırdılar?»</p>

    <p class="calibre6">«Sizi de mi?»</p>

    <p class="calibre6">«Evet... »</p>

    <p class="calibre6">«Evet... Hay allah... Bu adamlar ne yapmak istiyorlar allah aşkına!.. Demek ki herkesi çağırdılar... bakın herkes burada... »</p>

    <p class="calibre6">«Evet haklısınız... Galiba sonuçları burada kendi ağızlarından duyalım diye çağırdılar bizi. Neyse ben bir İstanbul gezisi yapmış olurum, ödül de sizin olur. »</p>

    <p class="calibre6">«Aman demeyin... »</p>

    <p class="calibre6">«Yoo... Bence ödül sizin... son kitabınızdaki öyküler çok güzeldi. Öykü tekniği, kurgu, dil, imge, mesaj, yoğunluk... bu sene daha güzel bir öykü kitabı okumadım şahsen... »</p>

    <p class="calibre6">Konuşmaları dinleyen Çingene, Eren Hanım'a dedi ki,</p>

    <p class="calibre6">«Biliyor musunuz Eren Hanım, sizin son kitabınız beni öyle etkiledi ki... Bende yazma duygusu yarattı... Yazma sevinci... Yazma ihtiyacı doğurdu. Artık öykü denemeleri yapıyorum. Siz neden oldunuz buna... »</p>

    <p class="calibre6">«Çok teşekkür ederim» dedi Eren Hanım. «Bu ödülü artık bana vermeseler de olur. Ben ödülümü almış, bulunuyorum. »</p>

    <p class="calibre6">Güldüler.</p>

    <p class="calibre6">Bu salona geldiklerinden beri ilk kez gülüyorlardı.</p>

    <p class="calibre6">Öteki yazarların da çağrılmış olduğunu öğrenmeleri ve bu gülüş, sürekli bastırmaya çalıştığı gerginliğini götürmüştü. Şimdi daha rahattı.</p>

    <p class="calibre6">Eren Hanım'ı biraz kıskanmış mıydı? Hayır... Belki... karar veremiyordu. Hayır kıskanmamıştı, sadece sevinmişti. Böyle güzel arkadaşları olduğu için gururlanmıştı.</p>

    <p class="calibre6">Artık sonuçları açıklamasalar da olurdu. Nasıl olsa ödül kendisinin değildi. Herkes burada olduğuna göre... Peki ama ne gereği vardı bu çağrının?.. Hadi onlar çağırdı, sen niye geldin? Düşünemedin mi böyle olabileceğini? Kalkıp Ankara'dan buraya gelmenin anlamı neydi?.. Müzisyen dostunu niye dinlemedin?</p>

    <p class="calibre6">İç hesaplaşması huzursuz kılıyordu onu.</p>

    <p class="calibre6">Yine de belli olmaz diye düşündü, kendi öyküleri kiminkinden aşağı?.. Beğenmese, güvenmese, onur duymasa o öykülerden; ne yazar, ne kitaplaştırır, ne de yarışmaya gönderirdi?.. Hele bir açıklansın sonuçlar...</p>

    <p class="calibre6">«İçelim!.. »</p>

    <p class="calibre6">«Evet içelim!.. »</p>

    <p class="calibre6">Kızlar Eren Hanım'la sohbete koyulmuşken o aradan sıyrıldı, karşılarında bir köşeye gitti. İnsanları inceliyordu. Diplomatlar, çelebiler, aristokratlar: Ağalar, veliler, nebiler,... kendini beğenmişler, alçak gönüllüler... Düşünenlerin çevresinde düşünmeyenler, ünlülerin çevresinde ünsüzler, konuşanların çevresinde konuşmayanlar ve içenlerin çevresinde içenler... Küme küme insanlar devinip duruyorlardı. O Troçki'nin peşine düşen Alman casusunu arıyordu. Emindi, buralarda bir yerlerde olmalıydı. Sinsi, hain ve işinin ustası bir casus... Evet şu işte, dedi... Şu sütunun arkasında, pipo içen... kırmızı fularlı, uzun ak saçları nerdeyse omuzuna dökülmüş... Alçak, kim bilir nelerin peşinde?.. İz süreyim...</p>

    <p class="calibre6">İz süre süre arkadaşlarının yanına geldi.</p>

    <p class="calibre6">Mikrofon gıcırtıları herkesi susturdu bir anda.</p>

    <p class="calibre6">Düşündü ki, casusun silahını patlatacağı an, tam da bu an. Aradı buldu onu gözleriyle. Kendinden son derece emin ve soğukkanlı, piposunun ateşini tazeliyordu. «Vay kafir... » diye düşündü içinden. «Ne de rahat... »</p>

    <p class="calibre6">Mikrofondaki gıcırtı sese dönüştü.</p>

    <p class="calibre6">Sonra konuşmaya...</p>

    <p class="calibre6">Çıt yoktu.</p>

    <p class="calibre6">Dedi ki o ses,</p>

    <p class="calibre6">«Bu yılki ödül, <span class="italic">Elveda Kişiliğim ve Kimliğim</span> adlı kitaba verilmiştir. »</p>

    <p class="calibre6">«Hayda!.. » dedi birden.</p>

    <p class="calibre6">«Ay olamaz!.. » dedi Eren Hanım.</p>

    <p class="calibre6">«O kitaptakiler öykü değil ki... »</p>

    <p class="calibre6">«Evet, öykü değil. »</p>

    <p class="calibre6">«Olsa olsa anı, izlenim. »</p>

    <p class="calibre6">«Hatta deneme. »</p>

    <p class="calibre6">«Şaşırmış bu seçici kurul. »</p>

    <p class="calibre6">«Hayır şaşırmamış. Bence son derece bilinçli ve isabetli... »</p>

    <p class="calibre6">«Ay söylemeyin... Onların neresi öykü?»</p>

    <p class="calibre6">«Ödüllendirilen öykü değil ki. Ödüllendirilen bir ülküden, felsefeden, dünya görüşünden, gelecek düşünden vazgeçmenin, onca emeği, çabayı, birikimi yok saymanın, vefasızlığın, inkarcılığın, dönekliğin, yorgunluğun, durgunluğun, tersine akmaya başlamanın ödüllendirilmesidir. Yeni Dünya Düzeni'ne ayak uydurmanın ödüllendirilmesidir. Yoksa elbette öykünün, öykü sanatının değil. Ödüllendirilen; 'kişilik ve kimliğinizle vedalaşın' düşüncesidir. »</p>

    <p class="calibre6">Işıklar, kameralar, flaşlar, konuşmalar, alkışlar...</p>

    <p class="calibre6">«Hadi gidelim. »</p>

    <p class="calibre6">«Gidelim. »</p>

    <p class="calibre6">Çiçek Pasajı'na oturduklarında rakıyı ne denli çok özlemiş olduklarını hemen anladılar. «Şerefe!.. » dedi Eren Hanım. «Şerefe!.. »</p>

    <p class="calibre6">«Ödüle... » dedi Sarı Çiğdem. «Hayır» dedi O, «Ödüle içmem... tam bir haftadır, o</p>

    <p class="calibre6">uğursuz telefondan beri ödüle içiyorum. Neredeyse hiç ayıkmadim. »</p>

    <p class="calibre6">Çingene:</p>

    <p class="calibre6">«Sen de kendini bu denli kaptırmasaydın. Kim dedi ki sana, ödül senin... Hem bu ayılmamacasına içmek de ne oluyor?.. Bu gidişle alkolik olacaksın... Onun için hâlâ ayıkken sen, hadi sağlığa... »</p>

    <p class="calibre6">«Sağlığa... »</p>

    <p class="calibre6">«Aslında niye üzülüyorsunuz ki?.. »</p>

    <p class="calibre6">Eren Hanım ve O birlikte atıldılar.</p>

    <p class="calibre6">«Yooo... Niye üzülecekmişiz ki?.. »</p>

    <p class="calibre6">Eren Hanım devam etti!</p>

    <p class="calibre6">«Benim kaygım, kendi öykülerim adına değil. Genel anlamda öykü sanatı adına... Şimdi bu birinci ilan edilen kitabı alan, okuyan insanlar sanacaklar ki edebiyatta öykü formu bu... Öykü anlayışı ve öykü sanatı örselenmiş oldu. Üstelik bu öykü adına yapıldı. »</p>

    <p class="calibre6">«Kızlar, » dedi Yazar, «Eren Hanım sizi de bu andan itibaren bu kızlar tanımlamasının içine katıyorum. Evet kızlar, artık yeter... Bu konuyu, bu ödül konusunu artık hiç konuşmayalım. Kovalım masamızdan gitsin... »</p>

    <p class="calibre6">«Gitsin... »</p>

    <p class="calibre6">«Nereye Gitsin?»</p>

    <p class="calibre6">«Cehennemin dibine gitsin. »</p>

    <p class="calibre6">«Gitsin... »</p>

    <p class="calibre6">«Yerine ne gelsin... »</p>

    <p class="calibre6">«Sohbet gelsin. »</p>

    <p class="calibre6">«Şarkı türkü gelsin... »</p>

    <p class="calibre6">«Neşe... »</p>

    <p class="calibre6">«Kahkaha... »</p>

    <p class="calibre6">«Çiğköfte, midye, marul, badem gelsin... »</p>

    <p class="calibre6">«Akordeon... » «Keman... » «Nihavent gelsin... » «Hayır hicaz... » «Anlaşalım... » «Rast'ta buluşalım... » «Gülağacı değilem. » «Her gelene eğilem. » «Güzel... »</p>

    <p class="calibre6">Aklı ödüldeydi...</p>

    <p class="calibre6">Kızlar da üzülmüştü. Bunu biliyordu. «Aptal» dedi kendi kendine, «hem kendin inandın, hem de dostlarını inandırdın... Hadi çık şimdi işin içinden... off... Başım dönüyor... Göz kapaklarım ağırlaşıyor... Teştten taşmış ekşi hamur gibiyim... »</p>

    <p class="calibre6">«İçelim... »</p>

    <p class="calibre6">«Güzel içiyoruz ha... »</p>

    <p class="calibre6">«Beğendim... »</p>

    <p class="calibre6">«Ankara'da oturup şöyle güzel güzel, öykü konuşa konuşa, politika konuşa konuşa niye içmedik şimdiye dek biz Eren Hanım?.. »</p>

    <p class="calibre6">«İçeriz bundan böyle... »</p>

    <p class="calibre6">«İçeriz... »</p>

    <p class="calibre6">«Şimdi içelim... »</p>

    <p class="calibre6">«İçelim... »</p>

    <p class="calibre6">Mezeler bitti.</p>

    <p class="calibre6">Yemekler bitti.</p>

    <p class="calibre6">Rakılar bitti.</p>

    <p class="calibre6">Eren'le Sarı Çiğdem gitti.</p>

    <p class="calibre6">Gün bitmedi.</p>

    <p class="calibre6">Birbirlerine tutuna tutuna sokağa çıktılar. İstiklâl Caddesi'nde miting alanını andıran gündüz kalabalığından eser kalmamıştı.</p>

    <p class="calibre6">Gece satıcılarının başına insanlar kümelenmiş, köfte, kokoreç, badem alıyorlardı. Sokak lambalarından birinin dibinde, leblebici leblebi kavuruyordu. Kokusu yayılıyor, rakı kokularını örtüyordu. İki avuç leblebi aldılar... Leblebi tanelerini tek tek parmaklarının arasına sıkıştırarak, kimseye göstermeden yoldan geçenlere, satıcılara, lambalara, vitrinlere fırlatmaya başladılar... Oynuyorlardı.</p>

    <p class="calibre6">«Hadi oyun oynayalım. » dedi O.</p>

    <p class="calibre6">«Oynayalım. »</p>

    <p class="calibre6">«Bu saatten sonra hiçbir söz ve davranışımdan mesul değilim. »</p>

    <p class="calibre6">«Ben de... »</p>

    <p class="calibre6">Süslü bir vitrinin önünde durdular...</p>

    <p class="calibre6">«Sana şu elbiseyi alayım mı?.. » dedi O.</p>

    <p class="calibre6">«Hayır... » dedi Çingene, «Elbise istemem, bana şu oğlanı al... »</p>

    <p class="calibre6">«Terbiyesiz... Annen seni hiç dövmedi mi? Oğlanlarla oynama demedi mi?.. »</p>

    <p class="calibre6">«Olsun... »</p>

    <p class="calibre6">Çingene şarkı söylüyordu:</p>

    <p class="calibre6">«Oğlum sana ödül alayım mı?</p>

    <p class="calibre6">«İsterim anneciğim isterim... »</p>

    <p class="calibre6">Yalpalaya yalpalaya yürüyorlardı. Bir o yana bir bu yana...</p>

    <p class="calibre6">«Halay başının mendili gibiyim. » dedi O. «Hayat beni savurup duruyor, bir o yana bir bu yana... »</p>

    <p class="calibre6">«Mendilin olayım abi... » dedi Çingene.</p>

    <p class="calibre6">«Kıyamam,.. »</p>

    <p class="calibre6">«Sümüğünü silmek için değil elbette salak... İpekten, kokulu ve arasında kurumuş pembe gül yaprağı olan cinsinden... »</p>

    <p class="calibre6">«Yine de kıyamam... »</p>

    <p class="calibre6">«Kıy... »</p>

    <p class="calibre6">«Kıyma... kıymacı... köfteci... Taze kıymalarım var... Kurtsuz kıymalarım var... Ne dedi şu adam bana... Deli mi dedi?.. Desene ona deli sensin diye... »</p>

    <p class="calibre6">«Abi abi... Deli senmişsin... »</p>

    <p class="calibre6">«Dur kız duyacak... »</p>

    <p class="calibre6">«Bana ne?.. »</p>

    <p class="calibre6">İstiklâl Caddesi'nde, caddeye açılan sokak başlarında neredeyse karşılaştıkları her kişiye, gruba laf ata ata, sataşa sataşa, şakalaşa şakalaşa Taksim'e dek geldiler. Bereket caddenin gece yarısından sonraki insanları ya sarhoşlardı; ya da sarhoşlara bir şeyler satan, onları tanıyan, anlayan, sarhoşluk hallerine gülen kalenderlerdi.</p>

    <p class="calibre6">Oyuna doymamışlardı.</p>

    <p class="calibre6">Geri döndüler.</p>

    <p class="calibre6">Bu kez ara sokaklara saptılar...</p>

    <p class="calibre6">Pavyonları gördüler...</p>

    <p class="calibre6">Renk renk, boy boy, cins cins pavyon...</p>

    <p class="calibre6">Neonlar yanıp sönüyor...</p>

    <p class="calibre6">Kapı önlerinde, bıçkın teşrifatçılar müşteri kızıştırıyor...</p>

    <p class="calibre6">Ela, Eda, Sevda, Didem, Sinem, Çiğdem...</p>

    <p class="calibre6">«Hadi pavyona gidelim. » dedi Çingene. «Gidelim... »</p>

    <p class="calibre6">«Ne eğlenceli olacak... » «Oyun oynayalım onlara. » «Oynayalım... »</p>

    <p class="calibre6">Neondan birinin adını okudular uzaktan: Çiler. Yaklaşıp teşrifatçıya sordular.</p>

    <p class="calibre6">«Çiler Hanım burada mı? Daha gelmedi mi? Bize en önden bir masa ayırın lütfen. Çiler Hanım'ı yakından dinlemek istiyoruz. »</p>

    <p class="calibre6">«Başım üstüne Abem... »</p>

    <p class="calibre6">Yan sokağa geçtiler. Uzaktan okudular: Rüya... «Rüya Hanım saat kaçta programa çıkıyor... » «Bir saat sonra efendim. » «Lütfen bize iki kişilik yer ayırın.,.. » «Baş üstüne... »</p>

    <p class="calibre6">Yan sokağa geçtiler.</p>

    <p class="calibre6">Kapıda kimse yoktu. İçeri girdiler, ürkerek...</p>

    <p class="calibre6">Karanlıktı. Loştu. Merdivenler halı kaplıydı. Aşağıya, bodruma iniyordu. Duvarlar bordo kadife kaplıydı. Küf kokuyordu. Küf, ter, parfüm ve sigara... Merdivenler bittiğinde, üç garsonun birden, yan yana dizilmiş, ellerini göbeklerinde kenetlemiş, abartılı saygıyla kendilerini buyur ettiğini gördüler.</p>

    <p class="calibre6">«İpek Hanım burada mı? Yarım saat sonra mı gelir?»</p>

    <p class="calibre6">«Peki, bize şu masayı ayırın, lütfen... Bir ödülümüz var ona. Hava alalım, geliyoruz... »</p>

    <p class="calibre6">Sokağa çıktıklarında gülüyorlardı... Yan sokağa geçtiler.</p>

    <p class="calibre6">Bir başka pavyona girmek üzereydiler ki, karşıdaki meslektaşı ile laflayan teşrifatçı koşarak geldi.</p>

    <p class="calibre6">«İyi akşamlar Beyabicim. Hoş geldiniz?.. İçeri giriyorsunuz ama hanımefendinin vesikası var mı?.. »</p>

    <p class="calibre6">«Vesika mı?.. »</p>

    <p class="calibre6">«Evet, vesika... »</p>

    <p class="calibre6">«Vesikan yanında mı Çingene?.. »</p>

    <p class="calibre6">«Hayır, evde kaldı... »</p>

    <p class="calibre6">«Tuh... evde kalmış... »</p>

    <p class="calibre6">«Özür dilerim beyabicim... Emniyetçe gerekiyor da... »</p>

    <p class="calibre6">«Üzülme canım, biz de yarın geliriz... »</p>

    <p class="calibre6">Yan sokağa geçtiler. Elvan Pavyon'un neonu kırmızıydı. «Ödül Hanım hâlâ güzel mi?» «Çok güzel abi... » «Burada mı?» «Hayır... » «N'oldu?» «Evlendi. Çekildi. »</p>

    <p class="calibre6">«Eyvah... Ödül gitmiş... Ödül gitmiş... Artık bize haram olsun bu ellerde ödül aramak... » Yazık... »</p>

    <p class="calibre6">«Hadi ödülsüz bir yere gidelim. » «Gidelim. »</p>

    <p class="calibre6">Yan sokağa geçtiler.</p>

    <p class="calibre6">Ne sokaklar bitiyordu, ne de pavyonlar...</p>

    <p class="calibre6">Güle güle girdiler içeri...</p>

    <p class="calibre6">Görünüm aynıydı. Kokular aynı...</p>

    <p class="calibre6">«Tuğçe Hanım burada mı?»</p>

    <p class="calibre6">«Burada efendim... »</p>

    <p class="calibre6">«Eyvah yakalandık. Naapcaaz şimdi. Oturacağız... çaresiz...»</p>

    <p class="calibre6">On saniyede doldu masanın üstü.</p>

    <p class="calibre6">«Tuğçe Hanım'a haber verelim mi efendim?»</p>

    <p class="calibre6">«Hayır hayır gerek yok. Rahatsız etmeyin şimdi. Biz sonra konuşuruz... »</p>

    <p class="calibre6">Gözleri alıştıkça loş ışığa, seçebiliyorlardı çevrede olanları.</p>

    <p class="calibre6">Pavyona ilk kez geliyorlardı. Şaşkınlardı. Yakalanmış olmanın suçluluğu ve şaşkınlığı ile kabullenmek zorunda kalmışlardı. Pavyon nasıl bir yerdi, onu inceliyorlardı.</p>

    <p class="calibre6">Göğüslerini hoplata hoplata arabesk söyleyen sarışın...</p>

    <p class="calibre6">Kolunu pala bıyıklı, ağa görünümlü adamın boynuna dolamış esmer...</p>

    <p class="calibre6">Kuaför elinden çıkmış saçlar, boyalı, kalın dudaklar... Daracık mini eteklerin içinde toparlanıp sıkıştırılmış popolar... Göğüslerde portakallar... İçki, çiçek ve çilek...</p>

    <p class="calibre6">«Hadi içelim.»</p>

    <p class="calibre6">«İçelim.»</p>

    <p class="calibre6">«Paramız var mı?»</p>

    <p class="calibre6">«Evet var.»</p>

    <p class="calibre6">«Güzel...»</p>

    <p class="calibre6">«Seni bunlara satayım mı?»</p>

    <p class="calibre6">«Evet sat...»</p>

    <p class="calibre6">«Garson bey, bakar mısın? Bekâr mısın?»</p>

    <p class="calibre6">«Dur n'apıyorsun?..»</p>

    <p class="calibre6">«Sizde satılık ev var mı?»</p>

    <p class="calibre6">«Yok abi. Arsa var...»</p>

    <p class="calibre6">«Güzel, arsayı alalım, evimizi yapalım...»</p>

    <p class="calibre6">«Çok şakacısın abi...»</p>

    <p class="calibre6">«Bugün ödül aldım da... Sahi yav, n'aptık biz ödülü. Nereye bıraktık onu?..» «Suya attık.» «İnek içti.» «Dağa kaçtı...» «İçelim...» «İçmeyelim.» «Ne yapalım?..»</p>

    <p class="calibre6">«Oyun oynayalım. Bak herkes çiftetelli oynuyor...» «Ben oynayamam.» «Niçin?»</p>

    <p class="calibre6">«Bin ipli kukla gibiyim zaten.» «Ben de başkalarıyla oynarım.» «Ben de ikinizi birden vururum.» «Katilim olsana abi?.. Kurbanın olayım.»</p>

    <p class="calibre6">Gürültüden birbirlerini duyamıyorlardı.</p>

    <p class="calibre6">Sigara dumanından birbirlerini göremiyorlardı.</p>

    <p class="calibre6">Bağıra bağıra konuşuyorlardı.</p>

    <p class="calibre6">El ele tutuşmuş, oldukları yerde oynuyorlardı. Gülüyor, dalga geçiyorlardı.</p>

    <p class="calibre6">Birden ışıklar yandı. Müzik durdu. Sesler kesildi. İçeriye resmi giysili polisler doldu. Biri, «Kimlik kontrolü» dedi. Çıt yoktu. Bir kadın olduğu yerden fırladı. Kaçacaktı. Sahnenin önündeki koca akvaryuma çarptı, devirdi. Balık halının üstünde çırpınıp durdu. Yazarla Çingene'nin göz bebekleri birer flaş olup balığın yüzgecinde patladı.</p>

    <p class="calibre6" style="text-align: right;">Kasım '92</p>

    <div class="mbppagebreak" id="calibre_pb_4"></div>
  </div>
</body>
</html>
