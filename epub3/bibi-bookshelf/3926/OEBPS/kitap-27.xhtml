<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>kitap-27</title>
    <meta http-equiv="Content-Type" content="text/html; charset=utf-8" />
  

</head>
  <body id="kitap" xml:lang="en-GB">
		<div>
			<p xml:lang="tr-TR"></p>
			<p id="toc_marker-24" xml:lang="tr-TR"><st c="0">Yok Olmanın Dayanılmaz Hafifliği</st></p>
			<p><span><st c="33">Uyuşan bacaklarımdan başladım uyanmaya. </st><st c="74">Rahatlatmak için ileri uzattığımda kıvrımlarından içeri gürül gürül su sesi giren kulaklarım da uyandı. </st><st c="178">Yağmur olamayacak kadar şiddetliydi duyduğum ses. </st><st c="228">Cırcırböcekleri ve kuşlar suyun sesini bastırmak için birbirleriyle yarışıyorlardı sanki. </st><st c="318">Bu güzel rüyadan uyanmamak için dirensem de sonunda dayanamayıp gözlerimi açtım. </st><st c="399">Rüya değildi hâlâ duyuyordum sesleri. </st><st c="437">Sanki birisi arabamızı almış biz mışıl mışıl uyurken cennetin ortasına bırakıvermişti. </st><st c="524">Osman, kollarını göğsünde kavuşturmuş mumya gibi uyuyordu yan koltukta. </st><st c="596">Sabaha kadar araba kullanmıştı demek. </st><st c="634">Ne arabanın çalıştığını duymuş ne de yolda ilerlediğimizi hissetmiştim. </st><st c="706">Nerede olduğumuzu anlamak için doğrulup camdan dışarı baktım. </st><st c="768">Bir otopark alanındaydık. </st><st c="794">Peki bu gürül gürül akan su sesinin kaynağı neydi? </st><st c="845">Fazla ses çıkartmadan kapıyı açtım. </st><st c="881">Korsan yattığı yerden kıpırdanıp ön koltuğa atladı. </st><st c="933">Osman önce hafifçe kıpırdandı, ardından da pozisyonunu değiştirip uyumaya devam etti. </st><st c="1019">Korsan’ı kucağıma alıp usulca indim arabadan.</st></span></p>
			<p><span></span></p>
			<p><span><st c="1064">Korsan bir ağaç dibine çişini yaptı, biraz dolandı. </st><st c="1117">Gerisingeriye arabaya gidip ön patilerini kapıya yasladı. </st><st c="1175">Onu arabaya geri bindirip yabancı gözlerle etrafıma baktım. </st><st c="1235">Birkaç adım attıktan sonra gördüğüm manzara karşısında olduğum yere mıhlanıp kaldım. </st><st c="1320">Canım Osman, kalbim Osman yapacağını yapmış, sabaha kadar direksiyon sallayıp şu ölümlü dünyadan şelale görmeden göçmeyelim diye bizi Manavgat’a getirmişti.</st></span></p>
			<p><span><st c="1476">Şelalelin üzerine yapılmış balkona inip ürkek adımlarla korkuluğa doğru ilerledim. </st><st c="1560">Heybeti başımı döndürdü. </st><st c="1585">Düşmekten korkup sıkı sıkı tutundum korkuluklara. </st><st c="1635">Sudan yapılmış devasa bir ses duvarını andırıyordu şelale. </st><st c="1694">Dünyanın uğultusunu elekten geçiriyor, sadece cırcırböcekleri ve kuş seslerine geçit veriyordu sanki. </st><st c="1796">Akarsu yatağının ucunda, özünden ayrılıp düşen su damlaları can havliyle hep bir ağızdan kükrüyor, düştükten sonra tekrar kavuşup bir olmanın verdiği huzurla birkaç metre ileride sükûnetle şırıl şırıl yol alıyordu. </st><st c="2011">Şelaleyi izlerken müthiş bir teslimiyet duygusu kapladı içimi. </st><st c="2074">Önce ellerim gevşedi. </st><st c="2096">Sonra parmaklarım çözüldü. </st><st c="2123">Korkularım yavaşça beni terk ederken kollarımı iki yana açıp gözlerimi kapattım. </st><st c="2204">Suyun serinliğini yüzümde hissettiğimde artık ben yoktum. </st><st c="2262">Ayaklarımı yutan şelaleyle hemhal olmuş gürül gürül akıyordum. </st><st c="2325">Dev kayaları, ağaçların köklerini yalayıp yutuyor, onlarla bir oldukça büyüyor, güçleniyor ve huzur buluyordum. </st><st c="2437">Burası, bu su, bu ağaçlar, kuşlar şifalıydı. </st><st c="2482">Kendimi bildim bileli, her nefes aldığımda içimde parlayıp ruhumu dağlayan korların soğuduğunu, yavaş yavaş küle dönüp söndüğünü hissedebiliyordum.</st></span></p>
			<p><span><st c="2629">Gözlerimi açtığımda gördüm Osman’ı. </st><st c="2666">Hemen yanı başımda durmuş gülümseyerek beni izliyordu. </st><st c="2721">Hiç konuşmadan bir süre birbirimize baktık. </st><st c="2765">Osman, yanağımı sildiğinde fark ettim ağladığımı. </st><st c="2815">Bu benim hayatta akıttığım ilk mutluluk gözyaşlarıydı. </st><st c="2870">Osman sırtımı kendi bedenine dayayıp kollarıyla belimi sardı. </st><st c="2932">Saçlarımı öpüp kokladı. </st><st c="2956">Benim gibi acemi değildi. </st><st c="2982">Biliyordu bir insanı nasıl sevmek gerektiğini ama ben hak etmiyordum onun sevgisini. </st><st c="3067">Bu vicdan yüküne dayanamayacağımı hissettim. </st><st c="3112">Bunu daha fazla sürdüremezdim. </st><st c="3143">Yaptığım şeyin ağırlığını taşımaktan değil, Osman’ı kandırmaktan yorulmuştum. </st><st c="3221">Arkamı dönüp gözlerinin içine baktım.</st></span></p>
			<p><span><st c="3258">“Benim sana söylemem gereken bir şey var.”</st></span></p>
			<p><span><st c="3301">Artık geri dönüşü olmayan bir yola girmiştim. </st><st c="3348">Önce Osman’ın yüzündeki gülümseme silindi, sonra da belimdeki kolları gevşedi. </st><st c="3427">Osman, kötü hem de çok kötü bir şey yaptığımı anlamıştı.</st></span></p>
			<p><span><st c="3483">“O gece polislere yalan söyledim. </st><st c="3518">Yangın çıktığında evde babaannemle birlikteydim.”</st></span></p>
			<p><span></span></p>
			<p><span><st c="3567">***</st></span></p>
			<p><span></span></p>
			<p><span><st c="3571">Korku öyle bir illet ki insan sonunda ne olacağını beklemekten yorulup pes ediyor ve teslim oluyor ona. </st><st c="3676">Hissettiğim şey tam da buydu galiba. </st><st c="3713">Yatağımdan usulca kalkıp odamın kapısını açtım. </st><st c="3761">Ev karanlık ve sessizdi. </st><st c="3786">İnce uzun koridorun hemen sonunda zamanında evin salonu olan son yıllarda da babaannemin küçük yaşam alanına dönen kapının altından ince bir ışık sızıyordu koridora. </st><st c="3952">Biri dolanıyordu odada, babaannemin olamayacak kadar hızlı ve çevik adımlara sahip biri. </st><st c="4041">Soğuk marley zeminin üzerinde çıplak ayaklarımla odaya doğru ilerlerken korkudan hızla çarpan kalbim kaburgalarıma dayanmış çıkıp kurtulmaya çalışıyordu sanki. </st><st c="4201">Usul adımlarla odanın kapısına geldiğimde bir süredir nefes almadığımı fark edip derin bir nefes aldım ve kapıyı açtım. </st><st c="4321">Her şey olması gerektiği gibiydi. </st><st c="4355">Babaannem yorganının üzerine örttüğü kırmızı lacivert pötikareli battaniyesini kafasına kadar çekmiş, kesik kesik nefes alıp veriyordu. </st><st c="4491">Dikkatle odayı inceledim. </st><st c="4517">Eski eşyalardan ve bedeni eskimiş babaannemden başka kimsecikler yoktu odada. </st><st c="4595">Babaanneme doğru bir adım attım. </st><st c="4628">Orada olduğundan emin olmak istercesine yatağa eğildim ve battaniyeyi yüzünden çektim. </st><st c="4715">Aniden gözlerini açtı ve boğazıma yapıştı. </st><st c="4758">Direnmedim, kaçmadım, daha kötüsü hiç şaşırmadım. </st><st c="4808">Ben de çıplak ellerimle onun buruş buruş boğazına yapışıp var gücümle sıkmaya başladım. </st><st c="4896">Sıktım sıktım sıktım. </st><st c="4918">Sonunda boğazımdaki kemikli elleri gevşedi ve ipten düşen çarşaf gibi yavaşça aşağıya serildi. </st><st c="5013">Yüzüne baktığımda dehşetle sarsıldım. </st><st c="5051">Yatağın içindeki cansız bedenin sahibi babaannem değil bendim. </st><st c="5114">Kendimi kendi ellerimle öldürmüştüm. </st><st c="5151">Nefesim kesildi. </st><st c="5168">Şiddetle öksürmeye başladım.</st></span></p>
			<p><span><st c="5196">Gözlerimi açtığımda odamdaydım. </st><st c="5229">Gördüğüm rüyanın etkisiyle sersemlemiştim. </st><st c="5272">Genzim yanıyordu. </st><st c="5290">Boğulurcasına öksürmeye devam ederken gördüm kapımın altından sinsice süzülen kara dumanı. </st><st c="5381">Bu gördüğüm de rüya olabilir mi diye kısa bir an kıpırtısız kaldım. </st><st c="5449">Hayır rüya değildi. </st><st c="5469">Duman nefes almamı güçleştirmişti. </st><st c="5504">Üst katımızda sinsice dolanan alevleri hissedebiliyordum. </st><st c="5562">Duvarların ardından eşyalara sarılıp yutan alevler evi hazmetmeye çalışırken çıtır çıtır sesler çıkartıyordu. </st><st c="5672">Öksürerek yanımda duran hırkayı ağzıma tutup odamın kapısını açtım. </st><st c="5740">Yangın üst katta Ali’nin evinde çıkmış olmalıydı. </st><st c="5790">Şükür evde değil diye düşündüm. </st><st c="5822">Keşke dediği gibi gitseydi.</st></span></p>
			<p><span><st c="5849">Hızla kapı kolunda asılı duran sırt çantamın içine telefonumu, şarj aletimi, cüzdanımı koyup tekrar koridora çıktım. </st><st c="5967">Dumandan göz gözü görmüyordu. </st><st c="5997">Marley koridorda öksürerek ve duvarlara tutunarak yolumu bulmaya çalışırken bugüne kadar beni yok sayan, görmeyen, işkence etmekten çekinmeyen babaanneme sesimi </st></span><span><st c="6158">duyurmak istedim. </st><st c="6176">Hırkayı ağzımdan çekip “Babaanne!” diye seslendim.</st></span><span></span></p>
			<p><span><st c="6226">Cevap gelmedi. </st><st c="6242">Bu, içimdeki şeytan benliğimi ele geçirmeden önce sarf ettiğim son sözlerdi. </st><st c="6319">O şeytanı babaannem, kendi elleriyle besleyip büyütüp bugünlere getirmişti. </st><st c="6395">İhtiyacı olan nefreti, zulmü, sevgisizliği bir güne bir gün eksik etmemişti. </st><st c="6472">Hayattaki en yakınlarım, bugüne kadar varlığımı hep görmezden geldi. </st><st c="6541">Koca koca insanlar birlik olmuş benden yok olmamı istiyorlardı sanki. </st><st c="6611">Bunu fark ettiğimde sekiz yaşındaydım. </st><st c="6650">Usulca yok olmaya karar verdiğim o gece ise yirmi sekiz.</st></span></p>
			<p><span><st c="6706">Kısa bir an, birkaç saniye. </st><st c="6735">Kapı kolu solumda, babaannemin odası karşımda. </st><st c="6782">Zamanım azalıyor, nefes almakta güçlük çekiyorum. </st><st c="6832">Hayatımı düşünüyorum, yaşadıklarımı, ailemi.</st></span></p>
			<p><span><st c="6876">Babam bir belgesel kameramanı gibi müdahale etmeden, doğanın dengesini bozmadan sadece izliyordu olan biteni. </st><st c="6987">Annem tıpkı bir kaplanın avını yemeden önce parçaladığı gibi tüm benliğimi parçalayıp gitti. </st><st c="7080">Buna göz yuman babaannem ise bir akbaba gibi annemden geriye kalanları didikledi. </st><st c="7162">Ben, bu vahşi dünyada yaşamaya çalışan çaresiz bir ceylan. </st><st c="7221">Yırtıcılar üzerine üşüşmüşken, feri gitmiş gözlerini gökyüzüne dikmiş büyük bir teslimiyetle “Bitsin artık” diye bekleyen zavallı bir canlı. </st><st c="7362">Ama o gece kaçmanın, kurtulmanın tam zamanıydı.</st></span></p>
			<p><span><st c="7409">“Hoşça kal babaanne. </st><st c="7431">Hoşça kal.”</st></span></p>
			<p><span></span></p>
			<p><span><st c="7442">***</st></span></p>
			<p><span></span></p>
			<p><span><st c="7446">Osman duydukları karşısında sersemlemişti. </st><st c="7490">Bir iki adım geri gidip boş gözlerle etrafına bakınıp elleriyle yüzünü sıvazladı. </st><st c="7572">Kafasını iki yana sallarken mırıldanırcasına, “Sen pişman değilsin” dedi.</st></span></p>
			<p><span><st c="7645">Kararlı bir ifadeyle baktım yüzüne.</st></span></p>
			<p><span><st c="7681">“Değilim.”</st></span></p>
			<p><span><st c="7692">“Hiç mi için yanmadı?”</st></span></p>
			<p><span><st c="7715">“Yanmadı.”</st></span></p>
			<p><span><st c="7726">“Neden?” diye sorarken yargılamıyor, gerçekten anlamaya çalışıyordu.</st></span><span></span></p>
			<p><span><st c="7795">O kadar çok nedenim vardı ki hangi birini anlatsam diye düşünürken gördüm Melek’i. </st><st c="7879">Yüzünde kocaman bir gülümseme bize doğru koşuyordu.</st></span></p>
			<p><span><st c="7930">Bizim durduğumuz balkona inmeden önce, büyülendiği belli durup baktı şelaleye. </st><st c="8010">Gözümü Melek’ten ayırıp Osman’a döndüm.</st></span></p>
			<p><span><st c="8049">“Çünkü bizi şeytanlar büyüttü Osman.”</st></span></p>
			<p><span><st c="8087">Osman allak bullak bir halde bana bakarken Melek hızla yanımıza gelip sarıldı beline. </st><st c="8174">Kafasını yukarı kaldırıp Osman’a teşekkür etti. </st><st c="8222">Hayatında ilk kez şelale görüyordu. </st><st c="8258">Nasıl da gürül gürül akıyordu. </st><st c="8289">Köpükleri görmüş müydük? </st><st c="8314">Burada yüzülür müydü? </st><st c="8336">Yüzme bilmiyordu ama bir gün mutlaka öğrenecekti. </st><st c="8386">Burası çok güzel bir yerdi. </st><st c="8414">Osman Abi iyi ki getirmişti. </st><st c="8443">O sırada omuzlarında iki papağan olan bir adam çıkageldi. </st><st c="8501">Melek onları görünce aklını hepten yitirdi. </st><st c="8545">Papağanları sevebilir miydi? </st><st c="8574">Sevsindi tabii, bir daha nerede papağan görecekti? </st><st c="8625">Melek’in papağanlara olan ilgisini fark eden adam yanımıza gelip Melek’e “Hadi uzat elini” dedi. </st><st c="8722">Melek ürkerek uzattı elini. </st><st c="8750">Isırmazdı değil mi? </st><st c="8770">Neden ısırsındı? </st><st c="8787">Papağanlar akıllı hayvanlardı. </st><st c="8818">Sen onu sıkıştırıp canını yakmazsan o da seninkini yakmazdı. </st><st c="8879">Papağanlardan biri kanat çırpıp Osman’ın omzuna kondu. </st><st c="8934">Bunu gören adam “Hadi gülümseyin bir hatıra fotoğrafı alayım” dedi. </st><st c="9002">“Yanaşın birbirinize, biraz daha. </st><st c="9036">Peynir!” Melek büyük bir coşkuyla “Peynir!” diye bağırırken Osman ve ben donuk gözlerle </st></span><span><st c="9124">objektife bakmakla yetindik. </st><st c="9153">Adam deklanşöre bastı. </st><st c="9176">Bu üçümüzün ilk ve son fotoğrafıydı. </st><st c="9213">Babaannemi ölüme terk ettiğimi söylememin hemen üzerine denk gelmesi büyük talihsizlik olmuştu.</st></span><span></span></p>
			<p><span><st c="9308">Osman, “Ben bir elimi yüzümü yıkayıp kendime geleyim” dedikten sonra merdivenleri çıkıp bizi Melek’le yalnız bıraktı. </st><st c="9427">Bakışları boşalmıştı. </st><st c="9449">Hayata karşı zaten mesafeliydi, anlattıklarımdan sonra iyice soğumuştu sanki. </st><st c="9527">Merdivenlerin tepesinde bir an dönüp baktı bize. </st><st c="9576">Sonra da gözden kayboldu.</st></span></p>
			<p><span><st c="9601">Bir bulut gelip güneşi kapadı. </st><st c="9633">Ayaklarım üşüdü, etrafımızı sarmaya başlayan insan kabalığının sesi kulaklarımı tırmaladı. </st><st c="9724">Melek’in omzuna dokunup “Hadi” dedim. </st><st c="9762">Bir gözü şelalede kalsa da ikiletmeden takıldı peşime. </st><st c="9817">Merdivenleri çıkıp ahşap dekin üzerinde yürümeye başladık. </st><st c="9876">Yavaş yavaş açılıp, güne hazırlanan, masa sandalyelerini yerleştiren mekânların yanından geçtik. </st><st c="9973">Melek aniden durdu. </st><st c="9993">Otoparkı gören bir noktaya gözlerini dikip dikkat kesildi.</st></span></p>
			<p><span><st c="10051">“Osman Abi değil mi o?”</st></span></p>
			<p><span><st c="10075">Daha iyi görebilmek için kafamı yana eğdim.</st></span></p>
			<p><span><st c="10119">“Evet, o.”</st></span></p>
			<p><span><st c="10130">Osman, cebinden anahtarı çıkarttı. </st><st c="10166">Arabaya binip çalıştırdı. </st><st c="10192">Hızla bir manevra yaptıktan sonra tozu dumana katıp gözden kaybolurken Melek şaşkınlıkla bana baktı.</st></span></p>
			<p><span><st c="10292">“Gitti.”</st></span></p>
			<p><span><st c="10301">“Görüyorum Melek.”</st></span></p>
			<p><span><st c="10320">“Geri gelecek mi?</st></span></p>
			<p><span><st c="10338">“Sanmam.”</st></span></p>
			<p><span><st c="10348">“Biz ne olacağız peki?”</st></span></p>
			<p><span><st c="10372">“Bilmem.”</st></span></p>
			<p><span><st c="10382">Osman bize fazla bile dayanmıştı. </st><st c="10417">Onu suçlayamazdım. </st><st c="10436">Neden söylemiştim Osman’a? </st><st c="10463">Gerçekten onu düşündüğümden mi? </st><st c="10495">Yoksa Osman’ın ahlak şablonunu kendi vicdanımın üzerine koyup doğruyu yanlıştan ayırt etmek için mi? </st><st c="10596">Öyleyse de sınıfta kalmıştım. </st><st c="10626">Osman, beni terk etmişti. </st><st c="10652">Melek’in bir an yüzü düştü. </st><st c="10680">Titreyen sesiyle, “Korsan. </st><st c="10707">Korsan’ı da götürdü!” dedi.</st></span></p>
			<p><span><st c="10734">“Merak etme, Osman Abi’n ona bizden iyi bakar” deyip sırtını sıvazladım.</st></span></p>
			<p><span><st c="10807">Alışmıştık nasıl olsa kaybetmeye, terk edilmeye, bir iki saate yolumuzu bulurduk yine. </st><st c="10895">Budanmamış ağaçlar gibiyiz ikimiz de. </st><st c="10933">Sahipsiz olduğumuzu görünce ne kadar parazit varsa yapışmış üzerimize. </st><st c="11004">Ökseotları, mantarlar, zehirli sarmaşıklar. </st><st c="11048">Öylesine bütünleşmişiz ki onlarla sanki varlık sebebimiz onları yaşatmakmış gibi kendi özsuyumuzla çaresizce beslemişiz hepsini. </st><st c="11177">Bizden öte o kadar kimlik var ki üzerimizde dengesizliğimiz de tekinsizliğimiz de işte hep bundan. </st><st c="11276">Bizi anlamasını, hak vermesini bekleyemem Osman’dan. </st><st c="11329">O bizden çok farklı. </st><st c="11350">Önüne gelen budamış dallarını ama kimse düşünmemiş hayrını. </st><st c="11410">Her ihtiyaç olduğunda onu yaşama bağlayan devasa dallarını yakacak odun niyetine kesmişler, kuşa çevirmişler Osman’ı. </st><st c="11528">Sadece cılız bir gövde kalmış ondan geriye. </st><st c="11572">Ne bir karga yuva yapmış ne de bir kelebek konmuş üzerine. </st><st c="11631">Biliyorum ne kadar sevse de yaşamak istese de çok geç. </st><st c="11686">Osman’dan kimseye hayır gelmez, kendine bile.</st></span></p>
			<p><span><st c="11731">Bir farkım yoktu Osman’ı budayanlardan. </st><st c="11772">Ona sığınmış, kalbimi ısıtmış, ruhuma dolanan sarmaşıkları çekip kopartacak kadar güçlenmiştim sayesinde. </st><st c="11878">Yavaş yavaş çıkıyordum gün yüzüne. </st><st c="11913">Özüme ulaşmak için daha kaç kere şeytanla teşrikimesaiye girmem gerekiyor bilmiyordum. </st><st c="12000">Bildiğim bir şey varsa o da anneme doğru hızla yol aldığımdı.</st></span></p>
			<p><span><st c="12061">Naciye Sahnede</st></span></p>
			<p><span><st c="12076">“Sana Bergen mi diyorlar okulda?” diye sordu annem sinirle çayını karıştırırken. </st><st c="12158">Sesi yüksek çıkmış, bu durum beni utandırmıştı. </st><st c="12206">Pastanenin ortasında gözümdeki siyah korsan bandına dikkat çekmeye ne gerek vardı? </st><st c="12289">Duymuştu işte karşımızdaki kadın. </st><st c="12323">Yanındaki küçücük oğlan çocuğu da gözünü ayırmıyordu artık benden. </st><st c="12390">Kadın çocuğun kafasını çevirip eliyle kulağını çekti ve masaya vurdu. </st><st c="12460">Bu ilk değildi. </st><st c="12476">İnsanlar hallerine şükretsin diye ortada dolanmaktı varlık sebebim. </st><st c="12544">İleride oturan adam da bize bakıyordu şimdi. </st><st c="12589">Kafamı önüme eğip, elimdeki çatalla tabağımdaki pastayı didiklemeye başladım. </st><st c="12667">Annem çatalı elimden alıp, “Cevap versene kızım” dedi.</st></span></p>
			<p><span><st c="12721">Kafamı yukarı kaldırıp anneme baktım.</st></span></p>
			<p><span><st c="12759">“Evet, bazen...”</st></span></p>
			<p><span><st c="12776">“Sen de buna izin veriyorsun öyle mi?”</st></span></p>
			<p><span><st c="12815">“...”</st></span></p>
			<p><span><st c="12821">“İzin vermeyeceksin.”</st></span></p>
			<p><span><st c="12843">“Peki...”</st></span></p>
			<p><span><st c="12853">“Gerekiyorsa müdüre gidip şikâyet edeceksin.”</st></span></p>
			<p><span><st c="12899">“Olur...”</st></span></p>
			<p><span><st c="12909">“Bak bakayım bana. </st><st c="12929">Ağlama. </st><st c="12937">Ağlanacak bir şey yok. </st><st c="12960">Sadece, izin verme işte.”</st></span></p>
			<p><span><st c="12985">Birinin sana kötü davranmasına nasıl izin verilmezdi? </st><st c="13040">Böyle bir şey mümkün olsa annem karşımda oturabilir miydi? </st><st c="13099">Bunu hep yapıyordu. </st><st c="13119">Bu pastanede ne zaman otursak konu dönüp dolaşıp olmayan gözüme geliyordu. </st><st c="13194">Ben alışmıştım görmemeye ama annem bir türlü alışamamıştı beni böyle görmeye.</st></span></p>
			<p><span><st c="13271">“Üzülme. </st><st c="13281">Takma gözler var. </st><st c="13299">Gerçek gibi. </st><st c="13312">Hiç belli olmuyor. </st><st c="13331">Hele şu mahkeme bitsin doktora gider taktırırız.”</st></span></p>
			<p><span><st c="13380">“Tamam.”</st></span></p>
			<p><span><st c="13389">“Mahkeme kâğıdı geldi mi eve?”</st></span></p>
			<p><span><st c="13420">“Yok daha gelmedi.”</st></span></p>
			<p><span><st c="13440">“Hadi sen de geç olmadan eve git artık. </st><st c="13481">Babaannen merak edip ortalığı ayağa kaldırmasın.”</st></span></p>
			<p><span><st c="13530">Annem, o bahar toplamda dört kez okul çıkışıma gelmiş, her seferinde ne istediğimi sormadan bana bir muzlu rulo söylemiş, bitirmemi beklemeden de hesabı istemişti. </st><st c="13695">Sürekli beni yanına almaktan bahsediyordu ama o pastanede benimle yirmi dakika oturmaya bile tahammül edemiyordu. </st><st c="13809">Onun yanındayken diken üstündeydim hep. </st><st c="13849">İstemediği bir şey söylemekten korkup susuyor, sonra da sustuğum için sıkıldığını düşünüp tedirgin oluyordum. </st><st c="13959">“Hadi sen eve git artık” derken kendi bile inanmıyordu babaannemin beni merak edeceğine. </st><st c="14048">Babaannemin adını her ağzına aldığında karnıma bir ağrı giriyordu. </st><st c="14115">Babaannem bilseydi annemin yüzüne tüküremediğimi etlerimi lime lime ederdi.</st></span></p>
			<p><span><st c="14190">O gün de her zaman yaptığım gibi annemden ayrıldıktan sonra hiç oyalanmadan eve gittim. </st><st c="14279">Okuldan çıktığımdan beri tutuyordum çişimi. </st><st c="14323">Telaşla boynumdaki ipe bağladığım anahtarı çıkartıp deliğe soktum. </st><st c="14390">Tam çevirip anahtarı çıkaracaktım ki kapı hışımla açıldı. </st><st c="14448">Anahtar kapıda, bağlı olduğu ip boynumda babaannemin üzerine doğru yuvarlandım.</st></span></p>
			<p><span><st c="14527">Daha ne olduğunu anlayamadan okkalı bir tokat yedim yüzüme. </st><st c="14588">Sonra bir tane daha, bir tane daha. </st><st c="14624">Boynumdan kapıya asılı halde, iki büklüm olmuş, babaannemin darbelerinden kendimi korumaya çalışıyor ama başaramıyordum. </st><st c="14745">Teslim olmak ve bitmesini beklemekten başka çarem yoktu. </st><st c="14802">Sonunda yorulup bıraktı beni. </st><st c="14832">O sırada fark ettim altıma işediğimi. </st><st c="14870">Titreyen ellerimle sıkışan anahtarı çevirip yerinden çıkardım. </st><st c="14933">Sendeleyerek ayağa kalktım. </st><st c="14961">Babaannem nefretle yüzüme baktı ve kolumdan tuttuğu gibi beni kapının önüne attı. </st><st c="15043">Paspasın kenarına çöktüğümde hâlâ titriyordum. </st><st c="15090">Soğuk betonun üzerinde altımda ıslak donum sabaha kadar oturdum.</st></span></p>
			<p><span><st c="15154">Sadece çocukluğumu değil, merhametimi ve vicdanımı da kaybettiğim o gün daha on üç yaşındaydım.</st></span></p>
			<p><span><st c="15250">Hayal meyal hatırlıyorum babaannemin kapıyı açıp beni içeri aldığını. </st><st c="15321">Sonra da küvete sokup ateşimi düşürmek için ılık suyla yıkadığını. </st><st c="15388">Kopuk kopuk birkaç an. </st><st c="15411">Yoğurt çorbası. </st><st c="15427">Eczacının kalfası Hikmet’in kıçıma yaptığı iğne. </st><st c="15476">Sirke kokusu ve ıhlamur.</st></span></p>
			<p><span><st c="15500">Birkaç gün sonra kendime geldiğimde çıktım odamdan. </st><st c="15553">Babaannem mutfak masasında oturmuş fasulye kırıyordu. </st><st c="15607">İyileşince iştahım yerine gelmiş, karnım acıkmıştı ama korkuyordum mutfağa girmeye. </st><st c="15691">Bir süre öylece kalakaldım koridorun ortasında. </st><st c="15739">Tam odama geri dönecekken babaannem seslendi.</st></span></p>
			<p><span><st c="15784">“Ahu! </st><st c="15791">Başucumdan yemenimi getir.”</st></span></p>
			<p><span><st c="15818">Babaannemin odasına gidip yatağın tokmağına astığı pembe yemeniyi aldım ve yanına gittim. </st><st c="15909">Yemeniyi kaşlarının üzerine bağlayıp gözleri pörtleyene dek sıktıktan sonra, “Geç otur karşıma” dedi.</st></span></p>
			<p><span><st c="16010">Oturdum.</st></span></p>
			<p><span><st c="16019">“Şuncacık bana çekseydin bunlar gelmezdi başına!”</st></span></p>
			<p><span><st c="16069">Sustum.</st></span></p>
			<p><span><st c="16077">Elinde tuttuğu fasulyenin boynunu kırıp sinirle baktı bana.</st></span></p>
			<p><span><st c="16137">“Bir kere her şeyden önce insanda az biraz gurur olur. </st><st c="16193">Sende o da yok. </st><st c="16209">Seni paçavra etmiş, bırakmış gitmiş, hâlâ anam diye geçip karşısına oturuyorsun o soysuzun.”</st></span></p>
			<p><span><st c="16301">Başımı önüme eğdim. </st><st c="16322">Tamam bırakmıştı belki ama geri gelmişti annem. </st><st c="16370">Beni Bodrum’a götürecekti. </st><st c="16397">Babaannem kafamdan geçenleri duymuş gibi, “Kim bilir ne hikâyeler uydurdu sana. </st><st c="16477">Oh demiştir içinden. </st><st c="16498">Ben bu salağı kandırırım. </st><st c="16524">Babasından kalan paralarını alır sonra da yoluma bakarım...” derken yüzünü buruşturmuş, elinin ayasını kalçasına vurup sözüm ona annemi canlandırmıştı kendince. </st><st c="16685">Fasulyenin gövdesini hışımla ikiye ayırıp önündeki süzgece attıktan sonra artık beni unutmuş, kendi kendine konuşmaya başlamıştı.</st></span></p>
			<p><span><st c="16814">“Aşüfte seni. </st><st c="16829">Sen oğlanı terk et. </st><st c="16849">Kahrından ölsün evladım. </st><st c="16874">Sonra da malına mülküne göz dik. </st><st c="16907">Sen hiç tanımamışsın Naciye’yi. </st><st c="16939">Naciye o paraları sana yedirir mi? </st><st c="16974">Hem o göz diktiği kimin parası acaba? </st><st c="17012">Ben söyleyeyim kimin. </st><st c="17034">Hepsi benim. </st><st c="17047">Kızının babası o inşaatları kimin parasıyla yaptı da sattı. </st><st c="17107">Hı? </st><st c="17111">Utanmaz arlanmaz. </st><st c="17129">Sen anca bunu alırsın benden...” deyip eliyle “Nah!” yaptığında göz göze geldik.</st></span></p>
			<p><span><st c="17209">Başparmağını sıkıştığı delikten çıkartıp elini mutfak önlüğünün cebine soktu ve masaya damgalı mühürlü bir kâğıt koydu.</st></span></p>
			<p><span><st c="17329">“Bu ne biliyor musun?” Kafamı iki yana salladım.</st></span></p>
			<p><span><st c="17378">“Bu kâğıt var ya bu kâğıt. </st><st c="17406">Bu senin sonun kızım. </st><st c="17428">Eğer anan olacak bu mahkemeyi kazanır da seni yanına alırsa geçmiş ola. </st><st c="17500">Babanın sonu mezar oldu, seninki de ya sokak olur ya da kerhane. </st><st c="17565">Bunu böyle belle.”</st></span></p>
			<p><span><st c="17583">Velayet ve kerhane kelimelerinin ne anlama geldiğini bilmesem de babaannemin ne anlatmak istediğini anlamıştım. </st><st c="17696">Annem beni değil, babamın malını mülkünü istiyordu. </st><st c="17748">İstediğini aldığında da beni yine terk edecekti.</st></span></p>
			<p><span><st c="17796">Babaannem lime lime ettiği soğanları harlı ateşte öldürürken, ne yaptıysa benim iyiliğim için yaptığını söyledi. </st><st c="17910">Kızını dövmeyen dizini döverdi. </st><st c="17942">Babaannenin vurduğu yerde gül biterdi.</st></span></p>
			<p><span><st c="17980">“Merak etme. </st><st c="17994">Anan olacak o kadının elinde heba olmana izin vermeyeceğim. </st><st c="18054">Bizim elimiz de armut toplamıyor” dedi. </st><st c="18094">Mahkeme kâğıdını alınca doğrudan bankaya gidip müdüre çıkmıştı. </st><st c="18158">Ne de olsa mevki sahibi adamdı. </st><st c="18190">Bu işlerden anlardı. </st><st c="18211">Sağ olsun o da yardım etmiş ona bu konularda işinin ehli bir avukat tavsiye etmişti.</st></span><span></span></p>
			<p><span><st c="18295">Fasulyeleri tencereye attı. </st><st c="18324">Üzerine bir çaydanlık kaynar suyu boca edip tencerenin kapağını kapattı.</st></span></p>
			<p><span><st c="18396">Avukat çok para istiyordu ama yapacak bir şey yoktu. </st><st c="18450">Ne pahasına olursa olsun torununu o aşüftenin gazabından kurtaracak, bundan böyle benim hem anam hem de babam olacaktı.</st></span></p>
			<p><span><st c="18569">Babaannem belki annemin sinsi planları konusunda haklıydı ama umurumda değildi. </st><st c="18650">Anneme yalvaracak, gerekirse ayaklarına kapanacaktım ama o evde bir gün daha babaannemle kalmayacaktım. </st><st c="18754">Altımda ıslak donumla paspasın üzerinde uyuduğum gün görmüştüm neler yapabileceğini. </st><st c="18839">Okula giderken çantama birkaç parça eşya koyup annemin gelmesini bekledim. </st><st c="18914">Gelmedi. </st><st c="18923">Ne ertesi gün ne de daha sonra.</st></span></p>
			<p><span><st c="18954">Onu aylar sonra babaannemle gittiğim mahkeme salonunda gördüm. </st><st c="19018">Babaannemin aklı hâlâ avukata verdiği paradaydı ama değerdi. </st><st c="19079">Oğlunun parası o orospuya gideceğine avukata gitsindi. </st><st c="19134">Avukat mahkemede sakin olması konusunda babaannemi sıkı sıkıya tembihledi. </st><st c="19209">Eğer Ayten Hanım’a saldırmaya kalkarsa bir çuval inciri berbat ederdi. </st><st c="19280">Babaannem, zor da olsa kendini tutmayı becerdi. </st><st c="19328">Annem iki dirhem bir çekirdek mahkeme koridoruna arzı endam ettiğinde sadece ateş saçan gözlerle bakmakla yetindi. </st><st c="19443">Bense başımı kaldırmaya dahi cesaret edemedim. </st><st c="19490">Annemin buram buram kokusu bana kadar geldi ama yirmi adım uzağımdaki annem yanıma gelip de “Nasılsın?” demedi. </st><st c="19602">İnsan evladını hiç mi merak etmezdi?</st></span></p>
			<p><span><st c="19638">Mübaşir annemi ve babaannemi çağırdı. </st><st c="19677">Avukatlarla birlikte girdiler içeriye. </st><st c="19716">Babaannemin şahit diye yazdırdığı Gülseren’in gözleri annemin eteğinde, pabucunda, gömleğinde, girdi peşleri sıra içeriye. </st><st c="19839">Adım gibi eminim o söylemişti annemle görüştüğümü babaanneme.</st></span></p>
			<p><span><st c="19900">Hâkim tarafları dinledi. </st><st c="19926">Annem çocuğun yeri annesinin yanıdır dedi. </st><st c="19969">Bana bakacak durumu olmadığından boşanma davasında velayetimi istememişti ama şimdi Bodrum’a yerleşmiş, bir muhasebe ofisinde işe girmişti. </st><st c="20109">Düzenli bir hayatı vardı. </st><st c="20135">Hâkim şahitleri çağırdı. </st><st c="20160">Bu annemin beni ilk terk edişi değildi. </st><st c="20200">Buna bütün mahalle şahitti. </st><st c="20228">Sonra babaannem aldı sazı eline. </st><st c="20261">Ayten Hanım, bırak çocuk bakmayı kendine bakmaktan bile âcizdi. </st><st c="20325">Doğru dürüst yemek yapmayı bilmezdi. </st><st c="20362">Bu yaşıma kadar beni babaannem getirmişti.</st></span></p>
			<p><span></span></p>
			<p><span><st c="20404">İşin aslı babaannem kaşıkla verip sapıyla alsa da söyledikleri yalan değildi. </st><st c="20483">Mahkeme boyunca annem ve babaannem tek konuda hemfikirdi. </st><st c="20541">Gözümü kaybetmem onların suçu değildi. </st><st c="20580">Yaramazlık etmiştim ondan gitmişti. </st><st c="20616">Hâkim herkesi dinledikten sonra sıra artık bendeydi. </st><st c="20669">Kiminle kalmak istiyordum? </st><st c="20696">Annemle mi babaannemle mi? </st><st c="20723">Kalbim ağzıma geldi, dilim dönmedi. </st><st c="20759">Kafamı kaldırıp annemin gözlerinin içine baktım. </st><st c="20808">Buz gibiydi yine. </st><st c="20826">Bir dakikalığına, mahsusçuktan bile olsa beceremiyor, köprüyü geçene kadar bile sevemiyordu beni. </st><st c="20924">Hâkim bir kez daha sordu. </st><st c="20950">Kiminle kalmak istiyordum? </st><st c="20977">Sustum. </st><st c="20985">En çok da anneme güvenmediğimden, hiç bilmediğim Bodrum’da beni bir başıma bırakırsa ne yapacağımı bilmediğimden sustum.</st></span></p>
			<p><span><st c="21105">Hâkim gür sesiyle gereğinin düşünüldüğünü söyledi. </st><st c="21157">Davalı Ayten Çakır’ın velayet talebi reddedilmiş, babaannem Naciye Keskin vasi olarak tayin edilmişti. </st><st c="21260">Annem beni tatillerde yanına alıp istediği zaman görebilecekti. </st><st c="21324">Dışarı çıktığımızda babaannem sıkı sıkı tuttu elimi, parmaklarım neredeyse birbirine girdi. </st><st c="21416">Annem, karşıma geçip bir an durdu. </st><st c="21451">Uzun uzun baktı yüzüme sonra da çekip gitti. </st><st c="21496">Topuk sesleri mahkeme koridorlarını çınlata çınlata uzaklaşırken biliyordum bu onun son gidişiydi ve bir daha beni görmeye gelmeyecekti.</st></span></p>
		</div>
	<div id="charCountTotal" value="21632"></div></body>
</html>
