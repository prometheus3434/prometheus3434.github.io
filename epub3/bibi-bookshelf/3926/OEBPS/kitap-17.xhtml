<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>kitap-17</title>
    <meta http-equiv="Content-Type" content="text/html; charset=utf-8" />
  

</head>
  <body id="kitap" xml:lang="en-GB">
		<div>
			<p xml:lang="tr-TR"></p>
			<p id="toc_marker-14" xml:lang="tr-TR"><st c="0">Çocukkanlı</st></p>
			<p><span><st c="11">Babaannem kendimi bildim bileli Koleston 5 numara kullanırdı. </st><st c="74">Her ay kuaföre gidip dünya para dökmeye ne gerek vardı? </st><st c="130">Ahu, tüpleri karıştırır bir güzel boyardı. </st><st c="173">Aslında o gün dipleri tam çıkmamıştı ama eczacı Hülya Hanım, tarihi geçmek üzere olan boyalarda indirim yapmıştı. </st><st c="287">Bir an önce kullanmakta fayda vardı. </st><st c="324">Bir keresinde Nuh nebiden kalma boyayı kafasına sürdüğüm gibi her yeri kabarmış, kaşıntıdan sabaha kadar uyuyamamıştı.</st></span></p>
			<p><span><st c="442">Babaannem üzeri çamaşır suyu lekeli elbisesini giyerken ben de boyaları karıştırmaya başladım. </st><st c="538">Halının üzerine ne olur ne olmaz diye gazete kâğıdı serip sandalyeyi üzerine koydum. </st><st c="623">Boya lekeleri yüzünden yer yer kararmış mavi havluyu omzuna atıp tenine boya bulaşmasın diye saç diplerine vazelin sürdüm. </st><st c="746">Önce gözüne güneş geldiği için, sonra da televizyonu göremediği için iki kere sandalyenin yerini değiştirdim. </st><st c="856">Boyayı sürüp kırk beş dakika bekledim. </st><st c="895">Zaman dolunca babaannemi banyoya sokup bir güzel yıkadım ve istediği üzere dolaptan lacivert üzeri beyaz puantiyeli gömleğini çıkarttım. </st><st c="1032">Fönünü çekip yemeğini yedirdim. </st><st c="1064">Ortalığı toparladıktan sonra babaannemi Foto Nuri’ye götürdüm. </st><st c="1127">Elinden gelse yeni kimlik için gereken vesikalığını da onun yerine benim çektirmemi talep ederdi ama teknik olarak bu mümkün değildi. </st><st c="1261">Nuri, hazırlanmamız için bizi içeri aldı. </st><st c="1303">Babaannem aslında hazırdı ama bedava sirke baldan tatlıydı. </st><st c="1363">Aynanın önünde duran bayat rujlarından birini yanağına sürüp allık yaptı.</st></span></p>
			<p><span><st c="1436">Nuri, her zamanki gibi yine şen şakraktı. </st><st c="1479">Babaannemi tabureye oturturken, “Hayırdır Naciye Teyze Karadeniz’de gemilerin mi battı?” diye takıldı.</st></span></p>
			<p><span><st c="1581">Babaannem düşündü taşındı, dert kesesini şöyle bir sallayıp içinden biraz romatizma, biraz da hayat pahalılığı çıkartıp Nuri’ye paket yaptı.</st></span></p>
			<p><span><st c="1722">Görev yerine geçen Nuri büyük bir ciddiyetle babaannemi incelemeye başladı. </st><st c="1799">Çok kamburdu biraz dik dursundu. </st><st c="1832">Sağ omzunu biraz aşağı indirsindi. </st><st c="1867">Çenesini de az biraz yukarı kaldırsındı, yok çok olmuştu bu. </st><st c="1928">Babaannem direktiflere uygun olarak çenesini biraz aşağı indirdi. </st><st c="1994">Kafasını hafif sola çevirip gözünü söylediği üzere Nuri’nin parmağına dikti. </st><st c="2071">Ama böyle olmazdı ki hani dişleri neredeydi? </st><st c="2116">Babaannem dişlerini gösterince Nuri’nin yüzü ekşidi. </st><st c="2169">Yok yok vazgeçmişti, dişleri görünmeyince daha iyiydi. </st><st c="2224">Galiba biraz tebessüm yeterdi. </st><st c="2255">Tamam çok güzeldi! </st><st c="2274">Sakın ha kıpırdamasındı! </st><st c="2299">Çekiyordu, çekiyordu ve çekti!</st></span></p>
			<p><span><st c="2329">Üzerinde puantiyeli gömleği, çenesi az biraz yukarıda, omzu az biraz aşağıda hafifçe tebessüm eden babaannem, şimdi bir gazetenin üçüncü sayfasında “Boğazında kalsın, zıkkımın kökünü ye Ahu!” dercesine bana bakıyordu.</st></span></p>
			<p><span><st c="2547">Çatalı bıçağı bırakıp gazeteyi Osman’ın elinden aldım. </st><st c="2603">Osman şaşkınlıkla bana bakarken dikkatle haberi okumaya başladım:</st></span></p>
			<p><span></span></p>
			<p><st c="2668">“Balat’ta üç katlı bir apartmanın en üst katında çıkan yangında Ali Ergun (32) adlı kişi yanarak can verirken aynı binada oturan ev sahibi Naciye Keskin’in (78) dumandan zehirlenerek öldüğü belirlendi. </st><st c="2871">Çevre sakinlerinin ihbarı üzerine olay yerine gelen itfaiye ekipleri, yangına kısa sürede müdahale ederek, söndürmeyi başardı. </st><st c="2998">Ekipler, yaptıkları incelemenin ardından aynı zamanda binanın alt katında emlakçı dükkânı olan Ali Ergun’un cinayete kurban gittiği ihtimali üzerinde duruyor. </st><st c="3157">Mobese kameralarını incelemeye alan emniyet güçleri, olayla ilgili geniş kapsamlı soruşturma başlattı.”</st></p>
			<p><span></span></p>
			<p><span><st c="3260">Kafamı gazeteden kaldırıp Osman’a baktığımda tüm vücudumun uyuştuğunu hissettim. </st><st c="3342">Osman ve Melek endişeyle bana bakarken, “Yangın kaza değil, cinayetmiş” dedim kendi sesime yabancılaşmış bir halde. </st><st c="3458">Osman, önümde duran gazeteyi alıp haberi okumaya başladı. </st><st c="3516">Gazeteyi geri masaya fırlatırken sinirle, “Olacağı buydu zaten. </st><st c="3580">Çok zıplıyordu son zamanlarda. </st><st c="3611">O it yüzünden olan Naciye Teyze’ye oldu” dedi.</st></span></p>
			<p><span><st c="3657">“İt mi?” Osman’ın Ali’ye karşı olan bu düşmanca tavrına bir anlam verememiştim.</st></span></p>
			<p><span><st c="3737">“İt tabii. </st><st c="3749">Su testisi su yolunda kırılır Ahu. </st><st c="3784">Giderken sizi de yaktı. </st><st c="3808">Yaktı derken yanlış anlama, başınızı diyorum yani.”</st></span></p>
			<p><span><st c="3859">“Sen ne biliyorsun ki Ali hakkında?”</st></span></p>
			<p><span><st c="3896">“Sadece ben değil, herkes biliyor ama kimse sesini çıkartmıyor. </st><st c="3961">Kim bilir belki de başlarına bela almamak için çekiniyorlardır.”</st></span></p>
			<p><span><st c="4025">Artık sabrım taşmaya başlamıştı. </st><st c="4059">“Kim ne biliyor ya, adam gibi anlatsana?”</st></span></p>
			<p><span></span></p>
			<p><span><st c="4100">Şimdi şaşırma sırası Osman’daydı. </st><st c="4135">Tartarak bana bakıp “Senin haberin yok mu?” dedi.</st></span></p>
			<p><span><st c="4184">“Neden haberim yok mu?”</st></span></p>
			<p><span><st c="4208">“Ali’nin torbacı olduğundan?”</st></span></p>
			<p><span><st c="4238">“Torbacı mı?”</st></span></p>
			<p><span><st c="4252">“Evet. </st><st c="4260">Emlakçıyım, ev gösteriyorum ayağına zengin piçleriyle boş evlerde buluşup uyuşturucu satıyordu pezevenk. </st><st c="4365">Kalan çerçöpünü de Cibali’de takılan bir iki kopile dağıtıyordu satsınlar diye.” Cibali lafını duyan Melek’in bir anda yüzü değişti. </st><st c="4498">Kafasını önüne eğdi. </st><st c="4519">Osman sinirli bir gülümsemeyle “Altındaki cip kaç para haberin var mı? </st><st c="4590">Üç kuruşluk emlak komisyonlarıyla o cipi nasıl aldı?” diye sordu. </st><st c="4656">Aklına bir şey geldiği belli kafasını sinirle yana çevirip bacağını sallamaya başladı.</st></span></p>
			<p><span><st c="4742">“Bir de utanmadan bana yol yaptı. </st><st c="4777">Arada getir götür işlerini yapayım diye. </st><st c="4818">Tamam korsana çıkıyoruz ama torbacılık yapacak kadar da düşmedik.”</st></span></p>
			<p><span><st c="4884">Bu haber bende en az Ali’nin öldürülmüş olması kadar büyük bir şok etkisi yaratmıştı. </st><st c="4971">Osman’ın yüzüne bakıp mırıldanarak, “Emin misin?” diye sordum.</st></span></p>
			<p><span><st c="5033">Osman yüzünde hafif alaylı bir tebessümle bana baktı.</st></span></p>
			<p><span><st c="5087">“Ayakta uyuyorsun vallahi Ahu. </st><st c="5119">Sen nasıl geldin bu yaşına?”</st></span></p>
			<p><span><st c="5147">“Sen niye saldırıyorsun ki şimdi bana?”</st></span></p>
			<p><span><st c="5187">“Saldırmıyorum. </st><st c="5204">Sadece gözünün önünde olan bitene nasıl bu kadar kör kalabildiğine şaşırıyorum.”</st></span></p>
			<p><span><st c="5284">Hışımla baktım Osman’a.</st></span></p>
			<p><span><st c="5308">“Ayıp oluyor ama!”</st></span></p>
			<p><span></span></p>
			<p><span><st c="5327">Yaptığı zevzekliği fark edip sesini yumuşattı.</st></span></p>
			<p><span><st c="5374">“Kör derken mecazen yani. </st><st c="5401">Kusura bakma.”</st></span></p>
			<p><span><st c="5415">Kendimi hiç bu kadar salak gibi hissetmemiştim. </st><st c="5464">Kafamı pencereden yana çevirip sinirle dışarıyı izledim.</st></span></p>
			<p><span><st c="5520">Haklıydı. </st><st c="5531">Tek gözüm karanlığa düştüğünde on iki yaşındaydım. </st><st c="5582">Sağ yanım yirmi sekiz yaşına gelmişti gelmesine ama sol yanım bozuk saat gibi on ikide kalmıştı. </st><st c="5679">Tastamam olup dengeyi tutturamadım. </st><st c="5715">Galiba bu yüzden biraz saf, biraz da çocukkanlı kaldım. </st><st c="5771">Bırak dünyayı, gözümün önünde olan bitenden haberim yoktu. </st><st c="5830">Hakikaten bu yaşıma kadar nasıl gelmiştim ben bile şaşıyordum bazen. </st><st c="5899">Kendinden başka kimseyi düşünmeyen ailem dediğim yetişkinlerin arasında, doğada biten yabani otlar gibi kendi kendime büyümüştüm. </st><st c="6029">İnsanları tanımıyordum. </st><st c="6053">Kimin iyi kimin kötü olduğunu anlayamıyordum. </st><st c="6099">Hoş bundan doğal ne vardı? </st><st c="6126">Daha kendimi tanımıyordum ki ben. </st><st c="6160">İyi miyim? </st><st c="6171">Yoksa kötü mü? </st><st c="6186">Onu bile hâlâ kestiremiyordum. </st><st c="6217">Olmayan gözümün yerine koydukları protez gözüm, plastik bir kabuk gibi göz çukurumdan kök salıp tüm benliğimi ele geçirdiğinden, gün geliyor kendi gerçekliğimden şüphe ediyordum. </st><st c="6396">Hakikaten kimdim ben? </st><st c="6418">Osman kimdi? </st><st c="6431">Melek kimdi? </st><st c="6444">Ne yapıyordum burada bir otelin kahvaltı salonunda? </st><st c="6496">Ne istiyordum?</st></span></p>
			<p><span><st c="6510">Ben bu soruların cevabını ararken gagasında kafası kadar ganimetiyle bir karga kondu pencerenin önüne. </st><st c="6614">Havalanıp ganimeti olan cevizi tepeden aşağı bıraktı. </st><st c="6668">Hemen sonra hızla aşağıya doğru pike yapıp cevizi yerden aldı ve tekrar havalandı. </st><st c="6751">Sonra bir daha, bir daha, bir daha. </st><st c="6787">Cevizin kabuğunu kırmayı başardı sonunda. </st><st c="6829">Hızla aşağıya inip zıplaya zıplaya cevizin yanına gitti. </st><st c="6886">Sağı solu kolaçan edip başladı didiklemeye. </st><st c="6930">Yarısını mideye indirdi yarısını da paket yapıp yuvasına uçuverdi.</st></span></p>
			<p><span><st c="6996">Hiç kargaya özenir mi insan? </st><st c="7026">Ben özendim. </st><st c="7039">Niçin çabaladığını, ne uğruna savaştığını bildiği için. </st><st c="7095">Ne kadar basit ve netti. </st><st c="7120">Karnı doysun yeterdi. </st><st c="7142">Çaresizliğim ve zayıflığım pestile dönmüş benliğimi bir kez daha ezdi geçti. </st><st c="7219">Az önce iştahla yediğim peynire, reçele, tereyağına, ekmeğe baktım. </st><st c="7287">Değil masayı, açık büfenin tamamını yesem yetmez bana. </st><st c="7342">Karnım tok, sırtım pek olsa da yetmez. </st><st c="7381">Babaannemden bir apartman, iki dükkân, avuç avuç altınlarla, milyonlar kalsa da yetmez. </st><st c="7469">İnsanın ruhu sevgiye aç olduktan sonra dünyaları yesin yine de doymak bilmez.</st></span></p>
			<p><span><st c="7546">Masaya çöken sessizliği Melek bozdu. </st><st c="7584">Tıpkı annesi babası kavga eden çocuklar gibi keyfimi yerine getirmek için, “Ahu Abla sana da bir kahve söyleyeyim mi?” diye sordu. </st><st c="7715">Melek’e dönüp baktım. </st><st c="7737">Gülümsedim. </st><st c="7749">“İyi fikir” dedim. </st><st c="7768">Osman “Kahveni lobide iç istersen. </st><st c="7803">Burası kabak tadı verdi artık” deyince ona hak verip hep birlikte kalktık. </st><st c="7878">Melek’in aklı gazetede kalmıştı. </st><st c="7911">Geri dönüp gazeteye baktı. </st><st c="7938">Onun da bu cinayet haberiyle sarsıldığı gözümden kaçmamıştı. </st><st c="7999">Üzerinde durmadım, o da bir şey sormadı. </st><st c="8040">Osman üzerime fazlaca geldiğini hissetmiş olacak ki, “Eee, madem buradayız biraz etrafı gezmek ister misiniz?” diye sordu. </st><st c="8163">Omuz silktim.</st></span></p>
			<p><span><st c="8176">“Burada gezecek ne var ki?” dedim hafif burun kıvırarak.</st></span></p>
			<p><span><st c="8233">Osman, bir anda ses tonunu değiştirip şive katarak “Çok güzeldir Bozüyük’ümüz, Türbin’e gidersin manzaraya karşı bir çay içersin. </st><st c="8364">Sonracığıma İntikam Tepe Şehitliği’ne gidip Kurtuluş Savaşı’nda şehit düşmüş atalarımıza bir Fatiha okursunuz” deyip sanayideki ustanın taklidini yapınca içtiğim kahve burnumdan geldi. </st><st c="8549">Melek’in de çok hoşuna gitmiş olacak ki o da benim kahkahamın peşine takılıp kendini kaybetti. </st><st c="8644">Hemen ardından da Osman’ı kurban verdik kahkaha krizine. </st><st c="8701">Bir nevi histeri nöbetine girmiştik toplu halde. </st><st c="8750">Tıpkı dayak arsızı çocuklar misali hayatın sillesini yedikçe gülüyorduk ağlanacak halimize.</st></span></p>
			<p><span><st c="8841">Türbin denilen mesire alanına vardığımızda saat öğlen ikiye yaklaşıyordu. </st><st c="8916">Hakikaten de sanayideki ustanın dediği gibi doğal bir güzelliğe sahipti burası. </st><st c="8996">Ortasında gürül gürül akan derenin sesi öylesine heybetliydi ki çığlık çığlığa oynayan çocukların da onlara seslenen annelerinin de sesini bastırıyor, kimsenin ondan rol çalmasına izin vermiyordu. </st><st c="9193">Ne var ki doğal olan her şeye alerjisi olan yurdum insanı kendi konforunu gözetmek suretiyle buranın da doğasını bozmayı başarmıştı. </st><st c="9326">Yeşilliğin ortasına dikilmiş sıra sıra çardaklar adeta minyatür toplu konutları andırıyordu. </st><st c="9419">Toprağa basmak istemeyenler de düşünülmüş, onlar için parke taşından yollar döşenmişti yeşilliğin ortasına. </st><st c="9527">Günlerden pazardı ve haliyle etraf haddinden fazla kalabalıktı. </st><st c="9591">Mesire yerindeki herkes tencereler, tavalar, hamaklar, yastıklarla sınır çizgiler çekip alanlarını belirliyorlardı. </st><st c="9707">Hemen yanımızdaki çardakta iki ayaklı çilekeş bir dişi kuş da ailesi için günübirlik yuvasını inşa etmekle meşguldü. </st><st c="9824">Biz daha nereye otursak diye etrafa bakınırken o iki geniş çarşafı çardağın yanlarına gerip tutturma suretiyle geçici gecekondusunu inşa etmişti bile. </st><st c="9975">Erkekler mangal yakıyor, çocuklar top peşinde koşturuyor, kadınlar da harıl harıl yemek hazırlıyorlardı. </st><st c="10080">Ununu elemiş, eleğini asmış teyzeler de naylon çoraplarının içinde parmaklarını oynata oynata çekirdek çitliyorlardı.</st></span></p>
			<p><span><st c="10197">Bir süre etrafta oturabileceğimiz bir toprak parçası aradık. </st><st c="10259">Sonunda kalabalıktan uzak bir köşede, bir çınar ağacının gölgesinde bulduğumuz boşluğa çöküverdik. </st><st c="10358">Konuşmadan, fazlaca yayılmadan öylece oturup yabancı gözlerle etrafı izlemeye koyulduk. </st><st c="10446">Baktığımız her yerden hayat fışkırıyordu. </st><st c="10488">İnsanlardan, ağaçlardan, dallara konan kuşlardan, kısacası bizim dışımızdaki her şeyden. </st><st c="10577">Dışarıdan nasıl gözüküyorduk acaba? </st><st c="10613">Konuşacak hiçbir şeyi olmayan, hayattan keyif almayı bilmeyen sorunlu bir aile portresi çiziyor olmalıydık. </st><st c="10721">Osman dişleri marifetiyle şeytantırnaklarını temizlerken, Melek bir yandan top peşinde koşturan çocuklara bakıyor, bir yandan da önündeki çimenleri yoluyordu. </st><st c="10880">Melek’e dönüp, “Sen de gitsene yanlarına” dedim. </st><st c="10929">Omuz silkip, “Ne gideceğim bebe hepsi!” diye cevap verdi. </st><st c="10987">Galiba bilinmeze doğru yol almamızın dışında bir ortak noktamız daha vardı. </st><st c="11063">Üçümüz de insanlardan pek hazzetmiyorduk. </st><st c="11105">Melek, sonunda çimlerin canına kastetmeyi bırakıp yerinden kalktı ve izin aldıktan sonra dere kenarına balıkları izlemeye gitti. </st><st c="11234">Her çocuk oynamak isterdi ama bazıları başkaları onu dışlamadan kendini dışarıda tutmayı iyi bilirdi. </st><st c="11336">Melek gibi, Osman gibi, benim gibi.</st></span></p>
			<p><span><st c="11371">Melek’in arkasından düşünceli bir ifadeyle baktıktan sonra bana dönüp, “Belki de sen olmasaydın şimdiye bir mezarın dibinde cansız bedeni bulunacaktı” dedi. </st><st c="11529">Fikri bile tüylerimi diken diken etti. </st><st c="11568">Kafamdaki kötü düşünceleri savuşturup alaylı bir gülümsemeyle Osman’a baktım.</st></span></p>
			<p><span><st c="11645">“Ondan önce arabanın içinde seni bulurlardı.”</st></span></p>
			<p><span><st c="11691">“Bak o da doğru” deyip gülmeye başladı. </st><st c="11732">O sırada sanki koca mesire yerinde başka yer kalmamış gibi bir adam mangalını kapıp yanımıza geldi. </st><st c="11832">Kömür poşetinden bir miktar kömür alıp mangalın içine boşalttı. </st><st c="11896">Hemen ardından parça pinçik ettiği gazete kâğıtlarını tutuşturup kömürün üzerine bıraktı.</st></span></p>
			<p><span><st c="11985">“Dev gibi adamın üzerine atlarken hiç mi korkmadın?” diye sordu Osman.</st></span></p>
			<p><span><st c="12056">“Korkmaya zamanım olmadı ki. </st><st c="12086">Her şey bir anda olup bitti” dedim. </st><st c="12122">Bana bakıp gülümsedi. </st><st c="12144">Galiba içten içe beni takdir etmişti.</st></span></p>
			<p><span><st c="12181">“Hadi yine iyisin iki cana karşılık cennette yerin garantidir artık senin” diyerek göz kırptı.</st></span></p>
			<p><span><st c="12276">Yanı başımızdaki beceriksiz mangalcı bir türlü ateşi yakmayı başaramadı. </st><st c="12350">Oğlunun getirdiği birkaç kuru dal, çalı çırpıyı da mangalın içine atıp elindeki faraş marifetiyle yellemeye başladı. </st><st c="12467">Gözümü adamdan ayırıp tekrar Osman’a döndüm.</st></span></p>
			<p><span><st c="12511">“Sence başarabildim mi seni kurtarmayı?”</st></span></p>
			<p><span><st c="12552">Osman, uzun uzun süzdü beni. </st><st c="12582">Ardından bıyık altından gülümseyip, “Bilmem her şey bir anda olup bitti. </st><st c="12655">Düşünecek zamanım olmadı” dedi.</st></span></p>
			<p><span><st c="12686">O sırada üzerimizi simsiyah bir duman tabakası kapladı. </st><st c="12743">Sonunda adam kömürleri tutuşturmayı başarmıştı. </st><st c="12791">Rüzgâr dumanı bize doğru taşırken genzim yandı. </st><st c="12839">Öksürdüm. </st><st c="12849">Osman “İyi misin?” diye sordu. </st><st c="12880">“Değilim” demek istedim ama boğazıma yapışan is konuşmama izin vermedi. </st><st c="12952">Bitmeyen öksürük krizi nefes almamı engellerken kendimi dere kenarına attım. </st><st c="13029">Ahşap korkuluklara tutunup temiz havayı can havliyle içime çekerken gördüm onu. </st><st c="13109">Babaannemin bastonu gürül gürül akan nehrin sularında aheste aheste yol alıyordu. </st><st c="13191">Demek ki insan işte böyle aklını yitiriyordu.</st></span></p>
			<p><span></span></p>
			<p><span><st c="13236">***</st></span></p>
			<p><span></span></p>
			<p><span><st c="13240">Osman’ın verdiği suyu bir dikişte kafama dikip bitirdim. </st><st c="13298">Endişeyle süzdü beni.</st></span></p>
			<p><span><st c="13319">“İyi olduğuna emin misin? </st><st c="13346">Yüzün kireç gibi.”</st></span></p>
			<p><span><st c="13364">“İyiyim. </st><st c="13374">Duman genzime kaçtı.”</st></span></p>
			<p><span><st c="13395">Osman tartarak beni incelerken Melek neşeyle yanı başımızda bitiverdi.</st></span></p>
			<p><span><st c="13466">“Derenin içindeki koca koca balıkları gördünüz mü? </st><st c="13518">Vallahi kolum kadar. </st><st c="13539">Tutup tutup pişiriyorlar.”</st></span></p>
			<p><span><st c="13565">Bu “Hadi balık yiyelim mi?” demenin Melekçesiydi.</st></span></p>
			<p><span><st c="13615">Onun çocuksu heyecanı buz kesen kalbimi ısıttı. </st><st c="13664">Etrafımda koşturan çocuklara baktım. </st><st c="13701">Onları sarıp sarmalayan analarına, mangalın üzerine koyduğu iki parça etle ailesinin karnını doyuran adamların yüzündeki gurura, tepelerinde cıvıldayan kuşlara. </st><st c="13862">Tam da o anda geçmişten gelen kadim bir ses gelip kulağıma kondu. </st><st c="13928">“Yaşamak güzel şeydi. </st><st c="13950">Anlayarak usta bir kitap gibi, bir sevda şarkısı gibi duyup, bir çocuk gibi şaşarak yaşamak.”</st></span></p>
			<p><span><st c="14043">Ne var ki yaşamaktan ziyade kepazelikti benimkisi.</st></span></p>
			<p><span></span></p>
			<p><span><st c="14094">***</st></span></p>
			<p><span></span></p>
			<p><span><st c="14098">Cerrahpaşa Hastanesi’nde gittiğimiz doktor “Ameliyat olsa bile gözü kurtarmamız düşük bir ihtimal. </st><st c="14198">Yüzde bir şansı belki var” demişti. </st><st c="14234">Odaya girdiğimizde doktora karşı hayli yakın ve kibar davranan annemin adama karşı tavrı yüzde bir ihtimali duyduğu gibi bir anda değişiverdi. </st><st c="14377">Doktor konuşuyor ancak annem artık onu dinlemiyor, söylediklerine kulak vermek yerine gözünü doktorun duvarda asılı olan diplomasına dikmiş, okumaya çalışıyordu. </st><st c="14539">İncelemesini bitirdikten sonra o çok sevdiği tepeden tavrını takınarak, “Ne kadar gençmişsiniz. </st><st c="14635">Yaşınız otuz ikiden daha büyük duruyor halbuki” diyerek doktorun hem tecrübesiz olduğunun hem de haddinden fazla çökmüş olduğunun altını çizdi. </st><st c="14779">Doktor pek oralı olmadan gözümün çapaklanmaması için yazdığı pomadı nasıl uygulayacağımızı anlatmaya başlamıştı ki annem yine araya girdi.</st></span></p>
			<p><span><st c="14917">“Aaa Samsun’da tıp fakültesi mi açıldı? </st><st c="14958">Bilmiyordum. </st><st c="14971">Siz ilk mezunlarındansınız herhalde?”</st></span></p>
			<p><span><st c="15008">Doktor dik dik anneme baktıktan sonra reçeteyi uzatıp, “İyi günler hanımefendi” demekle yetindi.</st></span></p>
			<p><span><st c="15105">Üzerindeki kürk yaka pardösüyle tıkış tıkış otobüste yol alırken düşmüş bir asilzadeyi andıran annem, burnundan soluyordu. </st><st c="15229">Gözüme ne olacağı umurumda değildi artık. </st><st c="15271">İstediğim tek şey annemin normale dönmesiydi ama nafile. </st><st c="15328">Sanki benim kör gözüm annemi de kör etmişti. </st><st c="15373">Ne bukle bukle sarı saçlarım, ne boncuk mavisi sağ gözüm, ne de hokka burnum. </st><st c="15451">On iki yaşında iki ayaklı devasa bir kör gözden ibarettim artık.</st></span></p>
			<p><span><st c="15515">Otobüsten inip hızlı adımlarla mahalleye doğru yol alırken annem hâlâ söyleniyordu.</st></span></p>
			<p><span><st c="15599">Kaçıncı yüzyılda yaşıyorduk. </st><st c="15629">Tıp ne kadar da ilerlemişti. </st><st c="15658">El âlem göz nakli yapıyordu ama bu çömezin dünyadan haberi yoktu. </st><st c="15724">O çocuk aklımla tıbbın ne kadar ilerlediğini kestiremiyordum ama biz Cerrahpaşa’dan Balat’a doğru ilerledikçe gözümün görme ihtimalinin de mucizevi şekilde arttığını hatırlıyorum. </st><st c="15904">Eve girdiğimizde yüzünde güller açan annem, babama müjdeyi verdi. </st><st c="15970">Bizim çömezin yüzde birinin başına masum bir beş eklemek suretiyle, “Doktor yüzde elli bir ihtimal veriyor Hüseyin. </st><st c="16086">Ne yapıp edip Ahu’yu ameliyat ettirmeliyiz” demişti.</st></span></p>
			<p><span><st c="16138">Ameliyat çok paraydı ama annem kararlıydı. </st><st c="16182">Bir tane evladı vardı. </st><st c="16205">Hüseyin ne yapıp edip o parayı ayarlayacak kızının gözünü açtıracaktı. </st><st c="16276">Ameliyat parasını duyan babaannemin gözleri yuvasından fırladı. </st><st c="16340">Fırsatını bulduğu gibi babamı bir kuytuda yakaladı. </st><st c="16392">Oğlu aklı evvel karısının heyecanına kapılmamalıydı. </st><st c="16445">Hastaneler para tuzağıydı, üç kuruş için çocuğu yok yere kesmelerine göz mü yumacaktı? </st><st c="16532">Ne var ki annemin eli babaannemden daha güçlüydü. </st><st c="16582">Yatak odasının kapısı kapandıktan sonra babamı ikna etmesi çok kısa sürdü. </st><st c="16657">Son söz söylenmiş, karar verilmişti.</st></span></p>
			<p><span><st c="16693">Annem o kadar inançlıydı ki kendi kulaklarımla duymama rağmen ben bile inanır olmuştum yüzde elli bir görme ihtimalim olduğuna. </st><st c="16822">Ama tabii ki gözümü o çömeze dokundurtmayacaktı. </st><st c="16871">İşin en zor kısmını halletmiş, babamdan ameliyat parasını kopartmayı başarmıştı. </st><st c="16952">Şimdi sıra düzgün bir doktor bulmaya gelmişti. </st><st c="16999">Tıpkı yüksek faiz veren bankalar gibi annem de en yüksek oranın peşinde koşuyordu. </st><st c="17082">Böylelikle reklam çekimlerinin yerini hastaneler, doktorlar almaya başladı. </st><st c="17158">Annem yaşamak için kendine ulvi bir sebep bulmuştu. </st><st c="17210">Kızının kör gözünü açtıracaktı. </st><st c="17242">Ne kadar da dokunaklıydı. </st><st c="17268">Hastanede, otobüste, yolda herkese ballandıra ballandıra acıklı hayat hikâyemizi anlatıyordu. </st><st c="17362">Gözden düşmüş bir çocuk oyuncu ve onun fedakâr annesi. </st><st c="17417">Erkmen Erk’i ikna edememişti belki ama artık umurunda değildi. </st><st c="17480">Şimdi kendi filmini hem yazıyor, hem çekiyor, hem de başrolünde oynuyordu. </st><st c="17555">İnsanlar ona acıyor, takdir ediyor, mücadelesini sonuna kadar destekliyordu. </st><st c="17632">Yaklaşık bir ay hastane hastane gezdikten sonra annem sonunda yüzde beş görme ihtimalim olduğunu söyleyen bir doktorda karar kıldı. </st><st c="17764">Ama bir şartı vardı. </st><st c="17785">Bu ihtimal doktorla aralarında sır olarak kalacaktı.</st></span></p>
			<p><span><st c="17837">Uzun yıllar peşimi bırakmayan o kâbusu tam da o dönemde görmeye başlamıştım. </st><st c="17915">Rüya hep aynı şekilde başlıyordu. </st><st c="17949">Bebekken beni yıkadıkları o yıllarda ise oyuncaklarımı koyduğum yeşil çamaşır leğenimle apartmanın bahçesine iniyor ve oyuncaklarımı çıkartıp oynamaya başlıyordum. </st><st c="18113">Tıpkı “Susam Sokağı”nın jeneriğinde olduğu gibi gün güneşli, insanlar da neşeliydi. </st><st c="18197">Ne var ki bu neşeli hava kısa sürüyor, devasa bir gölge gelip güneşimi kesiyordu. </st><st c="18279">Oyuncaklarımı teker teker çıkarttıktan sonra beni usulca leğenin içine koyuyordu. </st><st c="18361">Yüzünü göremiyor ama ondan ölesiye korkuyordum. </st><st c="18409">Çaresizce müstakbel katilime itaat ederken tanıdığım herkes yanımızdan geçiyor, bana selam veriyor, gülümsüyor ama kimse yanımdaki adamı fark etmiyordu. </st><st c="18562">Herkesin gözü önünde kör bir bıçak boğazıma dayanıyor ama müdahale eden çıkmıyordu. </st><st c="18646">Kuzu gibi çaresizce yatıyordum bıçağın altına. </st><st c="18693">Bağırmak istiyordum ama bağıramıyor, felç olmuşçasına kaderime teslim oluyordum.</st></span></p>
			<p><span><st c="18773">Tıpkı anneme teslim olduğum gibi. </st><st c="18808">Şimdi düşünüyorum da annem gerçek bir ruh hastasıydı ama kimse bunun farkına varıp beni onun elinden kurtaramadı.</st></span></p>
		</div>
	<div id="charCountTotal" value="18921"></div></body>
</html>
