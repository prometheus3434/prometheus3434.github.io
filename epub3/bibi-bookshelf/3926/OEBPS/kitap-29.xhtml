<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>kitap-29</title>
    <meta http-equiv="Content-Type" content="text/html; charset=utf-8" />
  

</head>
  <body id="kitap" xml:lang="en-GB">
		<div>
			<p xml:lang="tr-TR"></p>
			<p id="toc_marker-26" xml:lang="tr-TR"><st c="0">Ters Işık</st></p>
			<p><span><st c="10">Arkama bile bakmadan çıktım merdivenleri. </st><st c="53">Son kata geldiğimde devam edemeyeceğimi hissedip olduğum yere çöktüm. </st><st c="123">Elim kolum titriyordu. </st><st c="146">Bacaklarım da sinirlerim gibi boşalmıştı. </st><st c="188">Bir an önce yeryüzüne çıkmak, nefes almak istiyor ama ilerleyecek gücü kendimde bulamıyordum. </st><st c="282">O sırada bir köpek havlaması duydum. </st><st c="319">Hemen ardından da Melek’in sesini.</st></span></p>
			<p><span><st c="353">“Hadi Korsan, hadi oğlum. </st><st c="380">Kalk ama. </st><st c="390">Çok ayıp!”</st></span></p>
			<p><span><st c="400">Bir sıcaklık kapladı içimi. </st><st c="429">Gücümü toplayıp yukarı çıktım. </st><st c="460">Uzaktan onları izlemek yüzümü gülümsetti. </st><st c="502">Yıkamışlardı Korsan’ı, tüyleri pırıl pırıl olmuştu. </st><st c="554">Kabarık tüyleriyle küçük, sevimli bir ayı yavrusunu andırıyordu. </st><st c="619">Kırmızı tasmasıyla lobinin ortasına iki seksen yatmış, yerinden kıpırdamıyordu. </st><st c="699">Belli ki özgür ruhu tasmayı kabul etmiyordu. </st><st c="744">Resepsiyon görevlisine Korsan’ın aşı karnesini teslim eden Osman ise yorgun gözüküyordu. </st><st c="833">İşini bitirdikten sonra Melek ve Korsan’ın maskaralığına daha fazla tahammül edemeyip Korsan’ı kucağına aldığı gibi yürümeye başladı. </st><st c="967">Sevgiyle baktım arkalarından. </st><st c="997">Melek küçük bir el bombası, Osman intihara meyilli bir deli oğlandı ama şu üç günlük dünyada, üç günlük yol arkadaşlarım tüm defolarına rağmen bana yeter de artardı. </st><st c="1163">Kapıya yaklaştıklarında “Beni bekleyin” diye seslendim arkalarından. </st><st c="1232">Osman şaşkın bir ifadeyle neden hâlâ orada olduğumu sordu. </st><st c="1291">Annemle yapamadığım konuşmadan bahsetmek istemedim. </st><st c="1343">“Anlatırım sonra” deyip onlarla beraber yürümeye başladım. </st><st c="1402">Melek heyecanla ikimize dönüp “Yüzme biliyor musunuz?” diye sordu. </st><st c="1469">İkimiz bir ağızdan cevapladık:</st></span></p>
			<p><span><st c="1499">“Hayır!”</st></span></p>
			<p><span><st c="1508">Şaşkınlıkla baktım Osman’a. </st><st c="1537">Yıllarca Side’de çalışmamış mıydı? </st><st c="1572">Onu zorla kursa yazdırıp ehliyet aldıran Kerim Abi’si nasıl olmuştu da Osman’ı suya atmamıştı?</st></span></p>
			<p><span><st c="1666">“Ben sudan korkuyorum” dedi Osman.</st></span></p>
			<p><span><st c="1701">“Nasıl fobi gibi mi?”</st></span></p>
			<p><span><st c="1723">“Yok. </st><st c="1730">Daha çok kuduz gibi.”</st></span></p>
			<p><span><st c="1751">Melek ve ben gülmeye başladık ama Osman ciddiydi. </st><st c="1802">Suya girme fikri bile elinin ayağının çekilmesine neden oluyordu. </st><st c="1868">Ağzına silah sokup tetiği çekmek üzere olan bir adamın sudan korkması abesle iştigaldi ama belli ki Osman’ın hayatı da tıpkı benimki gibi geçmişin kirli anıları tarafından yönetiliyordu.</st></span></p>
			<p><span><st c="2054">Odamız, salon ve yatak odası şeklinde ikiye ayrılmış minik ama lüks bir daireyi andırıyordu. </st><st c="2148">Masanın üzerine bizler için üzerinde “Hoş geldiniz” yazan bir meyve sepeti bırakmışlardı. </st><st c="2238">Çift kişilik yatağın üzerinde havlulardan şekillendirilmiş dudak dudağa bakan iki kuğu vardı. </st><st c="2332">İnsana kendini özel ve değerli hissettirmek için ellerinden geleni yapmışlardı ama bizim havlu kuğulardan ve meyvelerden fazlasına ihtiyacımız vardı.</st></span></p>
			<p><span><st c="2481">Konuşmuyordu Osman. </st><st c="2502">Otele geldiğimizden beri daha melankolik ve depresifti. </st><st c="2558">Kuğulardan birinin gagasını tuttuğu gibi silkeledi ve duşa girdi. </st><st c="2624">Bir süre iyice şımaran Korsan’ı sevdim. </st><st c="2664">Aynada kendimle göz göze geldiğimde bu sefer annem için değil, kendim, belki de biraz Osman için üzerime güzel bir şeyler giymeye karar verdim. </st><st c="2808">İndirimden aldığım mini bavulumdan, alışveriş esnasında zihnimde durmadan konuşan annemin tesiriyle aldığım çiçek desenli, kırmızı elbiseyi çıkardım. </st><st c="2958">Elbisenin boyu dizlerimin bir karış altındaydı. </st><st c="3006">Kendi kumaşından yapılmış minicik düğmeleri dizkapaklarımın biraz üzerinde bitiyordu. </st><st c="3092">Her adım attığımda iki yana açılıp tatlı tatlı sallanan fırfırlı etekleri bana yıllar önce 23 Nisan gösterilerinde izlediğim Arjantinli kızların elbiselerini hatırlatıyordu. </st><st c="3266">Elbisemi üzerime geçirip, saçlarımı açtım. </st><st c="3309">Ayağıma yeni aldığım beyaz keten ayakkabılarımı giyip balkona, Melek ve Korsan’ın yanına çıktım.</st></span></p>
			<p><span><st c="3405">“Abla çok güzel olmuşsun” dedi Melek, büyülenmişçesine. </st><st c="3462">Utandım. </st><st c="3471">“Mahalle yanarken orospu saçını tararmış” dedi dünyayla ilişiğini kesmesine rağmen benimle ilişiğini kesmeyip zihnimde ikamet eden babaannem. </st><st c="3613">Acaba Osman görmeden elbiseyi çıkarsam mı diye düşündüm bir an. </st><st c="3677">Sahi bu kadar zamandır ne yapıyordu içeride? </st><st c="3722">Pek suskundu. </st><st c="3736">Belki de marketten bir jilet almış ben üzerimde kırmızı elbisem saçlarımı tararken bileklerini kesmekle meşguldü. </st><st c="3850">Ani bir kararla içeri girip üzerimi değiştirecektim ki balkona çıkmak üzere olan Osman’la çarpıştım. </st><st c="3951">Evet marketten jilet almıştı ama jileti bileklerini değil, günlerdir başıboş bıraktığı sakallarını kesmek için kullanmıştı. </st><st c="4075">Kemikli yüzü ve çökük göz altları daha da ortaya çıkmıştı. </st><st c="4134">Üzerinde “I Love Antalya” yazan bir de tişört vardı.</st></span></p>
			<p><span><st c="4186">“Tişört yakışmış.”</st></span></p>
			<p><span><st c="4205">Üzerindeki penyeyi hoşnutsuz bir ifadeyle çekiştirdi.</st></span></p>
			<p><span><st c="4259">“Marketten bir bunu bulabildim.”</st></span></p>
			<p><span><st c="4292">“Tıraş olunca yüzün gözün de açılmış.”</st></span></p>
			<p><span><st c="4331">“Sakallar kaşındırıyordu ondan kestim” dedi sanki kendine bakmak suçmuş gibi. </st><st c="4410">Hemen peşinden de beni süzüp elbisemin çok güzel olduğunu söyledi. </st><st c="4477">Yetiştiğimiz mahallenin havasından suyundan olsa gerek şimdi suçlu hissetme sırası bendeydi. </st><st c="4570">Çocukluğumuzdan beri mahallenin kadınları ne zaman toplansa bir çilekeşlik yarışı başlar, kim daha perişan ve mazlumsa ipi o göğüslerdi. </st><st c="4707">“Yat kalk şükret haline” mahallede bir kadına yapılabilecek en büyük hakaretti. </st><st c="4787">Hatta anasına sövsen daha iyiydi. </st><st c="4821">Bir keresinde bakkalın karısı Gülseren’le terzi Seniha herkesin gözü önünde kimin çocuğu daha iştahsız diye saç saça baş başa birbirlerine girmişlerdi.</st></span></p>
			<p><span><st c="4972">“Anneni buldun mu?” diye sordu Osman.</st></span></p>
			<p><span><st c="5010">Evet manasında kafamı salladım. </st><st c="5043">Hemen sonra da “Aşağıya inelim mi?” diye sordum. </st><st c="5092">Melek heyecanla atılırken Osman tartarak bana baktı ve konuşmak istediğimi anlayıp, “Siz bilirsiniz” dedi.</st></span></p>
			<p><span><st c="5198">Uçsuz bucaksız kumsala indiğimizde bir süre olduğumuz yere mıhlanıp kaldık. </st><st c="5275">El ele sevgililer, denizde yüzenler, çocuklarıyla kumdan kale yapan yetişkinler, dev cibinlikli yataklara uzanmış kokteyllerini içenler. </st><st c="5412">Hiç bu kadar mutlu insanı bir arada görmemiştim. </st><st c="5461">Korsan bile minik kafasını yana eğmiş, fütursuzca eğlenen insan kalabalığına bakakalmıştı. </st><st c="5552">O an hayatta kalmak ve hayatını yaşamak arasındaki farkı daha net anladım. </st><st c="5627">Biz, kesinlikle bu kalabalığa ait değildik. </st><st c="5671">Altımızda serilen altın rengi kum taneleri cam taneleri gibi ayaklarımıza batıyor, huzur vermesi gereken bunca güzellik bizi mutsuz etmekten başka bir işe yaramıyordu.</st></span></p>
			<p><span><st c="5838">“Biraz yürüyelim mi?” diye sordu Osman huzursuzca.</st></span></p>
			<p><span><st c="5889">Yaklaşık on dakika yürüdükten sonra otel için ayrılan plajın sonuna geldik. </st><st c="5966">Artık ne otelin konforlu şezlongları kalmıştı ne de zengin müşterileri. </st><st c="6038">Osman’la birlikte kumların üzerine oturup denizi izlemeye koyulduk. </st><st c="6106">Melek ise eline aldığı bir sopa parçasıyla çoktan Korsan’la oynamaya başlamıştı bile. </st><st c="6192">Bir süre gülümseyerek izledik ikisini. </st><st c="6231">Osman parmaklarıyla kuma halkalar çizerken bana döndü.</st></span></p>
			<p><span><st c="6285">“Biz burada ne yapıyoruz Ahu?”</st></span></p>
			<p><span><st c="6316">“Bilmem. </st><st c="6326">Galiba gururumu sınıyorum.”</st></span></p>
			<p><span><st c="6353">“O zaman annenle nasıl geçti diye sormayayım.”</st></span></p>
			<p><span><st c="6400">“Anlatacak pek bir şey yok zaten. </st><st c="6435">İşi varmış. </st><st c="6447">Akşam yedi gibi görüşürüz dedi.”</st></span></p>
			<p><span><st c="6479">“Bu kadar mı?”</st></span></p>
			<p><span><st c="6494">“Ne eksik ne de fazla.”</st></span></p>
			<p><span><st c="6518">“Bunu kendine neden yapıyorsun?”</st></span></p>
			<p><span><st c="6551">“Neyi?”</st></span></p>
			<p><span><st c="6559">“Neden bu kadar zorluyorsun?”</st></span></p>
			<p><span><st c="6589">“Çünkü yoruldum. </st><st c="6607">Hep bir gün gelecek mi diye beklemekten. </st><st c="6648">Bilmediğim bir numara aradığında kalbimin ağzıma gelmesinden. </st><st c="6710">Mutlu melodik bir ses tonuyla o telefonu açıp karşımdaki operatör ‘Kombi bakım zamanınız geldi’ dediğinde kendimi dünyanın en büyük salağı gibi hissetmekten.”</st></span></p>
			<p><span><st c="6868">Ellerimi kafamın altına koyup uzandım ve gözümü gökyüzüne diktim.</st></span></p>
			<p><span><st c="6934">“Ben buraya ondan bir şey beklediğim için değil, beklentilerimi sonlandırmaya, umudumu tamamen yitirmeye geldim.”</st></span></p>
			<p><span><st c="7048">Osman, dertli bir iç çekip yanıma yattı. </st><st c="7090">Bedenimi ona doğru çevirip bacaklarımı karnıma çektim. </st><st c="7145">Uzun uzun baktı suratıma. </st><st c="7171">Düşünceliydi ve her ne düşünüyorsa pek hayra alamet değildi. </st><st c="7232">Gülümseyerek, “İyi ki patlatmışsın Melek’in amcasının kafasını, iyi ki zorla bindin arabama, o şerefsiz iyi ki sıktı peşimizden de düştük yola. </st><st c="7376">Üç günlüğüne de olsa yaşadığımı, nefes aldığımı ve aslında o kadar da güçsüz olmadığımı hissettim sayende. </st><st c="7483">Ama artık...” dedi ve gerisini getiremedi. </st><st c="7526">Boğazımdaki yumrudan kurtulup güç de olsa sordum.</st></span></p>
			<p><span><st c="7575">“Buraya kadar mı Osman?”</st></span></p>
			<p><span><st c="7600">Kararlı ama sakin bir tavırla başını salladı.</st></span></p>
			<p><span><st c="7646">“Söz verdiğim gibi getirdim seni annene. </st><st c="7688">Anlaşma böyleydi.”</st></span></p>
			<p><span><st c="7706">“Anlaşmada borçlarını da...”</st></span></p>
			<p><span><st c="7735">Bıçak gibi kesti sözümü.”</st></span></p>
			<p><span><st c="7761">“Borcum falan yok benim. </st><st c="7787">O gün hepsini kapatmıştım zaten.”</st></span></p>
			<p><span><st c="7820">“Peki o zaman neden getirdin beni?”</st></span></p>
			<p><span><st c="7856">Sustu ve başını önüne eğdi.</st></span></p>
			<p><span><st c="7884">Dudaklarım titredi. </st><st c="7905">Gözyaşlarımın akmasına engel olmak için kafamı yukarı kaldırdım ama yine de akmasına engel olamadım.</st></span></p>
			<p><span><st c="8005">“Karşımda kanlı canlı otururken gidip de gelmeyeceğini, yok olacağını bilmek kalbimi kırıyor.”</st></span></p>
			<p><span><st c="8100">Eliyle gözümden akan yaşları sildi.</st></span></p>
			<p><span><st c="8136">“Kırma güzel kalbini. </st><st c="8159">Ben zaten yoktum ki.”</st></span></p>
			<p><span><st c="8180">Gülümseyerek yüzüme baktı. </st><st c="8208">Elini yanağına destek yapıp hafifçe doğruldu.</st></span></p>
			<p><span><st c="8253">“Bir yer düşün. </st><st c="8270">Hep gitmek istediğin, uzak bir yer.”</st></span></p>
			<p><span><st c="8306">“Arjantin.”</st></span></p>
			<p><span><st c="8318">“Arjantin mi? </st><st c="8333">Neden?”</st></span></p>
			<p><span><st c="8340">“Rengârenk, mutlu, huzurlu bir yermiş gibi geliyor bana.”</st></span></p>
			<p><span><st c="8398">“İyi o zaman farz et ki yarın ilk uçakla Arjantin’e gidiyorum. </st><st c="8462">Huzurlu ve mutlu ve renkli bir hayat yaşamaya.”</st></span></p>
			<p><span><st c="8509">“Gideceksin ve her şey bitecek.”</st></span></p>
			<p><span><st c="8542">“Bitsin. </st><st c="8552">Ne güzel işte. </st><st c="8567">Zaten benim derdim bir yere varmak değil ki gitmek. </st><st c="8619">Mutlu olmaktan ziyade mutsuzluğuma bir son vermek.”</st></span></p>
			<p><span><st c="8670">“Anlıyorum...” dedim mırıldanırcasına, hemen sonra da tüm samimiyetimle itiraf ettim.</st></span></p>
			<p><span><st c="8756">“Hayır anlamıyorum. </st><st c="8777">Hem de hiç.”</st></span></p>
			<p><span><st c="8789">“Nasıl anlatsam? </st><st c="8807">Benim kafam bozuk Ahu. </st><st c="8830">Sanki annemle babam beni monte ederken ellerinde bir parça artmış, o parça da hayata olan bağlılıkmış gibi düşün.”</st></span></p>
			<p><span><st c="8944">Acıyla gülümseyip baktım yüzüne.</st></span></p>
			<p><span><st c="8977">“Bir tahtan eksik yani?”</st></span></p>
			<p><span><st c="9002">Hoşuna gittiği belli gülümsedi.</st></span></p>
			<p><span><st c="9034">“Ne güzel dedin. </st><st c="9052">Aynen öyle.”</st></span></p>
			<p><span><st c="9064">Eline aldığı taşı denize fırlatıp ileride fütursuzca eğlenen kalabalığa baktı.</st></span></p>
			<p><span><st c="9143">“Seni anlamıyorum dedin ya demin. </st><st c="9178">Ben de insanları anlamıyorum. </st><st c="9208">Başına geleceklerden habersiz, uzaya fırlatılan bir maymun gibi iraden dışında fırlatılıyorsun bu dünyaya. </st><st c="9315">Hele düştüğün yer benimki gibi bir göz odaysa anan sütten kestikten sonra başlıyor mücadelen. </st><st c="9409">Ne zevk alıyorsun bu hayattan ne de en ufak bir yaşama sevinci yeşeriyor içinde. </st><st c="9490">Okuyorsun, çalışıyorsun ama yetmiyor. </st><st c="9528">Bir şeyleri doğru yapmak, dürüst bir hayat yaşamak seni bu yarışta öne geçirmiyor. </st><st c="9611">Sonra da sıkışıp kaldığın sistemin içerisinde volta atıp ölümü bekliyorsun. </st><st c="9687">Anlamıyorum. </st><st c="9700">Ne halt etmeye uğraştıklarını ve nasıl olup da hayata bu kadar bağlı kaldıklarını.”</st></span></p>
			<p><span><st c="9783">“İyi ama hayatta kalmak bir içgüdü.”</st></span></p>
			<p><span><st c="9820">“İşte bende yok o içgüdü” derken oldukça samimiydi.</st></span></p>
			<p><span><st c="9872">Sustum. </st><st c="9881">İkimiz birden bir süre sahilde koşturan Melek ve Korsan’a baktık. </st><st c="9947">O sırada tatlı, ılık bir rüzgâr esti. </st><st c="9985">Melek’in attığı küçük sopa yön değiştirip rotasını denize çevirdi. </st><st c="10052">Hemen peşinden Korsan denize atladı. </st><st c="10089">Melek de kıyafetleriyle peşinden daldı. </st><st c="10129">Korsan, kafası suyun yüzeyinde, kurulmuş bir oyuncak gibi gitti sopayı aldı. </st><st c="10206">Aramızda tek yüzme bilen canlının Korsan olmasıyla eğlendik bir süre.</st></span></p>
			<p><span><st c="10275">Osman, içini dökünce rahatlamış, keyfi yerine gelmişti sanki. </st><st c="10338">Bense üzgündüm hem de çok ama belli etmedim. </st><st c="10383">Gitmek isteyeni bağlasan da tutamayacağını uzun zaman önce tecrübe etmiştim.</st></span></p>
			<p><span><st c="10459">“Ayaklarımızı suya sokalım mı?” deyip kalktım yerimden.</st></span></p>
			<p><span><st c="10515">“Yapma lütfen.”</st></span></p>
			<p><span><st c="10531">Elimi uzatıp kendime çektim Osman’ı.</st></span></p>
			<p><span><st c="10568">“Hadi ama, sadece bileklerimize kadar.”</st></span></p>
			<p><span><st c="10608">“E daha şimdi söyledim suyu sevmediğimi.”</st></span></p>
			<p><span><st c="10650">“Kalk hadi kuduzluk etme.”</st></span></p>
			<p><span><st c="10677">Ellerini bırakmayacağımı anlayınca kaşlarını kaldırıp “Sadece bileklerimize kadar” dedi. </st><st c="10767">El ele ilerledik denize. </st><st c="10792">Islak kum yavaş yavaş yuttu ayaklarımızı. </st><st c="10834">Nazik dalgalar parmak uçlarımızdan başlayıp bileklerimize kadar bizi içine aldı. </st><st c="10915">Osman, gözlerini kapadı. </st><st c="10940">Sıkı sıkı tuttu elimi. </st><st c="10963">Avuç içleri terlemişti. </st><st c="10987">Yüzünde huzurla acı karışımı garip bir ifade belirdi. </st><st c="11041">Gülümsüyordu. </st><st c="11055">Usulca bir adım daha attığımda sorgusuzca beni takip etti. </st><st c="11114">Bir adım daha bir adım daha. </st><st c="11143">Elbisemin etekleri denizde salınıyordu artık. </st><st c="11189">Osman suyun altından çıkmış bir balık gibi ağzını açıp sanki soluksuz kalmışçasına kesik kesik nefes almaya başladı. </st><st c="11306">Endişeyle baktım yüzüne.</st></span></p>
			<p><span><st c="11330">“Osman. </st><st c="11339">İyi misin?”</st></span></p>
			<p><span><st c="11350">Gözlerini açıp bana döndü. </st><st c="11378">Bir can simidine tutunurcasına tüm gücüyle kavradı bedenimi. </st><st c="11439">Kıpkırmızı gözlerinden sicim gibi yaşlar akıyordu. </st><st c="11490">Kulağıma eğildi.</st></span></p>
			<p><span><st c="11506">“Özür dilerim. </st><st c="11522">Özür dilerim Ahu. </st><st c="11540">Beni affet.”</st></span></p>
			<p><span><st c="11552">Bir an sendeledim. </st><st c="11572">Osman kollarını yavaşça indirdi. </st><st c="11605">Ellerim ellerindeydi. </st><st c="11627">Gözlerimin içine bakıp sayıklar gibi tekrar etti.</st></span></p>
			<p><span><st c="11676">“Affet beni!” Olduğum yere mıhlanıp kaldım.</st></span></p>
			<p><span><st c="11720">“Seni neden affedecekmişim Osman?” derken korkuyordum duyacaklarımdan. </st><st c="11792">Sustu, başını önüne eğdi.</st></span></p>
			<p><span><st c="11817">Kör gözümün çukuru on beş yıl sonra ilk defa sızladı. </st><st c="11872">Denizin suyu çekildi, tepemde parlayan güneş kapkara bir bulutun ardına gizlendi. </st><st c="11954">Fulya ve Pelin’le beraber oğlanların peşinden koşuyordum top sahasına doğru. </st><st c="12031">O nefretlik yerde, tozun toprağın içinde gördüm onu, karşımda duruyordu. </st><st c="12104">Kısa bir an baktı bana. </st><st c="12128">Kırgın ve kızgın bakışlarıyla içimi delip gözden kayboldu.</st></span></p>
			<p><span><st c="12186">Oğlanların çığlıklarına karışan Pelin’in sesi. </st><st c="12234">Ona dönen bedenim. </st><st c="12253">Duvarın tepesinde havaya kalkmış bir kol. </st><st c="12295">Bana doğru hızla gelen kestanenin dikenleri. </st><st c="12340">Çocukluğum, annem, doktorlar, hastaneler, ameliyatlar, gözyaşları, acı ve yalnızlık. </st><st c="12425">Bir atkestanesinin içine hapsolmuş koca bir hayat. </st><st c="12476">Kafamın içindeki anılarım hallaç pamuğuna dönmüşken gözümü alan akşam güneşi bir bulutla perdelendi. </st><st c="12577">Artık görüyordum. </st><st c="12595">Yıllar önce duvarın tepesinde, bir yarımı karartan o silueti. </st><st c="12657">Gözleri yaşlı, pişman, acı içerisinde bana bakıyor, benden af diliyordu şimdi. </st><st c="12736">Gözümü kör eden Osman’dan başkası değildi.</st></span></p>
			<p><span><st c="12778">“Neden?”</st></span></p>
			<p><span><st c="12787">“Çocuktum. </st><st c="12799">Canını acıtmak istedim ama kendi canımın da bir ömür yanacağını bilemedim” derken ellerimde can çekişiyordu Osman.</st></span></p>
			<p><span><st c="12913">“O gün mezarlıkta arabama bindiğinde teslim oldum artık kaderime. </st><st c="12980">Senden af dilemeden iznim yokmuş gitmeye Ahu.”</st></span></p>
			<p><span><st c="13026">Donmuştum duyduklarım karşısında. </st><st c="13061">Hiçbir şey düşünemiyor, ne tepki vereceğimi bilemiyordum. </st><st c="13119">Daha beş dakika önce, bu dünyadan göçüp gideceği için kahrolduğum adamı, hayallerimde kaç kere gırtlaklamış, kaç kere gözlerini oymuş, içimdeki şeytan kuyusunda boğmuştum. </st><st c="13291">Şimdiyse elim kolum bağlanmış, bakıyordum karşımda duran Osman’a. </st><st c="13357">Sevginin yeri kalpteydi. </st><st c="13382">Peki ya öfkenin? </st><st c="13399">Osman’a duyduğum öfke yer bulamıyordu kendine bedenimde. </st><st c="13456">Dörtnala koşuyor, kasıp kavuruyor, yakıp yıkıyordu geçtiği her yeri. </st><st c="13525">Gözümden fışkıran alevler küle döndürdü Osman’ı. </st><st c="13574">Can havliyle ellerimi tuttu. </st><st c="13603">İçine su serpip onu söndürmem için yalvarıyordu.</st></span></p>
			<p><span><st c="13651">“Ahu susma, bağır, çağır, vur, kır ama bir şey söyle.”</st></span></p>
			<p><span><st c="13706">Kestiremiyordum öfkemin sebebini. </st><st c="13741">Gözümü kör etmesi mi? </st><st c="13763">Yoksa bana bunu, tam da onun için kahrolurken itiraf etmesi mi? </st><st c="13827">Neden yapmıştı bunu? </st><st c="13848">Neden şimdi? </st><st c="13861">Sormuş muydu bana? </st><st c="13880">Bilmek istiyor muydum acaba?</st></span></p>
			<p><span><st c="13908">Hışımla çektim ellerimi. </st><st c="13934">Gitmeme izin vermedi. </st><st c="13956">Ona vurmamak için zor tutuyordum kendimi.</st></span></p>
			<p><span><st c="13997">“Bırak beni.”</st></span></p>
			<p><span><st c="14011">“Ahu.”</st></span></p>
			<p><span><st c="14018">“Bırak! </st><st c="14027">Git. </st><st c="14032">Osman Git!”</st></span></p>
			<p><span><st c="14043">Osman, son bir kez baktı yüzüme. </st><st c="14077">Parmakları gevşedi. </st><st c="14097">Ellerimden kayıp gitti. </st><st c="14121">Uçsuz bucaksız kumsalda ilerleyen perişan bedeni, gözlerimin önünde ufalıp karanlık bir gölgeye dönüştü ve Osman günahlarıyla birlikte gözden kayboldu. </st><st c="14273">Ondan geriye sahilde bıraktığı ayak izleri kaldı onu da gözlerimin önünde bir dalga aldı.</st></span></p>
			<p><span><st c="14362">Osman Bir Deli Oğlan</st></span></p>
			<p><span><st c="14383">Yaşadığım bu pejmürde hayatın sebebi Osman mıydı sahi? </st><st c="14439">Yoksa gücüm bir tek Osman’a mı yetmişti? </st><st c="14480">Zayıflardan, ezilmişlerden korkmalı bu dünya. </st><st c="14526">Kimi kandırıyorduk? </st><st c="14546">Şeytan hepimizin içinde. </st><st c="14571">Önce bunu anlamalı, sonra da kabul etmeliydik varlığını. </st><st c="14628">İçindeki kötüye sahip çıkmadan onu ehlileştirebilir misin? </st><st c="14687">Onu yok sayarak ruh bütünlüğüne erebilir misin? </st><st c="14735">Sahi kimdik biz? </st><st c="14752">Dışarıdan bakıldığında üç kurban. </st><st c="14786">Özümüzde kuyrukları birbirine dolanmış üç şeytan. </st><st c="14836">Hakkım yok ne Melek’i ne de Osman’ı yargılamaya. </st></span></p>
			<p><span><st c="14885">Pişmandım ve koşuyordum. </st><st c="14910">Ayaklarım çıplak. </st><st c="14928">Kalabalığın arasında, insanlara çarpa çarpa. </st><st c="14973">Kumlarda, parke taşlarda, soğuk mermerde ve asfaltta. </st><st c="15027">Sonunda gördüm onu. </st><st c="15047">Geniş kanatlı dev demir kapının arasından çıkmış, gidiyordu. </st><st c="15108">Bu halde bitmemeli, böyle gitmemeliydi Osman. </st><st c="15154">Var gücümle yetişmeye çalıştım.</st></span></p>
			<p><span><st c="15185">Dev palmiyeler yanımdan kayıp geçerken adını haykırdım.</st></span></p>
			<p><span><st c="15241">Durdu.</st></span></p>
			<p><span><st c="15248">Durdum.</st></span></p>
			<p><span><st c="15256">Soluk soluğa, dikiliyordum yolun ortasında.</st></span></p>
			<p><span><st c="15300">Osman, arabadan indi. </st><st c="15323">Tam karşımda.</st></span></p>
			<p><span><st c="15336">Koştum.</st></span></p>
			<p><span><st c="15344">Koştu.</st></span></p>
			<p><span><st c="15351">Kolları omuzlarımda, boynumda. </st><st c="15383">Sımsıkı sarıldı bana.</st></span></p>
			<p><span><st c="15404">Yüzümü yaşlı yanaklarında gezdirdim. </st><st c="15442">Tuzlu gözyaşları dudaklarıma akarken gözlerinin içine baktım.</st></span></p>
			<p><span><st c="15503">“Sen o kestaneyi gözüme atmak istemedin ki.”</st></span></p>
			<p><span><st c="15548">Kafasını salladı.</st></span></p>
			<p><span><st c="15566">“İstemedim.”</st></span></p>
			<p><span><st c="15579">“Pelin bana seslenmeseydi sırtımdan vuracaktın beni.”</st></span></p>
			<p><span><st c="15633">Gözlerinde yaşlar, başını önüne eğdi.</st></span></p>
			<p><span><st c="15671">“Gözümün kör olması kazaydı Osman.”</st></span></p>
			<p><span><st c="15707">“Değildi Ahu.”</st></span></p>
			<p><span><st c="15722">Yüzünü avuçlarımın içine alıp gözlerinin içine baktım.</st></span></p>
			<p><span><st c="15777">“Kazaydı Osman. </st><st c="15794">Kazaydı.”</st></span></p>
			<p><span><st c="15803">Osman yüzündeki ellerimi avuçlarının içine alıp dudaklarına götürdü. </st><st c="15873">Bugüne kadar kimsenin bakmadığı gibi bakıyordu bana. </st><st c="15926">Görüyordu beni.</st></span></p>
			<p><span><st c="15941">Gülümsedi.</st></span></p>
			<p><span><st c="15952">“Vicdanıma hamallık yapmak zorunda değilsin.”</st></span></p>
			<p><span><st c="15998">Gülümsedim. </st><st c="16011">“Hoşça kal Ahu.” Boğazımdan boğuk bir hıçkırık yükseldi. </st><st c="16068">Osman, son bir kez sarılıp öptü beni ve arabaya bindi. </st><st c="16123">“Hoşça kal Ahu” Tenekeden kahramanım, tenekeden evimizin içinde hayata olan inancımı da yanına alıp giderken, asfalt yolda gözden kaybolurken koskoca bir boşluk peyda oldu içimde.</st></span></p>
			<p><span><st c="16302">Doğdu Osman, yaşadı Osman, öldü Osman. </st><st c="16342">Canım Osman.</st></span></p>
			<p><span><st c="16354">Otelin devasa kapısından içeri girdiğimde gördüm Melek ve Korsan’ı. </st><st c="16423">Dev palmiyenin altında bir banka oturmuş bizi bekliyorlardı. </st><st c="16484">Yalnız olduğumu görünce, “Osman Abi nereye gitti?” diye sordu Melek endişeyle.</st></span></p>
			<p><span><st c="16562">Hüzünle Melek’e bakıp gülümsedim.</st></span></p>
			<p><span><st c="16596">“Arjantin’e.”</st></span></p>
			<p><span><st c="16610">“Orası neresi?”</st></span></p>
			<p><span><st c="16626">“Çok uzaklarda renkli, huzurlu ve mutlu bir ülke.”</st></span></p>
			<p><span><st c="16677">“Biz neden gitmiyoruz peki?”</st></span></p>
			<p><span><st c="16706">Kısa bir an durup Melek’in yaşam fışkıran gözlerine baktım.</st></span></p>
			<p><span><st c="16766">“Çünkü Melek, biz pes etmek nedir bilmiyoruz.”</st></span></p>
		</div>
	<div id="charCountTotal" value="16813"></div></body>
</html>
