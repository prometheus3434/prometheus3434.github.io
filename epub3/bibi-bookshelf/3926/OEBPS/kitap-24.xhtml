<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>kitap-24</title>
    <meta http-equiv="Content-Type" content="text/html; charset=utf-8" />
  

</head>
  <body id="kitap" xml:lang="en-GB">
		<div>
			<p xml:lang="tr-TR"></p>
			<p id="toc_marker-21" xml:lang="tr-TR"><st c="0">Kara Büyü</st></p>
			<p><span><st c="10">2004 yılında sanki evimize arsız bir hırsız dadanmış ufak ufak hayatımızı çalmıştı. </st><st c="95">Aynı yıl içinde hem gözümü hem de annemi kaybetmiştim. </st><st c="150">Okula geri döndüğümde fark etmiştim tüm bunlar yaşanırken popülaritemi de kaybettiğimi. </st><st c="238">Annemin yokluğunu bir türlü sindiremeyen babam da sonunda pes edip yaşama sevincini kaybetmişti.</st></span></p>
			<p><span><st c="334">Malı kıymetli olan babaannem kader denilen bu arsıza zırnık koklatmamış, tüm yaşananlardan tereyağından kıl çeker gibi sıyrılmayı başarmıştı. </st><st c="477">Bu süre zarfında kaybettiği tek şey annemin giderken eşyalarını koyduğu, gazete kuponuyla alınmış bavuldu, o da kendi deyimiyle Ayten belasından kurtulduğu için başının gözünün sadakası olsundu. </st><st c="672">Sanki bizimle aynı evde ama başka bir paralel evrende yaşıyor, hiçbir şeyin keyfini kaçırmasına izin vermiyordu. </st><st c="785">Ta ki banyo dolabının ücra bir köşesinde, minik bir poşetin içerisinde bulduğu toprak parçası aklını başından alana kadar.</st></span></p>
			<p><span></span></p>
			<p><span><st c="907">Yağmurlu bir cumartesi sabahıydı. </st><st c="942">Gök gürültüsünün sesine uyandığımda saat dokuza geliyordu ama kapkara bulutlar gökyüzünü kapladığından hava hâlâ karanlıktı. </st><st c="1067">Çakan şimşekle beraber penceremden gözüken ceviz ağacının yanmış dalları aydınlandı. </st><st c="1152">Korktum. </st><st c="1161">Hemen yataktan kalkıp ışığı açtım. </st><st c="1196">Ev yine buz gibiydi. </st><st c="1217">Annem gideli neredeyse altı ay olmuştu ve onun yokluğunda yönetimi tamamen ele geçiren babaannem geceleri kalorifer peteklerini kapatıyordu. </st><st c="1358">Yatağımın ayakucunda duran bebekliğimden kalma küçük kareli battaniyeye sarılıp odamdan çıktığımda duydum mutfaktan gelen fısıltıları. </st><st c="1493">Babaannem çok da mecbur kalmadıkça eve misafir kabul etmezdi. </st><st c="1555">Kiminle konuştuğunu anlamak için usulca mutfağa yöneldim. </st><st c="1613">Aralık mutfak kapısından gördüm ikisini. </st><st c="1654">Mahallenin üfürükçüsü Topal Ayşe başını sağa sola sallayarak fısır fısır dualar okuyor, babaannem ise karşısında buz kesmiş oturuyordu. </st><st c="1790">Onu daha önce hiç böyle görmemiştim. </st><st c="1827">Yüzü kireç beyazına dönmüş, kara gözleri sanki daha da kararmıştı. </st><st c="1894">Gözünü ayırmadan masanın üzerinde duran şey her neyse ona bakıyordu büyük bir dikkatle. </st><st c="1982">Yan gözle babaanneme bakan Topal Ayşe, onu bu halde gördükçe daha da hiddetleniyor, “Tövbe ya Rabbi!” diyerek tükürüklerini mutfağın orasına burasına daha büyük bir şevkle saçıyordu. </st><st c="2165">Başını sağa sola salladıkça gevşeyen yemenisini ensesinin arkasından sıkıp büyük bir ciddiyetle babaanneme baktı.</st></span></p>
			<p><span><st c="2278">“Ölü Toprağı Büyüsü bu Naciye Hanım Teyze. </st><st c="2322">Rahmetli ninemden duymuştum ama tövbeler olsun ilk kez görüyorum ben de.” Yüzü boşalan babaannem dişlerini dudaklarına geçirip ileri geri kaykılarak dizlerine vurdu ellerini. </st><st c="2497">Hemen ardından da “Boyu bosu devrilsin! </st><st c="2537">O nankör aşüfteye gün yüzü gösterme ya Rabbim!” diye ellerini havaya kaldırıp sıvası dökülmüş mutfak tavanına dikti gözlerini. </st><st c="2664">Topal Ayşe, kafasını sağa sola sallayıp “Eğer bu büyü bozulmazsa ben diyeyim üç, sen de beş vakte kadar ölü çıkar bu haneden. </st><st c="2790">Demedi deme” dedi. </st><st c="2809">Topal Ayşe’nin tuzu kuru bir şekilde atıp tutması babaannemi sinirlendirmişti.</st></span></p>
			<p><span><st c="2887">“Tövbe de kız!” diyerek hiddetle baktı Ayşe’ye. </st><st c="2936">“Sen ne yapmak gerek onu söyle.”</st></span></p>
			<p><span><st c="2968">“Sen merak etme teyzem. </st><st c="2993">Benim nefesim kuvvetlidir. </st><st c="3020">Şimdi bu toprağı alacağız altına üstüne para basıp okuduktan sonra sıkı sıkıya bağlayıp denize atacağız” deyip babaanneme baktı kendinden emin bir tavırla.</st></span></p>
			<p><span><st c="3175">“E hadi yap o zaman” diyen babaannem mutfak tezgâhında duran çantasını alıp içinden çıkarttığı madeni paraları Topal Ayşe’ye verdi. </st><st c="3308">Ayşe parayı eline bile almaya tenezzül etmeden küçümseyerek baktı babaanneme.</st></span></p>
			<p><span><st c="3385">“İlahi Naciye Hanım Teyze, eski zaman büyüsü bu. </st><st c="3435">O zamanlar demir para mı vardı? </st><st c="3467">Para dedikleri altın. </st><st c="3489">Kara büyü bu. </st><st c="3503">Yükü ağır, e pahası da ağır olacak ki bozulsun.”</st></span></p>
			<p><span><st c="3551">Babaannem önüne düşmüş kafasını masadan kaldırmadan, yan gözle bir bakış attı Topal Ayşe’ye, ama ne bakış. </st><st c="3659">Küfür kıyamet. </st><st c="3674">Derin bir nefes alıp, uyuşan bacaklarını sıvazlayarak kalktı oturduğu sandalyeden ve kapıya yöneldi. </st><st c="3775">Göz göze geldiğimizde, “Gel gel dikilme öyle. </st><st c="3821">Gel de gör anan olacak aşüftenin başımıza ördüğü çorapları. </st><st c="3881">Boyu bosu devrilsin inşallah!” diyerek odasına gitti. </st><st c="3935">Topal Ayşe beni gördüğünde “Bismillahirrahmanirrahim!” diyerek kafasını önüne eğdi. </st><st c="4019">Kısa bir an afalladım ama sonrasında anladım. </st><st c="4065">Başkaları rahatsız olup da beni rahatsız etmesin diye taktığım göz bandımı takmayı unutmuşum. </st><st c="4159">Ayşe yüzüme bakmamaya imtina ederek, “Gel kızım gel. </st><st c="4212">Allah ananı affetsin. </st><st c="4234">Çok büyük günah işlemiş çok...” diyerek önündeki poşeti işaret etti. </st><st c="4303">Sonra da müesseseden bir iki üfürdü yüzüme. </st><st c="4347">Ayşe, gözlerini kapatıp huşu içeresinde okumaya devam ederken dikkatlice baktım masanın üzerinde duran poşete. </st><st c="4458">Gördüğüm gibi bir gülme aldı beni. </st><st c="4493">Demek buydu sabah beri kopan tantananın sebebi. </st><st c="4541">Bu, fen öğretmenimiz Mehtap Hanım’ın inceleyelim diye geçen yıl bizlere dağıttığı killi toprak örneğiydi. </st><st c="4647">Annem cilde iyi geliyor diye bir iki yüzüne sürüp sonra da banyo dolabına kaldırmıştı poşeti. </st><st c="4741">Muhtemelen unutmuş gitmişti. </st><st c="4770">Sırıttığımı fark eden Topal Ayşe iyiden iyiye ürküp “Tövbe tövbe!” diyerek dehşet dolu bakışlarını bana dikti. </st><st c="4881">O sırada elinde iki küçük altın babaannem geldi. </st><st c="4930">Sustum. </st><st c="4938">Varsın öyle bilsindi. </st><st c="4960">Yüzündeki o korku dolu ifade hoşuma gitmişti. </st><st c="5006">Topal Ayşe, babaannemin uzattığı iki küçük altını elinde evirip çevirip poşetteki toprağa baktı.</st></span></p>
			<p><span><st c="5102">“E bunlar yeter mi ki şimdi bu toprağı sıkıştırmaya bilemedim” derken babaannem artık dayanamayıp gözlerini açtı.</st></span></p>
			<p><span><st c="5216">“Aaa adam sen de. </st><st c="5235">Nasıl sıkıştırırsan sıkıştır. </st><st c="5265">Bu kadar işte başka yok!” diyerek Ayşe’ye terslendi. </st><st c="5318">Hem korkudan hem de Topal Ayşe’ye kaptırdığı altınların içine oturan acısından babaannemin beti benzi iyiden iyiye gitmişti. </st><st c="5443">Eğer annem evde olsa onun bu haliyle çok eğlenirdi.</st></span></p>
			<p><span><st c="5494">Topal Ayşe, altınlar ve güçlü nefesi marifetiyle sözüm ona kara büyüyü bozmuştu. </st><st c="5576">Sabah ezanıyla da beraber sarıp sarmaladığı altınları ve toprağı denize atacaktı. </st><st c="5658">Allah bize uzun ömür versin, kem gözlerden korusundu. </st><st c="5712">Ama babaannem Ayşe’nin kuru kuruya dile getirdiği bu temennilere hürmet etmedi. </st><st c="5792">Az buz değil, tamı tamına iki küçük altın kaptırmıştı. </st><st c="5847">Onu kolay kolay bırakır mıydı? </st><st c="5878">Ayşe kurşun dökecekti, yoksa babaannem ona hakkını helal etmezdi. </st><st c="5944">Ayşe’nin yüzü düştü düşmesine ama ses etmedi. </st><st c="5990">Sağanak yağmurda eve gidip alet edevatını getirdi. </st><st c="6041">Beyaz çarşaflar gerildi. </st><st c="6066">Babaannem elinde tuttuğu babamın ceketini kucağında dertop edip çarşafın altına girdi. </st><st c="6153">Kurşun, bakır kepçede eridi. </st><st c="6182">Topal Ayşe içi su dolu kabın içine kurşunu döktüğü gibi kem gözler “Caz!” etti. </st><st c="6262">Babaannem çarşafın altından hepsine verdi veriştirdi. </st><st c="6316">Topal Ayşe kurşunu eline alıp evirdi çevirdi. </st><st c="6362">Bir gök gözlünün nazarı değmişti. </st><st c="6396">Kurşunun içindeki ince ince iğneler buna delaletti. </st><st c="6448">Ah Ayten boyun devrilsin Ayten. </st><st c="6480">Babaannem iğnelerden birini kendi cebine, diğerini babamın ceketinin cebine atıp kaybolmasını bekleyecek, kurşunun suyunu da abdest aldıktan sonra kafasından aşağıya dökecekti.</st></span></p>
			<p><span><st c="6656">O cumartesi günü babaannem evde olağanüstü hal ilan etti. </st><st c="6715">Evin altı üstüne getirilecek, köşe bucak didiklenecekti. </st><st c="6772">Sağda solda kalmış muska, dua, kötü kokulu ot, bok ne bulunursa anında Topal Ayşe’ye götürülüp imha edilecekti. </st><st c="6884">Kendini ve babamı ne kadar da önemsiyordu. </st><st c="6927">O yaşımda ben bile biliyordum annemin bu işlere bulaşmayacağını. </st><st c="6992">Allah’tan korktuğu için değil, bu evdeki kimseyi umursamadığı için yapmazdı.</st></span></p>
			<p><span><st c="7068">Babaannem elinde kurşundan kalan su, abdest almaya giderken mıntıka temizliğine salondan başlamamı söyledi. </st><st c="7177">Yalandan büfeyi açtım kapattım. </st><st c="7209">Yere yatıp koltukların altına baktım. </st><st c="7247">Üçlü koltuğun minderlerini kaldırdığımda gözüme parlak bir şey çarptı. </st><st c="7318">Köşeye sıkışmış bir metal parçasıydı. </st><st c="7356">Dikkatle bakınca ne olduğunu hemen anladım. </st><st c="7400">Bu annemin geçen yaz kaybettiği safir taşlı yüzüğüydü. </st><st c="7455">İçimi tarifsiz bir mutluluk kapladı. </st><st c="7492">Demek onca zamandır buradaydı. </st><st c="7523">Annem ne kadar da aramıştı o yüzüğü. </st><st c="7560">Aramakla kalmamış evi ayağa kaldırıp herkesin tadını kaçırmıştı. </st><st c="7625">İş babaanneme kadar uzanınca, babam mesele uzamasın diye anneme yeni bir yüzük alması için para vermiş, konuyu kapatmıştı.</st></span></p>
			<p><span><st c="7747">Avucumda sıkı sıkı tuttuğum yüzükle koşarak odama kapandım ve “Bak ne buldum” diyerek yüzüğü anneme vereceğim günü hayal ettim. </st><st c="7876">O hafta boyunca babaannem evde köşe bucak büyü ararken ben de define avına çıkmışçasına annemden kalan eşyaları aramaya koyuldum. </st><st c="8006">İki günün sonunda hayli ganimet toplamayı başarmıştım. </st><st c="8061">Annemle babamın yatağının altından teki kaybolmuş bir rugan terlik, komodinin arkasında bir adet sarı saten gömlek ve çekmecenin arasına sıkışmış mis gibi annem kokan bir fular. </st><st c="8239">Ne var ki annemin bir zamanlar bu evde bizlerle yaşadığının somut kanıtı olan bu eşyalar, bir süre sonra yokluğunu daha da hissettirip burnumun direğini sızlatmaya başlamıştı. </st><st c="8415">Babamın beni holdeki aynanın karşısında, üzerimde annemden artakalan eşyalarla basması da yine burnumun direğinin sızladığı bir gece yarısına denk gelmişti.</st></span></p>
			<p><span><st c="8571">Annem gittiğinden beri babam kendinde değildi. </st><st c="8619">Sanki annem giderken babamın tıpasını çekmiş, zavallı babamın ruhu da içinden yavaşça uçup gidivermişti. </st><st c="8724">Eve geldiğinde hiçbirimizle konuşmuyor, babaannemin onun için dilimlediği üzerine kahve serpilmiş elmaları sessizce yedikten sonra camdan dışarı bakıp rakısını içiyordu. </st><st c="8894">Eğer güç bulursa yatağına gidiyor, bazen de üçlü koltuğa kıvrılıp sızıyordu. </st><st c="8971">Kendinden başka kimseye zararı yoktu. </st><st c="9009">Annemin yokluğunda bana ne sesini yükseltmiş ne de kötü bir söz söylemişti. </st><st c="9085">Zaten babam hep böyleydi. </st><st c="9111">Yaptıklarıyla değil, daha ziyade yapmadıklarıyla incitenlerdendi.</st></span></p>
			<p><span><st c="9176">Ben aynanın karşısında, elimde yanmayan bir sigara, sarı saten gömleğim ve boynumda fiyonk yaptığım fularımla suretimde annemi bulmaya çalışırken bir anda belirivermişti babam. </st><st c="9354">Sakalları uzamış, gözleri çökmüş, perperişan. </st><st c="9400">Babam, dehşet içerisinde bana bakarken, önce ağzıma götürdüğüm sigarayı indirdim aşağıya. </st><st c="9490">Daha sonra da tekini giydiğim rugan terliğe ayak uydurmak için parmak ucuna çıktığım ayağımı. </st><st c="9584">Hemen arkamda duruyordu. </st><st c="9609">Sessizdi. </st><st c="9619">Dönüştüğümüz şeyi ilk defa görmenin verdiği şaşkınlığı yaşıyorduk ikimiz de. </st><st c="9696">O gece duyduğumuz acı bizi birbirimize yakınlaştırırken kendimize yabancılaşıyorduk sanki. </st><st c="9787">Babam dizlerinin üzerine çöküp sıkı sıkı sarıldı bana. </st><st c="9842">Hıçkıra hıçkıra ağlıyordu omzumda. </st><st c="9877">Acısını oluk oluk bana akıtırken daha fazla dayanamayıp koşarak odama kaçtım. </st><st c="9955">Üzerimdeki kıyafetleri tiksinerek çıkarttığımı hatırlıyorum ama o an ne hissettiğimi hâlâ kestiremiyorum. </st><st c="10061">Annemin utanmazlığı mıydı beni utandıran? </st><st c="10103">Yoksa utanmaz anneme duyduğum özlemden mi kırılmıştı gururum?</st></span></p>
		</div>
	<div id="charCountTotal" value="10164"></div></body>
</html>
