<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>kitap-20</title>
    <meta http-equiv="Content-Type" content="text/html; charset=utf-8" />
  

</head>
  <body id="kitap" xml:lang="en-GB">
		<div>
			<p xml:lang="tr-TR"></p>
			<p id="toc_marker-17" xml:lang="tr-TR"><st c="0">Hamit Bey ve Mahdumları</st><span></span></p>
			<p><span><st c="24">Daha yol havasına yeni girmiştik ki Poyra köyü sapağına geliverdik. </st><st c="93">Toprak yoldan içeri girince radyonun sesi kısıldı, arabadaki neşeli hava yerini gergin bir sessizliğe bıraktı. </st><st c="204">Yeşil minareli caminin önüne geldiğimizde Osman arabayı durdurup yolda yürüyen bir amcaya “Selamünaleyküm” deyip Hamit Bey’in evini sordu. </st><st c="343">Ne tesadüf ki amca da oraya gidiyordu. </st><st c="382">Hamit Bey, düğün için gelen misafirlere sofra kurmuş, yemek veriyordu. </st><st c="453">Eli bol, cömert bir adamdı. </st><st c="481">Biricik oğluna ilçede anlı şanlı bir düğün yapmış ama geleneklere uygun olarak köyde üç gün üç gece eğlence tertip edip fakiri fukarayı da unutmamıştı. </st><st c="633">Amca, Hamit Bey’in ne büyük adam olduğunu anlattıkça biz küçülüyorduk Osman’la. </st><st c="713">Ne diyelim? </st><st c="725">Madem bu kadar büyüktü büyüklük de onda kalırdı inşallah. </st><st c="783">Biz nereden tanıyorduk kendisini? </st><st c="817">Gelinin arkadaşlarından mıydık yoksa? </st><st c="855">Osman lafı dolandırmadan oteldeki düğünde tanıştığımızı söyledi. </st><st c="920">Gitmeden bizi de köye davet etmiş, biz de böylesine beyefendi bir insanın davetine seve seve icabet etmiştik.</st></span></p>
			<p><span><st c="1029">Köşeyi dönüp sağa saptığımızda sıra sıra dizilmiş arabalarının arkasında durup duvarlarından sümbüller sarkan kocaman bir taş evin önüne park ettik. </st><st c="1179">Amca indikten sonra Osman bana dönüp, “Keseyi alayım” dedi. </st><st c="1239">Çantamın fermuarlı gözüne koyduğum keseyi tereddütle çıkartırken son kez baktım Osman’a.</st></span></p>
			<p><span><st c="1327">“Madem bu kadar gönlü zengin bir adam, belki de üç beş altının peşine düşmez, bırakır peşimizi” dedim. </st><st c="1431">Hem Melek de fakirdi fukaraydı. </st><st c="1463">Hamit Bey bilmeden de olsa sevap işlemiş sayılamaz mıydı?</st></span></p>
			<p><span><st c="1520">Melek de hemen bana arka çıktı. </st><st c="1553">Evet çok fukaraydı.</st></span></p>
			<p><span><st c="1572">“Ya beni polise verirlerse, onlar da burada yurda gönderirlerse?” diye başlamıştı ki Osman “Yeter!” deyip ikimizi birden susturdu. </st><st c="1704">Gidip altınları geri verecektik konu kapanmıştı. </st><st c="1753">Melek’le birlikte kös kös indik arabadan. </st><st c="1795">Tam girerken Osman’a dönüp “Ne diyeceksen söyle de ağız birliği yapalım” dedim. </st><st c="1875">Osman ikimizi birden süzüp “Ağzınızı açmayın yeter” dedikten sonra cebine koyduğu altın kesesiyle beraber avludan içeri girdi. </st><st c="2002">Tabii biz de peşinden.</st></span></p>
			<p><span><st c="2024">Kare, dikdörtgen, yuvarlak masalar ayrı ayrı köşelere kurulmuşlar. </st><st c="2092">Sandalyeler grup grup; ahşabı, plastiği, kadife minderlisi. </st><st c="2152">Konu komşu neyi varsa getirmiş Hamit Bey’in sofrasına. </st><st c="2207">Çünkü gelenler sadece Hamit Bey’in değil, bütün köyün misafiri. </st><st c="2271">En güzel kıyafetler giyilmiş oturulmuş sofraya. </st><st c="2319">Yeni gelinlerin kollarında sıra sıra bilezikler, gerdanlarında zincirler, kolyeler. </st><st c="2403">Süsten püsten değil, Allah muhafaza falancanın damadı sıkışmış da gelinin altınlarını satmış demesinler diye. </st><st c="2513">Yani bütün bu şatafat gösterişten ziyade, kocalarını ezdirmemek, afiyette olduklarını göstermek niyetiyle.</st></span></p>
			<p><span><st c="2619">Biz ne yapacağımızı şaşırmış halde kapının ağzında dikilmişken Hamit Bey olduğunu görür görmez anladığım beyaz saçlı yaşlı adam, arabaya aldığımız amcayı bir köşeye oturttuktan sonra gülümseyerek bize doğru geldi. </st><st c="2834">Boyu uzundu, muhakkak gençliğinde bundan birkaç santim daha tepeden bakıyordu etrafına. </st><st c="2922">Sakız beyazı bol gömleği geniş omuzlarını daha geniş göstermişti. </st><st c="2988">Üzerinde jilet gibi ütülenmiş laci pantolonu ve yeleğiyle çok şık gözüküyordu. </st><st c="3067">Hakikaten de amcanın anlattığı kadar vardı Hamit Bey, çevresine güven veren, koruyup kollayan bir enerji saçıyordu etrafına. </st><st c="3192">Melek de ağzı açık büyülenmiş gibi adama bakıyordu. </st><st c="3244">Muhtemelen onun da aklından benimle aynı şey geçiyordu. </st><st c="3300">Sefil hayatlarımızda böylesine bir Hamit Bey olsaydı başımızda, biz üç sünepeye yeter de artardı vallahi.</st></span></p>
			<p><span><st c="3405">“Hoş geldiniz gençler. </st><st c="3429">Ben Taylan’ın babası Hamit. </st><st c="3457">Sofraya buyurun dikilmeyin öyle ayakta.”</st></span></p>
			<p><span><st c="3497">“Merhaba Hamit Bey. </st><st c="3518">Ben Osman, eşim Ahu ve yeğenim Melek.”</st></span><span></span></p>
			<p><span><st c="3556">Ağzımızı açmamaya tembihliydik, Melek’le sadece gülümseyip tokalaşmakla yetindik. </st><st c="3639">O sırada “Melek!” diye bağıran Bilgesu’nun sesi duyuldu. </st><st c="3696">Kan ter içerisinde bize koşarken babası da gülümseyerek peşi sıra onu takip ediyordu. </st><st c="3782">Bilgesu’nun babası Fahri Bey nazik adamdı. </st><st c="3825">Şaşkın bakışlarından neden geldiğimizi merak ettiği açıktı ama yine de “Ne demeye geldiniz?” diye sormadı. </st><st c="3932">Bilgesu Melek’i oynamak için içeri davet etti. </st><st c="3979">Melek’i eve sokmak, tilkiyi tavuk kümesine sokmakla eşdeğerdi. </st><st c="4042">Küçük elini nasıl avuçlayıp sıktıysam Melek “Siz oynayın ben sonra gelirim” dedi. </st><st c="4124">Oğlu Taylan ve gelin hanım Antalya’ya balayına gitmişlerdi ama onca yol gelen misafirleri yedirip içirmeden göndermek yakışık almazdı. </st><st c="4259">Hoşbeşin ardından Hamit Bey bizi çekyatta oturmuş, karşısındaki 37 ekran televizyona boş gözlerle bakan karısının yanına oturttu. </st><st c="4389">“Hayriye Hanım, bak Taylan’ın arkadaşları da gelmiş” dedi. </st><st c="4448">Üzerinde çiçekli bir entari, ayağında düz deri terlikleriyle oturan beyaz saçlı yaşlı kadın koca bir boşluktan ibaret gözlerini bize bir an diktikten sonra gerisingeriye televizyona çevirdi bakışlarını. </st><st c="4651">Hamit Bey biraz buruk bir gülümsemeyle bize dönüp “Kusura bakmayın, demans dedi doktor. </st><st c="4739">Bütün gün öyle televizyona bakıyor” dedikten sonra sevgiyle karısına bakıp “Buna da şükür onun gölgesi hepimize yeter” dedi. </st><st c="4864">Evin kıdemli gelinlerinden biri şıkır şıkır bilezikleriyle “Hoş geldiniz” diyerek doldurduğu tabakları önümüze koydu. </st><st c="4982">Çerkeztavuğu, börekler, zeytinyağlı sarmalar. </st><st c="5028">Ben çatalımın ucuyla çerkeztavuğundan bir lokma ağzıma atmıştım ki Osman Hamit Bey ve Fahri Bey’e dönerek “Mümkünse sakin bir köşede özel olarak görüşebilir miyiz?” diye sordu. </st><st c="5205">Hamit Bey tartarak baktı Osman’a, ne de olsa eski topraktı. </st><st c="5265">Bence o an Osman’ın oğlunun arkadaşı olmadığını anladı. </st><st c="5321">Yine de nezaketini bozmadan “Tabii buyurun” diyerek onu ilerideki çardağın altına doğru götürdü. </st><st c="5418">Osman mahcup bir edayla Hamit Bey’in arkasına takılıp giderken arkasına dönüp bize baktı. </st><st c="5508">Çerkeztavuğunun içindeki iri ceviz tanesi boğazıma takıldı. </st><st c="5568">Ben öksürürken şıkır şıkır gelin elinde bir bardak suyu bana uzatarak “Helal” dedi. </st><st c="5652">Acaba Hamit Bey de hakkını helal eder miydi? </st><st c="5697">Gözüm Osman’da koca bir yudum su alıp rahatladım. </st><st c="5747">Hamit Bey çardaktan birilerine seslenip üç çay istedi. </st><st c="5802">Hâlâ ne kadar da misafirperverdi. </st><st c="5836">Gözümde yaşlar gelin hanıma bakıp “Kusura bakmayın ceviz boğazıma takıldı” dedim. </st><st c="5918">Demez olaydım gelin hanım aldı sazı eline başladı çerkeztavuğunun tarifini vermeye. </st><st c="6002">Çerkeztavuğunun cevizi önce havanda ezilecek, yağı çıkacaktı ama bir kısmı da iri taneli kalacak, dişe dokunacaktı. </st><st c="6118">Benimse gözüm Osman’daydı. </st><st c="6145">Utana sıkıla Hamit Bey’e ve Bilgesu’nun babasına bir şeyler söylüyordu. </st><st c="6217">Osman cebinden keseyi çıkartıp Hamit Bey’e doğru uzattı. </st><st c="6274">Hamit Bey keseyi alıp bizden yana baktı. </st><st c="6315">Gözümü kaçırıp başımı, tavukları nasıl dittiğini anlatan geline çevirdim yine. </st><st c="6394">Bir iki saniye sonra kaçamak gözlerle çardağa baktım. </st><st c="6448">Hamit Bey keseyi usulca cebine koyup ayağa kalktı. </st><st c="6499">Babacan bir tavırla başı önde sıkkın bir ifadeyle sedirde oturan Osman’ın omzunu sıvazladı. </st><st c="6591">Ardından yine bize baktı. </st><st c="6617">Bu sefer kaçırmadım gözlerimi, o da bana bakıp gözlerini yumup gülümsedi. </st><st c="6691">Az sonra hep beraber yanımıza geldiler. </st><st c="6731">Hamit Bey gelince kalkmaya yeltendim ama o “Kalkma kızım kalkma” diyerek yanımda oturan Melek’e bakıp, “Hadi bak bakalım Bilgesu ne yapıyormuş?” diyerek Melek’i uzaklaştırıp yanıma oturdu. </st><st c="6920">Melek, tereddütle Bilgesu’ya doğru yürürken bana tedirgin bir bakış attı. </st><st c="6994">Ben de gitmesi için başımla işaret ettim. </st><st c="7036">Osman, hemen karşımdaki sandalyeye geçti. </st><st c="7078">Mahcup bir ifadeyle, “Merak etme Ahu her şeyi anlattım” dedi.</st></span></p>
			<p><span><st c="7139">Ne anlattığını anlamasam da işe yaramış, Hamit Bey söylediklerini anlayışla karşılamıştı. </st><st c="7230">Yaşlı adam, babacan bir tavırla dizimin üzerine koyduğum elime pat pat vurdu.</st></span></p>
			<p><span><st c="7307">“Başın sağ olsun kızım. </st><st c="7332">Kardeş acısı zordur.”</st></span></p>
			<p><span><st c="7353">Demek kardeşim ölmüştü? </st><st c="7378">Hamit Bey gülümseyerek devam etti.</st></span><span></span></p>
			<p><span><st c="7412">“Çocuğun da üstüne fazla gitmeyin yapmış bir hata. </st><st c="7464">Bu yaşta hem anayı hem babayı toprağa vermek kolay mı?”</st></span></p>
			<p><span><st c="7519">Melek hem anayı hem de babayı kaybettiğine göre kuvvetle muhtemel trafik kazası geçirmiş olmalıydılar. </st><st c="7623">Belki de sobadan ya da doğalgazdan zehirlenmişlerdi. </st><st c="7676">Acaba kız kardeşim mi erkek kardeşim miydi Hakk’ın rahmetine kavuşan? </st><st c="7746">Osman’ın tembihlediği üzere başımı öne eğip sadece “Anlayışınız için teşekkür ederiz” dedim. </st><st c="7839">Hamit Bey, pek oralı olmadan ileride kızlarla gönülsüzce ip atlayan Melek’e baktı.</st></span></p>
			<p><span><st c="7921">“Kanadı kırık bir kuş. </st><st c="7945">Kim bilir ne fırtınalar kopuyor içinde sabinin...” diyerek başını usulca sağa sola salladı. </st><st c="8037">Ne kadar da iyi niyetli bir beyefendiydi. </st><st c="8079">Nerden bilecek o sabinin fırtınanın ta kendisi olduğunu, geçtiği her yeri kasıp kavurduğunu?</st></span></p>
			<p><span><st c="8171">Hep birlikte dertli dertli Melek’i izlerken masanın başından bir akordeon sesi yükseldi. </st><st c="8261">Hemen ardından da yirmilerinde bir kız ve bir erkek bahçenin ortasında dansa kalktı. </st><st c="8346">Genç adam bej keten ceketini itinayla sandalyeye astı. </st><st c="8401">Kızın üzerinde de etekleri uçuşan, pembe çiçekli baharı andıran bir elbise vardı. </st><st c="8483">Diğer gençler onların etrafında toplandı. </st><st c="8525">Şimdi akordeona eşlik eden bir de mızıka sesi duyuluyordu. </st><st c="8584">Çocuklar oyunu, yetişkinler de çatalı bıçağı bırakırken, yüzlerde tatlı birer tebessüm peyda oldu. </st><st c="8683">Utana sıkıla geldiğimiz bu Çerkez köyünde kendimizi bir rüyanın ortasında buluvermiştik aniden. </st><st c="8779">Uzun boylu, kumral genç adam koruyup kollayıcı bir tavırla kollarını açarak, çiftleşmek isteyen tropikal kuşlar gibi kızın etrafında tüm hünerlerini sergilerken, genç kız da ürkek, utangaç ama büyüleyen bir zarafetle nazlı nazlı süzülüyordu bahçenin ortasında. </st><st c="9040">Akordeonun sesi ve icra edilen dansın güzelliği kendimden geçirmişti beni. </st><st c="9115">Ben dansın büyüsüne kapılmışken Osman masanın altındaki elimi tutup sıkı sıkıya kavradı. </st><st c="9204">Kafamı çevirip gözlerinin içine baktım. </st><st c="9244">Sevgiyle bakıyordu bana. </st><st c="9269">O an, ona sıkı sıkı sarılıp, günlerce gecelerce oturduğumuz bu masaya demir atmak istedim. </st><st c="9360">Bu köyde yaşamak, sabah erkenden kalkıp cezveye iki yumurta koyup kaynatmak, Osman’ı işe yollayıp evin camından yorganı yastığı sarkıtıp havalandırmak, akşamın yemeği tıkır tıkır ocakta kaynarken kendi yağımızda mutlu mesut kavrulmak. </st><st c="9595">Bu hayale hiç de yabancılık çekmedim. </st><st c="9633">Tıpkı kocası ve çocuğuyla Antalya’ya tatile giden kadını, kardeşini elim bir kazada kaybeden kardeşi oynarken çekmediğim gibi. </st><st c="9760">Parmaklarımı açıp ellerimi ellerine kenetledim. </st><st c="9808">Başparmağıyla usul usul okşadı elimin üzerini. </st><st c="9855">Efsunlu bir şey vardı bu dansta, üzerine bastığımız toprakta. </st><st c="9917">Ne güzel de aşka gelmiştik. </st><st c="9945">Sanki sepya bir fotoğrafın sarımtırak renkleri arasında ölümsüzleşmiştik.</st></span></p>
			<p><span><st c="10018">Büyülenmişçesine genç çiftin dansını izlerken Hamit Bey’in gölgesi yeter dediği sevgili eşi Hayriye Hanım’ın öksürük kriziyle hayallerimden sıyrılıp bahçeye döndüm. </st><st c="10184">Hemen bir bardağa su koyup uzattım ama Hayriye Hanım bardakla ne yapacağını bilemeden öksürmeye devam etti. </st><st c="10292">Allah’tan gelin hanım imdadıma yetişti de kadına suyu içirip öksürük krizine bir son verdi. </st><st c="10384">Hayriye Hanım ise sanki beş dakika önce gözleri yuvalarından çıkarcasına öksüren o değilmiş gibi aynı sükûnetle televizyon izlemeye devam etti. </st><st c="10528">Ne de güzel unutuyordu her şeyi. </st><st c="10561">Eğer onun da unutmak istedikleri benim gibi hatırlamak için gayret ettiklerinden fazlaysa şayet, şanslı bile sayılırdı. </st><st c="10681">Artısını eksisini tarttığımda üç beş güzel anımı seve seve feda edebilirdim canımı yakanların yanında. </st><st c="10784">Ne büyük lanetti geçmişi düşünüp derdine yanmak ve geleceği hayal ederek endişe duymak.</st></span></p>
			<p><span><st c="10871">Misal şimdi bunca güzelliğin arasında, bu huzurlu ortamda yine nereden düşmüştüm kendi karanlık çukuruma? </st><st c="10978">Kim bilir hangi koku, hangi görüntü, hangi ses beynimin içinden dolanıp bana yine onları hatırlatmıştı. </st><st c="11082">Üzerinde ekru renkli ipek gömleği sigarasını tüttüren şu kadın mı? </st><st c="11149">Yoksa karşımda oturan adamın cebinden çıkartıp sürdüğü tütün kolonyası mı? </st><st c="11224">Belki de gözü masada efkârlı efkârlı rakısını içen orta yaşlı adamdı? </st><st c="11294">Şimdi ne âlemi vardı hatırlamanın annemi, babaannemi ve babamı? </st><st c="11358">Yetersiz, perişan, zavallı babamı.</st></span></p>
		</div>
	<div id="charCountTotal" value="11392"></div></body>
</html>
