<html xmlns="http://www.w3.org/1999/xhtml">
	<head>
		<title>17_Kedinin_Oyunu-5</title>
		<link href="css/17_Kedinin_Oyunu.css" rel="stylesheet" type="text/css"/>
	</head>
	<body id="x17_Kedinin_Oyunu" xml:lang="tr-TR">
		<div>
			<p class="BASLIK01" id="toc_marker-5">ESKİCİ İLE ZENGİN</p>
			<p class="govde-metin">Ülkenin birinde, neşeli bir eskici varmış. Eskici, sabahtan akşama kadar türkü söyleyerek ayakkabı tamir edermiş. Onu ayakkabı tamir ederken seyredenlerin içi açılırmış. Türküsünü dinleyenlerin üzüntüsü, sıkıntısı dağılırmış. İpleri delikten geçirir,  ayakkabıları keyifle tamir edermiş. Günlerini, hâline şükrederek geçiren eskicinin bir komşusu varmış. Komşusu, eskicinin tersine asık suratlı, keyifsiz, sinirli ama zengin bir adammış.</p>
			<div class="Object-Style-1-copy frame-4">
				<img alt="25_Eskici.tif" class="frame-3" src="image/25_Eskici_fmt.jpeg"/>
			</div>
			<p class="govde-metin"> </p>
			<p class="govde-metin">Bu zengin adamı bir kez olsun gülerken gören olmamış. Gün boyu, para kazanmak için çalışıp dururmuş.  Sabaha kadar, malına zarar gelecek korkusuyla nöbet tutarmış. Zavallı zengin adam, her akşam:</p>
			<p class="govde-metin">–  Allah’ın işine bak! Param çok ama huzurum yok. Neden çarşı pazarda yiyecek, giyecek satılır da uyku satılmaz, diye düşünürmüş.</p>
			<p class="govde-metin"> Bir gün yine uykusuz geçen bir gecenin sabahında dükkânını açmış. Yan taraftaki eskicinin neşeyle türkü söyleyişine kulak vermiş. Kendi kendine:</p>
			<p class="govde-metin">–  O, yoksul bir adam. Buna rağmen niçin bu kadar mutlu olduğunu bir türlü anlamıyorum, demiş. Daha sonra eskicinin yanına gitmiş. Eskici, yine türkü söyleyerek ayakkabıları tamir ediyormuş.</p>
			<p class="govde-metin">Zengin adam, eskiciye:</p>
			<p class="govde-metin">– Görüyorum da oldukça mutlusun! Bu kadar yoksulluğa rağmen nasıl oluyor da keyifle türkü söylüyorsun, diye sormuş.</p>
			<p class="govde-metin"> Eskici, gülümseyerek:</p>
			<p class="govde-metin">– Mutlu olmak için zengin olmak mı gerekiyor? Öyle olsaydı sizin her sabah türkü söylemeniz gerekmez miydi, demiş. Zengin adam, eskiciye verecek bir cevap bulamamış:</p>
			<p class="govde-metin">– Haklısınız.  Ben zengin bir adamım,  ben mutlu olmalıyım ve mutluluk türküsü  söylemeliyim. Ama bunların hiçbirini yapamıyorum. Peki, sizin yıllık kazancınız ne kadar, diye sormuş.</p>
			<div class="Object-Style-1-copy frame-4">
				<img alt="26_Eskici.tif" class="frame-3" src="image/26_Eskici_fmt.jpeg"/>
			</div>
			<p class="govde-metin"> </p>
			<p class="govde-metin">Eskici, gülmüş:</p>
			<p class="govde-metin">– Yıllık kazancımı nereden bileyim! Ben yıllık bütçe yapmam, bir günün hesabını diğer güne karıştırmam. Her yeni gün, kendi kazancını getirir, demiş.</p>
			<p class="govde-metin">Zengin adam, hayretle:</p>
			<p class="govde-metin">–  Peki o zaman, günlük kazancınız ne kadar, diye sormuş.</p>
			<p class="govde-metin">Eskici:</p>
			<p class="govde-metin">–  Günlük kazancım değişir. Dün çok kazandım, belki yarın az kazanırım. Her gün iş olursa kazancım fena olmaz. Fakat hiç iş yapamadığım günler de oluyor. Boş oturunca boğazımdan bir iki lokma kuru ekmek ancak geçiyor. İş olmayınca para da kazanılmıyor, demiş.</p>
			<p class="govde-metin">Zengin adam:</p>
			<p class="govde-metin">–  Dur, sana bir iyilik yapayım. Sana yüz altın vereyim, onları bir yere sakla. Bayramlarda, ihtiyacın olduğunda harcarsın, demiş.</p>
			<p class="govde-metin">Eskici, zengin adamın elindeki para kesesine bakakalmış. Rüyasında bile bu kadar çok parayı bir arada görmemiş.</p>
			<p class="govde-metin">  – Bu para benim yedi sülaleme yeter. Sana çok teşekkür ederim, demiş.</p>
			<p class="govde-metin">  Zengin adam, geldiği gibi eskicinin yanından ayrılınca eskiciyi bir telaş almış. Bu kadar çok parayı nereye saklayacağını düşünmeye başlamış. Aklına evinin bodrum katındaki depo gelmiş. Hemen eve gitmiş, paraları oraya  gömmüş.</p>
			<div class="Object-Style-1-copy frame-4">
				<img alt="27_Eskici.tif" class="frame-3" src="image/27_Eskici_fmt.jpeg"/>
			</div>
			<p class="govde-metin"> </p>
			<p class="govde-metin"> Eskici, aslında farkında değilmiş ama huzurunu da paralarla beraber depoya gömmüş. Artık sıkıntısından ne türkü söyleyebiliyor ne de iş yapabiliyormuş. Eve gitse çalışamıyor, çalışmaya gitse aklı evdeki paralarda kalıyormuş.</p>
			<p class="govde-metin"> Artık geceleri rahat bir şekilde uyuyamıyormuş. “Ya bir gelen olursa, paraları alırsa!” diye bekliyormuş. “Hırsızlar ha şimdi ha sonra gelecek!” diye endişeleniyormuş.</p>
			<p class="govde-metin"> Eskici, sonunda uykusuz geçen gecelerden, huzursuz geçen günlerden bıkmış. Soluğu zengin adamın konağında almış:</p>
			<p class="govde-metin">– Aman efendim, şu altınlarınızı alın! Uykumu, huzurumu ve türkülerimi bana geri verin. Azıcık aşım, kaygısız başım olsun. Hesabını veremeyeceğim kazancın ne yararı var. Huzurum olmadan parayı, zenginliği ne yapayım. Günlük kazanırım, günlük harcarım, demiş. Zengin adama acıyarak dükkânının yolunu tutmuş.</p>
		</div>
	</body>
</html>