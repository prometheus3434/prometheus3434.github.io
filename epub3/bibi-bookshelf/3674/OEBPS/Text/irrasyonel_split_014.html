<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12">10 kanıtları göz ardı etmek</h1>

  <p class="normal1">İnsanlar bir kere karar aldılar mı, kararlarının yanlış olduğuna dair çok güçlü kanıtlarla karşılaşsalar bile kararlarını değiştirmeyi hiç istemezler. Örnek olarak, en azından kısmen, tutum değiştirmeyi ve aksi yöndeki kanıtları hesaba katmayı reddetmekten kaynaklanmış, hayli bilindik bir denizcilik faciası gösterilebilir. Pearl Harbor Baskını’na yol açan olaylara dair aşağıdaki tasvirler büyük ölçüde Janis ve Mann’den alınmıştır. 1941 yazında, Amerikan Pasifik Filosu Komutanı Kimmel, Washington’dan, Japonya saldırısı ihtimaline dair pek çok uyarı almıştı. Adamları tam olarak hazır olmadığından, bir eğitim programı başlatmış, ancak tehlikenin vardiya izinlerini durduracak kadar yakın olduğunu düşünmemişti. Sonuç olarak, hafta sonları Pearl Harbor Limanı’nda demirlemiş altmış Amerikan savaş gemisi oluyor ve Hawai’deki havaalanlarında sıra sıra dizili uçaklar duruyordu.</p>

  <p class="normal1">Görünüşe bakılırsa Kimmel, uzun vadeli bir eğitim stratejisi izlemeye kararlıydı ve denizcileri kırmızı alarma geçirmek bu eğitime engel teşkil edecekti. 24 Kasım’da Donanma Komutanlığı tarafından, “Filipinler ya da Guam’a saldırı da dahil olmak üzere tüm bölgelere ani bir saldırı olabileceği”ne karşı uyarıldı. Adamlarıyla bir toplantı yaptı ve muhtemelen itaat, uyma ve üstü memnun etme arzusunun birleşmesi sonucunda, ekip, amiralin şüphelerini yatıştırdı. Adamlardan biri, Washington’dan gelen mesajda Pearl Harbor’dan bahsedilmediğine, bu yüzden de risk olmadığına dikkat çekti. Mesajda “tüm bölgelere” saldırıdan bahsediliyor olmasına rağmen, toplantı, harekete geçmeye gerek olmadığı sonucuyla sona erdi. Kimmel, besbelli, kanıta karşı mevcut inançlarını savunuyordu. Muğlâk olduğunu düşünseydi, Washington’dan mesajın netleştirilmesini isterdi. Dahası, hatalı bir şekilde, uçaksavarları komuta eden kuvvetlerin kırmızı alarmda olduğunu varsaymıştı. Bir telefon açıp varsayımının doğru olup olmadığını kontrol edebilirdi, ancak bunu yapmadı. Janis’e göre, hatalı olduğunu ve Pearl Harbor’a saldırı olabileceğini kabul etmek istememesi, amirali bu tutuma sürüklemişti.</p>

  <p class="normal1">27 Kasım’da ve 3 Aralık’ta saldırıya ilişkin başka uyarılar da gelmiştir. Aralık ayında yapılan uyarı, Amerikan kriptocularının, Japonlar’a ait ve tüm elçiliklere “gizli kodlarının çoğunu” imha etmelerini emreden bir mesajın şifresini çözdüklerini bildiriyordu. Kimmel ve adamları, mesajı inançlarına uyacak şekilde yorumlamalarını sağlayan bir açıkgözlülükle “çoğu” sözcüğünü yakalamışlardı: Japonya, Amerika ile savaşa giriyor olsaydı, şüphesiz elçiliklerine “tüm gizli kodları” imha etme talimatı verirdi.</p>

  <p class="normal1">Pearl Harbor Baskını’ndan önceki gün, yani 6 Aralık’ta bir saldırının yakın olduğuna dair başka kanıtlar da vardı. Kimmel’e, Pasifik adalarına dair tüm gizli belgelerin imha edilmesine dair acil durum emri gelmişti. Dahası, istihbarat subayı, günlerdir radyo sinyalleri alınamadığından, Japon uçak gemilerinin konumlarının bilinmediğini bildirmişti. Bu bilgi Kimmel’i Japonlar’ın saldırıya geçmek üzere olduklarına ikna etmişti; soru, nereye saldıracaklarıydı. Emrindeki subaylar yine, Asya’daki operasyonlardan dolayı Japonlar’ın Pearl Harbor’a saldıracak yeterli güçleri kalmadığını öne sürerek, şüphelerini dağıtıp Kimmel’i rahatlattılar.</p>

  <p class="normal1">Japonlar’ın saldırısından beş saat önce, iki Amerikan mayın tarama gemisi, Pearl Harbor’ın hemen dışında, Japonlar’a ait olduğunu düşündükleri bir denizaltı gördüler. Kırmızı alarm olmadığından durum bildirilmedi, oysa saldırıdan bir saat önce, bir Japon denizaltısı liman girişinin yakınında görüldü. Nöbetçi subay, durumu ulaşabildiği, ilgili tüm subaylara bildirdi ve mesaj Amiral Kimmel’a ulaştı. Amiral, hemen hareket geçmek yerine, denizaltının gerçekten de Japonlar’a ait olup olmadığına dair teyit beklemeye karar verdi. Sonrasında Amerikan filosu büyük kayıplar verdi. Amiral Kimmel ise askeri mahkemede yargılandı ve rütbesi indirildi.</p>

  <p class="normal1">Kimmel kırmızı alarma geçmiş olsaydı, filosunun büyük kısmını neredeyse kesinlikle kurtarmış olurdu. Tam radar takibi yapılıyor olsaydı, Japon uçakları vaktinde görülebilir, önlem alınabilir, ayrıca denizaltılarla ilgili çok daha hızlı bir şekilde bilgi alınabilirdi. Üstelik, uçaksavarlar tetikte olur ve filo tüm hafta sonu boyunca Pearl Harbor’da açık hedef gibi beklemezdi. Kimmel’in, kırmızı alarma geçmemek için nedenleri olduğunu belirtmemiz gerek. Havadan keşif, zaten az olan yakıtlarını tüketebilirdi ve eğitim programı aksayabilirdi. Yine de tam uçaksavar ve radar alarmı, limandaki gemilerin biraz azaltılması, vardiya izinlerinin iptal edilmesi ve Japonlar’la ilgili tüm haberlerin karargâha derhal bildirilmesi gibi önlemler alınabilirdi. Janis ve Mann, Kimmel’ın bir tehdidi göz ardı ediyor olma ihtimalinin kendisinde yarattığı kaygıyla hiçbir şey yapmamak ya da kırmızı alarma geçmek gibi iki aşırı alternatife takılıp kaldığını öne sürmektedir. Daha önce de gördüğümüz gibi, stres altındayken esneklikten tümüyle yoksun düşünme biçimleri ortaya çıkabilir.</p>

  <p class="normal1">Görüşlerden vazgeçme isteksizliğine tüm meslek gruplarında rastlanır. Hatalı oldukları belliyken bile doktorların teşhislerini değiştirememelerine yol açar; içişleri bakanlığı yetkilileri, hüküm giymiş masum insanların davalarını tekrar gözden geçirmeyi yıllarca reddettiklerinden dolayı inanılmaz haksızlıklara yol açar; bilim insanlarının, yanlış olduğu kanıtlanmış kuramlara takılıp kalmalarına neden olur –Nobel Ödülü kazanan Linus Palling bile, aleyhte kanıtlar bulunmasına aldırmadan, yüksek dozda C vitamininin gripten kansere her hastalığa şifa olabileceği yönündeki inancında uzun süre ısrar etmiştir– ve görmüş olduğumuz gibi, çoğu yönetici de kısmen bu yüzden yeni kararlar almak yerine eski alışkanlıkları sürdürür.</p>

  <p class="normal1">Yöneticilerin görüşlerini değiştirmeye dair isteksizlikleri, kendi deneyimlerimden bir örnekle gösterilebilir. Hayli gençken, ünlü bir cin markası üzerine klasik bir motivasyon araştırması yapmıştım. Şişe ve etikete dair tepkilerini almak ve ürünün “marka imajı”ını belirlemek için Britanya’nın pek çok bölgesinden kişilerle görüştüm. Şirketten, iri yarı ve açık sözlü İskoç genel müdürün de bulunduğu bir gruba sonuçlarıma dair bir sunum yaptım. Ne zaman katıldığı bir şey söylesem genel müdür arkadaşlarına dönüyor ve r’leri bastıra bastıra, “Dr. Sutherland çok akıllı bir adam. Kesinlikle haklı,” diyordu. Lakin bulgularım görüşleriyle uyumlu değilse, tepkisi, “Saçmalık, düpedüz saçmalık,” oluyordu. Adamın umursamazlığını düşününce, araştırmayı hiç yapmasam da olurmuş. Ürettikleri cine dair görüşlerinin, muhtemelen satış yapmaya çalıştığı, cin alan kitle tarafından paylaşılmayabileceğini anlayamıyor gibiydi. Kısacası, kanıt ne olursa olsun, kendi inançlarına sıkı sıkı sarılmaya kararlıydı.</p>

  <p class="normal1">Sonraki kısımda, insanların, yanlış olduğu gösterildiğinde bile inançlarına böyle sıkıca sarılmalarının nedenlerinden bahsedeceğim. Bu eğilim öyle yaygındır ki, duyma ya da görme biçimimiz etkileyebilir. Örneğin, aşağıdaki üç satırda yer alan sözcüklere bakın.</p>

  <p class="ortayazi">PARIS<br class="chapter" />
  IN THE<br class="chapter" />
  THE SPRING</p>

  <p class="normal1">Pek çok okur yanlışı ilk başta fark etmeyecektir. Zira insanlar İngilizce bir ifadede arka arkaya iki “the” olmasını beklemez ve yanlışlıkla “Paris in the spring,” diye okurlar.</p>

  <p class="normal1">Bu noktada, bilinçsiz bir şekilde önceki bilgilerimize takılıp kalmaktayız. Fakat bu örnekle burada daha fazla ilgilenmemize gerek yok, zira irrasyonellik algıda değil, yalnızca bilinçli düşüncelerde ya da istemli hareketlerde görülür. İnsanların görüşlerini değiştirmeye böylesine isteksiz olmalarının nedeninin yalnızca hatalı olmayı sevmemeleri olduğu düşünülebilir. Özür dilemek güçtür ve kişinin, yanlış bir inanca kapılmış olduğunu kendine itiraf etmesi bile özsaygısını düşürebilir. Pek çok kişi, bilhassa da politikacılar, hatalı olduklarını kabul etmek yerine, geçiştirmeyi ve ne kadar kötü olursa olsun destekleyici savlar bulmayı yeğlerler. Bu etkili bir faktördür, ancak kişinin görüşlerini değiştirmemesinin, ikisine bu bölümde değineceğim pek çok gizli nedeni vardır. İlk olarak, fikir sahibi bir kişi, fikrini çürütebilecek bir kanıtı göz ardı etmek için, özsaygı ya da itibarın işin içinde olmadığı durumlarda bile, genellikle inanılmaz şeyler yapar. İkincisi, insanlar kendi tutumlarına karşı kanıtlar bulduklarında, bu kanıtlara inanmayı reddederler.</p>

  <p class="normal1">Şu sayı dizisine bir bakın: 2, 4, 6. Belirli bir kuralı izliyor ve kuralın ne olduğunu bulmanız gerekiyor. Üç sayıdan oluşan başka diziler seçmenize izin veriliyor ve her birinin kurala uyup uymadığı size söyleniyor. Emin olur olmaz kuralı bildirmeniz isteniyor, sonrasında doğru bulup bulmadığınız söylenecek. Söylediğiniz kural yanlışsa, doğrusunu bulana dek, sınama amacıyla üçlü sayı grupları seçmeye devam edeceksiniz.</p>

  <p class="normal1">Bu görevle karşılaştıklarında çoğu kişi ilk dizi olarak, 14, 16, 18 gibi bir şey seçer; kendilerine doğru olduğu söylenince de, 100, 102, 104 gibi başka pek çok dizi seçerler. Muhtemelen, kuralın “ardışık çift sayılar” olduğunu düşünerek başlarlar. Seçmiş oldukları tüm örnekler buna uyduğundan, sonunda kuralın bu olduğunu bildirir, ancak yanlış olduğunu öğrenirler. Biraz kafa patlattıktan sonra, “İkişer ikişer artan herhangi üç sayı” gibi başka bir kuralı denemeye karar verebilirler. Örneğin 15, 17, 19’u seçerler ve bu dizinin de kurala uyduğunu öğrenirler. Benzer diziler seçip tasdik aldıktan sonra, bu kez doğru kuralı bulduklarını düşünür, söyler, ancak yine yanlış olduklarını öğrenirler. “İkişer ikişer artan ya da azalan sayılardan oluşan bir dizi” gibi pek çok farklı kural deneyebilirler. Bunu 11, 9, 7’yle denerler ve onlara söz konusu dizinin kurala uymadığı söylenir. Yalnızca birkaç kişi sonunda doğru kuralı bulabilir, çoğu kişi ise asla bulamaz. Kural, “artan herhangi üç sayı”dır –2, 90, 100; 1, 2, 3 ya da 1, 4, 1000 buna örnektir.</p>

  <p class="normal1">Bu basit kuralı bulmak neden bu kadar güçtür? Temel neden, insanların mevcut önermelerinin doğru olduğunu kanıtlamaya çalışmalarıdır –yalnızca önermelerine uyan örnekler seçerek deneme yapar ve uymayan örneklere bakmazlar. Filozof Karl Popper’ın da belirttiği gibi, hiçbir genel önerme asla tamamen doğrulanamaz – istisnai bir örnekle her zaman karşılaşılabilir. En ünlü örneklerin birinden bahsettik: Avustralya’da siyah kuğuların bulunmasıyla, “Tüm kuğular beyazdır,” genellemesinin yanlış olduğu ortaya çıkmıştır.</p>

  <p class="normal1">O halde bir kuralı doğrulamak için kişinin kuralın yanlış olduğunu kanıtlamaya çalışması gerekir, ancak insanlar böyle yapmazlar. Bu çok önemli bir noktadır ve pek çok bilim insanınca pek anlaşılmamıştır. Zira ne kadar örnek incelersek inceleyelim, bir noktada kurala istisna teşkil edecek bir örnekle karşılaşabiliriz. “Ofisimdeki tüm sandalyeler siyahtır,” gibi, tümü incelenebilecek, sınırlı sayıda öğe bulunan sıradan bir durum dışında hiçbir önerme mantıksal bir kanıtlamaya fazla elverişli değildir. Genel bir önerme asla kanıtlanamaz olsa da, geçerliliğine biraz inanabiliriz, ancak inanç miktarımızın önermeyi çürütme çabamızın büyüklüğüne dayanması gerekir. Verdiğimiz örnekte, “ikişer ikişer artan üç sayı” şeklindeki kuralı çürütmek için, deneklerin seçmiş olduğu türden diziler pek faydalı olmaz; 8, 11, 17 gibi, kurala uygun çıktığı takdirde önermemizin yanlış olduğunu gösterecek üçlüler seçmemiz gerekir.</p>

  <p class="normal1">Mevcut kurallarının yanlış olduğu söylenen pek çok deneğin, kuralı değil yalnızca ifade tarzlarını biraz değiştiriyor olmaları, yanlış bir önermeyi ortadan kaldırmanın güçlüğünü göstermektedir. Bir keresinde problemi Britanya’nın en ünlü biyologlarından birine sormuştum. Kendisi, kuralın “aynı miktarda artan herhangi üç sayı” olduğunu öne sürmüştü. Yanıldığı söylenince, “O zaman, son sayıdan başlayarak aynı miktarda azalan üç sayı olsa gerek,” dedi. Bu, elbette ilk söylediği kuralla aynıdır. Bazı denekler, kuralı çürüten üçlüler seçtikten sonra, aynı yanlış kuralı yaklaşık dört kere daha yeniden öne sürmüşlerdir. Burada değindiğimiz ikinci hatayı yapıyorlar ve çelişen kanıtın varlığını ya da anlamını inkâr ediyorlardı.</p>

  <p class="normal1">Önceki çalışma Londra’da, Peter Wason tarafından yapılmıştır. Wason, aynı konuda ufuk açıcı bir deney daha yapmıştır. Deneklere, bir masada duran, ikisinde harfler ikisinde de rakamlar bulunan dört kart sunmuştur. Kartların ön yüzü şöyledir:</p>

  <p class="ortayazi">A D 3 7</p>

  <p class="normal1">Deneklere her kartın bir yüzünde rakam diğer yüzünde de harf olduğu söylenmiş ve ispatlamaları istenen şu kural verilmiştir: “BİR YÜZÜNDE A OLAN BİR KARTIN, DİĞER YÜZÜNDE 3 VARDIR.” Deneklerin ispat için üç kartı çevirme hakları vardır. Okumaya devam etmeden önce, hangi kartları seçerdiniz bir düşünün. Aslında, çoğu kişi, üzerlerinde A ve 3 bulunan kartları seçer. Şimdi bakalım, kuralı ispatlamak için seçilmesi rasyonel olacak kartlar hangileri –her kartı, ön yüzündeki rakam ya da harfle anacağım.</p>

  <p class="indentmetin">A Kartı. İnsanlar bu kartı seçmekte tümüyle haklılar. Arka yüzünde 3 yoksa kuralın yanlış olduğu ortaya çıkar. 3 varsa doğrulayacak biraz malzeme sağlanmış olur; ancak hiçbir kuralın tamamen doğrulanamayacağını unutmayın.</p>

  <p class="indentmetin">D Kartı. İnsanlar bu kartı seçmemekte haklılar. Kural açısından, öteki yüzünde hangi rakamın bulunduğunun bir anlamı yoktur.</p>

  <p class="indentmetin">3 Kartı. Bu daha ilginç, çoğu kişi bunu seçiyor, oysa yanılıyorlar. Arkada hangi harf olursa olsun –A, B ya da Z–, kural yine de doğru olabilir. Bu kartın arkasındaki harfin kuralın doğruluğu açısından hiç etkisi olmadığına göre, bunu seçmenin bir anlamı yok.</p>

  <p class="indentmetin">7 Kartı. Pek az kişi bu kartı seçiyor, oysa kritiktir. Arkasında A varsa, kuralın yanlış olduğu kanıtlanacaktır; zira kural tüm A’ların arka yüzünde 3 bulunduğunu öne sürmektedir.</p>

  <div class="clrb"></div>

  <p class="normal1">Bu dâhiyane deneylerin ikisi de insanların, mevcut önermelerinin yanlış olduğunu ortaya çıkarmak yerine doğrulamaya çalışmaya meyilli olduklarını öne sürmektedir. Bir kuralı kesin olarak belirlemek imkânsız olsa da, tek bir farklı gözlem kuralı çürütür. İlk deneyde, denekler mevcut önermeleriyle uyumlu üçlüleri seçtiler; ikincisinde de önermelerini çürütebilecek bir kart (7 Kartı) seçmeyip, önermeleriyle uyumlu olabilecek, ancak çürütmesi mümkün olmayan bir kartı (3 Kartı) tercih ettiler. Bu deneyler çok defa tekrarlanmıştır ve temel sonuç hep aynı çıkmıştır. Pek çok farklı görev kullanılmıştır; birinde, deneklerin bir uzay savaşları oyununda farklı şekil ve parlaklıktaki hedeflere ateş etmenin sonuçlarını bulmaları gerekmiştir. Burada da, kurşunların etkisini neyin belirlediğine dair mevcut önermelerini çürütme girişiminde bulunmamışlardır.</p>

  <p class="normal1">İnsanların bu tür görevlerdeki performansları iyileştirilebilir mi diye sorulabilir. Örneğin, üçlü sayı dizileri görevinde insanlara kuralları çürütmeye odaklanma talimatı vermek performansı iyileştirir mi? Sonuçlar çift değerlidir. Bazı deneylerde performans biraz iyileşmiş, bazılarında pek az fark olmuştur; denekler, yanlış olduğuna dair bilgi aldıktan sonra bile önermelerine takılıp kalmışlardır.</p>

  <p class="normal1">İlginç bir şekilde, deneycinin, DAX ve MED adlı, birbirinden tümüyle bağımsız iki önermeyi kullandığı söylendiğinde, denekler, 2, 4, 6 görevinde çok daha başarılı olmuşlardır. DAX, “artan bir sıradaki herhangi üç sayı” ve MED de “artan düzende gitmeyen herhangi üç sayı” anlamına gelmektedir. Denekler bir üçlü seçtiklerinde, onlara üçlünün doğru mu yanlış mı, yani belli bir kurala uygun olup olmadığını söylemek yerine, ya DAX ya da MED kuralına uyduğu söylenmiştir. İki farklı kural geliştirmeleri gerektiğinden, denekler bir kurala saplanıp kalmamışlardır; böylece herkes, iki kuraldan birini mecburen yanlış çıkaracak daha geniş bir çeşitlilikte üçlüler seçmişlerdir. Bu, aklımızda bulundurmanın çürütme sürecindeki faydasına dair bir örnektir.</p>

  <p class="normal1">Bu noktada, belki de okuru kart çevirme görevinin sonuçlarına dair alternatif bir açıklama bulunduğuna dair uyarmak gerekir, ancak sonuç herhâlükârda irrasyoneldir. Kural, tüm A’ların arkasında 3 olacağını belirtmektedir. O halde kart seçerken A ve 3 kişinin aklındadır ve kişi, muhtemelen bulunabilirlik hatasından dolayı, bu kartları seçmektedir. Bu açıklamada doğruluk payı bulunabilir, zira Jonathan St Evans, “Kartın bir yüzünde A varsa, öbür yüzünde 3 yoktur,” şeklinde bir kuralla ve dört kartla bir deney yapmıştır. Ön yüzünde A ve 3 olan kartları seçmeye dair bir eğilim yine görülmüştür; ancak bu yeni kuralda, bunlar seçilmesi gereken doğru kartlardır. A’nın arka yüzünde 3 ya da 3’ün arka yüzünde A varsa kuralın yanlış olduğu kanıtlanacaktır. D ya da 7’yi seçmek yararlı bir bilgi vermez, zira arka yüzlerinde ne olursa olsun kural doğru ya da yanlış olabilir. O halde burada başka bir irrasyonellik biçimi görüyoruz: insanlar hangi kartları seçeceklerine mantıksal bir şekilde değil, kuralda geçen öğelerin etkisi altında kalarak karar veriyorlar. Bu da bulunabilirlik hatasına bir örnektir. İlk deneyde doğru kartları seçememenin hem bu hatadan hem de çürütücü kanıt aramama kusurundan kaynaklanmış olması muhtemeldir. İnsanların akıllarındaki bir önermenin aksini kanıtlamaya çalışmadıklarını gösteren başka pek çok deney bulunmaktadır. Birinde, bazı deneklerden dışadönük biri olup olmadığını anlamak için bir işbirlikçi denekle görüşme yapmaları istenmiştir; diğer deneklerden ise kişinin içedönük olup olmadığını anlamaları istenmiştir. İki grup da işbirlikçi deneğe verilen önermeyle uyumlu sorular sorma eğilimi göstermişlerdir. Örneğin, dışadönüklük hipotezi verilen denekler, “Partilere gitmeyi sever misiniz,” diye sorarken, diğer gruptakiler “Gürültülü partilerden hoşlanmıyor musunuz,” diye sorabilir. İki durumda da olumlayıcı bir yanıt önermelerini doğrulayacaktır.</p>

  <p class="normal1">Kişinin, inançlarının yanlış olduğunu gösterecek kanıtlar aramayı reddetmesinin, günlük hayatta da “2, 4, 6” deneyinde olduğu gibi sık cereyan ettiği bilinmektedir. İnsanların, kendilerini kendi algıladıkları şekilde algılayan kişilerle ilişki kurmaya eğilimli olduğu bulunmuştur. Kendiniz hakkında iyi düşünceleriniz varsa, bu görüşü paylaşan kişilerle etkileşime geçmeyi istemeniz pek de şaşırtıcı değildir. Ancak bir araştırma, kendileri hakkında iyi düşüncelere sahip olmayan Amerikalı üniversite öğrencilerinin, kendilerini takdir eden öğrenciler yerine kendilerine daha olumsuz gözle bakan öğrencilerle aynı odada kalmayı tercih ettiklerini göstermiştir. Aşağılayıcı oldukları zaman bile kendimize dair görüşlerimize teyit aramaktayız.</p>

  <p class="normal1">Gerçek yaşamda bu eğilime dair pek çok örnek var. Belirli bir siyasi partinin destekçileri yalnızca kendi partilerinin mitinglerine katılırlar, diğer tarafın savlarını dinlemezler. İnsanlar karşı oldukları değil, kendi siyasi partilerinin lehinde savlar sunan gazeteler almaya eğilimlidirler. Pazar araştırması sayesinde, belirli bir model araba sahibi birinin, o modele dair reklamları ya da ilgili ne görürse okuduğu ve diğer markalar hakkındaki şeyleri büyük ölçüde göz ardı ettiği bilinmektedir. Tatsız haberleri kabul edememeye gelince, yakın zamanda yapılmış bir araştırma, kanser olduğu söylenen kişilerden yüzde 20’sinin inanmayı reddettiğini göstermiştir.</p>

  <p class="normal1">İnsanların, kendi inançlarına karşı kanıt aramayı her zaman reddettiği elbette doğru değildir, ancak istisnalar kaideyi kanıtlar: kanıt başka nedenlerden ötürü aranmaktadır. Bu tür bir durum, Amerikalı üniversite öğrencilerinin Vietnam Savaşı için askere alınmaya gösterdikleri direnişe dair gerçekçi bir araştırmada belgelenmiştir. Öğrenciler, içinde, “Vicdanen bu savaşa katılamayız. Amerika Birleşik Devletleri Vietnam’da savaşmayı sürdürdükçe askere alınmayı reddetmeye kararlı olduğumuzu bildiriyoruz,” ifadesi de bulunan askerlik karşıtı bir bildiriyi imzalayanlar ile imzalamayanlar olarak ikiye ayrılmışlardır. Bildiriyi imzalayan ve imzalamayan öğrencilerin, imzalama ya da imzalamama yönünde yayınlar okumaya ne kadar istekli olduklarına ilişkin bir değerlendirme yapılmıştır. İmzalamış olanlar, neredeyse askerlik karşıtı yayınlar kadar askerlik yanlısı olanları da okumayı seçmişlerdir. Kendileriyle görüşüldüğünde, böyle yapmalarının iki nedeni olduğu ortaya çıkmıştır. İlk olarak, kararlarına ebeveynlerinin ya da başkalarının yapabilecekleri itirazların neler olduğunu bilmek istemişlerdir; böylece karşılık verecek bir konumda olacaklardı. İkincisi, bazıları, askere alınmayı engellemek için –örneğin vicdani redde bulunmak, kendilerini muaf kılacak öğretmenlik gibi bir iş yapmak ya da Amerika’dan göçmek gibi– en iyi ne yapabileceklerini öğrenmek istemişlerdir. Dikkat ederseniz, askere alınmayı önlemek gibi temel bir karar alındığında bile alınması gereken başka kararlar vardır. Askerlik karşıtı yazılar, esas kararın doğru olup olmadığına karar vermek için değil, onu izleyen hareketleri yapmak üzere okunmuştur. Ancak karşı kanıtın salt kendi namına arandığı durumlar da vardır. Bu, bir tutum zayıf bir şekilde benimsenmişse ve marijinal bir karardan kayba uğramadan vazgeçmek mümkünse gerçekleşebilir. Fakat insanların normalde görüşlerini yanlış çıkarabilecek her şeyden titizlikle sakınarak takılıp kalmalarına dair kanıtlar çok baskındır.</p>

  <p class="normal1">Görüşleri muhafaza etmek için bilinçsiz bir şekilde kullanılan iki yolu saptamış bulunuyoruz: çelişen kanıt aramayı ve kanıta inanmayı reddetmek ya da geçiştirmek. Amiral Kimmel iki hatadan dolayı da suçluydu. Muğlak mesaja açıklık getirmek için Washington’dan ek bilgi istememiş ve Pearl Harbor açıklarındaki denizaltının Japonlar’a ait olduğuna inanmayı reddetmişti.</p>

  <p class="indentmetin">Kıssadan Hisse</p>

  <p class="indentmetin">1. Görüşlerinizle çelişen kanıtlar arayın.</p>

  <p class="indentmetin">2. Birbirine karşıt önermeler düşünmeye çalışın.</p>

  <p class="indentmetin">3. Görüşlerinizle çelişen bir şeyi değerlendirirken özellikle dikkatli olun.</p>

  <p class="indentmetin">4. Bazı insanlar her zaman yanlış olabilirler, ancak kimsenin her zaman doğru olamayacağını unutmayın.</p>

  <div class="clrb"></div>
</body>
</html>
