<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">4 uyumluluk</h1>

  <p class="normal1">İtaat, bir otorite figürünün belirlediği şekilde davranmaktır; uymak ise kişinin, eşitlerinin yaptığı gibi davranmasıdır. Sosyal normlara uymak genellikle rasyoneldir. Kırmızı ışıkta geçerseniz kendinizi tehlikeye atmış olursunuz; sofrada yüksek sesle geğirmenin sizi ya da masadaki diğer insanları keyiflendirmesi pek muhtemel değildir. Neticede, çoğu durumda farkında bile olmadığımız uyma arzumuz, bizi hayli irrasyonel davranışlara sürükleyebilir.</p>

  <p class="normal1">Bir psikoloji deneyinde denek olmak için gönüllü olduğunuzu düşünün. Yarım daire şeklinde düzenlenmiş dokuz sandalye bulunan bir odaya alınıyor ve en uçtaki kişinin yanına oturtuluyorsunuz. Diğer yerler çok geçmeden doluyor ve deneyci, deneklerin görevinin bazı çizgilerin uzunluğunu değerlendirmek olduğunu açıklıyor. Gruba iki kart gösteriliyor. İlkinde tek, ikincisinde de biri ilk karttakiyle tamamen aynı uzunlukta, diğer ikisi ise bariz olarak daha uzun ya da daha kısa olan üç çizgi var. Mesela ilk karta 20 santim uzunluğunda bir çizgi var, diğer üç çizgi ise 15, 20 ve 25 santim uzunluğunda. Deneyci, herkesten, ikinci karttaki çizgiler arasında ilk karttakiyle aynı uzunlukta olan çizgiyi bulmasını istiyor. Doğru yanıtın ne olduğu o kadar belli ki, belki de deneycinin biraz kaçık olduğunu düşünüyorsunuz –ne de olsa kendisi bir psikolog. Grup üyelerinden, size göre en uzaktaki denekten başlayarak sırayla kararlarını söylemelerini istiyor. Şaşkınlık verici olan şu ki, grup üyelerinin hiçbiri doğru çizgiyi seçmiyorlar; hepsi aynı yanlış çizgiyi seçiyor. Soru şu: Sıra size geldiğinde ne diyeceksiniz?</p>

  <p class="normal1">Aslında, yanınızda oturanların hepsi işbirlikçi deneklerdi ve deneyci onlara ne cevap vereceklerini söylemişti. Bu deney pek çok grupla yapılmıştır ve tüm gruplara on sekiz farklı kart çifti gösterilmiştir. İşbirlikçi denekler, oturumların altısında doğru çizgiyi, diğer on ikisinde ise aynı yanlış çizgiyi seçmişlerdir.</p>

  <p class="normal1">Soruyu tekrar soralım: Siz olsanız ne yapardınız? Aslında, deneklerin yalnızca dörtte biri, algılarına, diğerlerinin yanlış karar verdiği on iki turun on ikisinde de doğru çizgiyi seçecek kadar güvenmişlerdir. Dörtte üçü yanlış çizgiyi en az bir kez seçmiştir, büyük kısmı da çok defa yanlış seçim yapmıştır. Bazıları, çoğunluğun hatalı olduğunu düşünse de, onlarla çelişmek istemeyerek kararlarını bile bile çarpıtmıştır. Diğerleri ise çoğunluğun yaptığının doğru mu yanlış mı olduğundan emin değillerdi ve gözlerinde bir sorun var sandılar. Birkaçı ise çoğunluğun haklı olduğuna tamamen ikna olmuştu. Ayrıca diğerlerinin yargılarından etkilenmeyen deneklerin çoğu aşırı gergin ve kararsız bir tablo çizmişti.</p>

  <p class="normal1">İlk olarak ABD’de Solomon Asch tarafından yapılan bu deney birkaç kere tekrarlandı ve yanlış yanıt veren denek sayısı genelde biraz daha az çıkmış olsa da, temelde aynı sonuçlara ulaşıldı. Bunun birkaç olası nedeni var. Belki de deneyin ilk gerçekleştiği McCarthy döneminde, Amerika özellikle “konformist” bir ülkeydi. Ya da belki de zaman içinde öğrenciler o kadar çok psikoloji deneyiyle karşılaştılar ki, deneyci numarası var mı yok mu diye şüphelenir oldular. Ancak ikinci karttaki üç çizgi birbirleriyle neredeyse aynı uzunlukta olduğunda hangisinin doğru olduğuna karar vermek zordur; o zaman neredeyse herkes işbirlikçi deneklerin verdiği yanlış yanıtlardan etkilenmiştir. Özellikle ilginç olan, etki altında kalan neredeyse tüm deneklerin, sonrasında çoğunluğun kararından etkilenmediklerini iddia etmiş olmalarıdır: bu karara farkına bile varmadan uymuşlardı. İnsanlar genellikle tıpkı alışkanlıktan itaat ettikleri gibi, yine alışkanlıktan uyum gösterirler.</p>

  <p class="normal1">Doğru çizginin bariz belli olduğu ve işbirlikçi deneklerden sadece birinin doğru yanıt verdiği uygulamalarda, pek az deneğin hata yaptığı bulunmuştur. Bunun nedeni belki de çoğunluğu izleme güdüsünün bir nedeninin reddedilme korkusu olmasıdır. Birinin doğru yanıt vererek reddedilmediğini görmek, deneği aynı cevabı vermekte korkulacak bir şey olmadığına inandırabilir. Deneyin bir diğer versiyonunda Asch, deneklerden kararlarını kimseye göstermeden yazmalarını istemiştir; doğru yanıt veren kişi sayısı önceki deneye göre daha fazla çıkmıştır.</p>

  <p class="normal1">Asch’in bulguları, insanların, kendilerini hataya götürdüğünün farkında olsalar da olmasalar da, başkalarının davranışlarına uyma eğiliminde olduklarını gösteriyor. Kişinin kararlarının farkında bile olmadan uyum nedeniyle sapması, her gün rastladığımız pek çok uyma davranışı gibi irrasyoneldir. Şu sıradan örneğe bir bakın. Britanya’da, yabancılarla konuşma konusunda geleneksel bir direnç var: sonucunda çoğu kişi, bir yolcudan pencereyi açmasını ya da kapamasını istemekten çekindiği için buz gibi ya da sıcaktan kavrulan vagonlarda çile çekiyor. Pencereyi kapatmaya cesaret edemedikleri için karşılıklı titreşerek oturan iki yolcu, sık rastlanan bir sahnedir. Çekingenlik, kasıtlı olsun olmasın, uymaya çalışma hatasından kaynaklanır. Başkalarını kırmak yanlış olabilir, ancak bir yabancının sizin hakkınızda, hele de trenin sıcaklığını ayarlamak gibi sıradan bir konuda ne düşündüğünün ne önemi olabilir ki?</p>

  <p class="normal1">Daha da önemlisi, insanlar kendilerine benzer görüşlere sahip olan kişilerle işbirliğine girme eğiliminde oldukları için, uymanın görüş ve tutumlar üzerindeki etkileri daha zararlıdır. Sonraki bölümlerden birinde, bir fikri kanıtlamanın tek yolunun onu çürütmeye çalışmak olduğunu göreceğiz. Ancak kişi benzerini bulduğu için –körler sağırlar birbirini ağırlar–, bırakın karşı kanıtları, insanlar derinden bağlı oldukları fikirlere yönelik karşı savlarla bile nadiren karşılaşırlar. Görüşleri arkadaşlarının görüşleriyle uyumludur, yani hatalarından kurtulma imkânları sınırlıdır.</p>

  <p class="normal1">Topluluk içinde duyurulmuş bir kararın uygulanma ihtimalinin yalnızken alınmış bir karardan daha fazla olduğu bilinmektedir. İnsanlar, topluluk önünde verilmiş bir karardan vazgeçerlerse aptal gibi gözükeceklerinden korkarlar, oysa yalnızken verdikleri bir karardan kolayca vazgeçebilirler. Siyasetçilerin, –örneğin Britanya’daki “kelle vergisi” getirme vakasında olduğu gibi– ilk kararlarının yanlış olduğu açıkken bile, fikirlerini değiştirmeye inanılmaz isteksiz olmaları, kısmen politik kararların topluluk önünde açıklanmış olmasından kaynaklanır. Kimse her zaman haklı olmadığına göre, kişinin yeni kanıtlar ışığında fikrini değiştirmeye istekli olması zayıflık değil rasyonellik belirtisidir.</p>

  <p class="normal1">Reklam ajansları tarafında yürütülen çeşitli araştırmalarda, birbirini tanımayan bir grup insan bir araya toplanmış ve bir ürünün faydalarıyla ilgili uzun uzadıya konuşulmuştur. Oturumun sonunda katılımcılardan söz konusu ürünü almaya niyetli olup olmadıklarını sesli olarak söylemeleri ya da kimseye söylemeden yazmaları istenir. Herkesin önünde ürünü alacağını söyleyenlerin bunu gerçekleştirmesi, alacağını yazanlara kıyasla çok daha muhtemeldir.</p>

  <p class="normal1">Daha formel bir çalışmada, yerel bir gaz şirketinde çalışıyormuş gibi görünen deneyci, enerji tüketiminin ne kadar azaltılabileceğini araştırdıklarını söyleyerek ev sahipleriyle görüşmüştür. Deneyci, hangi yollarla enerji tasarrufu yapılabileceğine dair konuşmuş ve araştırma sonuçlarının yerel gazetelerden birinde yayımlanacağını söylemiştir. Deneklerin yarısına işbirliği yapmayı kabul ederlerse yazıda isimlerinin geçeceği, diğer yarısına ise isimlerinin açıklanmayacağı söylenmiştir. Tümü katılmayı kabul etmiş ve isimlerinin yayımlanmasına izin verdiklerine ya da isimlerinin kullanılmayacağına dair bir form imzalamışlardır. Birkaç ay sonra her evin ısınma için kullandığı gaz miktarı ölçülmüştür. İsimlerinin açıklanmasını kabul eden denekler, adı açıklanmayacak olan deneklerden çok daha az enerji tüketmişlerdir.</p>

  <p class="normal1">“Kilo Bekçileri” ya da “Adsız Alkolikler” gibi organizasyonların başarısının ardında yatan da budur. Kilo vereceğini ya da içkiyi bırakacağını topluluk içinde taahhüt etmek, tek başına alınan bir karardan çok daha etkilidir. Arzu edilen ancak yapması güç bir şeyi başarmada sosyal onay faydalı olur, başarısızlık ise utanç duygusu yaratabilir.</p>

  <p class="normal1">Topluluk önünde yapılan taahhütlerin etkisi çok defa gösterilmiştir; ancak Yale Üniversitesi’nde yapılan evli kadınlarla ilgili gerçekçi bir çalışma, konuyu bir adım öteye taşımıştır. Araştırma için seçilen kadınların tümü doğum kontrolüne dair bilgilendirme yapılmasını şiddetle destekliyorlardı. Yarısı yöredeki liselerdeki öğrencilerin konuyla ilgili bilgilendirilmesi yönünde imza verdiler. Diğerlerine böyle bir teklifte bulunulmadı. Ertesi gün, hem imza veren hem de imza istenmeyen kadınların yarısına, gençlere neden doğum kontrolü hakkında bilgi verilmemesi gerektiğine dair (rastgele cinsel ilişkileri teşvik edeceği, bu tür bir bilgi vermenin ebeveynlerce yapılması gerektiği gibi) nedenler sunan gayet ikna edici bir broşür geldi. Bir iki gün içinde, biri (deneycilerden biri tabii ki) tüm kadınları, doğum kontrolüne dair bilgilendirmeyi yaygınlaştırmak için oluşturulan bir grupta gönüllü çalışlar mı diye aradı. Gençlere doğum kontrolü hakkında bilgi vermeye karşı çıkan broşürün gerçekten de ikna edici olduğu kanıtlandı. İmza vermemiş (yani ergenlere bilgi verilmesinden yana olduğunu topluluk içinde bildirmemiş) kadınlardan gönüllü gruba katılmayı kabul edenlerin sayısı, broşürün yollanmadığı kadınlara kıyasla daha azdı.</p>

  <p class="normal1">Broşür, imza vermiş kadınlarda ise tam tersi etki yarattı. İmza vermiş ve broşürü almış kadınlardan yarısı gruba katılmayı kabul etti; imza atan ancak broşürü almayan kadınların ise yalnızca onda biri kabul etmişti. Başka deyişle, sözlerini imza vererek açıkça bildiren kadınlar broşüre ciddi bir ters tepki göstermişlerdi. Broşürde yer alan ve görüşlerine karşı olan mesaj, kadınların görüşlerine bağlılıklarını bilakis artırmıştı. Biri bir inanca bir kere güçlü bir şekilde (söz konusu vakada bunu kamuya açık şekilde yaparak) bağlandıysa, karşı savlar inancı yalnızca güçlendirir. Görüşlerine karşı çıkıldığı zaman, insanlar görüşlerinin doğruluğuna daha da inanabilirler; bu “bumerang etkisi” denilen olgudur. Bu etki, en azından kısmen, insanların, geri adım atamayacaklarını düşündükleri bir sözü haklı gösterme ihtiyaçlarından kaynaklanır. Kısacası, broşür, doğum kontrolü hakkında bilgi vermekten yana olduğuna dair söz veren kadınların sözlerine bağlılıklarını artırmıştır, çünkü karşı savlara rağmen imza vererek doğru şeyi yaptıklarına kendilerini ikna etmeleri gerekmiştir.</p>

  <p class="normal1">Bu durumun hayli irrasyonel olduğu açıktır. Tüm kadınlar aynı tutumla başlamışlardı; ancak olayı diğer açıdan gördüklerinde, açıkça taahhütte bulunmamış olanların görüşleri biraz zayıflamış, topluluk içinde taahhütte bulunmuş olanların görüşleri ise daha da şiddetlenmiştir.</p>

  <p class="normal1">Mevcut âdetlere düşünmeden uymak hayli kötü sonuçlara yol açabilir. Akla, İngiliz devlet okullarında gelişen garip ve tatsız âdetler gelebilir: küçükler büyüklere tost hazırlıyorlar, elleri yakılıyor ya da dövülüyorlar. Şüphesiz itaat de dâhil olmak üzere, pek çok etkenden bahsedilebilir; ancak Nazi Almanyası’nda gerçekleşen zulümlerde korkunç grup normlarına uymanın payı vardı. Uyma güdüsü, anlaşmazlıkları düello yaparak çözmek gibi tuhaf bir âdetin sürmesine yol açmıştı. Düello yapanlar fiziksel açıdan bu işe kalkışacak kadar cesurlardı, ancak arkadaşları korkak olduklarını düşünür diye çekindiklerinden, düello davetini reddedecek manevi cesarete sahip değillerdi. Kâfirleri yakmak gibi inanç kılıfıyla icra edilen pek çok kötülük, en azından kısmen, uyumluluk kalıbından kaynaklanır. Toplumun iyi âdetleri varsa, onlara uymanın tabii faydalı etkileri olabilir, ancak tüm âdetler iyi değildir. Çoğu kişi, hangi âdetlere uymak iyidir hangilerine uymamak gerekir diye kafa yormak yerine, yalnızca uyar.</p>

  <p class="normal1">Uymanın zararlı etkilerine daha önemsiz bir örnek kadın giyimidir. Uyum gösterme arzusu ile öne çıkma arzusunun birleşmesi sonucu dehşet ürünler ortaya çıkabilir. Moda akımları genellikle insanların hayranlık duyduğu gruplar tarafından belirlenir. Bu grup, döneme göre, bazen kraliyet ailesi, bazen film yıldızları, bazen de altmışlarda olduğu gibi “gençlik”tir. Modayı belirleyenler, genellikle kendilerini peşlerindeki kitleden ayrıştırmak isterler. Ayaktakımı onları yakalamaya, öncüler de mevcut tarzları abartarak ileride kalmaya çalışır ve her abartının diğerlerince taklit edildiği bir yarış ortaya çıkar. Sonuçta, ince topuklu ayakkabılar, dar korseler, kabarık etekler gibi vücuda zarar veren ürünler ortaya çıkabilir. Moda döngüsünün temelinde yatan uyma arzusu büyük ölçüde irrasyoneldir. Kimse giyiniş tarzlarını taklit ederek film yıldızlarının ya da sosyetenin diğer özelliklerine kavuşamaz. Yine de modanın bazen yol açtığı aşırı ve irrasyonel sonuçlar, bireysel irrasyonellikten çok, grup içinde işlerlikte olan unsurların, bilhassa uyma ve rekabetçiliğin etkileşiminin bir sonucudur.</p>

  <p class="normal1">Kadın giyiminde modaya örnek olarak değindim, ancak aynı noktalar resim, müzik, şiir, mimari ve erkek giyimi için de geçerlidir. Erkek giyimi son yıllarda uç noktalara gitmemiş olsa da, on altıncı yüzyılda, büyük bel altı giysileri giymek herhalde can sıkıcıydı. O zaman da hem genel bir uyma arzusu, hem de öncüler arasında olma isteği vardı.</p>

  <p class="normal1">Özetle insanlar, hem ait oldukları grupların hem de tüm toplumun değerlerine uyarlar. İki durum daha var: kişinin, saygı duyduğu birinin tutum ve davranışlarına uyması ve kafa dengi yabancılardan oluşan bir topluluğun davranışlarına uymak.</p>

  <p class="normal1">Bir “modelin” davranışlarını taklit etmenin faydaları olabilir. Küçük çocukların, doğuştan olduğu neredeyse kesin bir eğilimle, temelde ebeveynlerinin davranışlarını model alarak öğrendikleri bilinmektedir. Dil neredeyse tamamen taklit yoluyla öğrenilir. Ebeveynler çocuklarının dil bilgisini ya da yanlış kullandıkları sözcükleri nadiren düzeltirler, yalnızca çocuk uygunsuz bir şey söylediğinde müdahale ederler. Tüm çocuklarda, duydukları sınırlı sayıda konuşma örneğinden nasıl konuşulacağını doğru şekilde çıkarmalarını mümkün kılan bir mekanizma vardır. Ebeveyninin dil çıkardığını görünce karşılık olarak dilini çıkartan altı aylık bir bebek ciddi bir marifet göstermektedir. Çocuk kendi dilini hiç görmemiştir, ancak yine de ebeveyninin hareketiyle bağlantısını kurabilmekte ve ona göre davranmaktadır.</p>

  <p class="normal1">Bir uzmandan ya da güvenilir birinden gelen bir mesajın daha az güvenilir bir kaynaktan gelene kıyasla daha ikna edici olduğu, araştırmalarla tekrar tekrar bulunmuştur. Örneğin, bir araştırmada deneklere koruyucu ilaçlarla ilgili makaleler verilmiş ve makalelerin, saygın tıp dergilerinden alındığı ya da Pravda’dan çevrildiği söylenmiştir. Beklendiği gibi, makaleler, saygın bir tıbbi kaynaktan alındıkları sanıldığında deneklerin tutumlarını çok daha fazla değiştirmiştir. Bir uzman kendi uzmanlık alanıyla ilgili bir şey diyorsa, ona inanmak rasyoneldir –ya da biraz olsun güvenmek diyelim, zira uzmanlar da çoğu zaman yanılırlar. Bazen de model olarak görülen biri, saygınlık alanından tümüyle ilgisiz konulardaki mesajlarıyla da insanlar üstünde etki yaratabilir. Bir futbol yıldızının şu ya da bu saç kremini kullanmaya dair açıklama yapması satışlara büyük etki yapar. Futbol oyuncuları çalım atmakta uzman olabilirler, ancak (birkaç istisna hariç) şıklıkları ya da saçlarının zarafetiyle tanınmamaktadırlar.</p>

  <p class="normal1">Bu örnekte, futbol oyuncusunun görüşlerine uymak, insanların bir kişinin tüm özelliklerini tutarlı bir şekilde görme eğilimlerinden kaynaklanmaktadır. Şöyle akıl yürütülmektedir: İyi bir futbol oyuncusu olduğuna göre, saç kremi ya da tanıtmak için para aldığı başka bir ürün konusunda da iyi karar veriyor olsa gerek. Bu da hale etkisine bir örnektir. Ancak bir uzmanın bir ürün tanıttığı reklamlara inanmanın irrasyonel olmasının bir nedeni daha vardır. Wimbledon kadınlar finali galibinin Whizzbang marka bir rakete hayranlıkla bakarken görüntülenmesi, oyuncunun raketi beğendiğini göstermez, yalnızca beğenmek için para almış olduğunu gösterir. Koşup Whizzbang’e para vermek ise tenis oyuncularının irrasyonelliğidir.</p>

  <p class="normal1">Toplumun tümüne ve itibarlı birinin tavırlarına uymaktan bahsettim. Şimdi kitlelere uyma konusuna geçeceğim. Bu, üç tür aşırı davranışa yol açabilir –panik, şiddet ve din değiştirme.</p>

  <p class="normal1">Farz edin bir sinemada, en yakın çıkıştan on metre uzakta oturuyorsunuz ve yangın çıktığını fark ediyorsunuz. Herkes ayağa fırlıyor. Diğerlerini iterek, hatta belki de çiğneyerek çıkışa mı koşarsınız? Yoksa sıranın düzgün işleyeceğini umarak, çıkmak için sakince sıranızı mı beklersiniz? Durum, daha önce bahsettiğimiz Tutsak İkilemi’ne benziyor. Eğer herkes doğru düzgün davranırsa, çıkıştan en uzakta oturanlar hayatlarını kaybetse bile, en fazla sayıda insan kurtulacaktır. Çoğunluk paniğe kapılmazsa, çıkışa doğru koşan azınlık diğerlerinin hayatları pahasına kendi hayatlarını kurtarabilir. Herkes paniğe kapılırsa çok fazla kayıp olur. Yetkili bir kişi yoksa pek çok insan paniğe kapılma eğilimindedir. İnsanları ite kaka çıkışa hücum eden birini görürseniz, bunun haksızlık olduğunu ve size de öyle yapma gerekçesi verdiğini düşünmeniz muhtemeldir. Ayrıca bir kalabalıkta kuvvetli bir his varsa gitgide daha çok kişi bu hisse kapılır. Başkaları paniğe kapılırsa, siz de öyle hissetmeye başlarsınız. Yine de bu tür paniklerin çoğu irrasyoneldir; çıkan kargaşa çoğu zaman oradakilerin kurtulma şansını azaltır.</p>

  <p class="normal1">Otorite figürlerinin bulunması paniği azaltabilir. Uçak kazalarında, büyük ölçüde mürettebatın insanları yatıştırma konusunda eğitilmiş olmalarından dolayı, pek az panik yaşanmıştır. Korkunun en üst seviyelere çıktığı savaş alanlarında da nadiren panik yaşanır. İkinci Dünya Savaşı’ndaki Amerikan birliklerine dair bir araştırmada, çarpışmadan hemen önce dört kişiden birinin kustuğu ve beş kişiden birinin de bağırsaklarının bozulduğu bulunmuştur. Ancak uzun eğitim, subayların ve askeri okulların etkisi ve –belki de bir o kadar önemli olan– gruplarının ideallerine uyma ve arkadaşlarını yarı yolda bırakmama arzusu, aşırı korkuya rağmen askerleri orada tutmaktadır.</p>

  <p class="normal1">Sistemli ve amaçsız şiddete pek az kişi müsamaha gösterir, oysa ABD’nin güneydoğu eyaletlerindeki linç çetelerinden İngiliz futbol takımlarının taraftarlarına, şiddet kitlelerde pek de nadir rastlanan bir şey değildir. Belki de kargaşanın tek başına bir eğlencesi yoktur. Amerika’nın güney eyaletlerinde siyahilerin korkunç bir şekilde linç edilmelerinin, öldürülmek bir yana bir de işkence görmelerinin en azından failler açısından “siyahileri dize getirmek” gibi bir alt metni vardı. Ancak futbol taraftarlarının yarattığı şiddet tamamen anlamsız gözüküyor. Genellikle, bir topluluğun parçası olma sonucu sorumluluk duygusunun ortadan kalkmasından kaynaklanır. Topluluk halinde bulunmanın kimlik kaybı etkisi yarattığına dair kanıtlar vardır. Topluluk, üyelerine anonimlik hissi verir –kim ne yaptı, kimse bilemez. Bu durum, deneklerin, bir işbirlikçi deneğe elektrik şoku vermeye teşvik edildiği bir deneyle gösterilmiştir. Laboratuvar önlük ve başlıkları içinde, yani tamamen anonim kalan kişiler, normal kıyafetler giyen ve adları bilinen deneklerden daha fazla şok vermişlerdir. Tabii aslında hiç şok verilmemiş, işbirlikçi denek kendisine şok verilmiş gibi davranmıştır.</p>

  <p class="normal1">Topluluk şiddetinin diğer nedenlerinden bazıları, düşmanca duyguların yayılma eğilimi, grubun diğer üyelerini etkilemek için maçoluk sergileme arzusu, zorbalık yapan ilk kişi olarak başa geçme arzusu ve başka gruplara saldırarak kendi grubunun kimliğini pekiştirme arzusudur. Şiddetin artması (modada olduğu gibi), öncülerin önde kalma, diğerlerinin de uyma çabalarından da kaynaklanır. Ancak muhtemelen topluluğun diğer üyelerinin toplumun geleneksel değerlerini gözetmediklerini görmek de bir o kadar önemlidir. Kırmızı ışıkta karşıdan karşıya geçen yayadan (pek çok ülkede yasaktır) muhtelif saldırganlık türlerine, insanların, başkalarının normalden sapan davranışlarını taklit ettiklerini gösteren pek çok araştırma yapılmıştır. Davranışın cezalandırılmadığı görülünce, diğerleri de taklit ederler.</p>

  <p class="normal1">Topluluğun yatkın olduğu üçüncü etki de inançları değiştirmektir. Din değiştirmek, kendi başına illa irrasyonel değildir, ancak sırf inanç sahibi insanlardan oluşan bir toplulukta bulunuluyor diye böyle yapmak kesinlikle saçmalıktır. Ünlü evangelist Billy Graham’dan etkilenenlerin kaçı İncil üzerine düşünerek ateşli Hıristiyanlar olmuşlardır? Peki, Billy Graham’la teke tek biraz konuşabilmiş olsalar kaç kişi dinini değiştirirdi? Yine görüyoruz ki topluluklar, bulaşıcı duygulara ve uyum göstermeye ön ayak oluyor.</p>

  <p class="normal1">Graham ve benzerleri, kitle histerisinden başka ikna yöntemleri de kullanıyorlar. Topluluk içinde açıkça taahhüt etme yöntemine ve daha sonra değineceğimiz bir yöntem olan, fikirleri kademeli olarak değiştirmeye başvuruyorlar. Hepimizin zaman zaman hissettiği suçluluk ve utancı azaltmak üzere, dinleyicilerine din değiştirmeyle kurtuluşlarını garantiye alacaklarına dair bir nutuk çektikten sonra, tanıklık etmeye hazır olanları kürsüye çağırıyorlar. Kürsüye gelenler geçmişteki günahlarını itiraf ediyor ve herkesin içinde dini harekete katıldıklarını bildirip kararlarını bir yeminle pekiştiriyorlar. Tüm bunları yaşadıktan sonra caymak ve henüz edindiği yeni dostları tarafından reddedilmeyi kabullenmek için soğukkanlı bir radikal olmak gerekir. İnsanlar böyle durumlarda öyle enayileşirler ki, pek çok Amerikalı vaiz saf cemaatlerinin sırtından kazandıklarıyla inanılmaz zengin olmuşlardır. Kuzey Carolina’da Jim Bakker, 158 milyon dolar bağış toplamış ve Hz. İsa adına toplanan bu paranın en az dört milyon dolarını cebe atmıştır. Bakker dolandırıcılıktan hapise girene dek cemaatinin irrasyonelliği sayesinde gösterişli bir yaşam sürmüş, köpeklerinin kulübelerine bile klima taktırmıştır.</p>

  <p class="normal1">Benzerlerin kişiye etkisi, bazen farklı, ancak yine istenmeyen bir biçimde işler. Başı dertte bir yabancıya yardıma gidip gitmeme kararı genellikle zor bir karardır. Kötü yaralanmışsa ve tıbbi bilginiz yoksa işi daha beter bir hale sokabilirsiniz; aslında yardıma ihtiyacı olmadığı ortaya çıkarsa da utanç verici bir duruma düşebilirsiniz. Eğer saldırıya uğramışsa, ona yardıma gidenin de saldırıya uğrama tehlikesi vardır; kan ya da başka yara görünce midesi kalkan insanlar yaklaşamayabilirler ve belki de en utanç vericisi, kişi yaralanmış taklidi yapıyor olabilir, yani o hain sosyal psikologlardan biri olabilir ve bu durumda inanılmaz aptal gözükebilirsiniz. En azından yardıma giden kişi değerli dakikalarını kaybedecektir. Şimdi, gerçek yaşamdan, konuya ilişkin ve çok iyi belgelenmiş iki vakadan bahsedeceğim.</p>

  <p class="normal1">1964’te bir gece geç saatlerde Kitty Genovese adlı bir genç kadın New York’ta arabasını park ettiği yerden evine yürüyordu. Bıçaklı bir adamın saldırısına uğradı ve bağırdı. Binanın ışıkları yandı ve saldırgan kaçtı, ancak geri dönüp kadını yeniden bıçakladı. Tekrar kaçtı, böylece kadın sürünerek oturduğu binanın kapısına dek gitme fırsatı buldu. Ancak saldırgan geri dönüp üçüncü bir hamle yaptı ve kadını öldürdü. Tüm olay yarım saat sürmüştü ve otuz sekiz kişi tarafından pencerelerden izlenmişti. Bir kişi bile müdahale etmemişti. Dahası bir kişi bile polisi aramamıştı.</p>

  <p class="normal1">İkinci vaka ise İncil’den alıntı olduğu için daha bilindiktir. Kudüs’ten Eriha’ya giden ıssız yolda bir adam soyguncuların saldırısına uğrar ve fena dövülüp yarı ölü halde bırakılır. O sırada oradan geçen bir kâhin ve ardından gelen bir Levili adamı görünce yolun öbür yanından geçer giderler. Ardından, bir Samiriyeli gelir ve merhametle adamın yanına gelip yaralarını sarar; sonra onu bir hana götürür ve hancıya adama bakması için para verir. Kâhin ve Levili yolun öbür tarafına geçerek muhtemelen, talihsiz adama karşı bir sorumluluk ya da görevleri olduğunu kendilerinden saklamaya çalışmışlardı.</p>

  <p class="normal1">Kitty Genovese cinayetine tanık olan otuz sekiz kişiden en azından birinin, İyi Samiriyeli kadar onurlu davranmasa da, bir zahmet telefonla polisi aramış olması beklenirdi. Neden İyi Samiriyeli onlardan bu kadar farklı davranmıştır? Yanıt biliniyor.</p>

  <p class="normal1">Deneyler, birkaç kişinin, müdahale gerektiren bir olaya birlikte tanık olmaları durumunda, herkesin tek başına olduğundan daha az sorumluluk hissettiğini göstermektedir. Bir araştırmada, birinci sınıf öğrencileri olan deneklere üniversite yaşamına uyum sağlamanın güçlükleri hakkında konuşulacağı söylenmiştir. Konuşurken birbirlerini duyuyor, ancak göremiyorlardır. Sohbet eden denek sayısı bir ile dört arasında değişmektedir; bir de her seferinde öğrenciymiş gibi davranan bir işbirlikçi denek bulunmaktadır. Konuşmalar sırasında işbirlikçi denek epilepsi hastası olduğuna değinmiş ve kısa bir süre sonra bir epilepsi nöbeti geçiriyor gibi yapmıştır. Ortamda yalnızca bir denek olduğunda, öğrencilerin yüzde 85’i deneyciye haber vermiştir. İki denek varsa, yüzde 62, beş denek varsa yüzde 32 durumu bildirmiştir. Belli ki herkes müdahale etmenin diğerlerinin sorumluluğu olduğunu düşünmüştür.</p>

  <p class="normal1">Bu etki gerçek yaşama daha da yakın, eğlenceli bir araştırmayla da gösterilmiştir. İki deneyci, New York eyaletindeki bir içki dükkânına girmiş ve dükkândaki görevli arkadaki odalardan birindeyken, “eksikliğini duymazlar,” diyerek bir kasa bira alıp gitmişlerdir. Soygun zamanını her seferinde dükkânda bir ya da iki gerçek müşteri olacak şekilde seçmişlerdir. Bira çalındıktan sonra, olaydan başından beri haberdar olan görevli tezgâha dönmüştür. Eğer müşteriler –gönüllü olmamış denekler– hırsızlığı hemen bildirmemişlerse, iki adama ne olduğunu sormuştur. Soygun, dükkânda sadece bir gerçek müşteri varken gerçekleştiğinde yüzde 65, iki müşteri varken gerçekleştiğinde ise yüzde 51 oranında bildirilmiştir. Her müşteri, dükkânda kaç kişi var düşünmeksizin aynı şekilde davransaydı, iki müşteri varken soygunun yüzde 87 bildirilmiş olması gerekirdi: her müşteri diğerinin varlığından dolayı ketlenmiş olmasaydı, iki kişinin bildirme yüzdesi tek kişininkinden daha yüksek olurdu. Kısacası, ortamda birden fazla kişi varsa birinin bir suça müdahale etme ihtimali azalır.</p>

  <p class="normal1">“Seyirci etkisi” (bystander effect, Genovese Sendromu olarak da anılır) denilen bu duruma ilişkin pek çok araştırma bulunmaktadır. Hepsinin temel sonucu aynıdır, ancak bazı ek bulgular da elde edilmiştir. Örneğin, insanlar başı dertte bir kadına, benzer durumdaki bir adama kıyasla daha sık yardıma giderler ve kendi ırklarından insanlara diğer ırklardan olanlara kıyasla daha fazla yardımcı olmaya çalışırlar. Seyirci etkisinin doğruluğu oldukça şüpheli, ama acayip bir örneği, saldırıya uğramış ve kanlar içinde bir hendekte bırakılmış bir adamın yanından geçip giden iki sosyologa dair bir hikâyedir. Sosyologlardan biri diğerine, “Bunu yapanı bulmalıyız, yardıma ihtiyacı var,” demiştir.</p>

  <p class="normal1">Bu olguyu geçmeden önce, neden irrasyonel olduğunu analiz etmek gerekir. Muhtemel yardımcılar birden fazlaysa insanların başkalarına yardım etmemeleri kısmen harekete geçmeyerek ötekilerin hareketsizliğine uymalarından kaynaklanıyor. Ayrıca yardım etmelerine gerek olmadığını, çünkü nasıl olsa başka birinin yardım edeceğini düşünüyor olmaları da mümkün. Ancak bir an için durup düşünen herkes, başka birinin yardım edeceğini düşünüp yardım etmediğinde, diğer kişinin de aynı şekilde düşünebileceğini ve yardım eden çıkmayacağını fark eder. Hem tüm mesele bir şeyler yapabilecek başkaları var diye sorumluluğun ortadan kalkması olamaz. Bira soygununda, diğerinin suskunluğunu görmesine rağmen mevcut iki kişi de olayı bildirmemiştir. İkisi de diğerinin davranışına uymuştur.</p>

  <p class="indentmetin">Kıssadan Hisse</p>

  <p class="indentmetin">1. Bir kararı topluluk içinde açıklamadan önce dikkatlice düşünün; değiştirmeniz güç olacaktır.</p>

  <p class="indentmetin">2. Vazgeçmek istemediğiniz bir işe kalkıştığınızda, mümkün olduğunca çok kişiye bundan bahsedin.</p>

  <p class="indentmetin">3. Kendinize, bir şeyi sırf başkaları yapıyor diye mi yaptığınızı sorun ve eğer öyleyse amaçlarınıza uygun mu bir düşünün.</p>

  <p class="indentmetin">4. Konunun uzmanı değilse, hayranlık duyduğunuz birinin tavsiyelerinden etkilenmeyin –eğer uzmansa, uzmanların sık sık yanıldığını unutmayın.</p>

  <p class="indentmetin">5. Bir topluluğun peşine takılıp daha sakin anlarda yapmayacağınız işlere girişmeyin.</p>

  <p class="indentmetin">6. Etraftaki diğer insanlar gider –ya da gitmez– diye birine yardıma gitmezlik etmeyin.</p>

  <p class="indentmetin">7. “Kalabalıklara konuşup erdemini koruyorsan... Adam olacaksın evlat,” sözünü anımsayın.</p>

  <div class="clrb"></div>
</body>
</html>
