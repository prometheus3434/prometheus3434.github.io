<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_15">13 tıptaki hatalı bağlantılar</h1>

  <p class="normal1">Olayların birlikte gerçekleşme olasılıklarını yanlış yorumlamak, David Eddy’nin, göğüs kanserinin saptanmasında doktorların yaptıkları yanlışlara dair çarpıcı hikâyeyle göstermiş olduğu gibi, aşırı derecede zarar verici olabilir. Kendisinin araştırmalarına ilişkin bir özet vermeden önce, “koşullu olasılık” kavramından bahsetmemiz gerekiyor. Bu uğursuz ifade, bir şeyin doğru olma olasılığının başka bir şeyin doğru olmasına bağlı olması anlamına gelir. Örnek olarak, ıslanmaktan nefret ettiği için ya da şehirli bir beyefendi olduğu için daima şemsiye taşıyan birini düşünün. Yağmur yağdığında şemsiye taşıyor olma olasılığı 1,0’dir (kesinlik); çünkü daima şemsiye taşıdığından her yağmur yağdığında yanında bir şemsiye olacaktır. Şimdi başka bir olasılığı, şemsiye taşıdığında yağmurun yağma olasılığını düşünün ve varsayalım yağmur yağma oranı beşte bir. Bu olasılık (ilkinin ters olasılığı olarak bilinir) yalnızca 0,2’dir (yani şemsiye taşıdığı durumların beşte birinde yağmur yağacaktır). Özel koşullar dışında, ters olasılığın asıl olasılıkla aynı olmayacağını açıkça belirtmek gerekir. Göreceğimiz gibi, tıp alanında çalışan pek çok kişi öyle olduğuna inanır ve bundan dolayı pek çok tatsız sonuçlara yol açmışlardır. “X’in (yağmur yağmasının) Y’de (şemsiye taşıma) olma olasılığı” ifadesi yerine, “Y varken X’in gerçekleşme olasılığı” ifadesi daha sık kullanılmaktadır ve matematikçiler tarafından kısaca “pX/Y” diye belirtilmektedir. Koşullu olasılıklar, önceki bölümde yer alan ikiye ikilik tablolardaki rakamlardan çıkarılabilir.</p>

  <p class="normal1">Eddy’nin incelediği teknik, göğüs kanserini teşhis etmek için tasarlanmış bir röntgen türü olan mamografidir. Bu tür röntgenler diğer pek çoğu gibi, tam kesinlikle yorumlanamaz. Tıp araştırmacıları bir testin doğruluğunu değerlendirir ve doktorlar yararlansın diye sonuçları yayımlarlar. Bu tür bir sonuç, eğer bir kadında göğüs kanseri varsa, test sonuçlarının 0,92 olasılıkla pozitif (yani, kanser olduğunu gösterir şekilde) çıkacağıdır; başka deyişle, göğüs kanserine yakalanmış her yüz kadından doksan ikisinin mamografi sonuçları pozitif olacaktır. Aynı araştırmacı, göğüs kanseri olmayan kadınların testinin 0,88 olasılıkla negatif çıkacağını bulmuştur. (Rakamlar bir araştırmadan diğerine pek az değişmektedir. Pek çok şeyin yanı sıra, röntgen cihazının durumuna ve radyologun becerisine bağlıdır.) Tanı testlerine dair değerlendirmelerin neden bu şekilde verildiğini merak edebilirsiniz; mamografi sonucuyla karşılaşan doktorun bilmesi gereken, kanser hastası bir kadının testinin pozitif çıkma olasılığı değil, testi pozitif olan bir kadının kanser olma olasılığıdır (ve bir de, testi negatif çıkan bir kadının kanser olmama olasılığıdır). Göreceğimiz gibi, son iki olasılık, test edilen kadın popülasyonuna göre değişmektedir; bir tarama prosedürü olarak testi rutin yaptıran kadınların olasılıkları, hâlihazırda belirtiler gösteren ve doktorları tarafından test yaptırmaya gönderilmiş kadınlardan çok daha düşüktür. Bu yüzden tıp kitap ve dergileri, kanserli ve kanserli olmayan hastalardaki pozitif ve negatif test sonucu olasılıklarını alıntılarlar, zira bu rakamlar daha istikrarlıdır.</p>

  <p class="normal1">Ancak maalesef pek çok doktor iki olasılık grubunu karıştırır. Yakın zamanda ABD’de yapılan bir ankette, bir kadında göğüs kanseri varsa testin pozitif çıkma olasılığının 0,92 olmasından dolayı, doktorların yüzde 95’inin, test pozitifse göğüs kanseri olma olasılığının da 0,92 olduğunu sandıkları bulunmuştur. Bu tamamen hatalıdır. Pozitif bir test sonucu söz konusuysa, göğüs kanserine yakalanmış olma olasılığı aslında 0,01 kadar düşük olabilir (yani on kadından dokuzu yerine, yüz kadından biri). Test edilen doktorların yüzde 95’i, ters koşullu olasılığın asıl olasılıkla aynı olduğunu düşünmek gibi, bu bölümün ilk paragrafında bahsi geçen temel bir hataya düşmüşlerdir.</p>

  <p class="normal1">(David Eddy’den alınan) iki tablo sorunu göstermektedir. Tablo 3, fiziksel belirtilerinden dolayı kanser olabilecekleri düşüncesiyle doktorları tarafından teste gönderilen 1.000 kadının mamografi sonuçlarını göstermektedir. Tablo 4, rutin tıbbi kontrollerin bir parçası olarak test yaptıran kadınların sonuçlarını sunmaktadır. Tablolar, pozitif ve negatif sonuçlara sahip ve sonrasında kanser olduğu ya da olmadığı anlaşılan kadınların toplam sayılarını göstermektedir. İki tabloda da, test sonuçları pozitif olan kanserli kadınların oranı yaklaşık aynıdır. (Tablo 3’te 0,92, yani 80’de 74 ve Tablo 4’te 1,0 –bu tabloda yalnızca bir kadında kanser çıktığından, doğru bir olasılık tahmini elde edilemez.) İki tabloda da kanser olmayan kadınların testinin negatif çıkma olasılığı 0,88’dir. (Tablo 33’te 920’de 810 ve Tablo 4’te 999’da 879). Ancak iki tablo çarpıcı biçimde farklı ters olasılıklar göstermektedir. Tablo 3’te, test pozitifse kadının kanser olma olasılığı 0,4’tür (184’te 110). Oysa Tablo 4’te 0,01’den azdır (121’de 1), yani yüzde birin altındadır. Benzer bir akıl yürütme, test sonucu negatif olan bir kadının kanser olma olasılığının Tablo 3’te 0,01 ve Tablo 4’te sıfır olduğunu göstermektedir.</p>

  <p class="normal1">Tablo 3: Anormal fiziksel muayene sonuçları olan</p>

  <div class="calibre3">
    <div class="tablo">
      <table class="generictable">
        <tr class="calibre4">
          <td class="calibre5">
            <p class="ortayazi">&nbsp;</p>
          </td>

          <td class="calibre5">
            <p class="ortayazi">Kanser Olan<br class="chapter" />
            Kadınlar</p>
          </td>

          <td class="calibre5">
            <p class="ortayazi">Kanser Olmayan<br class="chapter" />
            Kadınlar</p>
          </td>

          <td class="calibre5">
            <p class="ortayazi">Toplam</p>
          </td>
        </tr>

        <tr class="calibre4">
          <td class="calibre5">
            <p class="ortayazi">Mamografisi<br class="chapter" />
            Pozitif Kadınlar</p>
          </td>

          <td class="calibre5">
            <p class="ortayazi">74</p>
          </td>

          <td class="calibre5">
            <p class="ortayazi">110</p>
          </td>

          <td class="calibre5">
            <p class="ortayazi">184</p>
          </td>
        </tr>

        <tr class="calibre4">
          <td class="calibre5">
            <p class="ortayazi">Mamografisi<br class="chapter" />
            Negatiftif Kadınlar</p>
          </td>

          <td class="calibre5">
            <p class="ortayazi">6</p>
          </td>

          <td class="calibre5">
            <p class="ortayazi">810</p>
          </td>

          <td class="calibre5">
            <p class="ortayazi">816</p>
          </td>
        </tr>

        <tr class="calibre4">
          <td class="calibre5">
            <p class="ortayazi">Toplam</p>
          </td>

          <td class="calibre5">
            <p class="ortayazi">80</p>
          </td>

          <td class="calibre5">
            <p class="ortayazi">920</p>
          </td>

          <td class="calibre5">
            <p class="ortayazi">1000</p>
          </td>
        </tr>
      </table>
    </div>
  </div>

  <p class="normal1">Koşullu olasılıklar şöyledir:</p>

  <p class="indentmetin">Kanser varsa pozitif mamografi : 80’de 74 = 0,92</p>

  <p class="indentmetin">Kanser yoksa negatif mamografi : 920’de 810 = 0,88</p>

  <p class="indentmetin">Pozitif mamografi varsa kanser : 184’te 74 = 0,40</p>

  <p class="indentmetin">Negatif mamografi varsa kanser : 816’da 6 = 0,01</p>

  <div class="clrb"></div>

  <p class="normal1">Tablo 4: Belirti göstermeyen 1.000 kadının röntgen sonuçları ve kanser</p>

  <div class="calibre3">
    <div class="tablo">
      <table class="generictable">
        <tr class="calibre4">
          <td class="calibre5">
            <p class="ortayazi">&nbsp;</p>
          </td>

          <td class="calibre5">
            <p class="ortayazi">Kanser Olan<br class="chapter" />
            Kadınlar</p>
          </td>

          <td class="calibre5">
            <p class="ortayazi">Kanser Olmayan<br class="chapter" />
            Kadınlar</p>
          </td>

          <td class="calibre5">
            <p class="ortayazi">Toplam</p>
          </td>
        </tr>

        <tr class="calibre4">
          <td class="calibre5">
            <p class="ortayazi"></p>

            <p class="ortayazi">Mamografisi<br class="chapter" />
            Pozitif Kadınlar</p>
          </td>

          <td class="calibre5">
            <p class="ortayazi">1</p>
          </td>

          <td class="calibre5">
            <p class="ortayazi">120</p>
          </td>

          <td class="calibre5">
            <p class="ortayazi">121</p>
          </td>
        </tr>

        <tr class="calibre4">
          <td class="calibre5">
            <p class="ortayazi">Mamografisi<br class="chapter" />
            Negatiftif Kadınlar</p>
          </td>

          <td class="calibre5">
            <p class="ortayazi">0</p>
          </td>

          <td class="calibre5">
            <p class="ortayazi">879</p>
          </td>

          <td class="calibre5">
            <p class="ortayazi">879</p>
          </td>
        </tr>

        <tr class="calibre4">
          <td class="calibre5">
            <p class="ortayazi">Toplam</p>
          </td>

          <td class="calibre5">
            <p class="ortayazi">1</p>
          </td>

          <td class="calibre5">
            <p class="ortayazi">999</p>
          </td>

          <td class="calibre5">
            <p class="ortayazi">1000</p>
          </td>
        </tr>
      </table>
    </div>
  </div>

  <p class="normal1">Koşullu olasılıklar şöyledir:</p>

  <p class="indentmetin">Kanser varsa pozitif mamografi : 1’de 1 = 1,00</p>

  <p class="indentmetin">Kanser yoksa negatif mamografi : 999’da 879 = 0,88</p>

  <p class="indentmetin">Pozitif mamografi varsa kanser : 121’de 1 = 0,01</p>

  <p class="indentmetin">Negatif mamografi varsa kanser : 879’da 0 = 0,0</p>

  <div class="clrb"></div>

  <p class="normal1">İki tabloda belirtilen olasılıklar arasındaki farklılık, ilk olasılıkta yalnızca bir kadının kanser olmasından kaynaklanmaktadır. Besbelli, bazı belirtiler zaten mevcutsa (Tablo 3) ve dolayısıyla kanser ihtimali oldukça yüksekse, daha yüksek yüzdede kadınlara genel nüfusun taranmasına kıyasla doğru şekilde kanser teşhisi konacaktır: Tablo 3’teki 0,4’lük doğru pozitif teşhis ile Tablo 3’teki 0,01 arasındaki büyük farkın açıklaması budur. Ancak görmüş olduğumuz gibi, doktorlar çoğu zaman bu tabloyu yanlış yorumlayıp sonucu yanlış ifade ederler –test pozitifse kanser olma olasılığını 0,92 ve test negatifse kanser olmama olasılığını 0,88 diye düşünürler.</p>

  <p class="normal1">Eddy, tıp kitap ve dergilerinden, doktorların göğüs kanseri durumunda testin pozitif çıkması ile pozitif bir test durumunda göğüs kanseri çıkma olasılıklarını bu şekilde birbirine karıştırdıkları çok sayıda alıntıya yer vermiştir. İşte tıp alanında itibarlı bir kaynak olan Journal of Gynaecology and Obstetrics’den bir alıntı: “1. Göğüs kanseri olduğu kanıtlanmış ve mamografisi çekilen kadınlarda, incelenen her beş hastadan ortalama birinde habis tümöre dair röntgen kanıtına rastlanmamıştır (yani, kanser hastası bir kadının testinin negatif çıkma olasılığı 0,80’dir). 2. O halde negatif mamografi temelinde göğüsteki bir lezyona biyopsi yapmayı ertelediğimizde, habis bir lezyonun biyopsisini ertelemiş olma olasılığımız beşte birdir.” Yazar, birinci ifadedeki kanser durumunda testin negatif çıkma olasılığı ile ikinci ifadedeki testin negatif çıkması durumunda kanser olma olasılığını karıştırmaktadır; çok şaşırtıcı bir durum –zira kendisi yalnızca doktor değil, araştırma yürüten bir doktor–, iki rakamın aynı olması gerektiğini düşünüyor. Kadınlarda göğüs kanseriyle ilgili tümör taramasıyla uğraşan bir diğer yazar, test sonuçları negatif olanların aslında yalnızca yüzde 85’i kanser hastası olmadığına göre, geri kalan yüzde 15’in, “bulguları yanlış şekilde yorumlanacak ya da daha da muhtemelen mamografileri hastalığı gösterme konusunda başarısız olacaktır. Bu da demek oluyor ki, röntgenleri normal olduğu söylenen kadınların yüzde 15’ine boş yere güven verilmiş olacaktır. Bu gruba verilen zararı değerlendirmek zordur... ” demektedir. Bu yazar da, kanser yokken testin negatif çıkması olasılığını negatif bir test durumunda kanser çıkma olasılığıyla karıştırmaktadır. Haklı olsaydı, test yaptıran her 10 bin kadından yaklaşık 1.500’ü kendilerini güvende sanıp gideceklerdi. Ancak haklı değildir –Eddy, tümör taramasında test sonucu negatif çıkan 10 bin kadından biri gibi küçük bir oranda gerçekten kanser görüldüğünü hesaplamıştır. Yanlış teşhislerle ilgili bu tür hatalı akıl yürütmeler bazı doktorları tarama yapılmaması gerektiğini öne sürmeye sevketmiştir.</p>

  <p class="normal1">Doktorlar kabul etsinler etmesinler, tıbbi teşhislerin çoğu, rakamlarla iyi bir şekilde ifade edilemese de, olasılıklara dayanmaktadır. Bir doktor, göğüsteki kitlenin neredeyse kesinlikle selim, muhtemelen selim, habis olması mümkün, muhtemelen habis ya da neredeyse kesinlikle habis olduğunu düşünebilir. Kararını, mevcut vakaya benzer kaç vakanın kanser çıktığına ve tıp kitap ve dergilerinde yer alan, her belirtinin ne ölçüde kanser öngörücüsü olduğuna dair bilgilere dayandırmaktadır. Göğüs kanserinden şüphelenirse mamografi çekilmesini isteyebilir. Teşhisin sonraki aşaması göğüs biyopsisi olacaktır. Bu, 10 bin vakadan yaklaşık ikisinde ölümcül olabilen [Bugün bu oran yaklaşık milyonda 5 olarak kabul edilmektedir. Ç.N.] ve kötü sonuçlara yol açabilen genel anestezi gerektirdiği için tatsız bir cerrahi işlemdir.</p>

  <p class="normal1">Doktorlar rasyonel olsalardı, biyopsi yapıp yapmamaya nasıl karar verirlerdi? Biyopsinin riski vardır ancak göğüs kanserini tedavi etmemenin de riski vardır. Kanser riski milyonda bir olsaydı hiçbir kadın biyopsiyi tercih etmez, hiçbir doktor da bunu tavsiye etmezdi; lakin riskin ikide bir olduğu düşünülseydi muhtemelen tüm kadınlar biyopsi yaptırırlardı. Kadınların biyopsi yaptırmamayı tercih edeceği olasılık ikisinin arasında bir şey olmalıdır. Doğrusu Eddy, kanser riski altıda birden azsa, kadınların yüzde 30’unun biyopsiyi reddettiklerini öne süren kanıtlar sunmaktadır. Doktor, mümkün tüm bilgileri verdikten sonra (ilginç bir diğer irrasyonellik örneği olarak, çok bilgi vermek doktorların pek de istemediği bir şeydir, oysa göreceğimiz gibi, hasta ne kadar çok bilgi alırsa, süreci o kadar iyi geçirmektedir) biyopsi kararını hastaya bırakabilir. İdeal bilgilendrme, kanser olma olasılığını, biyopsinin muhtemel sonuçlarını ve hasta gerçekten kanserse yaptırmamanın olası sonuçlarını içerecektir. Ancak bu süreçte doktor hastanın göğüs kanseri olma olasılığına dair tahminini, bir mamografiye dayanarak yanlış şekilde veriyorsa (pek çoğunun yaptığı gibi), çok sayıda hasta gereksiz biyopsilere maruz kalabilir.</p>

  <p class="normal1">Doktorlar mamografi sonucunu fiziksel belirtilerin mevcut olup olmaması gibi diğer kanıtlarla birleştirmelidirler; ancak tıp dergilerindeki karmaşık ifadeler, pek çoğunun böyle yapamadığını öne sürmektedir. İşte, saygın Archives of Surgery’den inanılmaz bir parça: “Hastaların göğüsle ilişkili belirtileri var, ancak belirli bir kitle ya da ‘dominant lezyon’ yok... Bu kategoride cerrah ve klinisyen, doğrulayıcı olduğundan, mamografiden inanılmaz verim alacaktır. Burada, klinik izlenim iyi yöndeyse, mamografi teyit ve destek verecektir. Ancak uzmanı, önceki bir biyopsi görüşünden caydırmamalıdır.” Başka bir deyişle, mamografi pozitifse biyopsi yapın, değilse de boşverin ve yine de biyopsi yapın demektedir. Bu akıl yürütme, Eddy’nin tıbbi kaynaklardan yaptığı diğer çoğu alıntı gibi tamamen karman çormandır; negatif mamografisi olan bir hastanın kanser olma riskinin çok az olabileceğini hesaba katamamaktadır. Eddy bu tür akıl yürütmelere dair başka örnekler de vermektedir. Örneğin aynı dergide şöyle denmektedir: “Mamografide selim olarak belirlenmiş ve klinik açıdan selim bir göğüs lezyonunun biyopsisini ertelemek göğüs kanserini tedavi açısından geri adım atmaktır.” Eddy, “klinik açıdan selim” tabirinin, yalnızca yüzde 5 kanser riski olması anlamına geldiğini varsaydığımız takdirde, mamografideki negatif sonucun riski yaklaşık yüzde bire düşürdüğüne işaret etmektedir. Doktorun, biyopsi yapmak yerine, yalnızca hastayı takibe devam etmesi gerekir.</p>

  <p class="normal1">Tıbbın çoğunlukla belirsiz durumlarla meşgul olduğunu ve bilhassa teşhislerin genellikle belirsiz olduğunu vurgulamak gerekir. Bu da bizi iki nihai hususa götürmektedir. İlki, tam bir teşhis koyabilmek için, öznel belirsiz hisleri matematiksel olasılıklara çevirmeye gayret edilmesinin şart olmasıdır. Belirtilerin varlığına göre hastalığın olma olasılığı hesaplanabilir; yine yaş, ırk ve cinsiyet gibi unsurlar da, hastalığın mevcut olma ihtimalini etkiliyorsa hesaba katılmalıdır. Bazı doktorlar, temel olasılık kuramından bihaber olduklarından bunu yok sayarlar. İşte, Eddy’nin tıbbi alıntılarından bir tane daha: “Genç kadınlarda daha düşük oranda habis tümör vakası bulunduğu açıktır, ancak bu tekil vakaları çok etkilemiyor olsa gerek.” Sonraki bölümlerde, olasılıkların düzgün bir şekilde değerlendirilmesiyle doktorlarınkilerden çok daha kesin teşhislere varılabileceğini göreceğiz.</p>

  <p class="normal1">İkinci hususa gelince, sezgilere dayanarak akıl yürütmenin zayıf bir yöntem olduğu biliniyor olsa da (Bkz. 20. Bölüm), pek çok doktorun istatistiğe alerjisi vardır. Tekil vakaları tedavi etmeye inanırlar, ancak o vakayı tedavilerinin ancak ve ancak benzer vakalarda bulunmuş sonuçlara dayanabileceğini göremezler. Eddy, bir diğer tıp kitabından şöyle bir alıntı yapmaktadır: “Bir hasta, teşhis edilmemiş bir hastalıkla doktoruna danıştığında, teşhis konulana dek, hasta da doktor da hastalığın nadir olup olmadığını bilmez. İstatistiksel yöntemler yalnızca binlere varan popülasyonlara uygulanabilir. Bireyin nadir bir hastalığı ya vardır ya da yoktur.” Görünen o ki, yazarlar, hastalık nadirse hastada olma ihtimalinin de daha düşük olması gerektiğini göremiyorlar.</p>

  <p class="normal1">Şimdiye dek saydığımız yanılgıları bir araya getirmek üzere, günümüzde, elli yaşın altındaki ve düzenli olarak göğüs kanseri taramasından geçen kadınların taramadan geçmeyen kadınlara kıyasla kanserden ölme oranlarının daha yüksek gözüktüğünü de eklemek gerekir. Bu, ilk olarak 50 bin Kanadalı kadın üzerinde yapılan bir araştırmada keşfedilmiştir. Nedenler karışıktır, ancak röntgenlerin, başka türlü saptanamayacak küçük ve yavaş büyüyen tümörleri algılaması muhtemeldir. Göğüs tümörünün alınmasından sonra verilen ışınlar, bağışıklık sisteminin daha sonra oluşacak tümörlerle baş etme yeteneğini zedelemektedir. Dolayısıyla Britanya’daki elli yaş altındaki (ABD’deki kırk yaş altındaki) kadınlarda tümör taraması artık tavsiye edilmemektedir. Bu, öncesinde yapılan uygulamaların tamamen irrasyonel oldukları anlamına gelmez; o zaman yapılanlar, o zaman bilinenlere dayalıydı ve varolan bilgiler ışığında o sırada rasyoneldi. Bilgi yetersizse rasyonel kararlar almak her zaman en iyi sonuca ulaştırmaz.</p>

  <p class="normal1">Maalesef doktorların yanlış ilişkilendirmeler yapmaları yalnızca koşullu olasılıklar konusunda görülmemektedir. Örneğin, nesnel kanıtlar, büyük gastrik ülserlerin küçük olanlardan daha habis olduğunu göstermektedir; ancak sorulan dokuz radyaloğun yedisi, habis olması muhtemel olanın küçük ülserler olduğunu söylemiştir.</p>

  <p class="normal1">Ayrıca, doktorlar teşhis koyarken kendilerine gereğinden fazla güvenirler. Bir araştırmada, doktorlar zatürre teşhisi koyarken ve teşhislerinin doğru olduğuna yüzde 88 eminlerken, teşhis konulan hastaların yalnızca yüzde 20’sinin gerçekten zatürre olduğu bulunmuştur. Yanlış teşhis hastaya zarar verici olabilse de malesef mesleğin bir parçasıdır ve bazı durumlarda neredeyse kaçınılmazdır. Hata içeren güven ise kaçınılmaz olmadığı gibi, doktorun başka kanıtlar aramasını ya da başka kanıtlarla karşılaşırsa teşhisini gözden geçirmesini engelleyeceği için, bir o kadar zararlıdır. Yine, John Paulos’a göre, Washington Üniversitesi’ndeki iki doktor, doktorların ameliyat ve ilaçların risklerine dair değerlendirmelerinin genellikle inanılmaz derecede yanlış olduğunu ortaya çıkarmışlardır. Belli bir süredir uygulanmakta olan bir tıbbi prosedürün riskleri genellikle oldukça iyi saptanmıştır; dolayısıyla böyle bir hatanın mazereti yoktur.</p>

  <p class="normal1">Son olarak, tıbbi bir prosedürden geçen birine başına neler gelebileceğini söylemenin faydalı olduğuna dair çok fazla kanıt bulunmaktadır. Örneğin, bir araştırmada ameliyat için hastaneye yatan hastalar rastgele iki gruba ayrılmışlardır. Ameliyatlar gerçekleşmeden önce, bir gruptaki hastalara ameliyatın ne kadar süreceği, bilinçlerine yeniden kavuştuklarında nasıl olacakları, nasıl bir acı hissedecekleri gibi bilgiler verilmiştir. Bu bilgiler, standart hastane prosedürlerinden geçen ikinci gruba verilmemiştir. Ameliyat hakkında ayrıntılı şekilde bilgilendirilen hastalar, sonrasında acıdan daha az şikâyet etmiş, daha az yatıştırıcıya ihtiyaç duymuş ve daha hızlı iyileşerek, hastaneden, diğer gruba kıyasla ortalama üç gün daha erken taburcu olmuşlardır. Başına gelebileceklerle ilgili önceden bilgilendirilmiş hasta hazırlıklı olur. Buna daha az üzülür, tedaviye karar verdiğine pişman olmaz, kendisini yanlış yönlendirdikleri için hastane çalışanlarına kızmaz ve operasyon sonrası oluşabilecek doğal ama tatsız belirtilerin terslik alameti olduğunu düşünmez. Yine de, birkaç istisna dışında, doktorlar son otuz yıldır konuya ilişkin yapılmış araştırmaların sonuçlarını tamamen yok sayarlar. Kısa bir süre önce bir cerrah, bana meslektaşlarından birini överken, “Evet. Onu severiz, hastalarla konuşarak vakit kaybetmez,” dedi. İster kibirden, ister cehaletten ya da hatalı bir zaman kazanma girişiminden kaynaklanıyor olsun, bu tutumun kesinlikle irrasyonel sayılması gerekir.</p>

  <p class="normal1">Diğer insanların günlük yaşamlarında yaptıkları hatalara doktorların da düştükleri bilgisi, bazı okurları kendi entelektüel kapasiteleri konusunda rahatlatabilir; ancak doktora gitmesi gereken biri için pek de iç açıcı değildir. Haksızlık etmemek adına, doktorların diğer insanlardan daha aptal olmadığını da eklemek gerekir: ancak hastaların gördüğü zarar ortada olduğundan, doktorların hataları daha bulunabilirdir.</p>

  <p class="indentmetin">Kıssadan Hisse</p>

  <p class="indentmetin">1. Doktorsanız, temel olasılık kuramına dair bir şeyler öğrenin.</p>

  <p class="indentmetin">2. Hastaysanız, doktorunuza temel olasılık kuramına dair basit bir test yapın.</p>

  <p class="indentmetin">3. Tıp araştırmalarını daha da bulanıklaştırmamak adına, istatistiği, olasılık kuramını ve araştırma tasarımını iyi bilmeyen kişiler, sonuç dergi sayısını ciddi anlamda azaltacak olsa bile, tıp dergilerinde editörlük yapmamalıdırlar.</p>

  <div class="clrb"></div>
</body>
</html>
