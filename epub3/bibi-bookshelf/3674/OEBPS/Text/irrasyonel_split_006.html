<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">2 yanlış izlenimler</h1>

  <p class="normal1">Jaws filminde başrol, insan yiyen bir köpekbalığınındı. Filmin gösteriminin ardından, köpekbalıklarının ara sıra plajların yakınına geldiği Kaliforniya sahillerine yüzmeye gidenlerin sayısında belirgin bir düşüş oldu. Yapılan hesaplamalara göre, yüzücülerin bir köpekbalığına yakalanma ihtimalleri, sahile gelirken yolda bir trafik kazasından ölme risklerinden çok daha azdır. İnsanlar olguları dikkate almazlar –en yoğun izlenim bırakan ya da akıllarına ilk gelen şeylere göre davranırlar.</p>

  <p class="normal1">Başka bir örnek olarak şu iki soruyu düşünün: İlk harfi “r” olan İngilizce sözcükler, üçüncü harfi “r” olanlardan daha mı fazladır? “K” harfiyle başlayan İngilizce sözcükler, üçüncü harfi “k” olanlardan daha mı çoktur? Bir dolap döndüğünü sezmediğiniz takdirde muhtemelen iki soruyu da evet diye yanıtlarsınız. Ama yanılırsınız –üçüncü harfi “r” ya da “k” olan sözcükler bu harflerle başlayan sözcüklerden daha çoktur. Hatanın nedeni sözcüklerin hem sözlüklerde hem de aklımızda ilk harflerine göre sıralanması. “Roar” (kükremek), “rusty” (paslı) ve “ribald” (utanmaz) gibi “r” ile başlayan sözcükleri hatırlamak kolaydır; oysa sayıları daha çok olmasına rağmen “street” (sokak), “care” (şefkat) ya da “borrow” (ödünç almak) gibi sözcükleri hatırlamak çok daha zordur. Bu deneyin adil olmadığını, çünkü kimsenin sözlükte yer alan sözcükleri saymadan yanıtı bilemeyeceğini düşünüyorsanız, bilgi gerektirmeyen başka bir örneğe geçelim. İngilizce sözcükler içinde “-ing” ile bitenler mi “-n-” ile bitenler mi (yani sondan bir önceki harfi “n” olanlar mı) daha çoktur? Çoğu kişi İngilizce sözcüklerin “-ing” ile bitmesinin daha yaygın olduğunu düşünür, oysa aslında “-n-” ile bitenler kesinlikle daha çoktur; zira “fine” (iyi) gibi “-n-” ile biten sözcüklerin yanı sıra, “-ing” ile biten tüm sözcüklerde de sondan önceki harf “n”dir. İnsanlar “-ing” ile biten sözcükleri “-n-” ile bitenlerden daha kolay hatırlarlar ve durup düşünmezler.</p>

  <p class="normal1">Akla ilk gelen düşünceye göre muhakeme etmeye, “bulunabilirlik hatası” (availability error) denir. İlk olarak bu hatadan bahsedeceğim; çünkü kitabın sonraki bölümlerinde de göreceğimiz gibi, tüm akıl yürütme biçimlerimize sızmıştır ve diğer hataların çoğu da aslında bulunabilirlik hatasının türevleridir. Bir araba almayı düşündüğünüzü ve bir arkadaşınıza bundan bahsettiğinizi farz edin. Arkadaşınız size heyecanla arabasını anlatır. Çok etkilenerek aynı modelden almaya koşarsınız ve sonra duyduklarınızın doğru olmadığını, aracın inanılmaz benzin yaktığını fark edersiniz. İlk ağızdan dinlemiş olmak ve duyduklarınızın çarpıcılığı (bulunabilirliği), tüketici gazetelerinde bu araçla ilgili pek çok istatistik bulabileceğinizi unutmanıza neden olur.</p>

  <p class="normal1">Bulunabilirlik hatasından kaynaklanan hatalı akıl yürütmeleri gözler önüne seren onlarca deney bulunmaktadır. Oldukça aşırı sonuçları olan bir deneyde, deneklerin önce bir sözcük listesini öğrenmeleri gerekmiştir (psikologların pek sevdiği bir görev). Tüm deneklere verilen sözcükler aynıdır. Yalnız, bir gruba verilen sözcükler arasında dört tane övücü sözcük bulunmaktadır –“cesur”, “özgüven sahibi”, “bağımsız” ve “kararlı”. Diğer grubun listesine de aşağılayıcı dört sözcük eklenmiştir –“umursamaz”, “kibirli”, “soğuk” ve “dik başlı”. Sözcükleri öğrendikten sonra tüm denekler, pek çok tehlikeli hobisi bulunan, yeteneklerinin değerini bilen, birkaç arkadaşı olan ve bir kez karar aldı mı fikrini zor değiştiren bir genç adamla ilgili kısa bir öykü okumuşlardır. Sonra deneklerden adamı değerlendirmeleri istenmiştir. Öncesinde sunulan sözcük listesinin öyküdeki adamla bir ilgisi olmadığı açıkça belirtilmiş olsa da, olumlu sıfatları öğrenen deneklerin adama dair kanaatleri olumsuz sıfatları öğrenen deneklerden daha iyi olmuştur. Sözcükler, öyküyü okudukları sırada deneklerin akıllarındaydı (bulunabilirlerdi); bu nedenle de öyküyü yorumlama şekillerini etkiledi. Bu deneydeki öğrenilmiş sözcükler gibi konuyla tamamen alakasız öğeler yorumlarımızı böylesine etkiliyorsa, “bulunabilir”lerin kararlarımızı ne boyutta etkileyebileceğini siz düşünün.</p>

  <p class="normal1">Sıradaki deneyi yorumlamak için, “Tutsak İkilemi” diye bilinen hain oyunu açıklamak gerekiyor. Oyunun senaryosu şöyle: İki kişi, birlikte işledikleri düşünülen bir suçtan ötürü hapishanedeler. Hapishane müdürü onlara, ceza sürelerinin ikisinin de suçlarını itiraf edip etmemelerine bağlı olacağını söylüyor. Cezalar şöyledir:</p>

  <p class="indentmetin">1. Biri itiraf eder diğeri etmezse, itiraf eden serbest bırakılacak, öteki yirmi yıl tutuklu kalacaktır.</p>

  <p class="indentmetin">2. İkisi de itiraf etmezse, ikisine de iki yıl hapis cezası verilecektir.</p>

  <p class="indentmetin">3. İkisi de itiraf ederse, ikisi de beş yıl hapishanede kalacaktır.</p>

  <div class="clrb"></div>

  <p class="normal1">Tutsakların karşılaştığı ikilem, itiraf edip etmemektir. Ayrı hücrelerdeler ve ikisi de diğerinin ne yapacağını bilmiyor. En iyisi ikisinin de itiraf etmemesidir; zira o zaman ikisinin hapiste geçireceği toplam süre yalnızca dört yıl olacaktır. Ancak itiraf etmemek de tehlikelidir; çünkü diğer tutsak itiraf ederse, etmeyen yirmi yıl hapiste kalacaktır.</p>

  <p class="normal1">Oyun, gerçek hayattan ilk bakışta gözüktüğü kadar uzak değildir. Felaket sonuçlara yol açabilecek sera etkisinin temel nedeni olan karbondioksit yayılımını azaltmanın uzun vadede tüm ülkelerin yararına olacağı açıktır. Öte yandan böyle bir azaltma pahalıya patlar; enerji üretmek için daha az fosil yakıt kullanmayı ya da daha az enerji harcamayı gerektirir. Tüm ülkeler yayılımı azaltmayı kabul ederlerse, hepsi yarar görecektir. Fakat (ABD’nin yaptığı gibi) birkaçı bunu reddeder de çoğu kabul ederse, reddedenler hem yayılımı azaltma masraflarından tasarruf ettikleri, hem de yayılımı azaltan diğer ülkeler sayesinde sera etkisinin boyutlarının azalmasından dolayı kârlı çıkarlar. Daha gündelik bir örnek verecek olursak, insanların kuraklık dönemlerinde bahçelerini gizliden gizliye sulayıp sulamayacaklarına karar vermeleri gerekir. Eğer herkes böyle yaparsa, su kaynakları tükenebilir ve sonuç herkes için felaket olur. Öte yandan, böyle, topluma zararlı bir şekilde davrananlar yalnızca birkaç kişiyse, toplumun göreceği nispeten küçük bir zarara karşılık, bu birkaç kişi kârlı çıkacaktır. Bu tür durumlar, insanların işbirliği yapma isteklerini ölçmek için sık sık kullanılan Tutsak İkilemi’yle tıpatıp aynıdırlar. Her iki tarafın da seçmesi halinde en az kayba yol açacak tercihi yapmak “işbirliği”, öbür seçeneği tercih etmek ise “ayrılık” olarak tanımlanır. Taraflardan yalnızca biri öteki seçeneği tercih ederse, işbirliğini seçen diğer taraf büyük kayba uğrar.</p>

  <p class="normal1">Oyun, felsefeciler arasında bitmek tükenmek bilmeyen tartışmalara yol açmıştır. Seçilecek rasyonel yolun ne olduğu berrak olmadığından bilmece yakın zamana dek çözümsüz kalmıştır. Rakibiniz bir süre işbirliği yapsa bile, ne zaman ayrılık gösterip başınıza ciddi bir iş açacağını asla bilemezsiniz. Bugün ise ilginç bir şekilde, oyunun en iyi hangi hamlelerle oynanabileceğine dair bir ipucumuz var. Yakın zamanlarda yapılan bir çalışmayla, içlerinde matematikçilerin de bulunduğu bir grup, çok sayıda farklı strateji önermiştir. Bu stratejiler bilgisayarda karşılaştırılmıştır. En iyi, yani oyuncunun kazancını en üst seviyeye çıkaran stratejinin, “İlk turda işbirliği yap, sonraki turlarda rakibinin son hamlesini kopyala,” olduğu bulunmuştur. Bu strateji, ayrılık gösterdiğinde rakibi cezalandırmakta ve işbirliği yaptığında da ödüllendirmektedir. Başarılı olması özellikle ilginçtir; zira (bazı durumlarda) başkaları-odaklı davranmanın, kişinin mümkün en yüksek kazanca kavuşmasını garantilediğini öne sürmektedir. Bu demek oluyor ki, evrim teorisyenlerini uzun zamandır düşündüren başkaları-odaklı davranışlar, kişinin amaçlarına ulaşmasına ve böylece hayatta kalmasına yardımcı olabiliyorlar. Tutsak İkilemi’nin bu şekliyle gerçek hayatta pek karşılaşmıyoruz, ancak farklı biçimlerde tekrar tekrar karşımıza çıkıyor. Bahsi geçen strateji de, şimdilik en iyi strateji gibi gözüküyor.</p>

  <p class="normal1">Gönüllü denek bulmayı kolaylaştırmak için, deneylerde, hapishane cezalarının yerine para ödülleri ve cezaları kullanılmıştır. “Tutsaklar” genellikle üzerlerinde harfler bulunan iki düğmeyle karşılaşmaktadırlar –“işbirliği” için “İ”, “ayrılık” için de “A” harfi kullanılmaktadır.</p>

  <p class="indentmetin">İkisi de İ’ye basarsa, her biri 5 pound alır.</p>

  <p class="indentmetin">Biri İ’ye diğeri de A’ya basarsa, ilki 10 pound öder ikincisi ise 10 pound alır.</p>

  <p class="indentmetin">İkisi de A’ya basarsa, ikisi de 1 pound öder.</p>

  <div class="clrb"></div>

  <p class="normal1">Bu düzeneği kullanan deneylerden birinde, deneklerin bir kısmı, böbrek nakline ihtiyacı olan bir yabancıya böbreğini veren biriyle ilgili dokunaklı bir radyo programı dinlemişlerdir. Öbür gruptaki denekler ise tüyler ürpertici bir davranışa, bir saldırıya tanık olmuş birinin hikayesini dinlemişlerdir. Sonrasında deneklerden ikişer ikişer Tutsak İkilemi oyununu oynamaları istenmiştir. Dinlenen hikayelerin oyunla hiçbir alakası olmamasına rağmen, böbrek nakliyle ilgili dokunaklı hikayeyi dinleyenler, zalimlik hikayesini dinleyenlerden çok daha fazla işbirliği yapmışlardır. Yine gördüğümüz gibi, alakasız olsalar bile, önceki deneyimler insanların bencil davranıp davranmamalarını etkilemektedir.</p>

  <p class="normal1">İşte, bulunabilirlik hatasından kaynaklanan hatalı yargılara dair biraz farklı, ancak aynı derecede irrasyonel bir örnek daha: Deneklere bazıları uydurma, bazıları da ünlü erkek ve kadın isimlerinden oluşan bir liste okunmuştur. Her listede kişilerin hem isimleri hem de soyadları bulunmaktadır ve deneklerin, erkek isimlerinin mi kadın isimlerinin mi daha fazla olduğuna karar vermeleri istenmiştir. Listedeki tüm erkekler Winston Churchill ya da John Kennedy gibi ünlü kişilerse ve kadınlar da pek tanınmıyorsa, denekler erkeklerin sayısının daha fazla olduğunu, tersine, kadınlar ünlü erkekler de tanınmayan kişiler olduğunda da kadınların sayısının daha fazla olduğunu düşünmüşlerdir. Önemli kişilerin isimleri, tanınmayan kişilerin isimlerinden daha etkili olmuştur (daha bulunabilir) ve yargılar, kadın ve erkeklerin asıl dağılımından ziyade bu unsuru esas almıştır.</p>

  <p class="normal1">Malzemeyi bulunabilir kılanın ne olduğunu tartışmaya geçmeden önce, gerçek hayatta kurnazca kullanılan bulunabilirlik hatalarına ilişkin bazı örnekleri incelemek yerinde olacaktır. Çekiliş düzenleyenler tüm reklamlarda önceki talihlilere yer verirler ve tabii ikramiye kazanmayan çoğunluğa dair tek laf etmezler. Talihlilerin reklamını yaparak, kazanma fikrini potansiyel alıcıların akıllarına sokarlar ve alıcıların, kazanma ihtimallerinin gerçekte olduğundan daha yüksek olduğunu sanmalarına yol açarlar. Aynı şekilde, kumarhanelerdeki kollu makinelerden dökülen bozuk paraların şıkırtısı da insanların dikkatini para kazanma ihtimaline çekmeyi amaçlar; makine kaybettirirken çıt çıkarmaz.</p>

  <p class="normal1">İnsanların, kararlarını bulunabilir olana dayandırma eğilimleri, tüm dünyada satıcılar ve saygın yayıncılar tarafından istismar edilmektedir. Fiyatı 5,95 pound olan bir kitabı mı 6,00 pound olan bir kitabı mı alırdınız? Önemli olan pound sayısıdır: peniden daha önemlidir ve insanlar sıklıkla, aradaki farkın yalnızca 5 peni olduğuna boş verip pound sayısını esas alırlar.</p>

  <p class="normal1">Bir şeyi “bulunabilir” kılan nedir, diye sorulabilir. Değindiğimiz deneyler, kısa süre önce sunulmuş malzemenin bulunabilir olduğuna işaret ediyor; ancak güçlü hisler uyandıran, dramatik, zihinde görüntüler canlandıran ve soyuttan ziyade somut şeylerin de “bulunabilir” olabileceği gösterilmiştir. Gazeteler, bir Japon’un işlediği cinayete John Smith tarafından işlenen bir cinayetten çok daha fazla yer verirler: daha dramatiktir, her gün rastlanan türden bir şey değildir ve dolayısıyla daha “bulunabilir”dir.</p>

  <p class="normal1">Düşüncelerimizi her açıdan etkileyen “imge” kavramı üzerine önemli sayıda araştırma yapılmıştır. İki sözcüğü eşlemeyi öğrenmemiz ve mesela “köpek” denildiğinde “kedi” dememiz gerekiyorsa, sözcükleri biraraya getiren bir resim oluşturursak, örneğin bir kedinin üstüne çıkmış bir köpek hayal edersek çok daha hızlı öğreniriz. İnsanların görüntü hatırlama konusunda inanılmaz bir kapasiteleri vardır. 10 bin adet fotoğrafın sadece birer defa gösterilmesinden bir hafta sonra neredeyse tüm fotoğrafları doğru olarak anımsayabilirler. Buna karşılık sözel hafızalarımız ise belirgin şekilde zayıftır. Bölümün sonraki kısımlarında, görüntülerin gücünün reklamcılar tarafından irrasyonelliği tetiklemek için nasıl kullanıldığını örneklendireceğim.</p>

  <p class="normal1">Somut malzemenin soyut malzemeden daha “bulunabilir” olduğunu gösteren pek çok deney yapılmıştır. Bunların biri yine Tutsak İkilemi’ne dayanmaktaydı. Deneğin oyundaki ortağı gerçek bir ortak değildi. “Ortağın” yaptığı hamleler, aslında deneyci tarafından yapılıyordu ve işbirlikçi ya da ayrılıkçı hamleler önceden belirlenmişti. İlk uygulamada, denekler, ortaklarının yaptığı hamleden, iki ışıktan hangisinin yandığını izleyerek haberdar oluyorlardı. Diğer uygulamada ise, hamle, deneklere bir aralıktan el yazısıyla yazılmış bir notla iletiliyordu. Yöntemler arasındaki farkın, deneklerin ortakları hakkındaki düşüncelerinde pek değişiklik yaratmayacağı beklenebilir, oysa büyük fark yaratmıştır. El yazısıyla yazılmış notlar alan denekler, ortaklarının hamlelerine ince ince düşünülüp tartılmış hamleler gözüyle baktılar, yani ortaklarını işbirliğine ya da ayrılığa niyetli olarak değerlendirdiler. Dahası, iletişimin notlarla sağlandığı durumlarda, denekler işbirlikçi hamleler yapan ortaklarına, iletişimin ışıklarla sağlandığı duruma kıyasla daha fazla güvendiler ve daha çok işbirlikçi hamle yaptılar. Aynı şekilde, notlu iletişim durumunda, ayrılıkçı ortağa, ışıklı iletişim durumuna kıyasla daha fazla güvensizlik duydular. İletişimin ışıkla ya da notla sağlanıyor olmasının insanların davranışlarında bu kadar fark yaratması inanılmazdır. Not, güvenilir olsun olmasın, gerçek bir insanla karşı karşıya olduklarına dair somut bir belirtidir.</p>

  <p class="normal1">Gerçek hayattaki pek çok irrasyonel yargının kaynağı bulunabilirlik hatasıdır. Lunaparkları tehlikeli bulur musunuz? Şüphesiz pek çok kişiye tehlikeli gelirler. Vagonları tehlikeli bir biçimde havada dönüp duran dönme dolap, korkutucu dönüşler yaparak hız değiştiren tren, bir o yana bir bu yana hızla savrularak sizi büyük çapta merkezkaç kuvvetine maruz bırakan ahtapot ve türlü türlü eğilip bükülen bir dolu alet vardır lunaparklarda. Oysa çoğumuz yanılıyoruz (işin aslını öğrenene dek ben de tehlikeliler sanıyordum). İngiliz Sağlık ve Güvenlik Kurulu’nun bir raporuna göre, ana yollarda bir saat bisiklet sürdüğünüz takdirde ölme riskiniz, aynı süreyi lunapark aletlerine binerek geçirmenizden kırk kat daha yüksek ve bu aletlerde, araba kullandığınız zamanlardan yedi kat daha fazla emniyettesiniz. Lunapark kazaları tabii ki çarpıcı ve bu konuda epey haber yapılıyor, yani “bulunabilir”ler. İnsanların, kaza sonucu, örneğin uçak kazasında ya da sokak çatışmasında ölme ihtimallerini ciddi anlamda abarttıkları bilinmektedir. Bir araştırmada, insanların, bir kazada ölme ihtimallerini inme sonucu ölmelerinden iki kat daha muhtemel sandıkları saptanmıştır; aslında inme sonucu ölenlerin sayısı, kaza sonucu ölenlerin kırk katıdır. Bu yanlış inancın nedeni, insanların çoğu yataklarında ölüyor olsalar da, uçak kazalarının ve şiddetin haberlere yansıması ve çok dramatik olmasıdır: yani “bulunabilir”dirler.</p>

  <p class="normal1">İnsanlar, şiddetin yaygınlığına dair irrasyonel inançlar besledikleri gibi, bu inançlarından dolayı tamamen irrasyonel hareketler yapmaya da sürüklenmektedirler. 1986’da Avrupa’ya giden Amerikalı turist sayısında büyük düşüş olmuştur. Amerikalı turistler, sayıları az olmakla birlikte basında geniş yer bulmuş uçak kaçırma olaylarından ve muhtemelen Amerika’nın Libya’yı bombalamasından dolayı korkmuşlardı. Bu karara varırken ABD’de gerçekleşen ve basına pek az yansıyan şiddet suçlarının aslında ne kadar sık olduğunu muhtemelen hesaba katmamışlar. Aslında şehirde yaşayan Amerikalılar, evlerinde kalarak, saldırı sonucu ölme risklerini artırmaktadırlar. Aynı irrasyonel tavır, yani uçağa binmeyi reddetme Körfez Savaşı sırasında da görülmüştür.</p>

  <p class="normal1">Görünüşe bakılırsa, bulunabilirlik hatası bazen insanların rasyonel davranmasına da yol açmaktadır. Kaliforniya’da bir deprem sonrasında depreme karşı yapılan sigorta sayısında önce inanılmaz bir artış olmuş, ancak bir sonraki depreme dek sayı yeniden azalmaya başlamıştır. Bu davranış bile aslında rasyonel değildir; zira sigorta yaptırıp yaptırmamanız son depremin ne zaman gerçekleştiğine değil, depremin gerçekleşme olasılığına bağlı olmalıdır. Benzer şekilde, Bayan Ford ve Bayan Rockefeller göğüs kanserine yakalandıklarında, çok sayıda Amerikalı kadın muayene olmak üzere hastanelere koşmuştur. Oysa bu kadınlar, yetkililerin düzenli aralıklarla test yaptırılması gerektiği yönündeki uyarılarına o güne dek hiç aldırmamışlardı.</p>

  <p class="normal1">Bulunabilirliğin etkilerine dair, araba kullanan herkesin bildiği çok daha gündelik bir örnek vardır. Bir kaza gören sürücülerin neredeyse tümü yavaşlar. Kaza, bir şeye çarpma olasılığını sürücünün aklına getirir: maalesef bu etki birkaç mil yol kat ettikten sonra geçer. Ambulans görmek de benzer bir etki yapmaktadır.</p>

  <p class="normal1">Bulunabilirlik hatası, mesleki uygulamalarda da günlük yaşamdaki kadar yaygındır. Yakın zamanda belirli bir hastalıkla çok karşılaşmış olan bir doktorun o hastalığa sahip olmayanlara da öyle teşhis koymaya meyilli olduğu bilinir. Bulaşıcı hastalıklar söz konusuysa bu tabii mantıklı olacaktır; ancak apandisit gibi bulaşıcı olmayan rahatsızlıklarda bile yanlış teşhisler konulmaktadır. Borsanın yükselişte olduğunu görünce, müşterilerine alım yapmalarını tavsiye eden, borsa inişe geçtiğinde ise hisselerin satılmasını salık veren borsacılar da aynı hataya düşmektedirler. İstatistiki olarak, bir gün içinde gerçekleşen yükseliş ve düşüşlerle sonraki günün ya da bir haftayla bir sonraki haftanınkiler arasında güvenilir bir korelasyon yoktur; ancak hisselerin yükselmesi insanları almaya sevk eder. Doğru strateji, sık başvurulanın tersidir; yani, uygulaması kolay olmasa da, düşüş sırasında almak ve yükseldiğinde satmak. Üst düzey yöneticiler de bu hataya karşı bağışıklı değiller. Ellerindeki tüm kanıtları kullanmak ya da gerekiyorsa yeni bilgiler aramak yerine, öğle yemeğinde yaptıkları bir konuşmadan ya da gazetede gördükleri rastgele bir haberden etkilenmeye meyillidirler.</p>

  <p class="normal1">İstatistikler soyut ve belirsizdir. Bu nedenle pek çok kişi onları göz ardı eder. Sigara içmenin akciğer kanseri riskini on kat artırması bilgisi pek de etkili olmaz. Tiryakilerin çoğu, ancak dramatik bir olayla şahsen karşılaştıklarında, örneğin zatürrelerse ve doktor nedenin sigara olduğunu söylemişse ya da yakın bir arkadaşları akciğer kanserinden ölmüşse sigarayı bırakırlar. Doktorlar arasındaki sigara içme oranında genel nüfusa kıyasla daha fazla azalma görülmesinin, kendilerinin akıllı kişiler olmalarından ve sigaraya bağlı ölüm oranlarını bilmelerinden kaynaklandığı düşünülebilir; ayrıca, muhtemelen hastalarına iyi örnek olmak istemektedirler. Doktorlar arasında yapılan büyük ölçekli bir araştırma, bu ideal tablonun pek de geçerli olmadığını göstermiştir. Sigara içme oranı, sigara içmenin dramatik etkilerine en fazla maruz kalanlarda, örneğin göğüs hastalıkları uzmanlarında ve radyologlarda düşmüştür. Başka uzmanlık alanlarında ve pratisyen doktorlarda oranlar oldukça az düşüş göstermektedir. İstatistikler, doktorlarda bile, bu alışkanlık yüzünden ölen birini görmek kadar sert bir etki yaratmamaktadır.</p>

  <p class="normal1">Sık sık, “ilk izlenim önemlidir,” denir. Bu deyiş, “bulunabilirlik hatası” ile çelişkili gözükmektedir; zira bulunabilirlik hatası, akılda en çok kalan ve en önemli şeyin son gerçekleşen olay olduğunu öne sürmektedir. Bu paradoksu çözümlemeye geçmeden önce, ilk izlenimlerin önemine dair bazı kanıtları incelememiz gerekiyor.</p>

  <p class="normal1">Konuya ilişkin ilk deneylerden biri ABD’de Solomon Asch tarafından yapıldı. Deneyci, deneklerden, tanımlayıcı altı sıfattan oluşan bir listeye dayanarak bir kişiyi değerlendirmelerini istedi. Örneğin deneklere, kişinin “akıllı, çalışkan, fevri, eleştirel, inatçı ve kıskanç,” olduğu söylendi. Diğer deneklere de aynı sözcükler verildi, ancak sıralama farklıydı: “kıskanç, inatçı, eleştirel, fevri, çalışkan ve akıllı.” Sonra tüm deneklerden kişiyi değerlendirmek için bir form doldurmaları istendi. Kişinin, mutluluk ya da sosyallik gibi birtakım özelliklerini belirtmeleri gerekiyordu. İlk, yani olumlu sıfatlarla başlayan listeyi alan denekler, kötüleyici sözcüklerle başlayan listenin verildiği deneklere kıyasla çok daha olumlu değerlendirmeler yaptılar. Bu etkiye –önceki öğelerden, sonrakilerden çok daha fazla etkilenmeye– “öncelik hatası” (primacy error) denilir. Bunun iki açıklaması olabilir.</p>

  <p class="normal1">İlk açıklamaya göre, Asch’in deneyindeki denekler ilk sözcükleri duyduklarında muhtemelen değerlendirilecek kişiye dair zihinsel bir resim oluşturmaya başlamışlardı. Sonra da diğer sözcükleri bu resme uydurmaya çalışmışlardı. Kişinin akıllı ve çalışkan olduğunu duyan bir denek, “fevri”nin, doğal ve rahat tepki verme anlamına geldiğini düşünüp bunu iyi bir özellik olarak görebilir. İlk önce “kıskanç” ya da “inatçı” gibi olumsuz sözcükler duyan ise “fevri”nin hesapsızca ve düşünmeden hareket etme anlamına geldiğini düşünebilir.</p>

  <p class="normal1">İkinci açıklamaya göre ise, yeni malzeme dikkati harekete geçirir ve insanlar bu ilk anda duyduklarından daha fazla etkilenebilirler. Oldukça yaratıcı bir deneye göre, bu açıklamanın doğru olması mümkün değildir. Denekler, işbirlikçi bir deneğin peş peşe otuz anagram çözmesini izlemişlerdir. Yanıtları bilmekte olan işbirlikçi denek her seferinde anagramların yarısını çözmüştür; ancak özellikle, ya önce çok sonra az anagram çözmüş ya da sonrakilerin çoğunu çözüp baştakilerin yalnızca birkaçını çözmüştür. Sonrasında deneklere izledikleri kişinin kaç anagram çözdüğü sorulmuştur. Başta çözülen anagram sayısının daha fazla olduğu durumlarda, denekler, toplamda çözülen anagram sayısının, anagramların sonda çözüldüğü duruma kıyasla, daha fazla olduğunu sanmışlardır. Bu, ilk izlenimlerin önemine bir diğer örnektir; ancak deneyin daha da ilginç kısmı, her anagramdan sonra, deneklerden, kişinin sıradaki anagramı çözüp çözemeyeceğini tahmin etmelerinin istenmesidir. Denekler herhalde tüm süreci dikkatle izlemişlerdi; zira tahminler çözülen anagram sayısına göre değişmiştir. Çok anagram çözüldüğü zamanlarda sıradakinin de çözüleceğini, az anagram çözülmüş olduğunda sıradakinin çözülemeyeceğini düşünmüşlerdir. Ancak süreç boyunca pür dikkat izlemede olsalar da, denekler yine de sonlarda değil de başta daha çok anagram çözüldüyse toplamda daha çok anagram çözüldüğünü düşünmüşlerdir. O halde, öncelik hatasının nedeni, sonraki öğelere ilişkin dikkat eksikliği değildir.</p>

  <p class="normal1">Bu ve diğer deneyler, kanıların ilk izlenimlerle oluştuğunu öne sürmektedir, sonraki kanıtlar da bu kanılar ışığında değerlendirilmektedir. Ancak, öncelik hatası ile sonra gerçekleşmenin bulunabilirlik üzerindeki etkisi arasında bir çelişki bulunmamaktadır. Öncelik hatası, alakalı bir malzeme (bir gazete makalesi ya da bir seminer) verildiğinde, sonra gelen malzemenin önceki malzemeye göre yorumlanmasıdır. Öte yandan, sonralık etkisi, malzeme alakalı değilse gerçekleşmektedir; bu durumda, en son duyduğumuz ya da gördüğümüz şeyden etkilenmeye eğilimliyizdir.</p>

  <p class="normal1">Öncelik hatası, bulunabilirlik hatasının bir türü olarak değerlendirilebilir. Yeni malzemelerle karşılaştığımız sırada, önceki malzemeler zihinlerimiz için “bulunabilir”dirler. Bir yargı oluştururken önemli olan, mevcut öğelerden ziyade bu öğelere atfettiğimiz anlamdır ve ilk karşılaştığımız malzeme, özellikle de sonraki malzemelerle ilişkiliyse, bu anlamı etkileyebilir ve değiştirebilir. Bu hata, sonraki bir bölümde bahsedeceğimiz ve insanların çeşitli nedenlerden dolayı mevcut inançlarına sıkıca sarılıp, yanıldıklarını fark etmemek için ellerinden geleni yaptıklarına dair bir diğer yanlılıkla ilişkilidir.</p>

  <p class="normal1">Öncelik hatası günlük yaşamı önemli ölçüde etkilemektedir. Eğer bir kişi ilk karşılaşmanızda kötü bir ruh hali içindeyse, sonrasında daha hoş tavırlar sergilese bile ona karşı olumsuz önyargılar taşımanız muhtemeldir. Mülakat yapanların adaya dair izlenimlerinin yaklaşık bir dakika içinde oluştuğu ve görüşmenin geri kalanının izlenimi teyit etme çabasıyla geçirildiği saptanmıştır. Bir kitap yazıyorsanız, başlangıcının çok iyi olduğuna emin olun: bu arada, pek az kişinin kitapları bitirdiğini de belirtmek gerek, yani son bölümün saçma sapan yazılmış olması genellikle pek fark etmez. Bir ödev yazıyorsanız, ilk paragrafı çok iyi yazın. Doktorsanız ve bir hastaya teşhis koyacaksanız, son bulduğunuz belirtileri de ilk fark ettikleriniz kadar hesaba katmak için elinizden geleni yapın.</p>

  <p class="normal1">“Hale etkisi” (halo effect) de bulunabilirlik hatasıyla bağlantılıdır. Birinin belirgin (bulunabilir) iyi bir özelliği varsa, insanların kişinin diğer özelliklerini de aslında olduklarından daha iyi değerlendirmesi muhtemeldir. Güzel adam ve kadınların, akıl, atletiklik, mizah anlayışı gibi konularda da iyi bulunmaları mümkündür. Aslında fiziksel görünümün bu tür diğer özelliklerle pek alakası yoktur. Güzellikle akıl arasında küçük bir korelasyon vardır; ancak bu, kişilerin yargılarındaki hataları açıklamak için yeterli değildir. Bu arada, “şeytan etkisi” (devil effect) diye bilinen tersi bir etki daha vardır. Kişide, bencillik gibi belirgin kötü bir özelliğin bulunması, insanların onun diğer özelliklerine dair görüşlerini aşağı çekebilir: aslında olduğundan daha sahtekâr ya da aptal algılanabilir. Reşit olmayan bir çocuğun tecavüzüyle ilgili bir davadaki jüri görevim sırasında bu etkinin aşırı bir örneğiyle karşılaştım. Jüridekilerden biri tartışmamıza sanıkla ilgili düşüncelerini belirterek başladı: “Görünüşünden hoşlanmadım. Onu suçlu bulmamız gerek.” Hale etkisi altında kalan kişiler, yanlı olduklarından büsbütün habersizlerdir.</p>

  <p class="normal1">Hale etkisinin en sıra dışı sonuçlarından birine yirmi bir oyununda rastlanır. Kumarhanede, krupiyenin açtığı ilk kart as ise oyuncu “sigorta” yapabilir, yani ilk yatırdığının yarısına varan miktarda yan bahse girebilir; krupiye yirmi bir yaparsa oyuncu yan bahsinin iki misli kazanç elde eder, aksi takdirde yan bahsin tümünü kaybeder. Basit bir hesaplamaya göre, (kartları saymadıysa) oyuncu sigorta diye yatırdığı bu paranın ortalama yüzde 7,7’sini kaybedecektir. Willem Wagenaar, Hollanda’daki kumarhanelerde çoğu oyuncunun ara sıra sigorta yaptığını, oyuncuların yaklaşık yüzde 12’sinin ise daima sigorta yaptığını ortaya koymuştur. Bu irrasyonel davranışın Wagenaar’a göre tek açıklaması, oyuncuların “sigorta” ismine kanıp, yapılacak en akıllı hareketin bu olduğunu sanmalarıdır.</p>

  <p class="normal1">Hale etkisinin başka tehlikeli sonuçları da vardır. Bir araştırmada, aynı sınav kâğıtları, biri güzel diğeri kötü el yazısıyla iki kere hazırlanmıştır. Kâğıtlar sonra sınav yapanlardan oluşan iki gruba dağıtılmıştır; her birine verilen kâğıtların yarısı güzel yarısı kötü el yazısıyla yazılmıştır. Hepsine el yazısını dikkate almamaları ve yalnızca içeriğe göre not vermeleri söylenmiştir. Güzel yazıyla yazılmış kâğıtların aldığı ortalama not, kötü yazıyla yazılmış olanlara göre çok daha yüksek çıkmıştır. Benzer bir diğer deneyin sonucu daha da korkunçtur. İçerikleri aynı olan ve üzerlerinde bir kadın ya da erkek ismi bulunan yazılar, değerlendiren kişinin yazarın erkek olduğunu düşündüğü durumlarda daha yüksek puanlar almıştır.</p>

  <p class="normal1">Hale etkisi, yıllardır reklam sektörü tarafından iyi (ya da bakış açınıza göre kötü) bir şekilde kullanılmıştır. “Sunblessed” (Güneşten) adlı bir kutu portakallı gazoz akla Akdeniz güneşi altında olgunlaşan portakalları getirir ve etki, kocaman ve parlak renkli portakallarla dolu nefis ağaçlar gösterilerek kuvvetlendirilebilir. Hatta neden bir kumsalla daha da pekiştirilmesin! İsmin ve resmin yarattığı atıflar kutunun içeriğini gölgede bırakacaktır ve potansiyel tüketici, ürünün tadının güzel olacağını düşünecektir. Tadın aslında olduğundan daha iyi gelmesi mümkündür; çünkü tüketici, ürüne gerçek tadı etkileyebilecek bir dizi beklenti –sulu sulu, olgun portakallar ve tatil atmosferi– yüklemektedir. Ancak, kimi zaman isim ve paket, üreticinin iyi bir reklam ve ambalaj tasarım ajansı seçecek kadar akıllı olduğunu göstermesi dışında hiçbir anlam taşımaz.</p>

  <p class="normal1">Hale etkisi yetmiş yıldır biliniyor olsa da, bu kadar az ilgi çekmiş olması dikkat çekicidir. Ancak yakın zamandan beri çoğu üniversitede sınav kâğıtları isimden ziyade rakamla verilmektedir. Fakat üniversite idarecileri, kâğıtlara genelde alfabetik sıraya göre numara vererek bu sistemi heba ediyorlar. Herhalde sınav yapanların sayı sayamadıklarını düşünüyorlar! Hale etkisinin göz ardı edilmesinin en zarar verici olduğu alanlardan biri, işe alım sürecinde evrensel denilebilecek yaygınlıkta kullanılan mülakat yöntemleridir. Seçme mülakatlarının çoğunun işe yaramaz olduğunu ve doğru adayı seçme ihtimalini düşürdüğünü daha sonra göstereceğim. Bunun bir nedeni hale etkisidir. Mülakatı yapanlar da görüştükleri kişinin nispeten önemsiz, ancak öne çıkan özelliklerinden etkilenirler ve kişiye dair diğer tüm yargıları bu özelliklerin etkisinde kalır.</p>

  <p class="normal1">Hale etkisinin bilim alanında görülmeyeceği düşünülebilir. Bilim insanları, tek başlarına ya da çoğu zaman olduğu gibi grup halinde, bir dergiye makale yolladıklarında, makalenin kabul edilip edilmemesine dair bir karar verilmesi gerekir. Normalde makale konunun uzmanı olarak bilinen iki ya da üç hakeme gönderilir. Editör, makaleyi yayımlayıp yayımlamama kararını hakemlerin raporlarına göre verir. 1982’de iki psikolog hayli zekice bir tezgâh kurmuş ve sonuçlarını yayımlamıştır. Önce on iki saygın psikoloji dergisinden, Harvard ya da Princeton gibi ABD’nin en itibarlı on psikoloji bölümünün üyeleri tarafından yazılmış makaleler seçmişler; yazarlar, çoğunlukla saygın psikologlar. Ardından, yazarların isimlerini hayali isimlerle, bağlı oldukları kurumları da Tri-Valley İnsan Potansiyeli Merkezi gibi hayali üniversitelerle değiştirmişler. Sonra makaleleri dikkatle incelemiş ve gerçek yazarların numarayı anlamasına neden olabilecek bölümleri biraz değiştirmiş, ancak temel içeriklere dokunmamışlar. Sonrasında her makale hayali kişi ve kurum adlarıyla birlikte daha önce yayımlanmış olduğu dergiye yollanmış.</p>

  <p class="normal1">On iki dergiden yalnızca üçü, ellerine geçen makaleyi daha önce basmış olduklarını fark etmiş. Editörler ve hakemler açısından ciddi bir hafıza yanılgısı, ama hafıza bu, yanılabilir; fakat iş burada kalmamıştır. Daha önce yayımlanmış olan diğer dokuz makalenin sekizi reddedilmiştir. Dahası bu sekiz makaleyi inceleyen on altı hakem ve sekiz editörden her biri makalenin yayımlanmaya uygun olmadığını belirtmiştir. Bu, şüphesiz bulunabilirlik hatasının ürkütücü bir örneğidir. Editör ve hakemlerin, bir makalenin yayımlanıp yayımlanmaması konusunda, bilimsel çalışmanın niteliğinden çok yazarların adlarına ve çalıştıkları kurumların statülerine dikkat ettikleri izlenimi veriyor. Hakemlerin, fizik gibi gerçekten de disiplinli bir alanda bu tür bir yanlılık göstermeyeceklerini sanarsınız. Ancak fizik dergilerinde yayımlanan 619 makale üzerinde yapılan bir yanlılık incelemesine göre, “tanınmış fizikçiler grubuna dahil olmanız, bazen makalenizin yayımlanmasını kolaylaştırabilmektedir”. Herhalde daha kibar ifade edilemezdi.</p>

  <p class="normal1">Psikoloji makalelerinin başına gelenlere ilişkin çok sayıda açıklama bulunmaktadır. Hepsinin yayımlanması gerektiğini varsayabilirim, ancak savı etkilemez; editörler ya ilk başta, yayımlamayı kabul ettiklerinde hata etmişlerdi ya da sonra kabul etmediklerinde hata ediyorlardı.</p>

  <p class="normal1">Hakemler ve editörler, iki rasyonel nedenden ötürü öyle davranmış olabilirlerdi. Sunulan araştırma, makalelerin ilk yayımlanışından itibaren geçen iki yıl içinde başka çalışmacılar tarafında yayımlanmış olabilirdi. Hakem raporlarının incelenmesi sonucu nedenin bu olmadığı görüldü: kimse makaleleri sundukları bulgular yeni değil diye reddetmemişti. İkinci bir neden olarak da, iyi bir kurumun çalışanlarının veri toplarken daha dikkatli olacakları ve hile yapmaya, bilinmeyen bir kurumdakilerden daha az eğilim gösterecekleri öne sürülebilir. Bu inandırıcı bir neden değildir; zira iyi kurumlardaki bazı psikologlar da saygınlıklarını başarılı hilelere borçlu olabilirler. Tanınmamış yazarların makalelerinin reddedilmesine yol açan bu değildir; zira hakemler makalelerdeki çeşitli noktalara ilişkin, çoğu geçerli gözüken ayrıntılı eleştiriler yapmışlar. Kullanılan istatistiksel yöntemleri eleştirmişler ve “kuramsal düzenek... çok iyi gözükmüyor ve... belgelenmemiş sonuçla dolu,” ya da “çok muğlak” gibi notlar düşmüşler.</p>

  <p class="normal1">En mümkün açıklama, ilk kabulün de sonraki reddin de irrasyonel nedenlerle gerçekleşmiş olmasıdır. Hakemlerin ve editörlerin bir makale okurken gördükleri ilk sözcükler, yazarların ve kurumların isimleridir. Eğer bu isimler itibarlıysa, inceleyen kişi, makaleyi en iyi şekilde yorumlamaya dair yanlılık gösterecektir; değillerse muhtemelen kusur aramaya başlayacak ve doğrulara değil de yanlışlara daha duyarlı hale gelecektir. O halde burada gördüğümüz, bulunabilirlik hatasının, öncelik ve hale etkileriyle birleşmiş, dramatik bir örneğidir.</p>

  <p class="normal1">Herkes zaman zaman irrasyonel olur ve herkes bulunabilirlik hatasına düşebilir. Çarpıcı son bir örnek vereceğim, bu defa yayıncılarla ilgili. Jerzy Kosinski’nin Adımlar adlı romanı, 1969’da kurgu dalında Amerikan Ulusal Kitap Ödülü aldı. Sekiz yıl sonra bir şakacı kitabı yeniden yazdı ve dosyayı, başlıksız halde ve sahte bir isimle, kitabı ilk yayımlayan Random House da dahil olmak üzere, ABD’deki başlıca on dört yayınevine ve on üç edebiyat ajansına gönderdi. Gönderilen yirmi yedi kurumdan biri bile kitabın zaten yayımlanmış olduğunu fark etmedi. Dahası yirmi yedisi de dosyayı reddetti. Halbuki tek eksiği hale etkisi yaratacak “Jerzy Kosinski” ismiydi: isim olmayınca önemsiz bir kitap gibi görülmüştü. Kosinski vakası bir yana, yayıncılık sektörü diğer sektörlerden daha irrasyonel değildir ve Colin Haycraft’in, “Yaşayamıyorsanız yazın, yazamıyorsanız yayıncı olun, yayıncı olamıyorsanız edebiyat ajansı oldun, edebiyat ajansı da olamıyorsanız Tanrı yardımcınız olsun,” sözünü muhtemelen hak etmiyordur.</p>

  <p class="indentmetin">Kıssadan Hisse</p>

  <p class="indentmetin">1. Bir yargı ya da kararı, ne kadar çarpıcı olursa olsun tek örneğe dayandırmayın.</p>

  <p class="indentmetin">2. Bir kişiye (ya da nesneye) dair izlenim oluştururken, çarpıcı biçimde iyi ya da kötü niteliklerin görüşünüzü etkilemesine izin vermeyin ve özellikleri ayrı ayrı değerlendirin. Bu size soğuk ve katı bir tavır gibi gelebilir; ancak mülakat ya da bir dizi bulgunun değerlendirilmesini gerektiren tıbbi tanılar gibi insanları ciddi anlamda etkileyen durumlarda çok önemlidir.</p>

  <p class="indentmetin">3. İlişkili verilerle karşılaştığınızda, yargıyı sonuna dek askıda tutun; son veriye de ilki kadar önem vermeye çalışın.</p>

  <p class="indentmetin">4. Yanlı olmanıza yol açabilecek bilgiler edinmekten kaçınmaya çalışın. Örneğin, bir makale ya da kitabın yayımlanıp yayımlanmaması gerektiğini değerlendiriyorsanız, eser hakkındaki görüşünüzü belirleyene dek yazarın adını öğrenmemeye çalışın.</p>

  <p class="indentmetin">5. Yayıncıysanız, bir dosya aldığınızda yayın listenizi kontrol edin: aynı kitabı iki kez basmak istemezsiniz.</p>

  <div class="clrb"></div>
</body>
</html>
