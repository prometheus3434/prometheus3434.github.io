<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">5 iç gruplar ve dış gruplar</h1>

  <p class="normal1">İster Arsenal ister Red Socks taraftarı olsun, insan (Groucho Marx hariç) temelde sosyal bir canlıdır. Rotaryenler ya da mahalli tenis kulübü üyeleri, ortak ilgi ve çıkarlara sahip oldukları için bir araya gelirler. Rotaryen olmak kariyerlerine katkıda bulunabileceği için, Bordeaux şarabından ve sohbetten hoşlandıkları için ya da satranç gibi en az iki kişi gerektiren oyun ya da sporlara ilgi duydukları için bir kulübe girebilirler. Ya da kendilerini Yahudiler, siyahiler ya da –paradoksal bir şekilde– kadınlar gibi bir “azınlık grubunun” parçası olarak görebilirler. Grup üyeliği pek çok fayda getirir –aidiyet duygusu, dayanışma hissi, ortak hedeflere ulaşmak için destek bulmak ve diğer üyelerden ayrıcalık görmek. İnsanlar genellikle tutumları kendilerine benzeyen, yani kendi görüşlerini destekleyen gruplara katılırlar. Psikoloji dilinde, kişinin ait olduğu her gruba iç grup, kişinin ait olmadığı gruplara da dış gruplar denir.</p>

  <p class="normal1">Önceki bölümde, kişinin üyesi bulunduğu bir gruba uyma eğilimine değindik. Ancak bir gruba ait olmanın farklı ve daha karmaşık sonuçları da vardır. Üyeler arasındaki etkileşimlerin, kişilerin başka gruplara karşı tutum ve davranışları açısından dikkat çekici etkileri olur.</p>

  <p class="normal1">Kişi gruba uyar, ancak grubun başına çok daha şaşırtıcı bir şey gelir. Şimdiye kadar söylediklerimize dayanarak, bir üyenin tutumlarının grubun geri kalanının tutumlarının orta noktasına doğru sürükleneceği düşünülebilir. Gerçekte, üyelerin tutumları bir yönde yanlıysa, karşılıklı etkileşimlerle, yanlılık aynı doğrultuda artar. Bu olgu, ABD’deki en saygın kadın üniversitelerinden biri olan Bennington’da yapılan bir araştırmada çok iyi bir şekilde gösterilmiştir. Okuldaki egemen siyasi görüş hep liberallik olmuştur, ancak öğrencilerin orada kaldıkları süre zarfında daha liberalleştikleri saptanmıştır. Buna göre, bir grubun üyeleri yalnızca grup normuna doğru hareket etmezler: grupta egemen bir tutum varsa, üyeler bunu pekiştirirler.</p>

  <p class="normal1">Bennington Koleji hayli büyüktür ve öğrenciler grup kararları almazlar. Toplumumuzda en önemli kararlar genellikle, kurullar dediğimiz ya da “tutanak tutan ve saatler harcayan oluşumlar” diye tanımlanmış küçük gruplar tarafından alınır. Böyle küçük grupların, üyelerin tek başlarına alacaklarından daha rasyonel kararlar alıp almadığını incelemek gerekir. Konuya ilişkin ilk deneyde deneklere, zararlı olabilecek, riskli bir hareket tasviri verilmiştir. Örneğin, tüm kişisel birikimlerini, hükümetle sözleşme yapmaya çalışan bir şirkete yatırmayı düşündüklerini farz etmeleri istenmiştir. Şirket başarılı olursa paralarını bin kat artıracaklardır, başarısız olursa şirket batacak ve onlar da her şeylerini kaybedeceklerdir. Başarısızlık ihtimali milyonda birse, muhtemelen herkes bu yatırımı yapar. Her birinin ne kadar risk almaya hazır olduklarını ölçmek için, yatırım yapmaları için gereken oran deneklere tek tek sorulmuştur. Her deneğin alacağı risk düzeyi kabul edeceği oranla ölçülebilir –kabul edilen oran ne kadar düşükse alınan risk o kadar fazladır. Her deneğe 12 farklı risk oranı sunulmuştur. Her denek kabul edeceği oranı kendi başına belirttikten sonra, kabul edilebilir oranlar hakkında ortak bir karara varmak üzere grupça riskleri tartışmışlardır. Grup, bireylerin tek başlarınayken kabul ettiğinden çok daha düşük bir oranı kabul etmiştir; başka bir deyişle, grup, üyelerin tek başlarına alacağından daha büyük risklere hazırdır (“Risk kayması” diye bilinen bir olgu). Bu etki, yüzü aşkın farklı deneyle tekrarlanmıştır. (Araştırmaların çoğunda, risk daha gerçekçiydi; örneğin para ödülü ihtimaline karşılık kuvvetli bir elektrik şoku alma ihtimali vardı.) Grup tutumlarının bireylerin tutumlarından daha aşırı olması sonucu, yalnızca daha fazla risk alınmasıyla sınırlı değildir. Bir araştırmada, Fransız liselerindeki öğrencilerin, Cumhurbaşkanı de Gaulle ve Amerikalılar’la ilgili kişisel tutumları ölçülmüştür. Sonrasında öğrenciler iki konuyu da tartışmış ve tutumlarıyla ilgili ortak bir karara varmışlardır. Tahmin edilebileceği gibi, bireylerin de Gaulle’e ilişkin tutumları oldukça olumlu, Amerikalılar’a karşı tutumlarıysa biraz olumsuz çıkmıştır. Ancak grup tartışmasının ardından varılan sonuç de Gaulle’le ilgili çok daha olumlu ve Amerikalılar’la ilgili çok daha olumsuz bir tutum olmuştur. Grubun tutumları bireylerinkinden “daha” çıkmıştır.</p>

  <p class="normal1">Bu olgunun ortaya çıkmasının birkaç nedeni vardır. Birincisi, üyelerin grup tarafından değerli bulunmayı istemeleridir. Grup tutumları bir yöndeyse, üyeler tercih edilen yönde daha uç tutumlar sergileyerek diğerlerinin onayını almaya çalışabilirler (ince topuklu ayakkabıların başarısını düşünün); aksi yöndeki savları önleyebilirler ve grupta daha aşırı bir pozisyona geçebilirler. Çünkü görmüş olduğumuz gibi, bir grup üyesi olmak bireysel sorumluluğu azaltır. Pek çok araştırmada, grup üyeleri hem tek başlarına olduklarından daha aşırı kararlar almışlardır, hem de grup kararlarının doğruluğuna kendi kararlarından daha emindirler. Genellikle tekil kararlardan daha kötü olan grup kararlarına bu şekilde inanmak, muhtemelen grubun sağladığı dayanışma hissinden kaynaklanır. Karar, herkes ya da çoğunluk tarafından kabul edildiği için, üyelerin yanlış yaptıklarını düşünme ihtimalleri azalmaktadır.</p>

  <p class="normal1">Irvin Janis, George Orwell’i izleyerek, kuvvetli bağlarla bağlı bir grubun tutumlarının aşırılaşma eğilimine “grup düşüncesi” adını vermiştir. Janis’e göre, üyeler aşırı iyimserlikle bir zarar görmezlik yanılsaması geliştirebilirler; uygunsuz olguları göz ardı ederler; kendi ahlaklarına güvenmeleri, bir amaç uğruna ahlaksız edimlerde bulunmalarına yol açabilir; kötü ya da zayıf buldukları rakip veya düşman gruplara dair basmakalıp görüşlere sahip olurlar; görüş ayrılıklarını gruptakilerden gizlemeye çalışırlar; uyum göstermek için kişisel tereddütlerini bastırırlar ve böylece bir görüş birliği yanılsaması oluşur. Son olarak da grubun görüşleriyle uyuşmayan bilgileri gizleyerek diğer üyeleri korumaya çalışırlar. İki hususa daha değinmek gerekiyor. Birincisi, lider, bir danışma kurulu seçerken, kendisinden çok farklı görüşlere sahip ya da daha akıllı ve tartışmada daha güçlü kişileri seçme ihtimali azdır. Bu husus kanıtlanamaz, ancak liderler özsaygılarını korumak için etraflarına yandaşlar toplar ve böylece de bahsettiğimiz eğilimleri kuvvetlendirirler. İkincisi, bir kurulun lideri varsa, üyeler, bilhassa kariyerlerini etkileyebilecek bir konumdaysa lideri memnun etmek isterler. Bu özellikle zararlı olabilir, zira üyeler lidere uydukça, liderin tutumları daha da aşırılaşır ve böylece üyeler de daha aşırı ifadelerde bulunurlar. Bu tam bir kısır döngüdür.</p>

  <p class="normal1">Janis, Başkan Kennedy, Domuzlar Körfezi operasyonunu danışmanlarıyla tartışırken Arthur Schlesinger’in başta Başkan’a karşı çıkmış olduğundan bahsetmektedir. Robert Kennedy, Schlesinger’i kenara çekmiş ve “Başkan kararını verdi. Daha fazla zorlamayın. Şimdi herkesin ona mümkün olduğunca yardımcı olması vakti,” demiştir. Başbakan, genel müdür, general ya da profesör olarak bir kuruluşun başında olmanın tehlikelerinden biri, eleştiri eksikliği çekmektir. Bayan Thatcher’ın özeleştiri yeteneği pek azdı, hatta hiç yoktu; bu kusurunu, kendisine karşı çıkacak kadar gözü pek olanları görevden alarak iyice geliştirmişti. Öte yandan Başkan Reagan, çalışma arkadaşlarının kendisini eleştirmeye gönülsüz olduklarının farkındaydı. Otobiyografisinde şöyle yazmıştır: “Her üst pozisyonda, tek başınıza kalma riski vardır. İnsanlar size duymak istediklerinizi söyler ve sorumluluğunu yerine getirmeyen ya da müessesenize zararlı olabilecek kişilerden bahsetmeye yanaşmazlar. Yakınınızdaki insanların pek azı, ‘Yanılıyorsunuz,’ demeye isteklidir.” Deneysel bir kanıt olmasa da, fazlasıyla methedilen birinin özeleştiri yeteneğini kaybetmesinin ve böylece katı ve yanlış kararlar almasının mümkün olduğu açık gözüküyor. İngiliz aktör Beerbohm Tree şöyle demiştir: “İlgi gördüğü halde şımarmayan tek kişi Aziz Daniel’dı.”</p>

  <p class="normal1">Janis, bu eğilimlere ilişkin başka örnekler de vermiştir. Bunlardan biri de, Başkan Johnson’ın, savaşın kazanılamayacağına dair istihbarat raporlarına rağmen, danışmanlarının desteğiyle, Vietnam’daki savaşı tırmandırma kararı almış olmasıdır. Bir grupta etkin olan unsurların karşılıklı etkileri, sonraki bölümlerde değinilecek olan Arnhem ve Pearl Harbor savaşlarıyla da görülecektir.</p>

  <p class="normal1">O halde kurulların da kendilerine özgü tehlikeleri olduğu açık: özellikle uçlara gitmeye eğilimliler. Ancak, göreceğimiz gibi, bireylerin sorunlarından biri, olası tüm hareket seçeneklerini düşünmek yerine ilk akla gelen şeye takılıp kalmalarıdır. Ayrı görüşlere sahip insanlardan oluşan bir kurulun, tek kişiye kıyasla daha çok alternatif ve her alternatifin lehinde ve aleyhinde gerekçeler üretebileceği ve bunları dikkatle inceleyeceği beklenir. Soruya ilişkin sistemli tek araştırma, bir hikâye özeti için iyi bir başlık bulma gibi yaratıcılık gerektiren bir görevin verildiği bir beyin fırtınasıyla yapılmıştır. Verilen yanıtlar bir jüri topluluğunca değerlendirilmiştir. Bu deneyden kesin sonuç çıkarmak mümkün değildir; bazen bir beyin fırtınası grubu bir bireyden daha iyi bir sonuçla gelir, bazen de daha kötü şeyler bulur.</p>

  <p class="normal1">Varılabilecek tek sonuç, eleştirinin önünü kesmenin ve –etkin olması için kişilerin ortak bir amacı paylaşmaları gerekiyor olsa da– kurulları benzer tarzda düşünen insanlardan oluşturmanın irrasyonel olduğudur. Çoğu zaman bireylere kıyasla daha az rasyonel kararlar alıyorlarsa, kurulların neden bu kadar yaygın oldukları sorgulanabilir, çünkü iyi bilinir ki, “bir kurul toplamak mümkün olduğu sürece kimse kendi başına karar almaz”. Kurulların bu kadar yaygın olmasının nedeni “güvenli” olmaları olabilir. Karar alma sorumluluğu birçok kişice paylaşılmaktadır ve kararın yanlış olduğu anlaşılırsa, kimsenin kendisini suçlu hissetmesine gerek kalmaz. Kurul üyeleri birlikte karar verirler, oysa çoğu üyenin aslında gerçekte olduğundan çok daha fazla katkı yaptığını düşündüğü bulunmuştur. Bir kurul üyesine, toplantı süresinin ne kadarında konuştuğu sorulduğunda, ciddi anlamda abartma eğilimi gösterir. Bu da “bulunabilirlik hatası”nın başka bir biçimidir. İnsanlar, konuşmadan önce söyleyecekleriyle meşgul olurlar ve bu yüzden diğerlerinin katkılarını fark etmeyebilirler. Ayrıca hem kendi katılımlarına dair duygusal beklentileri daha fazla olduğu için, hem de sözleri yıllar içinde oluşmuş kişisel birikimlerini yansıttığından, kendi söylediklerini muhtemelen başkalarınınkilerden çok daha iyi hatırlarlar.</p>

  <p class="normal1">İç gruplar kendilerini diğerlerinden ayrıştırmaya çabalarlar. Bunun bir yöntemi farklı bir görünüş tarzı geliştirmektir. Bu bakımdan, parlak yeşil Mohikanvari saçları, deri giysileri ve zincirleriyle punklar ve kafaları tıraşlı dazlaklar, kürkler içindeki asillerden ya da cübbe ve parlak renkli başlıklar takan, Mortar Heyeti’ne mensup akademisyenlerden farklı değillerdir. Tepegöz kullanılan bir dönemde olduğumuza göre, tebeşirden korunmak için akademik cübbeler giymeye gerek kalmadı; yine de, yüce fikirleriyle bereket saçan akademi üyelerinin kıyafetlerine bir şey bulaşmamasını sağlar bu giysiler.</p>

  <p class="normal1">Cübbe ve üniforma giymek kısmen geleneklerden, kısmen de ritüel sevdamızdan kaynaklanır. Çoğu zaman görenleri güldürüp neşelendiren görece zararsız bir alışkanlıktır. Tehlikesi, insanların kendilerini fazla önemli görmelerine yol açabilmesi ve sosyal ayrılık yaratmasıdır. Üniformalar, Britanya’dan daha eşitlikçi bir toplum olan ABD’de daha az kullanılmaktadır. Ayrıca belirli bir mesleğe ait bir giysiyi giymek, kişiyi diğerlerinden uzaklaştırır ve aşırı ya da irrasyonel davranışlara teşvik edebilir. Bir kadına tecavüz eden ve zorla oral seks yaptıran bir adama on sekiz aylık hapis cezası veren bir hâkim, sivil giysiler içinde olsaydı ve böylece kendisini sıradan vatandaşlarla özdeşleştirebilseydi bu kadar yumuşak davranır mıydı? Ya da hâkim Bertrand Richards, tecavüze uğramış bir kadına, “otostop çekmiş olduğu için, ciddi anlamda ihmalden suçlu” olduğunu söyleyebilir miydi? Birinin, peruk takmadan bu denli ahmakça açıklamalar yapması güç olurdu.</p>

  <p class="normal1">Bu gözlemler deneylerle desteklenmiştir. Denekler, işbirlikçi bir deneğe (düzmece) elektrik şoklar vermeye teşvik edilmişlerdir. Hemşire giysileri içindeyken, normal giysiler içinde olduklarından daha az saldırgan olmuşlardır, Ku Klux Klan giysileri giymek ise onları çok daha saldırganlaştırmıştır. Kişinin davranışlarının giysilerinden etkilenmesi tabii ki irrasyoneldir, ancak deneyler böyle bir etki olduğunu göstermektedir. Üniformaların deney ortamında bile güçlü etkileri olabiliyorsa, gerçekten giyenleri ne kadar etkiliyorlardır kimbilir?</p>

  <p class="normal1">Yararlı bir amaca hizmet ettikleri için, bazı üniformaların tamamen rasyonel olduklarını eklemek gerekir. Örneğin, birinin mesleğini hemen anlamak bazen önemlidir. Polisleri, itfaiyecileri ve otobüs biletçilerini seçebilmemiz gerekir ya da tetiği çekmeden önce, askerin karşısındakinin dost mu düşman mı olduğunu bilmesi gerekir.</p>

  <p class="normal1">Yazık ki, grup birliğine kavuşmanın ayırıcı bir görünüş tarzı geliştirmekten daha zararlı şekilleri vardır. Grup üyeleri diğer grupları küçümseyebilir, onlardan hoşlanmayabilir ya da nefret edebilir. Muzaffer Şerif tarafından kırklı ve ellili yıllarda yapılan, konuya ilişkin klasik bir araştırmanın çarpıcı sonuçları vardır. Şerif’in yıllar boyu her yıl yaptığı araştırmalar hep aynı sonuçları verdiğinden, kolaylık sağlaması adına birden çok araştırmanın sonuçlarını bir araya getirdim. Denekler on iki yaşındaki beyaz, orta sınıf Protestan Amerikalı delikanlılardı; bir yaz kampına davet edilmiş oldukları için bir deneye katıldıklarını bilmiyorlardı ve deneycilerin biri kendisini kamp yöneticisi, diğerleri rehber, biri de görevli olarak tanıttı: sosyal psikologların elinden her iş gelir. Çocuklar farklı okul ve mahallelerden seçilmişlerdi; yani birbirlerini tanımıyorlardı. İlk başta hepsi büyük bir ranzalı barakada birlikte yaşadılar.</p>

  <p class="normal1">Üç gün geçtiğinde arkadaşlık kurulmaya başlanmıştı ve hepsine kimleri daha çok sevdiği soruldu. Sonra çocuklar iki ayrı kampa bölündüler ve arkadaş olanlar, mümkün olduğunca farklı kamplara yerleştirildi. Yemeklerini hâlâ birlikte yiyor olsalar da, iki grup da kendi adetlerini oluşturmaya başladı. Bir grup kendisine “Kartallar”, diğeri de “Çıngıraklı Yılanlar” diyordu. Bu isimleri tişörtlerine yazdılar, yüzmeye farklı yerlere gitmeye başladılar ve her grup kendi argosunu geliştirdi. Dört gün daha geçtikten sonra, çocuklara yine resmi olmayan bir şekilde en çok kimleri sevdikleri soruldu. Önceki arkadaşlarını bırakmışlardı; zira on çocuktan dokuzunun arkadaşları diye saydıkları çocuklar, kendi gruplarındandı.</p>

  <p class="normal1">Sonraki aşamada, deneyci gruplar arasında, softbol ve futbol gibi rekabetçi oyunlar başlatıldı. Oyunları kazanan takımın üyelerine ödül olarak kamp bıçağı verilecekti. Oyunlar başta sakin geçiyordu, ancak çok geçmeden iki takım da belirgin bir biçimde sertleşti. Centilmence oynamama suçlamaları ve hileler kol gezinmeye başladı. İki grubun üyeleri de yemek sırasında öteki gruptakilere çarpıyor, birbirlerini itmeye ve sıkıştırmaya çalışıyordu. Herkesin oyunlardaki performansını ayrı ayrı değerlendirmeleri istendiğinde, iki gruptakiler de kendi gruplarındakilere daha yüksek puanlar verdiler. Bir grup, gece diğer grubun kampına saldırıp, yatakları bozarak eşyaları dağıttı. Sonunda aynı yemek salonunu paylaşmak istemediklerini belirttiler. Bu deneyler hem Şerif hem de başka araştırmacılar tarafında çok kere tekrarlandı ve sonuç hep aynıydı. Öyle ki, kargaşa çıkacağı korkusuyla böyle bir deneyin durdurulması gerektiği söylenmiştir.</p>

  <p class="normal1">Bu arada, mevcut bulguların, farklı ülkeler (hatta aynı ülkenin farklı şehirleri) arasında yapılan müsabakaların dostluğu güçlendirmekten ziyade düşmanlığa sevk ettiği yönünde olduğuna da dikkat çekmek gerekir. Kriket genellikle centilmence bir oyun olarak kabul görse de, dostluk maçları bile iddiayı doğrulamaktadır. Dostluk maçları, (altmış yıl geriye giden) hile suçlamaları ve sportmence olmayan tavırlarla, İngiltere ile Avustralya arasında ciddi anlamda kin doğurdu. Yakın zamandaki maçlarda İngilizler, Batı Hint Adalılar’ı hiç de sportmence olmayan bir numara yapıp çok yavaş oynayarak sonucu beraberliğe zorlamakla suçladılar ve Batı Hint Adalı hakemin de durdurmak için hiçbir şey yapmadığını iddia ettiler. Sonrasında İngilizler hakemi taraf tutmakla suçladı; Batı Hint Adalılar da hakemin tavrını kınayan bir İngiliz yorumcunun BBC için yaptığı radyo yayınlarını yasakladılar. Uluslararası futbol maçları da, rakip takım taraftarları arasında dostluk geliştirme konusunda bir işe yarıyor gibi gözükmüyor. Dünya Kupası’ndaki takımların taraftarları arasındaki şiddet ve nefret malum.</p>

  <p class="normal1">Devlet okullarındaki rugby maçlarında yapılan fauller ve hiç de centilmence olmayan tavırlardan satranç oyunlarındaki üçkâğıtçılıklara kadar bir dolu kanıt varken, pek çok kişinin hâlâ rekabetçi sporların milletler ve rakip taraftarlar arasındaki ilişkileri iyileştirdiğine inanıyor olması tuhaf. Bu yanlış inanç belki “oyun” sözcüğünün çağrışımlarından kaynaklanıyor: akla ciddiye alınmaması gereken bir şeyi getiriyor. Oysa çoğu zaman ciddiye alınıyor. George Orwell’in dediği gibi, “Ciddi sporun centilmenlikle alakası yoktur. Nefret, kıskançlık, kibir, kuralları hiçe sayma ve şiddet görmekten duyulan sadist hazla yakından ilişkilidir.”</p>

  <p class="normal1">Şerif’e dönecek olursak, kendisinin araştırmaları farklı gruplar arasında ne kadar kolayca nefret doğabileceğini göstermektedir. Sonuçta tüm çocuklar Amerikalı’ydı, hepsi beyazdı, dinleri de aynıydı. Dahası, arkadaşlar farklı gruplara konmuştu, bunun gruplar arası rekabeti azaltmış olması gerekirdi. Deney, birini sırf başka bir grupta diye sevmemeye dair irrasyonelliği muhteşem bir şekilde gözler önüne sermektedir. Bu tür bir düşmanlığın bir nedeni, nadir bir şey (bu durumda kamp bıçağı) için yarışıyor olmak olabilir. Ancak Şerif’in deneylerinde düşmanlık müsabakalar başlamadan önce ortaya çıkmış olduğuna göre, bu açıklama yeterli değildir. Diğer grupları aşağı görmeden kişinin kendi grubundan gurur duyması muhtemelen güçtür.</p>

  <p class="normal1">Deneyin son safhasında Şerif, gruplar arasındaki düşmanlığı azaltmayı başarmıştır. Bunu da çocuklara birlikte çalışmaları gereken görevler vererek gerçekleştirmiştir. Gruplar herkesin izlemek istediği Define Adası filmini almak için paralarını birleştirmişlerdir; erzak getiren kamyonlardan biri çamura saplanmış (tabii ki önceden kurgulanmış) ve gruplar aracı çıkarmak için işbirliği yapmışlardır; kampın su tankında “kazara” bir çatlak oluşmuş ve herkes tamirata yardımcı olmuştur. Böyle ortak işlerde çalışmak düşmanlığı büyük ölçüde azaltmış ve diğer gruptakilerle arkadaşlıklar kurulmaya başlanmıştır. Herkesin, Almanya’nın yenilmesi gibi her şeyden önce gelen ortak bir amaca kendisini adadığı İkinci Dünya Savaşı sırasında Britanya’daki farklı sınıf ve mezheplere mensup yabancılar arasındaki dostluk da akla gelebilir. Fakat daha yakın zamanlarda bulunmuş bir kanıta göre, ortak bir göreve katılmak, gruplar arasındaki düşmanlığı ancak ortak çabalar başarıyla sonuçlanırsa azaltmaktadır: aksi takdirde gruplar başarısızlıktan dolayı birbirlerini suçlamaktadırlar.</p>

  <p class="normal1">Gerçek yaşamda, gruplar arasındaki rekabet öyle irrasyonel olabilir ki, her grup, kendisinin zarar göreceğini bile düşünmeden, başka bir grubun kötü bir durumda olması için elinden geleni yapabilir. Britanya’daki bir uçak fabrikasında, takımhanede çalışan işçiler, üretim işçilerinden biraz daha yüksek haftalık ücret alıyorlardı. Takımhane görevlileri ücret pazarlıklarında, daha az ücret almaları pahasına bu farkı korumaya çalışmışlardır. Kendilerinin 2 pound daha fazla kazanacakları (69,30 pound alacakları), ama üretim işçilerinin daha fazla alacağı (70,30 pound) bir anlaşma yerine, kendilerine haftada 67,30 pound, üretim işçilerine de bir pound daha az verecek bir anlaşmayı tercih etmişlerdir.</p>

  <p class="normal1">Birlik içindeki bir gruba ait olmak tabii ki bir rahatlıktır. Çoğu insan sevilmeyi sever ve çoğu, fikirlerinin başkalarınca desteklenmesini, itiraz halinde duyacağı şüphelere tercih eder. Gördüğümüz gibi, kişinin kendi grubunu değerli görme ihtiyacı, başka gruplara karşı olumsuz önyargıların nedenlerindendir. Kişinin, başka grupları bir şekilde daha aşağı görmeden kendi grubunun “özel” olduğunu düşünmesi, imkânsız değilse de güçtür. Dış gruplara karşı olumsuz önyargılara genellikle şablonlar eşlik eder: Yahudiler paragöz, siyahiler tembel algılanır vs... Bu şablonların çoğu zaman gerçek bir dayanağı yoktur: İngilizler İskoçları cimri görmeye meyillidirler, oysa İskoçya’dakilerin sokak kermeslerinde kişi başı verdikleri miktar İngiltere’dekilerin verdiğinden fazladır.</p>

  <p class="normal1">Şablonların nedenlerine geçmeden önce, yanlış bir kuramı ortadan kaldırmak gerekiyor. Başka gruplara tahammülsüzlüğün çok katı bir yetiştiriliş tarzından kaynaklanıyor olabildiği öne sürülmüştür; ancak bunun doğru olması imkânsızdır, zira kişilerin hoşgörü düzeylerinde ani değişiklikler olabilmektedir. Alman Yahudileri 1920’lerde oldukça hoşgörülü bir tavır görürken, birkaç yıl içinde yalnızca Nazi rejiminden zulüm görmediler, Almanya nüfusunun çoğu tarafından da küçümsenir oldular. Bu dönemde, çocuk yetiştirme yöntemlerinde bir değişiklik saptanmamıştır.</p>

  <p class="normal1">Şablonların varlığına dair çeşitli nedenler vardır. Richard Nisbett ve Lee Ross tüm şablonların zararlı olmadığına dikkat çekmektedir. Kütüphaneciler, jokeyler, profesörler, borsacılar gibi farklı meslek gruplarıyla ilgili de şablonlar vardır. Şablonlara başvurmanın bir nedeni, kullanışlı olmalarıdır; tekil vakaları değerlendirmemiz gerekmez, yalnızca kişinin şablona uyup uymadığına bakarız.</p>

  <p class="normal1">İkinci neden de, kendi görüşlerimizi destekleyen şeylere dikkat etmeye yatkın oluşumuzdur. Cimri bir İskoç’u fark ederiz, ama cömert bir İskoç pek dikkatimizi çekmez.</p>

  <p class="normal1">Üçüncüsü, azınlık gruplarına mensup kişilerin davranışlarını büyük grup üyelerininkilerden daha çabuk fark ederiz. Sayıları az olduğu için göze çarparlar (bulunabilirdirler). Aynı şekilde, kötü davranışlar normal davranışlardan daha dikkat çekicidirler, yani kötü davranışlar sergileyen bir azınlık grubu üyesi özellikle dikkatimizi çeker. Meşhur bir örnek, kadınların araba kullanmasına dair. Bir kadın sürücü hata yaptığında erkekler ona bakıp, “Of, işte yine bir kadın sürücü,” derler. Kadınların düzgün araba kullanması göze çarpmaz ve böylece fark edilmez. Son iki hususa ilişkin etkileyici örneklere sonraki bölümlerde yer verilecek.</p>

  <p class="normal1">Dördüncüsü, şablonlar bir süre sonra kendilerini gerçekleştirebilirler. Siyahilerin tembel olduğu düşünülüyorsa, iş bulmaları zor olacaktır. Sonuç olarak da sokaklarda boş boş dolaşacak ve böylece tembel oldukları inancını doğrulayacaklardır.</p>

  <p class="normal1">Beşincisi, bir şablonun bazı yönlerinde gerçeklik payı olabilir. Genele bakıldığında profesörlerin dj’lerden daha ciddi olmaları muhtemeldir. Ancak şablonların gerçek dayanakları varsa bile, onları belirli durumlara uygulamak irrasyoneldir, zira şüphesiz ciddi dj’ler ve havai profesörler de vardır.</p>

  <p class="normal1">Altıncısı, etiketleme yapıldığı takdirde, iki grup nesne arasındaki farkın abartıldığı bulunmuştur. Basit bir deneyde, dört kısa çizgiye “A”, dört biraz daha uzun çizgiye de “B” denmiştir. Böyle bir ad takıldığı zaman, denekler, iki çizgi grubunun ortalama uzunlukları arasındaki farkı, ad takılmadığı duruma kıyasla daha fazla olarak algılamışlardır. Hakkında şablon oluşturulan tüm gruplar isimleriyle anılır ve böyle bir adlandırma, dış grupları bizden, aslında olduklarından daha farklılarmış gibi görmemize neden olabilir.</p>

  <p class="normal1">Yedincisi, hale etkisinden bahsederken gördüğümüz gibi, belirgin bir özelliği olan kişi, sahip olmadığı özelliklere de sahipmiş gibi görülebilir. Bu, gruplar için de geçerlidir. Bazı etnik gruplar beyazlardan farklı gözüktükleri için, beyazlar onların radikal bir şekilde farklı olduklarını sanabilirler.</p>

  <p class="normal1">Sekizincisi, iç grupta bölümün başında anlatılan tarzda bir sosyal etkileşim olduğu takdirde, bir dış grup üyesine önyargılı özellikler atfetme konusunda yanlılık artma eğilimindedir. Ayrıca kişi önyargılı fikirleri bir kez benimserse, kendi grubundakileri etkilemeye çalışmadığı zamanlarda bile bu fikirlere göre davranmayı sürdürebilir. Yetmişlerde, siyahilere karşı önyargılar üzerine yapılan bir dizi araştırmanın sonuçları çarpıcıydı. Beyaz Amerikalılar, yardıma ihtiyacı olan bir siyahiyle topluluk içinde karşılaştıklarında, beyazlara yardım edecekleri hızla yardım etmişlerdir. Ancak yardımın kimse tarafından görülmeyeceği bir durumda, bir siyahiye yardım edilmesi, aynı durumdaki bir beyaza yardım edilmesi kadar muhtemel değildi. Bu, kamusal bir alana, üzerinde bir üniversitenin adresi yazılı, pullu, ancak açık bir mektup bırakılarak keşfedilmişti. Zarfta, başvuru sahibinin resmini de içeren bir başvuru formu bulunuyordu. Beyazlar, bir beyazın başvurusuna bir siyahininkine kıyasla daha fazla sahip çıktılar ve adresine yolladılar. Bu sonuçlar, en azından orta sınıf çevrelerinde siyahilere karşı önyargıların kuvvetle inkâr edildiği bir dönemde bulunmuştu. İnsanlar, olumsuz önyargılarını topluluk içinde göstermemişlerdi, ancak kimsenin görmediği zamanlarda önyargılar açığa çıkmıştı.</p>

  <p class="normal1">Son olarak, iyi niyetle de olsa bazı kişiler, önyargılı kalıpları kabul ederek ve bunlara mantıklı açıklamalar getirmeye çalışarak, diğerlerinin önyargılarını güçlendirebilirler. Richard Nisbett ve Lee Ross’un ortaya koyduğu gibi, siyahilerin tembelliğinin “yoksulluk kültüründen, baba yoksunluğu sendromundan ya da cefa ve güçsüzlüklerden kaynaklanan ümitsizliğe” bağlı olduğunu öne süren insanlar da, siyahilerin tembel olduğunu düşünen, ama buna bir açıklama bulmaya çalışmayan diğer insanlar kadar önyargı göstermiş oluyorlar.</p>

  <p class="normal1">Tüm bu nedenlerden dolayı, olumsuz önyargıya dayalı şablonlar, yaygın, güçlü ve kurtulması zordurlar; irrasyonel oldukları açıktır. Hem dış gruplara karşı düşmanlıktan kaynaklanırlar ve hem de bir kez oluştu mu düşmanlığı beslerler. Ancak olumsuz önyargılara dayanmayan şablonlar da irrasyonel düşüncelere neden olabilir. Bir deneyde, deneklere, “Bir kütüphaneci olan Carol, çekici ve ciddidir,” gibi cümlelerden oluşan bir liste verilmiştir. Her cümlede bir isim, bir meslek ve biri şablon (bu durumda, “ciddi”) biri de mesleğin bir özelliği olduğu düşünülmeyen (“çekici” –kadın kütüphanecilere dair önyargı şablonu onların ürkek olduğu yönündedir) iki özellik bulunmaktadır. Her meslek için hangi özelliklerin kullanıldığı sorulduğunda, denekler, şablon özelliklerini hatırlayıp şablona dahil olmayan özellikleri genelde unutmuşlardır. Kadın kütüphanecilerin değil, hosteslerin “çekici” diye tanımlandığını düşünmüş ve kütüphanecileri “ciddi” olarak hatırlamışlardır. Duymayı beklediğimiz şeyi hatırlarız. Bu örnekte şablon beklentiyi belirlemektedir.</p>

  <p class="normal1">Bu bölümde ilgili iki konuyla –bir gruptaki tutumların aşırıya gitme eğilimi ve dış gruplara karşı önyargı geliştirilmesi– meşgul olduk. Bu tür önyargılar muhtemelen insanlık tarihi boyunca her şeyden çok acı kaynağı oldular; en azından Hitler’in iç grup “Herrenvolk” (üstün ırk) sloganı, Almanlar’ın onu izlemesine ve Anschluss’u desteklemelerine katkıda bulunmuştur. Dış gruplardan hoşlanmamanın, bir ölçüde doğal ve insanlığın kabile tarihine dayanıyor olması mümkündür. Ancak sırf bu yüzden temize çıkarılamaz ve kontrol altına alınması imkânsız olarak görülemez.</p>

  <p class="indentmetin">Kıssadan Hisse</p>

  <p class="indentmetin">1. İster bir kurul, ister bir golf kulübü üyesi olun, egemen görüşlere kapılıp gitmemeye dikkat edin. Karşı savları düşünün ve dile getirin.</p>

  <p class="indentmetin">2. Bir kurul oluşturuyorsanız, farklı bakış açılarının temsil edildiğine emin olun.</p>

  <p class="indentmetin">3. Bir kuruluşun başındaysanız, dalkavukluktan etkilenmemeye çalışın.</p>

  <p class="indentmetin">4. Şablonlar oluşturmamaya dikkat edin, öyle yaparsanız da herkesin onlara birebir uymayacağını unutmayın.</p>

  <p class="indentmetin">5. Üniforma giymeniz gerekiyorsa hemşire üniforması giyin.</p>

  <div class="clrb"></div>
</body>
</html>
