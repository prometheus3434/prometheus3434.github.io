<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">8 başarısız ödül ve ceza yöntemleri</h1>

  <p class="normal1">Önceki bölümün sonunda, hoş olmayan bir eyleme karşılık değersiz bir ödül vermenin (ya da hiç ödül vermemenin), eylemin aslında olduğundan daha iyi algılanmasına yol açtığını gösterdim. Büyük bir ödülün, hoş bir eyleme dair algıyı nasıl etkilediği de sorulabilir. Yanıt bellidir: eyleme verilen değeri azaltır. Oyun saatlerinde anaokulu öğrencilerine parlak renkli keçeli kalemler ve güzel çizim kâğıtları verilmiştir. Resim yapan çocuklara sınıfta aynı malzemeler tekrar verilmiştir ve resim çizmeye teşvik edilmişlerdir. Bir grup çocuğa, iyi resim yaptıkları için afili bir sertifika alacakları söylenmiş, diğer çocuklara ise ödül verilmemiştir. İki hafta sonra aynı malzemeler yeniden sunulmuş ve çocuklara, resim yapmak isteyip istemedikleri sorulmuştur. Öncesinde sertifika almış olan grubun ilgisinde belirgin bir düşüş görülmüştür; oysa diğer gruptakiler önceki iki seferde yaptıkları kadar resim yapmışlardır. Muhtemelen çocuklar, yapmaları için ödül verildiğine göre, resim yapmanın o kadar da ilginç bir şey olmadığını düşündüler.</p>

  <p class="normal1">Bu tür bir deney, hem çocuklarda hem de yetişkinlerde ve bulmaca çözmekten gönüllü öğretmenlik yapmaya bir dizi görevle çok kere tekrarlanmıştır. Sonuçlar hep aynı çıkmıştır. İşte, gerçek yaşamdan bir örnek: Üniversite gazetesi için iki vardiya halinde manşet haberi yazan sekiz öğrenci, çalışma mekânlarında on iki hafta boyunca gözlemlenmiştir. Bir vardiyadaki dört öğrenciye yazdıkları her manşet için 0,59 dolar verilmiş, diğer vardiyadakilere ise ödeme yapılmamıştır. Gözlemin son haftalarında, ödeme yapılmayan öğrenciler, diğer vardiyadakilerden ve ilk dört hafta boyunca yazmış olduklarından daha fazla manşet yazmıştır. Ödeme alan vardiya performansını artıramamıştır; muhtemelen para ödülü, işi onların gözünde değersizleştirmiştir. Başka bir araştırmada 1.200 yetişkine, bir kan bağış aracında kan verirler mi, diye sorulmuştur. Maddi bir teşvik verilmeyenler içinden bağışta bulunmayı kabul edenlerin sayısı 10 dolar önerilenlere göre çok daha fazla olmuştur. Bu bulgu, ödülün, zevkli eylemlerin yanı sıra erdemli eylemlerin de değerini düşürdüğünü öne sürmektedir.</p>

  <p class="normal1">Zevkle ilgili olmayan etkinliklerde ödülün etkileri üzerine de araştırmalar yapılmıştır. Bunların çoğu “fiş ekonomisi”yle ilgilidir. Akıl hastanelerinde ve benzer kurumlarda kalan kişilere, zaman zaman düzgün giyinmek, diş fırçalamak, düzgün yemek yemek gibi iyi davranışlardan ötürü fişler verilir. Fişler karşılığında, televizyon izlemek ya da hemşireyle sohbet etmek gibi ayrıcalıklar alınabilmektedir. Böyle fişler genellikle kişiler kurumda kaldığı sırada iyi davranışları teşvik edebilir. Kişiler oradan ayrıldıklarında ve ödül artık söz konusu olmadığında da davranışlar asıl hallerine dönerler. Bu hastaların kurumdan ayrıldıktan sonraki davranışlarının, fişlerle ödüllendirilmeyen hastaların davranışlarından daha iyi olmadığı bulunmuştur.</p>

  <p class="normal1">Bu deneyler, ödülün rolüne dair temel sorular ortaya çıkartmaktadır. Psikologlar da meslekten olmayanlar da, birine bir şey yaptırmak istiyorsanız, en iyi yolun övgü, şeker ya da parayla onu ödüllendirmek olduğunu sanırlar. Bu düşünce kısa vadede işe yarayabilir. Ancak deneyler, en azından kendiliğinden zevkli etkinlikler söz konusu olduğunda, ödüllendirilen kişilerin, ödül ortadan kalktıktan sonra, ödül almamış olan kişilere göre etkinliğe daha az ilgi duyduklarını açıkça göstermektedir. Bir etkinlik için ödüllendirilenlerin, sonunda etkinliği ister hale gelecekleri yönündeki motivasyon kuramına karşıdır bu; insanlar, etkinliği gerçekleştirmeye ödül olmadan da motive olurlar. Meslekten olmayan pek çok kişi de bu konuda hatalı düşünmektedir.</p>

  <p class="normal1">Ödüllerin günlük yaşamdaki irrasyonel kullanımlarını incelemeden önce bir uyarıda bulunmak gerekiyor. Psikologlar tarafından gerçekleştirilen deneylerin neredeyse tümünde ödül ya da sertifika gibi, görevle hiç ilgisi olmayan özendiriciler kullanılmıştır. Ancak pek çok görevi gerçekleştirebilmek için, öğrencinin nerede yanlış nerede de doğru yaptığını anlaması gerekir. Teknik dilde “sonuç bilgisi” diye adlandırılan bu tür bir geribildirim, normalde zaten mevcuttur. Örneğin kimse dart oynamak için ders almaz –oyuncu, ne kadar kuvvetle atması gerektiğini anlar, atışları hedefin üstünde mi altında mı kalıyor gözlemler ve sonraki atışları ona göre ayarlar. Aynı şekilde, yeni bir arabayı süren kişi, hangi hızda viraj almanın güvenli olacağını arabanın savrulma eğiliminden çıkarabilir.</p>

  <p class="normal1">Ancak cebir denklemlerini çözmek gibi, başka birinin (ya da günümüzde bazı durumlarda olduğu gibi, biri tarafından yazılmış bir bilgisayar programının) sonuçlarla ilgili bilgi vermesini gerektiren pek çok beceri de vardır. Öğrenci, ne zaman doğru ne zaman da yanlış yaptığını kendisine söylenmediği sürece bilemez. Bu şekilde bilgi verilmesinin iki ayrı işlevi vardır. Birincisi, öğrencinin, performansını nasıl iyileştireceğini görmesini sağlar. Ayrıca, bu geribildirim, performans doğruysa övgü, yanlışsa da kınama olarak algılanacaktır. Kısacası, övüyor ya da kınıyor gibi gözükmeden bir şey öğretmek genelde imkânsızdır. Görünüşe bakılırsa, öğrenciler, öğretmenin yorumlarını övgüden ziyade performanslarını iyileştirmeye yönelik katkılar olarak yorumladıklarında, en iyi şekilde öğrenmektedirler. Öğretmenin bir çalışmaya dair yorumları ne kadar ayrıntılı olursa, geribildirimlerin övgüden ziyade katkı olarak görülmesi daha olasıdır; ayrıntılı yorumlar, belirsiz övgü ya da kınamadan çok daha faydalıdırlar.</p>

  <p class="normal1">Tüm bunlar, öğretmeni (ya da herhangi birini) memnun etmek için çalışmanın, görevin çalışanın gözündeki değerinin azalmasına ne ölçüde yol açtığı sorusunu ortaya çıkarmaktadır. Belki de övgünün, para gibi diğer ödüllerden farklı bir işlevi vardır ve istenmeyen etkiler doğurmuyordur. Aslında bu düşünce, iyi performansı övmenin görevin değerini azaltmadığını öne süren bir deneyle de desteklenmiştir. Övgünün etkileme şeklinin maddi ödüllerden iki farkı var. İlki, övgü içselleştirilebilir, yani kişi başkaları yokken de kendisini bir şeyi iyi yaptığı için övebilir. Kişi başarılarından haz alır; bu da kişinin kendi kendisini övmesi gibi bir durumdur. Kimsenin bir bulmaca çözmek için övülmesi ya da para alması gerekmez. İkincisi, pek çok görevde iyi performans etraftan –arkadaşlardan, akrabalardan ya da meslektaşlardan– övgü alır; bu tür görevlerde, dışsal övgü, para ödülü gibi bir noktada kesilmez. Bu iki husus, övgünün, diğer dışsal ödül biçimlerinden çok daha farklı etkilere yol açtığını öne sürmektedir: övgü içselleştirilebilir ve sürekli olabilir.</p>

  <p class="normal1">Önceki paragrafla bir parantez açmış olduk; konumuza dönecek olursak, tüm teşviklerin, bilhassa da övgü ve içsel ödüllerin (kendini övmek) illa zararlı etkiler yapmayacağını da açıkça belirtmek gerekiyor. Bu uyarının ardından, teşvik edilen etkinlikle pek ilgili olmayan ödüllerin günlük yaşamda nasıl irrasyonel şekillerde kullanıldıklarını incelemeye devam edelim.</p>

  <p class="normal1">Maddi ödüller, keyifli etkinliklerin çekiciliğini azaltır ve daha zevksiz etkinlikler üzerindeki etkileri de geçici sayılabilir. Yine de Batı dünyasında, eğitim sistemi başta olmak üzere, pek çok alanda büyük ölçüde kullanılmaktadırlar.</p>

  <p class="normal1">Ödülün etkilerine dair bulgular, okullarda kullanılan not verme uygulamasını sorgulamaya yol açmaktadır. Çocukların, okuma ya da cebirin kendi başlarına da değerli uğraşlar olduğuna ya da amaçlarına faydalı olabileceğine inanmaları gerekir. Dünyaya merak duyma ve onu başarılı bir şekilde idare etme dürtüsü tüm memelilerde doğuştandır ve insanın en yakın akrabaları sayılan maymun ve gorillerde özellikle güçlüdür. Davranışçı psikoloji ekolü tarafından göz ardı edilmiş olsa da, bir şeyi doğru yapma ya da bir şey keşfetme hazzının kendisi güçlü bir ödüldür.</p>

  <p class="normal1">Övgü dışındaki dışsal ödüllerin zararlı etkilerinin hastane, üniversite ve fabrikalar dahil tüm kurumlar için bazı sonuçları olur. Çoğu firmada, çalışanlar, maaşların yanı sıra, prim ve komisyon gibi mali ödüllerle de teşvik edilmektedir. ABD’de altmışların başında ortaya çıkan “Y Kuramı”nın da işaret ettiği gibi, mali teşvik sistemi, işi çalışanın gözünde ilginç olmaktan çıkarmaktadır. Söz konusu yaklaşım, işi, çalışanın iyi performans göstermek için kendi kendisini motive edeceği şekilde yapılandırmayı amaçlamaktadır. Mümkünse, bir işin planlanma ve gerçekleştirilme aşamaları birleştirilmektedir. Çalışana, kararlara mümkün olduğunca katılma hakkı verilir; zira ileride de göreceğimiz gibi, kişi özgürce seçtiği işlere daha fazla bağlılık geliştirir. Maalesef bu yönetim tarzı ABD’de henüz hâlâ yaygın değildir ve Birleşik Krallık’ta daha da nadirdir. Her işi bu şekilde yapılandırmak güç ya da imkânsız olsa da, pek çok iş buna müsaittir; aslında Japonya’da işler çoğunlukla böyle yürümektedir. Bu yaklaşımın üretim, verim ve maneviyat üzerindeki faydalı etkileri fabrikalarda yapılan deneylerle gösterilmiştir. Ancak İngiliz yöneticiler, ya umarsızlıklarından ya da bilgisizliklerinden, bu yaklaşımı genelde kullanmazlar. Tüm kanıtlar, iyi performans göstermeleri için, çalışanların, klasik ödül-ceza yöntemleriyle değil, iyi bir performans göstermenin erdem ve zevkleriyle motive edilmeleri gerektiğine işaret etmektedir.</p>

  <p class="normal1">Toplumumuzda yaygın, ilginç bir alışkanlık olan şeref ödüllerine gelince, 1930’larda cereyan etmiş ve günümüzdeki uygulamalara kolaylıkla ışık tutacak şu iki olaya bir göz atın. İşte, bir kız okulu müdiresinin sabah duasının ardından yaptığı konuşmadan klasik sayılabilecek bir parça: “Kızlar, önemli bir duyuru yapacağım. Celia Blagworthy’nin, yılın en uzun atkısını ördüğü için ödüle layık görüldüğünü söylemekten büyük zevk duyuyorum. Lütfen alkışlayalım. Celia Blagworthy, kürsüye gelin lütfen.” Yanakları kıpkırmızı olmuş Celia kürsüye gelir ve kendisine, ya çoktan okumuş olduğu ya da felaket sıkıcı bir kitap armağan edilir. Yine de okul arkadaşlarının alkışları yeterli bir ödüldür. Peki, Celia’nın arkadaşı Monica Moonstopper ne hissediyor dersiniz? Celia’nın şaheserinden bir santimcik kısa bir atkı örmüştür; aslında biraz gererek ölçselerdi o da kazanabilirdi. Kıskançlık ve hayal kırıklığı içinde lavaboya koşup gözyaşlarına boğulur ve sabahki tüm dersleri kaçırır.</p>

  <p class="normal1">Bu sırada İsveç Kralı da, Celia’nın babası Profesör Martin Blagworthy’ye bilim dünyasının en gözde ödülünü –bir Nobel ödülü– vermiştir. Açıklamaya göre, Profesör, “kara kafalı kara kurbağalarının gözlerine ilişkin çığır açan araştırmasından” dolayı bu ödüle layık görülmüştür. Su kurbağalarının gözlerine dair bilinen neredeyse her şeyi keşfetmiş olan ve ödülü kıl payı kaçıran, Monica’nın babası Dr. Moonstopper haberi ilk duyduğunda o kadar üzülmüştür ki, Bunsen ocağını fırlatıp atmıştır. O yıl bilim çevrelerinde kara kurbağalarının moda, su kurbağalarının ise demode olduğunu düşününce bile rahatlayamamış, tür seçiminden dolayı kendisini suçlamıştır.</p>

  <p class="normal1">Erkek okulları ya da çoğu yetişkin kurumları da kız okulları kadar kötüdür. Her yıl, en iyi (ya da daha ziyade eleştiriden korkularından geleneksel görüşlerden ayrılamayan jüriler tarafından öyle olduğu düşünülen) romana, en iyi ofis binasına, en iyi otomobile, en iyi oyuna, en iyi resme, en iyi gazetecilere, en atak şirkete, en iyi filme, en iyi yönetmene, en iyi oyuncuya... bir ton ödül verilir. Doğrusu yılın en iyi ödül dağıtıcısına da bir ödül verilmesi gerekir. Britanya, ödülün tüm dezavantajları bir yana, bir de züppeliğe teşvik eden onur nişanlarıyla bu sistemi iyice pekiştirmektedir.</p>

  <p class="normal1">Bu hayali iki örnekten açıkça görüleceği gibi, ödülün, kazanana verdiği zararla rakiplerde yarattığı mutsuzluğu ayırmak gerekir; (sonraki bölümde değinilecek) ikisi de irrasyonel bir kurumun ürünüdür. Deneysel kanıtlar, ödül kazanmaya çalışan kişilerin, aynı derecede yetenekli, ancak böyle bir amaca sahip olmayan kişilere kıyasla daha az yaratıcı ve daha geleneksel eserler ürettiklerini öne sürmektedir. Nobel Ödülleri’nin etkilerine dair bir araştırma yapılmamıştır. Ancak, Nobel Ödülü alan pek çok kişi belirgin düşüş göstermiştir –tabii bu konuda faturayı bazen yaşlılığa kesmek gerekir. Pek çok ödül sahibi çok kibirli oluyor ve bambaşka alanlarla ilgilenmeye başlıyor; bazıları bilincin doğası gibi müthiş, ancak beyhude problemleri çözmeye girişiyor ya da kanserden gribe her şeyin çaresinin C vitamini olduğunu anlatmaya başlıyor (bu örnekler maalesef hayali değil). Pek çok kişi, Nobel Ödülü’nü aldıktan sonra alanlarında yapacakları bir şey kalmadığını düşünüyor.</p>

  <p class="normal1">Rakiplerindeki etkilerine gelince, fazla söze herhalde gerek yok. Her ödülün bir kazananı ve onlarca kaybedeni olması eşyanın tabiatındandır. Hem Whitbread Roman Ödülü’nü kazanan, hem de Booker Ödülü’nde jüri olan romancı David Lodge’ın sözlerine kulak vermek yerinde olacaktır. Kendisi şöyle yazmıştır: “Ödüller adil değildir ve bölücüdürler... Bugün bir yazar bir roman yayımladığında, istese de istemese de, kitabın Booker alma ihtimallerine dair tartışmalar yapılabilir, bu yüzden de kitap finale kalmadığı takdirde yapay bir başarısızlık hissetmeye mahkûmdur... Adaylar kadar jüriler için de endişe verici bir şey olduğunu söyleyebilirim.” Demek ki ödüller yarışmacıların yanı sıra jürilere de azap veriyorlar. Şüphesiz Celia Blagworthy’nin müdiresi, atkıların uzunluklarını düşünerek uykusuz pek çok gece geçirmiştir. Yol açtığı acılara rağmen, bu onurlandırma sistemi süregitmektedir. Peki, rasyonel bir şey midir? Bu kitabın savı, yani karmaşık kararların genellikle yanlış olduğu düşünülürse, gerekli olmadığı halde bir sürü karar almaya çalışmak rasyonel bir girişim midir?</p>

  <p class="normal1">Mutsuzluk yaratan onur ödülleriyle, yararlı bir eserin tamamlanmasına imkân veren destek ödüllerini birbirinden ayırmak gerekir. Mesela Portekiz denizciliğine dair belirleyici bir kitap yazılması isteniyorsa, konuyla ilgilenen, fakat imkânı olmayan bir yazara, Lizbon’daki ya da Rodos’taki elyazmalarını incelemesini sağlayacak bir burs vermek anlamlı olacaktır. Benzer şekilde, bilimsel araştırmalar artık öyle masraflılar ki, burs kuruluşları olmasaydı pek bir şey yapılamazdı. Kitabın ikinci bölümünden de anlaşılabileceği gibi, bilim insanları, araştırmaları her zaman doğru değerlendirmeyebilirler; ancak kimin burs alacağına karar verilmesi gerekiyor, o yüzden de böyle elemeler mecburen olacak. Ancak onur ödüllerine ihtiyacımız yok: yararlı bir işlev görmüyorlar.</p>

  <p class="normal1">Madem ödüllendirmek bir etkinliğin daha değersiz görülmesine yol açıyor, cezalandırılma tehdidi de tersi bir etkiye, yani etkinliğe fazla değer atfedilmesine neden oluyor mu, diye sorulabilir. Hafif tehditlerle yaramazlık yapmaları engellenen çocukların, tehdit ortadan kalktıktan sonra da yaramazlık yapma ihtimallerinin, ağır cezalarla tehdit edilen çocuklardan çok daha az olduğuna dair ikna edici kanıtlar bulunmaktadır. Pek çok araştırmada, belirli bir oyuncakla oynamalarının yasaklanmasına çocukların verdiği tepkiler incelenmiştir. Çocukların bazıları hafif, bazıları da ağır cezalarla tehdit edilmiştir. Ağır cezayla tehdit edilen çocuklar, diğer gruba kıyasla oyuncağı daha çok sevmişlerdir. Ayrıca, tehdit ortadan kalktığında oyuncakla daha fazla oynamışlardır.</p>

  <p class="normal1">Çocukları cezalandırmak gibi bir uygulamadan bahsetmek bile saçma. Yine de kısa bir süre önce davranışçı bir psikolog ebeveynlere şöyle kötü bir tavsiye vermiştir: “Biraz yaratıcılıkla, bu yöntem çoğu yatağa girme sorununda kullanılabilir. Kapıyı açmak ya da kapamak işe yarayabilir, ışık ya da çocuğun gözde battaniyesi kullanılabilir. Yani, çocuğun odasındaki ışık, tavırlarına bağlı olarak açık bırakılabilir ya da kapatılabilir; ya da gözde battaniyesi –oyuncağı veya ayısı– düzgün davranmaya başlayana dek elinden alınabilir.” Kısacası,</p>

  <p class="indentmetin">Sert sert paylayın yavruyu,</p>

  <p class="indentmetin">Hapşırınca da bir temiz dövün onu.</p>

  <p class="indentmetin">Tek derdi can sıkmak,</p>

  <p class="indentmetin">Çünkü biliyor sinir eder, adamı öyle sesler.</p>

  <div class="clrb"></div>

  <p class="normal1">Aslında, evlerde yapılan araştırmalarda, çocuk ne kadar az cezalandırılırsa, hem ebeveyni varken hem de yokken daha itaatkâr olduğu bulunmuştur. Dahası, ağlarken ihmal edilen çocuklar, ağlayınca annesini yanında bulan çocuklardan daha fazla ağlamaktadırlar. Çocukların ya da hepimizin yalnızca inatçı olduğumuz düşünülebilir: bir şey yasaklandıkça, daha çok istenmektedir. Muhtemelen hafif bir ceza tehdidi altındayken yaramazlık yapmamayı seçen çocuk, iradi bir seçim yapmış olduğu için, tehdit artık mevcut olmasa da uslu durmayı sürdürecektir. Ceza korkusundan dolayı yaramazlık yapmaktan sakınan çocuk, davranışını dışsal bir tehdidin kontrolü altında olarak görür; tehdit ortadan kalktığında yaramazlık yapmamak için bir neden yoktur.</p>

  <p class="normal1">Tüm bunlar şu anlama geliyor: Çok küçük çocuklar da dahil herkes, dışsal ödül ve cezalara davranışçıların öne sürdüğü türde basit yanıtlar vermezler. İnsanlar kendi içsel değerlerini oluştururlar ve bu değerler, teşvik edilmesi ya da önlemesi amaçlanan etkinlikle muhtemelen alakasız ödül veya cezalarla kontrol edilemezler. Hayranlık duyulan kişilerin davranışlarını model almanın bu değerlerin oluşmasında payı varsa da, değerlerin tam olarak nasıl oluştukları karmaşık ve tartışmalı bir sorudur. Mevcut amacımız açısından, yalnızca belirli bir süre boyunca kullanılan ödül veya cezalarla davranışı kontrol etmeye çalışmanın saçma ve irrasyonel olduğunu belirtmek yeterlidir.</p>

  <p class="normal1">Son iki bölümde, seçim yapmanın etkisini vurguladık. Özgür irade ile yapılmış bir hareketin sonuçları olduğundan daha cazip algılanmakta, sonuçlar olumsuz ise zarar küçümsenerek yok sayılmaya uğraşılmaktadır. Peki, kişi bir şeye zorlandıysa ve seçeneği yoksa neler olur?</p>

  <p class="normal1">Genelde insanlar, sonuç aynı olacak olsa bile, özgür seçimleri dayatmalara tercih ederler. Seçim yapma şansının yarattığı etki, ödül ya da ceza içermeyen bir araştırmayla çarpıcı biçimde görülmüştür. İki şirketin çalışanlarına tanesi 1 dolarlık piyango biletleri satılmıştır. Çalışanların bazılarının biletlerindeki rakamları seçmelerine izin verilmiş, bazılarına ise böyle bir seçenek sunulmamıştır. Çekilişin hemen öncesinde deneyci tüm deneklerle tek tek görüşmüş ve biletlerini geri satın almayı önermiştir. Seçme şansı olmamış denekler biletlerini ortalama 1,96 dolara satmaya razı olurken, biletlerini kendileri seçenler ortalama 8,67 dolara anlaşmışlar. Özgürce yaptığımız seçimlere irrasyonel bir biçimde daha fazla değer atfettiğimize daha iyi bir örnek bulunamaz.</p>

  <p class="normal1">Başka bir deneyde, on yaşlarındaki çocuklara, oyuncak dağıtılacağı ve alacakları oyuncakları seçmelerine izin verileceği söylenmiştir. Sonra her birine hangi oyuncağı tercih ettiği sorulmuştur. Deneyci, oyuncakları dağıtırken her çocuğa numaradan, “İşte oyuncaklar. Bana hepsi aynı geliyor, sana şunu vereyim,” diyerek aslında çocuğun seçtiği oyuncağı kendi seçimiymiş gibi vermiştir. Çocuklar, sırf son dakikada seçme özgürlükleri ortadan kalktığı için, başta gözdeleri olan oyuncaklara, öncesine kıyasla çok daha az ilgi göstermişlerdir. Oyuncakları aldıktan sonra da, seçim yapma şansı verilen ayrı bir çocuk grubuna kıyasla, oyuncakları çok daha az sevmişlerdir. Sanki tercih yapamamış olmaktan duyulan rahatsızlık, oyuncağın cazibesini silip süpürmüştür. Bu da insan düşüncesindeki şapşallıklara tipik bir örnektir.</p>

  <p class="normal1">Benzer bir deneyde, üniversite öğrencilerine hangi şiiri okumak istedikleri sorulmuştur. Sonrasında tüm öğrencilerin seçtikleri şiiri okumalarına izin verilmiştir; ancak yarısına o şiiri okumalarının zorunlu olduğu, yarısına da fikirlerini değiştirebilecekleri ve istedikleri şiiri okuyabilecekleri söylenmiştir. Seçmelerine izin verilen öğrenciler, derslere daha sık gelmiş, dersten daha memnun kalmış ve okumalarda daha iyi performans göstermiştir.</p>

  <p class="normal1">Bu ve benzeri pek çok bulgu, tıp ve diğer meslek dalları açısından önemlidir. Boston’daki bir hastanede kürtaj olan kadınlarla yapılan bir araştırmada, kürtaja mecbur kaldığını düşünen kadınların, bunu tercih ettiklerini düşünenlere kıyasla, sonrasında çok daha fazla psikiyatrik rahatsızlık yaşadıkları anlaşılmıştır. Göğüs kanseriyle ilgili İngiltere’de yapılan bir araştırmada, bir parçanın mı yoksa tüm göğüslerinin mi alınması konusunda karar kendilerine bırakılan hastaların operasyon sonrası kaygı ve üzüntülerinin, seçimi cerrahın yaptığı hastalara kıyasla çok daha az olduğu bulunmuştur. Daha da dramatik bir araştırmaya göre, bir huzurevine gelmeye mecbur kaldığını düşünen on yedi kadından, biri hariç hepsi, on hafta içinde ölmüştür. Aynı süre içinde, kendi iradesiyle geldiğini düşünen otuz sekiz kadından yalnızca biri ölmüştür. Verilere göre, huzurevine geldikleri sırada kadınların sağlık durumlarında hiçbir farklılık yoktu.</p>

  <p class="normal1">Normalde insanlar yalnızca yapmak istemedikleri şeyleri yapmak zorunda kaldıklarında kendilerini zorlanmış hissediyorlar. O halde tutarlılık adına, dayatılan her şeyin kötü olması gerektiğine inanıyorlar. Böyle düşünmek irrasyoneldir. Başkalarını bir şeye zorlamak da irrasyoneldir, genellikle ters etki yaratır.</p>

  <p class="normal1">Pek çok okur bu bölümü muhtemelen fazla idealist bulacak. Maalesef tüm işleri ilginç kılacak şekilde yeniden yapılandırmak mümkün değil. Ceza tehdidi, bir çocuğu ya da bir yetişkini kötü davranışlar sergilemekten alıkoymanın tek yol olabilir ve bir hastanın yaşamı belirli bir tedaviye bağlıysa başka tedaviler önermek yanlış olacaktır. Yine de ödüllerin de cezaların da zararlı olabileceklerini, özgür bir şekilde seçim yapabilmenin de faydalı olabileceğini unutmayın.</p>

  <p class="indentmetin">Kıssadan Hisse</p>

  <p class="indentmetin">1. Birinin bir işe değer vermesini ve iyi performans göstermesini istiyorsanız, maddi ödüller önermeyin.</p>

  <p class="indentmetin">2. Yöneticiyseniz, mümkün olduğunca katılımcı ve eşitlikçi bir sistem uygulamaya çalışın.</p>

  <p class="indentmetin">3. Çocukların (ve kesinlikle yetişkinlerin) bir şeyi yapmasını engellemek istiyorsanız, onları cezayla tehdit etmek yerine ikna etmeye çalışın.</p>

  <p class="indentmetin">4. Özelikle tıp ve eğitimle ilgili konularda insanlara mümkün olduğunca seçme özgürlüğü verin.</p>

  <p class="indentmetin">5. Nobel Ödülü’ne layık görülürseniz reddedin.</p>

  <div class="clrb"></div>
</body>
</html>
