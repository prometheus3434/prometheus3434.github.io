<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_16">14 nedenlerde yanılmak</h1>

  <p class="normal1">Olaylar arasında ilişki kurmada hatalar doğuran beş etken, nedenleri belirleme konusunda da hatalara yol açar: zira bir nedeni saptamanın ilk adımı, iki olay arasında bir ilişki algılamaktır. Bu tür bağlantılar kurarken insanlar genellikle yanlış bir şekilde (Rorschach’da eşcinsellik simgeleri konusunda olduğu gibi) benzeri benzerle eşleştirirler. Bu safsata, nedenlere dair akıl yürütmelerde yaygındır. Onsekizinci yüzyılın sonuna dek doktorlara “işaret doktrini” öğretiliyordu; yani herhangi bir rahatsızlık için alınan ilaç, bir doktorun sözleriyle, şöyle görülüyordu: “Çare olacağı hastalığa dair açık ve belirgin bir dışsal özellik taşımaktadır... Bir tilkinin ciğerleri astıma birebir çareydi, zira bu hayvan solunum bakımından çok güçlü oluşuyla göze çarpar. Zerdeçal parlak sarı renktedir, bu da sarılığı iyileştirme gücüne sahip olduğuna işaretti... İnciotunun (lithospermum officinale) tohumlarının temel bir özelliği olan parlak yüzey ve sertlik, böbrek taşı ve kumuna karşı etkili olduğuna dair bir işaret olarak görülürdü... ” J. S. Mill, “Bir olgunun koşullarının bir diğer olguya benzemesi gerektiği önyargısı,” diye yazarak, bu safsatayı ilk meydana çıkaranlardandır. Bu hata ilkel kültürlerde kültürümüzden de yaygındır. Antropolog Evans-Pritchard’ın belirttiği gibi, Zandeler, birbirlerine benzedikleri için kuş dışkısının mantarı iyileştirdiğine, maymun ile epilepsi nöbeti geçiren kişinin hareketleri birbirlerinden çok farklı değil diye de yanık maymun kafatasının epilepsiyi tedavi ettiğine inanmaktadırlar.</p>

  <p class="normal1">Bu örnekler, psikanalizde bu ilkel düşünce şekillerine rastlanabildiğine işaret eden Nisbett ve Ross’tan alınmıştır. Oral evrede (memede) saplanma, yetişkinlikte ağızla meşguliyet –sigara içme, öpüşme ve çok konuşma– şeklinde ortaya çıkacaktır. Aynı şekilde, mesela cimrilik de (para biriktirme) çocuğun anal evrede dışkısını biriktirme arzusuna bağlanmaktadır. Hata günümüzde başka şekillerde de sürmektedir. Örneğin homeopati, sağlıklı bir insana yüksek dozda verildiği takdirde hastalığa yol açabilecek maddenin biraz verilmesinin hastalığı tedavi edilebileceği inancına dayanmaktadır. Modern bilim, inanılmaz başarısını büyük ölçüde hatalı ilişkiler “keşfedilmesini” önleyen dikkatli kayıtlar tutulmasına ve bu kayıtlarla kurulan bağlantıların bilim insanlarını –pek çok kişi günlük yaşantısında böyle düşünmeye devam ediyor olsa da– benzerin benzere yol açtığı inancından uzaklaşmaya zorlamasına borçludur.</p>

  <p class="normal1">Ancak bilim insanları bile nedenler hakkında yanılabilirler. Tıp araştırmalarında kısa zaman önce gerçekleşmiş bir vaka, benzer benzere neden olur safsatasına bir diğer örnektir. Kandaki kolesterol düzeyleri yüksek kişilerin damar sertleşmesi sonucu kalp hastası olmaya yatkın oldukları bilinmektedir. Daha çok kolesterol aldıkça, insanların kalp krizi geçirme ihtimallerinin artacağını düşünmekten daha doğal ne olabilir ki? Bir araştırmada, farklı ülkelerde tüketilen doymuş yağ miktarının gerçekten de kalp krizi vakalarıyla korelasyon içinde olduğu bulunmuştur; ancak sonraki araştırmalar çok daha düşük bir ilişki göstermiştir. Dahası, doymuş yağ tüketimini, ülkeden ülkeye değişen ve faydalı egzersiz ya da zarar verici stres gibi kalp krizi geçirme eğilimini etkilediği bilinen diğer etkenlerden ayırmak güçtür. Yine de, bilhassa sağlık bilincine sahip bir ulus olan ABD’de pek çok kişi, süt ürünleri ve hayvansal yağ tüketimlerini azaltmışlardır. Bireyler üzerine yapılan çalışmalar, kolesterol tüketimini artırmanın kandaki kolesterol düzeyini yükseltip yükseltmediğini belirlemeye çalışmışlardır. Örneğin, gönüllüler bir süre boyunca her gün 2 litre süt içmişlerdir; kanlarında kolesterol düzeyi bundan etkilenmemiştir. İngiliz Tıp Araştırmaları Kurulu’nun desteğiyle yapılmış iki bağımsız araştırmanın sonuçları, kolesterol alımının kalbe zarar verebileceği varsayımına daha da zarar vermiştir. Birinde, hiç süt içmeyen erkeklerin günde 0,6 litreden fazla süt içenlere kıyasla on kat daha fazla kalp krizi geçirdikleri bulunmuştur. Diğer araştırmada ise, margarin yiyen erkeklerin tereyağı yiyenlere göre iki kat daha fazla kalp krizi geçirdikleri görülmüştür. Aslında, kandaki kolesterolün beslenmeyle değişiklik göstermesinin beklenemeyeceğine dair iyi nedenler bulunmaktadır. İlki, karaciğerin normalde sindirilenin üç ya da dört katı kolesterol üretmesi; ikincisi, bedenin kandaki kolesterol seviyesini ayarlıyor olmasıdır. Bazı şanssız kişilerin değerleri yüksek olsa ve kalp krizi sonucu genç yaşta ölme ihtimalleri bulunsa da, seviye, normalde ne yenilirse yensin sabit kalmaktadır. Kolesterol alımının kandaki seviyeleri etkilediğine dair somut bir kanıt bulunmamaktadır; ancak yetersiz kanıtları temel alarak sonuçlara sıçramak oldukça büyük bir dehşete yol açmıştır. Konu bahsettiğimden çok daha karmaşıktır; ancak benzer benzere neden olur safsatasına açık bir örnek teşkil etmektedir.</p>

  <p class="normal1">Tıp alanında neden bunca hatalı kuramın ortaya çıktığını merak edebilirsiniz. Sebebi ilginçtir. Belirli kişilik tipindeki insanların kalp krizine bilhassa yatkın olduklarına dair bir kuramla gösterilebilir. Bu kişiler A tipi olarak bilinmektedirler ve hırs, acelecilik, saldırganlık gibi özelliklerle tanımlanırlar. Bu özelliklere sahip kişilerin kalp krizi riski taşıdıklarını belirten ilk raporlar 1955 yılında ortaya çıkmıştır. Bu korelasyonu destekleyen makalelerin sayısının, A tipi kişilikle kalp krizi arasında bir korelasyon bulunmadığını iddia eden makalelere oranı incelendiğinde, pozitif bulgulara sahip makalelerin oranının çok yüksek olduğu görülür. Bu oran, geçtiğimiz yıllarda gitgide azalmıştır ve bugün iki savı destekleyen eşit sayıda makale yayımlanmaktadır. Bu nasıl olabilir? Bulgu ilk başta yeni ve ilginçti; böylece onu bildiren makaleler yayımlanmıştı. Negatif sonuçlar elde eden araştırmacılar ya bulgularını açıklamadılar ya da pek ilgi çekmediği için makaleleri reddedildi –önceki bölümde görmüş olduğumuz gibi, herkes negatif vakaları yok saymaya meyillidir. A tipi kişiliklerin kalp krizine yatkın oldukları varsayımına yaygın şekilde inanılırken, varsayımı çürüten makaleler gitgide ilginç hale geldi ve yayımlanmaya başladı. Hangisinin doğru olduğu bugün bilinmemektedir. Negatif sonuçları yayımlamama prensibi illa irrasyonel değildir. Uzmanlık dergilerinin yayıncıları nihayetinde bilimin ilerlemesiyle değil, (katkıları için çoğunlukla hiç karşılık almayan) bilim insanları üzerinden para kazanmakla ilgilenmektedirler. Ancak bu durum, çok çabuk yanlış sonuçlar çıkarılmasına yol açabilir.</p>

  <p class="normal1">Nedenleri saptarken yapılan yaygın bir diğer hata da, her biri neden olabilecek birkaç bağlantılı etkenden, en belirgin (bulunabilir) olanı neden olarak seçmektir. Bu sorun, sıradaki örnekte de görülebileceği gibi, epidemiyolojiyi altüst etmektedir. Otuzlu yıllarda, bir Amerikan tıp dergisi, kansere New England, Minnesota ve Wisconsin’de Amerika’nın güney eyaletlerinden çok daha sık rastlandığına dair insanları paniğe sevk eden bir makale yayımladı. Ayrıca hastalık, Japonya’da nadir, İngiltere ve İsviçre’de ise yaygındı. Yaygın olduğu yerlerde diğerlerinden daha çok süt içildiğinden, makale sütün bir kanser nedeni olduğu sonucuna varıyordu. Sonuç makul gözüküyor olsa da yanlıştı. Süt içilen bölgelerde insanlar nispeten daha iyi durumdadırlar; böylece, az süt tüketilen daha yoksul bölgelerdeki kişilerden çok daha uzun yaşamışlardır. O sırada Japon bir kadının ortalama yaşam süresi İngiliz bir kadından on iki yıl daha azdı. Kanser temelde bir yaşlılık hastalığı olduğundan, insanların daha uzun yaşadığı yerlerde kansere daha sık rastlanması pek de şaşırtıcı değildir. Suçlu, süt değil yaşlılıktır.</p>

  <p class="normal1">Politikacılar da, bilerek ya da bilmeyerek epidemiyologlarla aynı yanılgıya düşerler. Örneğin, öğrencilere yapılan devlet yardımlarını kısma saplantılı Thatcher hükümeti, üniversiteye gitmenin kazancı artırdığını tekrar tekrar öne sürmüştür. Üniversite mezunlarının ortalamada diğerlerinden daha çok kazandığı inkâr edilemez, ancak bunu neden ve sonuç diye değerlendirmek için ortada iyi bir sebep yoktur. Sonuçta üniversite öğrencileri ortalama üzeri IQ’ye sahiptirler ve diğerlerinden daha kararlı olabilirler; dahası ebeveynleri iyi konumlarda ve orta ya da üst sınıfa mensup olabilmektedir, böylece de genellikle çocuklarının iyi işler bulmalarına yardımcı olabilirler. Bu etkenler, daha yüksek kazançları açıklamak için kesinlikle yeterlidir. Üniversite eğitimi ile daha yüksek kazanç arasındaki nedensel bağlantı kanıtlanmamıştır ve İngiliz Eğitim Bakanlığı’nın bu bağlantıyı tekrar tekrar öne sürmesi, yalnızca İngiliz eğitim sisteminin onlara düşünmeyi öğretememiş olduğunu göstermektedir.</p>

  <p class="normal1">Şimdiye dek birbirinin nedeni olmayan ilişkili iki olayın bulunduğu, ancak insanların önyargılarından dolayı hatalı nedensel ilişkiler çıkardığı vakalardan bahsettim. Gerçek bir nedensel ilişki ihtimali olduğunda da başka bir hata ortaya çıkmaktadır. İnsanlar, yine genellikle yargılarındaki yanlılıklardan ötürü, sonucu sebep sanarlar. İşte bu konuda iki örnek.</p>

  <p class="normal1">İlki, bir psikanalist olan Christopher Bollas’ın yazdığı bir kitaptan alınmıştır. Kendisi, “Gördüğüm ya da tedavisini denetlediğim tüm [uyuşturucuya] bağımlılarda anne ve baba çocuklarından fiziksel olarak ayrıydılar,” diye yazmaktadır ve bundan, bir uyuşturucu bağımlısının, “çocukken çok yalnız ve herkesten ayrı kalmış kişi” olduğu sonucunu çıkarmaktadır. Psikanalist olmayan herkes kesinlikle apaçık görecektir ki, çocuğu uyuşturucu bağımlısı olan bir anne ya da baba inanılmaz üzülebilir, çocuğunu anlamadığını düşünebilir ve ondan uzaklaşabilir. Başka bir deyişle, belki de ebeveynin uzaklaşmasına neden olan, çocuğun bağımlılığıdır, –Bollas’ın düşündüğü gibi– ebeveynin uzaklaşması çocuğun bağımlılığına neden olmamıştır. Kitabının geri kalan kısımlarından da açıkça görüldüğü gibi Bollas, ateşli bir psikanaliz taraftarıdır; bu tür bir tarafgirlik, alternatif açıklamaları rasyonel bir şekilde incelemesini engellemektedir.</p>

  <p class="normal1">İkinci örnek ise klinik psikolojiden. Psikoterapistlerini seven hastaların sevmeyenlere kıyasla daha hızlı iyileştikleri bulunmuştur. Hastanın terapistinden hoşlanmasının terapide önemli bir etken olduğu sonucuna varılmıştır. Ancak aynı şekilde pekâlâ, ilerleme gösteren hastaların kendilerine yardımcı olan terapistlerini sevdikleri ve ilerleme göstermeyen ya da yavaş iyileşme gösterenlerin ise sevmedikleri sonucuna da varılabilirdi.</p>

  <p class="normal1">Bu örnekler, neden ve etkiyi belirlemek için, yalnızca iki olayın birlikte görülme olasılığını saptamanın yeterli olmadığını göstermektedir. Kabaca belirtilen türden yanılgıları önlemek için, nedensel bağlantıları açıklayan daha genel bir kurama sahip olmak genellikle zorunludur. Akciğer kanseri ve sigara konusuna dönersek, kanserin sigara içenlerde görülme sıklığının sigara içmeyenlere göre çok daha fazla olması bakımından, iki durum arasında güçlü bir ilişki olduğu su götürmez. Ancak yüzyılın en büyük istatistikçilerinden biri olan R. A. Fisher, bu korelasyonun kalıtsal bir mekanizmadan kaynaklandığını öne sürmüştür: sigara içmeye de akciğer kanserine de aynı gen ya da genler neden olmaktadır. Fisher’in varsayımı, ancak başka kanıtlarla çürütülebilir. Tütün içmenin akciğerlerdeki siliya faaliyetlerini azalttığı bulunmuştur; bilinen bir kanserojen olan katran içermektedir ve doktorlar gibi, sigarayı bırakan çeşitli gruplarda akciğer kanseri vakaları azalmıştır. Son sav inceliklidir; zira akciğer kanseri, sigarayı bırakan doktorlarda bırakmayanlara göre daha az görülmüş olsaydı, Fisher, bazı kişilerin bırakmasına imkân veren kalıtımsal bir özellik mevcut olduğunu söyleyerek karşılık verebilirdi; kalıtsal özelliklerden etkilenmeyip sigara içmeyebiliyorlarsa, aynı şekilde akciğer kanserinden de etkilenmiyor olabilirlerdi. Oysa bu tür bir gen olduğuna inanmak güçtür; zira sigarayla akciğer kanseri arasında nedensel bir ilişki bulunduğuna dair güçlü kanıt vardır. Fisher ve sonrasında Hans Eysenck’in, toplanan tüm kanıtlara rağmen, sigara içmenin akciğer kanserine neden olmadığına dair iddialarını sürdürdükleri de eklenebilir. Bu iki araştırmacının ısrarı, göründüğü kadar irrasyonel değildir: zira kendileri Sigara Üreticileri Kurulu tarafından destekleniyorlardı.</p>

  <p class="normal1">Olaylar arasında mevcut olmayan ilişkiler yakalama ve bir kurama dayanmayan nedensel ilişkiler ortaya atma eğilimi, tıp alanında farklı tedavilerin etkinliğine dair süregiden yanılgılarla örneklendirilebilir. P. E. Meehl’in işaret ettiği gibi, multipl skleroz hastaları, “vitamin kullanımı, diyatermi, süt ürünleri içeren beslenme, potasyum iyodür ve kinin bisülfatla tedavi edilmişlerdir, şimdi de histamin vardır.” Psikotik ve depresyondaki hastalar, bir dönem, nöbetleri tetikleyen metrazol ve insülin içeren tamamen etkisiz tedaviler görmüşlerdir: ayrıca beyinlerinden parça alınmıştır (lobektomi) ve bu onları bitkiye çevirmiştir. Küçük çocuklara da yıllarca diş çıkarma tozu olarak, sinir sistemine kalıcı hasar veren civa içerikli kalomel verilmiştir. Tıbbi tedaviler de neredeyse kadın giyimi kadar moda kurbanıdır. Örneğin, ellilerin ortasına dek çocukların bademcikleri ne durumda olduklarına bakılmadan alınıyordu. New York’ta gerçekleştirilen bir araştırmada on bir yaşındaki bin çocuk incelenmiş ve yüzde 61’inin bademciklerinin alınmış olduğu anlaşılmıştır. Geri kalan yüzde 39 doktora yönlendirilmiş ve gidenlerin yüzde 4’üne bademciklerinin alınması gerektiği söylenmiştir. Bademciklerinin alınmasına gerek olmadığı söylenerek ilk grup doktordan geçen diğer çocuklar ise başka doktorlara gönderilmiş ve bu doktorlar yüzde 46’sına bademciklerini aldırmalarını tavsiye etmiştir. Başka deyişle, doktorlar sağlıksız bademcikleri alarak çocuklara faydalı olabileceklerine inanmışlardı: ancak bunları nasıl saptayacaklarına ilişkin fikirleri yoktu.</p>

  <p class="normal1">Şüphesiz doktorlar da diğer insanlardan daha irrasyonel değildirler; ancak bildiğimiz en karmaşık varlıkla, insan bedeniyle ve bu bedenin yatkın olduğu bir o kadar karışık hastalıklarla uğraşmaktadırlar. Dahası, gördüğümüz gibi pek çok psikolog, teşhis ve psikoterapi konusunda aynı şekilde temelsiz ve yanlış inançlara sahiptirler. Günümüzde tıp daha rasyonel bir yaklaşım geliştirmeye başlamıştır. Muhtemel tedaviler artık hemen yaygın kabul görmüyor; önce kontrollü denemelerle sistemli bir biçimde inceleniyorlar.</p>

  <p class="normal1">Nedensel akıl yürütmeye dair üç diğer tuhaflıktan da bahsetmek gerekir. İlki, insanların sonuçtan sebebi bulmak yerine, sebepten sonucu bulmaya daha çok güvenmeleridir. Hangisinin –mavi gözlü bir kızın annesinin gözlerinin mavi olmasının mı, mavi gözlü annenin kızının mavi gözlü olmasının mı– daha muhtemel olduğu sorulduğunda, her dört denekten üçü mavi gözlü annenin kızının mavi gözlü olmasının daha muhtemel olduğunu düşünmüştür. Sebep sonuca yol açtığından ve bu yüzden de daha kuvvetli gözüktüğünden, insanlar sonuçtan sebebi düşünmek yerine sebepten sonucu düşünmeyi daha mantıklı bulma gibi yanlış bir eğilim gösteriyorlar.</p>

  <p class="normal1">İkincisi, bir failin işin içinde olduğu durumlarda, sebeplere dair atıflarımızın sonuçtan ciddi anlamda etkilenmesidir. Bir olayın neticesi ne kadar çarpıcıysa, nedeni faile atfetme ihtimalimiz artar. Bir araştırmada, bir grup deneğe bir adamın arabasını bir tepeye park ettiği söylenmiştir. Adam araçtan çıktıktan sonra araba tepeden aşağı sürüklenmiş ve bir yangın söndürme musluğuna çarpmıştır. Başka bir gruba da aynı hikâye anlatılmış, ancak arabanın bir yayaya çarptığı söylenmiştir. İkinci grup –sürücünün hareketinin ciddi sonuçları olduğu söylenenler– sürücüyü, arabanın yalnızca bir yangın musluğuna çarptığı söylenenlere kıyasla daha çok sorumlu tutmuşlardır. Bu rasyonel olamaz; sürücünün davranışı iki durumda da aynıdır. Bu, küçük çocukların yaptığı bir hataya benzerdir. Çocuklar, reçel kavanozunu yanlışlıkla kırmak ya da hiddetle yere atıp parçalamak arasında kabahat açısından neden bir fark olduğunu anlayamazlar. Bir hareketi değil, yalnızca hareketin sonuçlarını düşünürler.</p>

  <p class="normal1">Son olarak, bir arkadaşımıza zarar veren bir hareket yerine, bize zarar veren bir hareketten birilerinin sorumlu olduğuna inanmaya meyilli olduğumuz ve tanımadığımız birinden ziyade, bir arkadaşımıza zarar verdiği için birini suçlamamızın daha muhtemel olduğu gösterilmiştir. Bir hareketin sonucu ne kadar belirginse, yani bulunabilirse, faile o kadar sorumluluk atfederiz. Sonucun duygusal önemi, hareket ile sonuç arasında kurduğumuz nedensel ilişkileri güçlendirir gözükmektedir.</p>

  <p class="normal1">Devam etmeden önce, insanların neleri bir olayın nedeni olarak gördüklerini incelememiz gerekir. Bir ışığı açarsanız, düğmeye basmanın ışığın yanmasına neden olduğunu söylemek doğaldır. Ancak gerçekte bulunması gereken ve neden addedilebilecek –bazen de öyle olan– pek çok başka koşul bulunmaktadır. Örneğin, elektrik hattında ya da ampulde bir sorun olmamalıdır. Ampul patlamışsa ve yeni bir ampul takarsak, düğmeye bastığımızda bunu da ışığın açılma sebebi olarak görebiliriz. Pek çok olayın birden çok nedeni bulunur. Bir araba, çok hızlı gittiği ya da yol buzlu veya eğimli olduğu için ters dönmüş olabilir. Bir olayın muhtemel nedenlerinden sıra dışı olanı (ya da bazen en çok ilgimizi çekeni) asıl neden olarak seçeriz.</p>

  <p class="normal1">Birinin davranışları, karakterinden ya da içinde bulunduğu durumdan kaynaklanabilir. Örneğin, davranışı, kişinin normalden daha asabi bir kişi (karakteri) olmasıyla ya da tahammülünün zorlanmış olmasıyla (durumuyla) açıklayabiliriz. Davranışında hem karakterinin hem de durumunun rolü olsa da, ışık meselesinde olduğu gibi, neden olarak hangisi daha sıra dışıysa onu seçeriz. Kişi sinirli biriyse, nedenin karakteri olduğunu düşünürüz; sakin biriyse öfkesinin nedeni durumdur. Pratikte, iş, davranışın nedenlerini çıkarmaya geldiğinde, insanlar büyük, ancak sistemli hatalar yaparlar. Milgram’ın, deneklerini yabancılara öldürücü olabilecek şoklar vermeye ikna ettiği deneyleri hatırlayın. Tek bildiğiniz Sam adlı birinin en yüksek şok seviyesine çıktığıysa, davranışının nedeninin normalin ötesinde zalim ve kalpsiz biri olduğu sonucuna varabilirsiniz. Milgram’ın deneklerinin çoğunun en yüksek şok seviyelerine çıktığını öğrendiğinizde, kararınızı gözden geçirmeniz gerekir. Çoğu kişi aynı şeyi yaptıysa Sam’de sıra dışı bir şey yoktur, davranışının nedeni kendisini içinde bulduğu sıra dışı durumdur. Ancak insanlar böyle düşünmezler. Bir deneyde, deneklere Milgram’ın deneklerinin yüzde 65’inin en yüksek şok seviyelerine çıktığı söylenmiştir; ancak Sam’le karşılaştıklarında yine de onun özellikle zalim ve kalpsiz biri olduğunu düşünmüşlerdir. Bu hata –bir hareketi durumdan ziyade kişinin karakterine atfetmek–, aşırı derecede yaygındır. Az önce bahsi geçen deney gibi pek çok deneyde görüldüğü gibi, bir hareketin nedenlerine dair karar verirken, insanların, failin yaptıklarını benzer durumlarda hep mi nadiren mi yaptığına ilişkin bilgiden (Sam her zaman zalim midir?) etkilenirler, ancak doğru bir karara varmak için esas olsa bile, o durumda başka kişilerinde de aynı şeyi yaptığına dair kanıtları görmezden gelirler.</p>

  <p class="normal1">Durumu göz ardı etmeye yönelik aşırı bir örnek, bir araştırmayla saptanmıştır. Denekler, biri sorular soran, diğeri de yanıtlamaya çalışan iki kişiyi izlemişlerdir. Haliyle, soran kişi tüm soruların yanıtlarını bilmekte, diğeri ise bilmemektedir. Sürecin sonunda, neredeyse tüm denekler, soruları hazırlayan kişinin yanıtlayandan daha bilgili ve akıllı olduğuna inanmışlardır. Şu durumu göz ardı etmişlerdir: herkes, yanıtlayanın bilemeyeceği sorular hazırlayabilir, bunun bilgi ya da zekayla alakası yoktur.</p>

  <p class="normal1">Başkalarının davranışlarını durumdan ziyade mizaç ve karakterlerine atfetmeye dair bu evrensel eğilim, “temel yükleme hatası” olarak bilinmektedir. İki sebebi vardır. İlki, birinin mevcut bir durumda yaptığı şeyin hayli dikkat çekici (bulunabilir) olmasıdır: o durumda olsalardı başkalarının ne yapacakları akla hemen gelmez. İkincisi, durumun göz ardı edilmesi ve faturanın kişiye kesilmesidir. Pek çok deney ikinci etkeni kanıtlamaktadır. Failin ise gözlemleyen kişilere kıyasla, kendisine dair temel yükleme hatasına düşme ihtimali daha azdır; zira kendisini göremez, ama durumu görebilir, durum onun için daha belirgindir. Bir araştırmada, denekler ikili gruplara ayrılmıştır ve çiftlerden birbirlerini tanımaları istenmiştir. Diğer denekler (gözlemciler), her iki kişiyi duyuyor, ancak içlerinden yalnızca birini görebiliyorlardır. Sohbetin ardından, konuşmalara katılmış tüm deneklerden, sohbet sırasında ne kadar sinirli, dostane, konuşkan ve baskın göründüklerini puanlamaları istenmiştir. Gözlemcilerden de izlemiş oldukları denekleri aynı özellikler bakımından puanlamaları istenmiştir. Gözlemciler neredeyse tüm özellikler bakımından deneklerin kendilerine verdiklerinden daha yüksek puanlar vermişlerdir. Oysa davranışlarını bir videodan izlediklerinde, deneklerin kendilerine dair değerlendirmeleri değişmiş, bu defa kendilerini ilk başta gözlemcilerin değerlendirdiğinden de yüksek puanlarla değerlendirmişlerdir. Bu deney, başkalarının davranışlarına kıyasla kendi davranışlarımıza karaktere dayalı açıklamalar getirme ihtimalimizin düşük olmasının bir nedeninin, nasıl davrandığımızı göremememiz olduğunu kuvvetle öne sürmektedir.</p>

  <p class="normal1">Başkalarının davranışlarını karaktere dayalı etkenlere atfetme eğilimi evrensel olsa da irrasyoneldir. Hayli gerekçesiz bir suçlama yapılmasına neden olabilir. Baron, hayali bir örnek vermektedir. Bir firmadaki önemli bir pozisyon için bir adayın erken geldiğini ve öğle yemeğine davet edildiğini farz edin. Aday hayli gergin olabilir ve bunu gizleyemeyebilir. Potansiyel işverenleri, böyle bir yemekte diğer adayların nasıl davranacaklarını durup düşünmeden adayı reddedebilirler.</p>

  <p class="normal1">Kişilik özelliklerinin sandığımız kadar önemli olmamasının bir nedeni daha vardır: çoğu kişinin sandığından daha tutarsızdırlar. Bir kişi bir durumda dürüst, başka bir durumda ise aksi şekilde davranabilir, bazen asabidir bazen değildir, bazı durumlarda açgözlü bazen kanaatkâr olabilir vs. Dahası, bağlantılı olduğu ve birlikte görüldüğü sanılan pek çok özelliğin aslında öyle olmadığı gösterilmiştir. Örneğin çocuklarda, hile yapmamak ile hazzı erteleme yeteneği -mesela birkaç saat sonra alacağı beş çikolataya karşılık o an çikolatayı geri çevirme- arasında bir bağlantı yoktur.</p>

  <p class="normal1">Karakter özelliklerinin değişkenliği tekrar tekrar gösterilmiştir. İşte bir örnek: Bir mülakat sırasında deneklere içedönük bir reaksiyon meydana getirmek üzere tasarlanmış (“Gürültülü partiler hakkında sevmediğiniz şeyler?” gibi) sorular, diğerlerine ise (“Bir partiyi canlandırmak isteseydiniz ne yapardınız?” gibi) dışadönük bir reaksiyona yol açmak üzere tasarlanmış sorular sorulmuştur. Sonrasında işbirlikçi denekle sohbet ederken ikinci gruptaki denekler ilk gruptakilerden çok daha dışadönük tavırlar sergilemişlerdir. Örneğin, işbirlikçi denekle daha kısa sürede konuşmaya başlamışlar ve sandalyelerini onunkine yaklaştırmışlardır. Birkaç soru sormak, daha sabit bir karakter özelliği olduğu düşünülen bir özelliği (dışadönüklük-içedönüklük) değiştirebiliyorsa, insanlar durumlarındaki gerçekten de önemli değişikliklerden kimbilir nasıl etkileniyorlardır?</p>

  <p class="normal1">Deneyimlerinizin aksini gösterdiğini düşünebilir ve istikrarlı kişilik özellikleri olmadığı fikrine katılmayabilirsiniz. Ancak 5. Bölüm’ün sonunda verilmiş dokuz nedenden ötürü, insanın diğerlerine dair şablonlar oluşturması ve onların davranışlarını olduğundan daha istikrarlı görmesi muhtemeldir. Başkalarının mizaç ve karakter özelliklerinden derli toplu bir tablo oluşturmak, bizi kafa yormaktan kurtarır. Biri hakkında bir yargı oluşturdunuz mu, davranışlarının yalnızca buna uyan kısımlarını fark etmeniz muhtemeldir (“yanılsamalı korelasyon”). Birinin özellikle asabi ya da sakin olup olmadığına emin olmak için, yalnızca onun değil, diğerlerinin davranışlarına dair ve her iki durumu da içeren kayıtlar tutmak gerekir. Fakat kendi kendimize ani yargılar oluşturmak belki de daha eğlencelidir ve kesinlikle zamandan tasarruf edilmesini sağlar.</p>

  <p class="normal1">İnsan davranışlarına yanlış nedenler atfetmek de önemsiz bir mesele değildir. Ruslar’ın nükleer silah geliştirmesi, Amerikalı politikacıların çoğu tarafından dünyaya hâkim olmaya dair bir girişim olarak görülmüştü: oysa pekâlâ kendilerini içinde buldukları bir duruma, yani güçlü bir diğer ülkenin, ABD’nin nükleer silahları yaygınlaştırmasına karşı bir tepki de olabilirdi. Bir öğrencinin performansı kötüyse, (tembellik gibi) bir kişilik özelliğinden mi yoksa durumundan –kız arkadaşından ayrılmasından ya da sevgili büyükannesinin vefatından– mı kaynaklandığına karar vermek gerekir. Tüm hareketler durumdan kaynaklanmaz: on tane büyükannesi olan ve her nasılsa sürekli büyükannesi ölen öğrencilerle karşılaştım. Yine de, duruma bağlı nedenleri hafife alma eğilimindeyiz.</p>

  <p class="normal1">Kişilerin mizaçlarına dair bir diğer hata da, diğerlerinin bize olduklarından fazla benzediklerini sanmamızdır. Bu, deneklerden kampüste “Pişmanlık” yazan büyük bir pankart taşımaları istenen bir deneyde gösterilmiştir. Bazı denekler kabul etmiş bazıları etmemiştir. Kabul edenlerin çoğunluğu diğer öğrencilerin de kabul edeceğini, reddedenlerin çoğu ise diğer öğrencilerin de reddedeceğini düşünmüştür. Başkalarını kendimize benzer şekilde algılamamızın nedenleri tartışılmaktadır. Bu da bulunabilirlik hatasının bir örneği olabilir. Kendi davranışlarımız (mizacımızın aksine) bizim için yüksek derecede bulunabilir olduğundan, başkalarının ne yapacağını değerlendirirken aklımıza ilk gelen, onların durumunda olsak bizim ne yapacağımızdır ve bu da yargılarımıza temel teşkil eder. Başkalarının bize benzediğini düşünme hatası, “yansıtma” adı verilen psikanalitik savunma düzeneğini anımsatmaktadır. Freud’a göre, birinin cimrilik gibi, hoş sayılmayan bir özelliği varsa, böyle olduğunu kendisinden gizlemek için bu özelliği başkalarında görme eğiliminde olabilir. Bildiğim kadarıyla doğrudan bir kanıtı yok, ancak bu gözlem muhtemelen geçerlidir. Bu olgu, ister libidonun karanlık işleyişinden ister yalnızca bulunabilirlik hatasından kaynaklanıyor olsun, bir diğer irrasyonellik örneğidir.</p>

  <p class="normal1">Kitap boyunca insanların kendi hareket ve görüşlerinin nedenleri konusunda yanılıyor olmalarına dair örnekler verdim. İnsanlar, davranış ve tutumlarının gerçek nedenlerini fark etmeden, uyum gösterir, büyük yatırım yaptıkları şeylerin değerini abartır, hale etkisine maruz kalır ve görüşlerine uydurmak üzere kanıtları çarpıtırlar.</p>

  <p class="normal1">Duygu durumlarının ve duygularının nedenlerine dair de yanılgıya düşerler. Ünlü bir deneyde, deneklere yüksek derecede heyecanlanmaya yol açan uyarıcı bir madde olan epinefrin verilmiştir. Bazılarına bunun doğrudan etkisi bulunmayan bir vitamin olduğu, diğerlerine ise kendilerini heyecanlandıracak bir uyarıcı olduğu söylenmiştir. Ardından denekler balonlar patlatmak ve çok yüksek sesle kahkahalar atmak gibi hareketler sergileyen aşırı coşkulu ya da gerçek denekleri sürekli aşağılayan, aşırı saldırgan işbirlikçi deneklerle dolu bir odada oturmuşlardır. Deneklerin çoğu, işbirlikçi deneklerin tavırlarına göre biraz neşelenmiş ya da rahatsız olmuştur. Ancak önemli nokta, maddeyle ilgili yanlış bilgi verilen deneklerin diğerlerine kıyasla çok daha fazla duygu durum değişikliği göstermiş olmalarıdır. İlacın yol açtığı fiziksel canlanmayı kendilerine açıklamaları gerekmiştir, bunun yanlarındaki kişilerin davranışlarından kaynaklandığını sanmışlardır ve bu yüzden de diğerlerinden daha kızgın ya da neşeli hale gelmişlerdir. Başka pek çok deney, kendi duygularımıza dair değerlendirmelerimizin zayıf olduğunu öne sürmektedir.</p>

  <p class="normal1">Bu olgular yaptığımız ya da hissettiğimiz her şeyi açıklayacak makul hikâyeler bulma yeteneğimizle ilişkilidir. Duygu durumumuzun ve hislerimizin nedenlerine açıklama bulmaya koyuluruz ve çoğu zaman fena yanılırız. İnsanlar, sınavda ya da aşkta, başarısızlıklarına dair kendilerine mazeretler bulurlar. Kıskançlıkla kötü niyetli davranışlar sergilediklerinde, kaçı davranışlarının gerçek nedenlerinin farkına varır? Bir zamanlar yaşadığım bir depresyonun nedeninin komşu arsadaki ağaçların evimi yıkmasına duyduğum korku olduğuna inanmıştım. Depresyona bir neden bulmam gerekmişti; ancak geçtiğinde ağaçlar da tekinsiz görünmeyi bıraktı. Kendini kandırmak, sık rastlanan bir durumdur. Freud bu konuda haklıydı. Yanıldığı nokta, bunu tamamen altta yatan cinsel dürtüye, yani libidoya atfetmesiydi.</p>

  <p class="normal1">İnsanların başarısızlıklarının nedenlerini belirleme konusunda beceriksizliklerini gösteren en ikna edici araştırmalardan biri, Harvard Üniversitesi’nde gerçekleştirilen bir gerçek yaşam çalışmasıdır. Denek kadınlardan, iki ay boyunca her gün duygu durumlarının ne kadar iyi ya da kötü olduğunu kaydedecekleri bir günlük tutmaları istenmiştir. Ayrıca önceki geceki uyku miktarı, hava, sağlık durumları, cinsel faaliyetleri ve adet görme evresi gibi duygu durumlarını etkileyebilecek bir dizi öğeyi de yazmaları gerekiyordu. Günlükler teslim edildiğinde, araştırmacılar bu etkenlerin her birinin farklı duygu durumlarla ilişkili olup olmadığını ortaya çıkaracak matematiksel bir analiz uyguladılar. Örneğin, iyi bir uykunun ertesi gününde duygusal durum hep iyiyse ve kötü uykunun ertesi gününde kötü duygusal durum görülüyorsa, o halde uyku kalitesi ile duygu durum arasında tam bir ilişki olacaktı. Öte yandan uyku miktarı ertesi günün duygu durumuyla korelasyon göstermiyorsa, ilişki olmayacaktı ve uykunun duygu durumu etkilemediği düşünülecekti.</p>

  <p class="normal1">Kayıt aşamasının ardından kadınlardan mümkün etkenlerden her birinin duygu durumlarını aslında ne ölçüde belirlediğini puanlamaları istenmiştir. Şaşırtıcı bir şekilde, bu etkenlere dair puanlamalar nesnel matematiksel analizle açığa çıkarılanlarla pek az ilişki taşıyordu ya da hiçbir ilişki göstermiyordu. Bu analizde, haftanın gününün çok önemli olduğu, oysa uyku kalitesinin pek az etki yaptığı bulunmuştur. Ancak bir grupta kadınlar uykunun en önemli etken olduğunu düşünmüşlerdir ve gün onlar için görece önemsiz olmuştur. Dahası bireylerin etkenlere dair puanlamaları ile etkenlerin nesnel olarak belirlenen önemleri arasında bir korelasyon bulunmamıştır. Örneğin, bir kadın, duygu durumu aslında günle belirlendiği halde, bu etkinin daha az olduğunu düşünmüştür. Kısacası insanlar duygu durumlarının ve duygularının nedenlerine dair değerlendirmelerinde zayıftırlar.</p>

  <p class="indentmetin">Kıssadan Hisse</p>

  <p class="indentmetin">1. Sebep ve sonucun benzer olduğu bir olaya dair açıklamalara, en yetkili ağızdan geliyor olsa bile şüpheyle yaklaşın.</p>

  <p class="indentmetin">2. Daha güvenilir kanıtlarla desteklenmediği sürece, tüm epidemiyolojik bulgulara şüpheyle yaklaşın.</p>

  <p class="indentmetin">3. Bir olayın aklınıza ilk gelenden başka nedenleri olup olamayacağını düşünün.</p>

  <p class="indentmetin">4. Sebep ve sonuç tayin ederken, ilk düşündüğünüzün aksi yönde işleme olasılıklarını gözden geçirin.</p>

  <p class="indentmetin">5. Açıklayıcı bir kuramla desteklenmeyen tüm nedensel ilişkilere şüpheyle yaklaşın.</p>

  <p class="indentmetin">6. Çoğu durumda, sonuçtan hareketle sebebi düşünmenin sebepten hareketle sonucu düşünmek kadar mantıklı olacağını unutmayın.</p>

  <p class="indentmetin">7. Bir hareketten kimin sorumlu olduğunu belirlemeye çalışırken, sonuçların tesiri altında kalmayın.</p>

  <p class="indentmetin">8. Aynı koşullar altında başkalarının neler yapacaklarını düşünmeden birini bir hareketten ötürü sorumlu tutmayın.</p>

  <p class="indentmetin">9. Başkalarının size benzediğini varsaymayın.</p>

  <p class="indentmetin">10. İstediğinizi yiyin.</p>

  <div class="clrb"></div>
</body>
</html>
