<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">11 kanıtları çarpıtmak</h1>

  <p class="normal1">Görüşlerle çelişen kanıt aramamak ya da mevcut kanıtları göz ardı etmek, inançları muhafaza etmeye yönelik irrasyonel yöntemlerden yalnızca ikisidir. Kanıtı çarpıtmak da aynı etkiye yol açabilir ve çoğu zaman da açar. Bir örneği yine bir askeri fiyaskodur. İkinci Dünya Savaşı’nda İngiliz birliklerinin başına gelen en gereksiz felaketlerden biri Arnhem Savaşı’dır. General Montgomery, başka pek çok general gibi, savaşı kazanmaktan ziyade kişisel bir zafer peşindeymiş gibi görünmektedir. Birlikleri, yağışlı güney Hollanda kırsalında kala kaldığından, paraşütlerle Arnhem yakınlarına indirme yapmak gibi bir plan düşünmüştür. Paraşütçülerin, Almanlar patlatmadan Ren üzerindeki bir köprüyü ele geçirmeleri ve XXX Birliği’nden destek gelinceye dek tutmaları gerekiyordu. Norman Dixon’ın ve başkalarının işaret etmiş olduğu gibi, plan, bazı nedenlerden ötürü başından itibaren eksik ve yanlıştır. İlki, planı yürürlüğe koymadan önce Montgomery’nin, hafif ancak önemli bir operasyon yapıp Antwerp’i almış olması gerekiyordu. Ren’i ilk geçen birlik olma arzusuyla aceleci davranıp bunu ihmal etmesi, Alman 23. Ordusu’nun kuzey Hollanda’dan kaçmasına ve Arnhem savunmasına katılmasına neden olmuştur. İkincisi, Arnhem’e ulaşmak için XXX Birliği’nin tankların geçemeyeceği derelerle çevrili, bataklıklıklara dolu bir arazide ilerlemesi gerekiyordu. Dahası, yol o kadar dardı ki, her seferinde yalnızca bir tank geçebiliyordu ve örneğin havaya uçurulmuş bir köprü ya da düşman saldırısından ötürü bir noktada durmaları gerektiğinde, XXX Birliği ciddi vakit kaybediyordu. Aslında bırakın Montgomery’nin planında operasyon için ayırdığı iki günlük süreyi, Arnhem’e dokuz gün sonra bile ulaşamamışlardı. Üçüncü ve en önemlisi, tüm operasyon planı Arnhem yakınlarında büyük Alman güçleri olmaması esas alınarak yapılmıştı; böylece paraşüt birlikleri, saldırıya uğramadan toplanmaya vakit bulacaklardı. Bu sorunlara bir de İngilizler’in kullandığı telsizlerin yetersizliği ve İngiltere’deki eylül sislerinin ilk iniş yapan paraşütçülere takviye gitmesini geciktirmesi eklenmişti.</p>

  <p class="normal1">En iyi ihtimalle riskli, en kötü ihtimalle ise aptalca bir planda karar kılmış olan Montgomery, planın başarısızlıkla sonuçlanmaya mahkûm olduğunu gösteren diğer bilgileri dikkate almayı başaramamıştı. Daha önce konumları belli olmayan iki panzer tümeninin iniş bölgesinin yanında kamp kurmuş olduğuna dair SHAEF tarafından bilgilendirilmiş, ancak bu raporu “saçma” diye nitelendirmişti. Kastettiği, tabii ki planlarına uymuyor olmasıydı; bu yüzden de ona inanmayı reddetmişti. Ekibindekiler bu ahmaklığında –bütün ekiplerin genelde yaptığı gibi– onu desteklemişlerdi. Bir istihbarat subayı General Browning’e bölgedeki Alman tanklarının resimlerini gösterdiğinde, general, kanıtı inançlara uyacak şekilde çarpıtmanın tipik bir örneğiyle, “Bunlarla uğraşmaya değmez... Muhtemelen işe yarar durumda değildirler,” demiştir. Browning, bir doktorun, istihbarat subayına aşırı yorgunluktan dolayı izin almasını salık vermesini sağlayarak da rahatsızlık verici haberlerden kurtulmaya çalışmıştır.</p>

  <p class="normal1">Hem İngiliz hem de Alman askerleri cesaretle savaşmışlardır, ancak bilindiği gibi, XXX Birliği Arnhem’e asla ulaşamamıştır ve İngiliz Hava İndirme Tümeni, iniş yapanların dörtte üçünü kaybettikten sonra pes edebilmiştir. İş olup bittikten sonra akıllı değerlendirme yapmak tabii kolaydır, ancak Arnhem vakasında, baştan itibaren akıllıca davranmak için acayip bir önseziye gerek yoktu.</p>

  <p class="normal1">Montgomery ve adamlarının davranışları Kimmel’i ve adamlarını hatırlatıyor. İki vakada da, bir karara sıkı sıkıya sarılma azmi, kararla çelişen mesajların reddedilmesi ya da ustaca çarpıtılması ve astların liderin pozisyonunu pekiştirmesi ya da hâkim görüşe uyma eğilimleri görülmektedir.</p>

  <p class="normal1">Bu bölüm, kişinin görüşleriyle çelişen kanıtı çarpıtma eğilimiyle ilgili. Uzun zaman önce bu fenomeni idrak etmiş olan Sir Francis Bacon şöyle yazmıştır:</p>

  <p class="normal1">“İnsan bir kere bir görüşü benimsedi mi her şeyi bu görüşle uyuşacak ve destekleyecek bir yöne çeker. Aksi yönde daha çok sayıda ve ağırlıkta örnek olsa bile, bunları ya önemsiz görür ve ihmal eder ya da başka bir sebeple bir kenara bırakır ve reddeder. Bu büyük ve zararlı önyargılar neticesinde görüşleri sarsılmamış olur.”</p>

  <p class="normal1">Şüphesiz Bacon’ın da hoşuna gidecek dâhiyane bir araştırma, kanıtların değerlendirilme sürecinde mevcut inançların ileri derecede sapmaya neden olduğunu göstermiştir. Deneyciler, idam cezasının etkilerine dair dört makul kanıt hazırlamışlardır. Deneklere, bunların cinayet işlenme oranları üzerine yapılmış gerçek araştırmaların sonuçları olduğu söylenmiş ve okumaları istenmiştir. Sözde araştırmaların ikisi, ABD’nin çeşitli eyaletlerinde idam cezasının yürürlüğe girmesinin öncesinde ve sonrasında işlenen cinayet sayılarını gösteriyordu. Birinde idam cezasının caydırıcı olduğunu, diğerinde ise öyle olmadığını öne süren rakamlar bulunuyordu: ilki idam cezasının yürürlüğe girmesinin ardından bir eyalette cinayet oranının düştüğünü, ikincisi ise yükseldiğini gösteriyordu. Diğer iki araştırma, idam cezasını yürürlüğe sokan ve sokmayan eyaletlerde aynı zaman diliminde işlenen cinayet oranlarını karşılaştırıyordu. Rakamlar, yine birinde cezanın caydırıcı olduğunu, diğerinde ise caydırıcı olmadığını öne sürecek şekilde ayarlanmıştı. İfadelerin yarısı farklı zamanlardaki oranları, diğer yarısı da aynı zamanda farklı eyaletlerdeki oranları karşılaştırdığından onlara sırasıyla, ardıl ve eş zamanlı ifadeler diyeceğim. Ardıl ve eş zamanlı çalışmalarda verilen kanıtlar elbette tartışmaya açıktır. Bir eyaletteki cinayet oranları zaman içinde, uyuşturucu kullanımında artış gibi, idam cezasının yürürlüğe girmesinden başka nedenlerden dolayı da değişiklik gösterebilir. Aynı şekilde, farklı eyaletlerdeki cinayet oranlarını bir eyalette idam cezasının olmasından başka pek çok etken etkiler. Doğrusu idam cezası, sırf cinayet oranları yüksek diye yürürlüğe sokulmuş da olabilir. Kısacası, dört araştırmada da ciddi kusurlar bulunmaktadır.</p>

  <p class="normal1">Deney için seçilen deneklerin tümü ya idam cezasına şiddetle inanıyorlardı ya da şiddetle karşıydılar; kesin bir görüşü olmayan denekler araştırmaya alınmamıştı. Her denekten, önce, hazırlanmış dört ifadeden biri ardıl biri de eş zamanlı ikisini okuması istenmiştir: ifadelerin biri idam cezasının caydırıcı olduğuna, diğeri ise olmadığına dair kanıtlar öne sürmekteydi. Her şey o kadar iyi düzenlenmişti ki, bazı deneklere idam cezasını destekleyen bir eş zamanlı ifadeyle cezaya karşı ardıl bir ifade verilirken, diğerlerine karşı ve eş zamanlı bir ifadeyle, ardıl ve destekleyici bir başka ifade verilmiştir.</p>

  <p class="normal1">Sonuçları değerlendirirken, idam cezasından yana ve karşı olan deneklerin aynı araştırmaları okumuş olduklarını aklınızda tutun. Üç temel bulgu çıkmıştır. İlki, idam cezasından yana olsun olmasın, tüm denekler, sunulan iki araştırmadan kendi görüşlerinden yana olanı görüşlerine aykırı olana kıyasla “daha inandırıcı” ve “daha iyi hazırlanmış” bulmuşlardır. Dahası, kendi görüşlerine aykırı araştırmadaki belirgin kusurları fark etmiş, ancak görüşleriyle uyuşan araştırmalardaki kusurları görmemişlerdir.</p>

  <p class="normal1">İkincisi, idam cezasına yönelik tutumlarının (destekleyip desteklemediklerinin) şiddeti, iki araştırmadan ilkini okuduktan sonra ölçülmüştür. Araştırma görüşleriyle uyuşuyorsa tutumları pekişmiş, uyuşmuyorsa görüşlerinin şiddeti değişmemiştir. İnsanlar yalnızca kendi görüşlerine uygun kanıtları kabul ederler.</p>

  <p class="normal1">Üçüncüsü, iki çalışmayı da okuduktan sonra, deneklerin baştaki görüşleri değişmemekle kalmamış, güçlenmiştir. İdam cezasını destekleyenler daha da destekler, buna karşı olanlar daha da karşı hale gelmişlerdir. Sonuçlar, aynı derecede güçlü (ya da zayıf) iki kanıtla karşılaşıldığında, kişinin tutumlarını destekleyen kanıtları değerlendirmek için, tutumlara karşı kanıtları incelerken kullandığından tamamen başka standartları esas aldığını göstermektedir. Dahası, destekleyici kanıt görüşü güçlendirirken, aynı kanıt, görüşü yanlış çıkarıyorsa göz ardı edilir ve böylece görüş değişmeksizin sürüp gider.</p>

  <p class="normal1">Kuvvetle benimsenmemiş ve kişinin diğer görüşleriyle bağlantısız görüşler bile önemli ölçüde devam eder ve aşırı düzeyde çelişen kanıta bile direnebilirler. ABD’de gerçekleştirilen başka bir deneyde, deneklere yirmi beş tane intihar mektubu verilmiş, bazılarının gerçekten de intihar eden kişiler tarafından yazıldığı bazılarının ise sahte oldukları söylenmiştir. Deneklerin görevi hangilerinin gerçek olduğuna karar vermekti. Her mektubu okuyup kararlarını belirttikten sonra, kendilerine doğru olup olmadıkları söyleniyordu. Aslında tüm mektuplar deneyci tarafından hazırlanmıştı ve deneyci, deneklerin yarısına çıkarımlarının çok başarılı, diğer yarısına ise çok başarısız olduğunu söylemiştir. Sonrasında deneklerle gerçek paylaşılmış, mektupların kaynağının belirtilmesinin yanı sıra, başarı ya da başarısızlıklarına dair bilgilerin de anlamsız olduğu söylenmiştir. Deneklere, deneycinin onları rastgele şekilde başarı ya da başarısızlık gruplarına atamak için kullandığı tablo bile gösterilmiştir. Sonunda, deneklerden bir anket doldurmaları ve gerçek intihar mektuplarının kullanılacağı başka bir çalışmada ne kadar başarılı olacaklarını düşündüklerini belirtmeleri istenmiştir. Başarı grubundaki deneklerin gelecekteki performanslarına ilişkin tahminleri, başarısızlık grubundakilerden çok daha yüksek olmuştur.</p>

  <p class="normal1">Bahsi geçen deneyin bir versiyonuyla, sonuçların, deneklerin kendi başarı ya da başarısızlık derecelerinden duygusal olarak etkilenmelerinden kaynaklanmadığı gösterilmiştir. Yeni bir denek grubu, işbirlikçi deneklerin aynı görevi gerçekleştirmelerini izlemiştir. Yine, bazı işbirlikçi deneklere çok başarılı oldukları, diğerlerine ise fena çuvalladıkları söylenmiştir, gerçek denekler ise tüm bunları gözlemlemişlerdir. İşbirlikçi denekler görevi tamamladıktan sonra, onlara, denekler de izlerken bunun bir düzmece olduğu ve kendilerine verilen bilgilerin anlamsız olduğu söylenmiştir. Şaşırtıcı bir şekilde, denekler, bilgilendirmeyi dinledikten sonra bile hangi işbirlikçi deneklerin başarılı hangilerinin de başarısız olduklarına dair inançlarına bağlı kalmışlardır. İşbirlikçilerin görevdeki performanslarını puanlamadan önce, ikinci bir grup denek, çelişen kanıtlara rağmen, görüşlerin nasıl da dirençli olduğuna dair ayrıntılı bir tartışmaya katılmışlardır. Bu tartışma, etkiyi ciddi anlamda azaltmıştır; ancak yine de başarılı oldukları söylenmiş işbirlikçilerin, başarısız oldukları söylenenlerden gerçekten de daha iyi performans gösterdiklerini düşünmeye dair hafif bir eğilim görülmüştür. O halde bu deney, insanların kendilerine dair görüşlerinin yanı sıra başkalarına dair görüşlerinin de değişime aşırı derecede direnç gösterdiğini ortaya koymaktadır.</p>

  <p class="normal1">Bu deneyler, bir görüşte ısrar etmenin yalnızca kişinin kendi özsaygısını desteklemekle açıklanamayacağını, ikna edici bir şekilde göstermektedir. Tüm mektupların sahte olduğu söylendikten sonra başkalarının gerçek ya da sahte intihar mektuplarını teşhis etmede ne kadar iyi olduklarına dair inançlarını sürdürmek için, deneklerin nasıl bir duygusal beklentisi olabilir? O halde yanlış görüşlerin ısrarla sürmesi, en azından kısmen, duygusal etkenlerden değil de doğru düşünme kusurundan kaynaklanmaktadır.</p>

  <p class="normal1">Çok güçlü karşı kanıtlara rağmen insanlar bir intihar mektubunun gerçek olup olmadığı gibi önemsiz bir şey hakkındaki fikirlerini bile değiştirmeye bunca isteksizlerse, tüm düşünce sistemleriyle ilgili önemli meselelere dair köklü tutumlarını değiştirmeye çok daha dirençli olsalar gerek. Örneğin muhafazakârlık ya da cumhuriyetçi bir partiye bağlı olmak, serbest girişim, devletin rolünün sınırlı olması, bireylerin kendi kendilerine yeterliliklerinin desteklenmesi, yoksul, hasta ve yaşlılara asgari yardım, düşük vergilendirme gibi pek çok farklı, ancak örtüşen ilkeleri desteklemeyi içerebilir. Bu inançlar tutarlı bir örüntü oluştururlar ve genellikle birey tarafından uzun bir zaman içinde oluşturulmuş ve geliştirilmişlerdir. “Düşünülmüş” yerine “oluşturulmuş” dedim, zira çoğu durumda görüşler kişinin hayattaki konumu ve yakın çevresindekilerin görüşleri gibi büsbütün irrasyonel etkenler sonucunda ortaya çıkarlar.</p>

  <p class="normal1">Mevcut bir önermeye uyma arzusu, insanların anılarını bile etkilemektedir. Bir deneyde, denekler bir kadına ilişkin ayrıntılı bir tasvir okumuşlardır. İki gün sonra bazılarından kadının emlakçıda çalışmaya uygun bir aday olup olmadığını değerlendirmeleri istenmiştir. Pek çok kişiye göre bu, dışadönük insanlara göre bir iştir. Diğer deneklere ise kadının, genelde hayli içedönük birine uygun olduğu düşünülen kütüphanecilik işinde iyi olup olamayacağı sorulmuştur. Deneklerin görüşlerini gerekçelendirmeleri istenmiştir. “İyi bir emlakçı olur mu,” diye sorulanlar kadının ilk tarifteki özelliklerinden daha çok dışadönük olanları, “iyi kütüphaneci olur mu,” diye sorulanlar ise temelde kadının içedönük özelliklerini hatırlamışlardır. Yani denekler, kadının yalnızca, düşünmeleri istenen önermeleri destekleyen özelliklerini hatırlamışlardır. Halbuki içedönüklük ve dışadönüklük birbirinin zıttı özellikler olduğundan, ikisi de kişinin bahsedilen görevlere uygun olup olmamasını etkiler.</p>

  <p class="normal1">Bu ve önceki bölümde görüşlerin –ve hatta sebepsizce elden bırakılmayan mevcut önermelerin– değişime ciddi şekilde dirençli olduğunu gösterdim. Ayrıca bu durumun tümü deneysel kanıtlarla desteklenmiş dört nedenini de özetledim. İlki, insanların görüşlerini çürütebilecek kanıtlara maruz kalmaktan düzenli olarak kaçınmalarıdır. İkincisi, görüşlerine ters düşen bir kanıtla karşılaştıklarında genellikle kanıta inanmayı reddetmeleridir. Üçüncüsü, insanların yeni kanıtları yorumlarken mevcut görüşleriyle tutarlı hale getirecek şekilde çarpıtmalarıdır. Dördüncüsü, görüşleriyle uyumlu öğeleri seçici şekilde hatırlamalarıdır. Bu dört nedene, bir beşinci, yani özsaygıyı koruma arzusu da eklenebilir. Bu etkenlerin bir araya gelmesi bile, intihar mektuplarına ilişkin deneyde oluşan görüşlerin inatçılığını açıklamaya yeterli gözükmemektedir. Karşıt (yani deneklerin başarı ve başarısızlıklarına dair verilen bilgilerin tamamen anlamsız olduğuna dair) kanıt mümkün olduğunca vurgulanmıştı. Güç olan, intihar mektuplarının hepsinin düzmece olduklarına dair kanıta inanmamaktı. Bu kanıt deneklerin görüşlerini destekleyecek şekilde yorumlanamazdı. Unutkanlığın bir rolü yoktu ve işbirlikçi deneklerin intihar mektuplarını değerlendirme konusundaki yetkinliklerine dair görüşleri değiştirmenin özsaygıyı etkilemesi pek mümkün gözükmemektedir.</p>

  <p class="normal1">Bunun ve diğer tüm irrasyonel görüşlerin neden sürüp gittiğini açıklamak için altıncı ve dâhiyane bir mekanizma önerilmiştir. İnsanlar olaylara ya da fenomenlere dair açıklamalar icat etmekte çok iyidirler. Örneğin, intihar mektuplarına dair hüküm veren bir kadına performansının çok iyi olduğu söylenirse, muhtemelen neden bu kadar iyi olduğunu destekleyecek nedenler arayacaktır.</p>

  <p class="indentmetin">Kısa bir süre önce intihar etmiş ünlü bir romancının yazılarını okumuş olması, yardımcı hekim olarak yarı zamanlı bir işte çalışması, ebeveynleri ve arkadaşlarıyla genellikle “açık” ilişkileri olması gibi özellikleri, sosyal duyarlılık gerektiren bir görevde becerikli oluşunu açıklamaya hizmet edebilir.</p>

  <div class="clrb"></div>

  <p class="normal1">Öte yandan görevde başarısız olan bir kadın da, başarısızlığını, daha önce hiçbir intiharla karşılaşmadığını ve daha önce hiç intihar mektubu okumadığını düşünerek açıklayabilir. Gerçek bir mektubu sahtesinden nasıl ayırabilir ki? Bilgilendirmeye rağmen denekler, icat etmiş oldukları açıklamalara tutunabilir ve görevde bir sebepten dolayı iyi ya da kötü olduklarını düşünebilirler.</p>

  <p class="normal1">Günlük konuşmalarda olgulara açıklama getirmenin aşırı yaygın olduğu gösterilmiştir. Bir araştırmada bildirilen görüşlerin yüzde 15’i bir açıklama yapma girişimleriydi. Daha da önemlisi, insanlar açıklama uydurmakta o kadar beceriklidirler ki, birinin sonradan yaptıklarını açıklamak için, kişinin geçmiş hayatındaki neredeyse tüm olayları çarpıtarak kullanabilirler. Deneklere bir adamın gerçek ve kısa biyografisi verilmiş, ardından adamın yaptığı bir eylemi geçmişindeki olaylarla ilişkilendirmeleri istenmiştir; örneğin intihar etmesine, bir kazada çarpıp kaçmasına, Barış Gönüllüleri’ne katılmasına ya da politikacı olmasına açıklama getirmeleri istenmiş olabilir. Biyografide adamın gençken donanmaya katıldığından bahsedilmektedir. Adamın sonrasında neden politikacı olduğunu açıklamaları istenen denekler, donanmaya katılmayı sosyallik ve ülkesine hizmet etme arzusu işareti olarak görmüşlerdir. Öte yandan, adamın neden intihar ettiğini açıklaması istenen denekler de onun donanmaya katılmış olmasından bahsetmişlerdir, ancak bunu ailesinden ve arkadaşlarından kaçma ve onları cezalandırma isteğinin bir işareti olarak algılamışlardır. İntihar da yaşamdan kaçış ve yakın arkadaş ve akrabaları cezalandırıcı bir hareket olarak görülebilir. Denekler açıklamalarını yaptıktan sonra, hepsine açıklamaları gereken olayın aslında gerçekleşmemiş olduğu söylenerek, bu olayın ve başka bazı olayların adamın gelecek hayatında olma ihtimalinin ne olduğu sorulmuştur. Elbette her denek en muhtemel gelecek olarak öncesinde açıklanması istenen olayı seçmiştir.</p>

  <p class="normal1">O halde insanlar önce kendilerine doğru olduğu söylenen bir şeye rastgele, ancak akla yatkın bir açıklama uydururlar ve ilk bilginin yanlış olduğu kendilerine söylendiğinde bile, bu açıklamaya inanmayı sürdürürler. Açıklama getirme konusunda pek akıllıdırlar; rasyonel olamayacak kadar akıllıdırlar. Kanıtları kendi görüşlerine uyacak şekilde çarpıtmakta insanların ne kadar açıkgöz olduğunu anlamak için politikacıların aldatıcı savlarını dinlemek yeterli olacaktır. Ancak uydurulan açıklamalar öyle tutarlıdır ki, kimse bunları elden çıkarmaya yanaşmaz. Şüphesiz Montgomery de kendisini planının başarılı olacağına inandıracak ayrıntılı nedenler uydurmuştu: bu nedenle de planından hemen vazgeçemedi.</p>

  <p class="indentmetin">Kıssadan Hisse</p>

  <p class="indentmetin">1. Yeni kanıtı çarpıtmayın; görüşlerinizi destekleyecek şekilde değil de hatalı çıkaracak şekilde yorumlanabilir mi diye dikkatle inceleyin.</p>

  <p class="indentmetin">2. Hafızanıza tedbirli yaklaşın; muhtemelen mevcut görüşlerinizle uyumlu şeyleri hatırlıyorsunuzdur.</p>

  <p class="indentmetin">3. Yeni bir kanıt ışığında fikrinizi değiştirmenin zayıflık değil güçlülük işareti olduğunu unutmayın.</p>

  <p class="indentmetin">4. Kendi görüşlerinizi desteklemek üzere uydurmuş olabileceğiniz açıklamalardan etkilenmemeye çalışın.</p>

  <p class="indentmetin">5. Haberciyi öldürerek –ya da hastalık iznine yollayarak– kötü haberi savuşturmak gibi bir Yunan yöntemini benimsemeyin.</p>

  <div class="clrb"></div>
</body>
</html>
