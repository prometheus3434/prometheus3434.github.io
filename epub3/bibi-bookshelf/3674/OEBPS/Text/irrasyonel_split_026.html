<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_24">22 normal ötesi</h1>

  <p class="normal1">İrrasyonel düşüncenin yaklaşık yüz farklı sistematik nedeninden bahsettik; kitabı, hepsini özetleyerek bitirmek sıkıcı olacaktır. Onun yerine, söz konusu nedenlerin bazılarından örnekler vererek, normal ötesine (paranormal) duyulan yaygın inancı nasıl açıkladıklarından bahsedeceğim. Normal ötesine inanç duyulması, gelişmemiş ülkelerde çok yaygındır; Batı dünyasında ise yetişkinlerin dörtte üçü, en azından bazı psişik olguları gerçek kabul ederler. Örneğin hem Britanya’daki hem ABD’deki insanların çoğu astrolojide bir gerçeklik payı olduğunu düşünür.</p>

  <p class="normal1">Öncelikle şahsen bu tür olgulara neden inanmadığımı belirtmem gerek. En güçlü nedenlerden biri, tanımları gereği, bilinen tüm fizik kanunlarını ihlal ediyor olmalarıdır. Bu kanunlar bugüne dek epey sağlam durmuşlardır; bazı dehşet verici yan ürünlerini düşünürsek oldukça iyi iş çıkardılar diyebiliriz. Psişik olaylar –fiziki bir aracı olmaksızın insanlar arasında düşünce aktarımı yapılması, yıldızların kişinin doğumu sırasındaki konumlarının karaktere etkisi ya da fiziksel bir güç uygulanmadan nesnelerin hareket etmeleri– kanıtlandığı takdirde, fizik kanunlarının baştan sona gözden geçirilmesi gerekecektir. Bu açıdan, doğru olmaları pek beklenmez ve bir şey ne kadar olasılık dışıysa, 15. Bölüm’de gösterildiği gibi, kabul etmek için o kadar daha iyi kanıt gerekir. İşin aslı, kanıt filan yoktur; kimse kâhinlikle borsadan servet kazanmamıştır ve psişik olayları kontrollü koşullar altında tekrarlamak mümkün olmamıştır. Dahası, on dokuzuncu yüzyıl medyumu Margery Crandon’dan Uri Geller’a kadar uzanan uzun bir üçkâğıtçılık tarihi vardır. İlginç şekilde, bu tür üçkâğıtlar, genellikle fizikçiler ya da psikologlar değil, kendi dâhiyane, ancak psişik olmayan numaralarıyla sürekli “psişik” olaylar gerçekleştiren Harry Houdini ve Muhteşem Randi gibi sihirbazlar tarafından saptanmıştır. Son olarak, normal ötesi olaylara dair iddialar dikkatle incelendiğinde yanlış oldukları ortaya çıkmıştır. Örneğin en tanınmış otuz Amerikalı astroloğa bir kişinin doğum tarihi ve içlerinden biri doğru, üç kişilik profili verilmiştir; profil ile doğum tarihini eşleştirme konusunda hepten çuvallamışlardır. Başka bir çalışmada, 16 bin tanınmış Amerikalı bilim insanının doğum tarihlerine göre burç dağılımlarının tamamen rastgele olduğu bulunmuştur.</p>

  <p class="normal1">Normal ötesine inanca dair iki farklı soruyu birbirinden ayırmak gerekir. İlki, bu tür inançların insanın aklına nereden geldiğidir. İkincisi ise bir kez geldi mi, nasıl sürdürüldükleridir. İnançların muhtemel üç kaynağı bulunmaktadır. Görmüş olduğumuz gibi, insanlar bir yargıda bulunmadan rahat duramazlar, açıklama ararlar. Bir kapının neden çarptığına, bir soğuk hava esintisine ya da tuhaf bir hışırtıya tatmin edici bir açıklama getiremezlerse, hiç açıklama yapmamak yerine normal ötesi bir açıklama getirmeye kalkışırlar. İkincisi, küçük çocukların ve pek çok ilkel kabilenin animist düşüncenin etkisiyle hareket etmeleridir. Karşılarındaki şeyin nedeni kendi hareketleridir; dolayısıyla her hareketin animistik bir güce sahip olduğunu düşünürler. Normal ötesine duyulan inanç, kısmen bu gelişim evresinde kalmaktan kaynaklanıyor olabilir; gerçi bu tümüyle spekülasyondur. Üçüncüsü, bilinen çoğu kültürün, farklı bir dünyada yaşayan ve ölümlülerden daha yüce güçlere sahip doğaüstü ve ölümsüz varlıklar olduğuna inanmış olmalarıdır. Tanrılar yaratmanın çeşitli nedenleri vardır. Ölüm korkusunun ve insanların kendi küçük hayatlarına bir anlam bulma arzularının bunda rolü vardır. Normal ötesine inanmanın bir nedeni de, dünyevi varlığımızdan kaçmak olabilir. Dahası, tanrılar yaratmak, evrenin yaratılması bilmecesini ortadan kaldırmaya yardımcı olabilir. Bildiğimiz her şey yaratılmış olduğundan, insanlar, evrenin de yaratılmış olduğuna irrasyonel bir şekilde inanırlar.</p>

  <p class="normal1">Doğaüstüne duyulan inancın, tümü kitabımızda anlatılan irrasyonel hatalara dayalı nedenlerini birazdan daha ayrıntılı şekilde ele alacağım. Bulunabilirlik etkisinin önemli bir rolü olsa gerek. “Papazın Evini Cinler Bastı” türünden pek çok gazete manşeti vardır; oysa işini kaybetmek istemeyen hiçbir haber editörü, “Telepati Girişimi Başarısız Oldu” şeklinde bir haber yapmaz. 1979’da Uri Geller’ın ve diğer sözde normal ötesi olguların ipliğini pazara çıkaran (David Marks ve Richard Kaman tarafından yazılmış) mükemmel bir kitap, psişik olguları destekleyen kitaplar yayımlamak için birbirleriyle yarışan otuzu aşkın Amerikalı yayınevi tarafından geri çevrilmiştir. O halde, normal ötesi, bulunabilirdir. Sözde normal ötesi olayların acayip olmaları da dikkat çeker ve bulunabilirliklerini artırır.</p>

  <p class="normal1">İstatistikler olmadan kanıtlanamayacak bir husus olmakla birlikte, kişisel deneyimlerime dayalı izlenimim, doğaüstüne inancın ailelerden geçtiği yönündedir. Bu doğruysa, kısmen uyma davranışının ve iç grup baskılarının bir sonucudur. Dahası, daha önce bahsettiğimiz gibi, güçlü bir duygu, küçük bir grup içinde ya da kalabalıkta yayılabilir. Kısık ışıkta, odanın büyük kısmını gizleyen perdeler arasında ve genellikle müzik aletlerinin gizemli gümbürtüsü ve sesleri içinde geçen toplantıların atmosferi, genellikle belirgin biçimde garipti (ve hâlâ da öyledir). Duyguların yoğunlaşmasıyla, dikkatli gözlem yapma becerisi de zedelenir ve toplantılara katılanlar, bir tül parçasını, kaybettikleri bir yakınlarına benzetebilirler. Bu arada, doğaüstünün aldığı biçimlerin, aynı kadın giyimi gibi, modadan hayli etkilendiği de gözlemlenebilir; toplantılar –en azından çoğu kez– demode, Bermuda Şeytan Üçgeni ya da uçan daireler moda oluverir.</p>

  <p class="normal1">Fincanda kalan telvenin kararlara ya da yıldızların yaşamınıza etkisine duyulan inanç kolayca açıklanabilir. Muğlâk tahminlerde daima bir parça doğruluk olacaktır ve inancınız varsa, muhtemelen doğru çıkan birkaç şey yakalayacaksınızdır. Dahası, tahminler yeterince belirsiz şekilde dillendirildiyse, anlamı durumunuza uyacak şekilde çarpıtırsınız (kanıtı çarpıtmak). Neyse ki, bu değerlendirme için ciddi bazı teyitler bulunmaktadır. Deneklerden, tamamen düzmece bir kişilik testini yapmaları istenmiştir. Deneyci, sonrasında deneklere, test sonuçlarına dayandığını iddia ettiği, tıpatıp aynı kişilik tanımlarını vermiştir. Tanımların doğru olup olmadığı sorulan deneklerin yüzde 90’ı, sonuçların kendilerini çok iyi ya da mükemmel şekilde betimlediğini düşünmüşlerdir. İnsanlar malzemeyi beklentilerine uyduracak şekilde çarpıtmada o kadar iyidirler ki, neredeyse elli denek aynı tanımın birebir kendisini anlattığını sanmıştır. Falcılara para veren herkes, inançlarını teyit etmeye bilinçdışı şekilde çabalamanın yanı sıra, zaman ve para da yatırmış olur. Eğlence olsun diye gitmediği takdirde, bundan bir şey kazandığını hissetmek isteyecek (yersiz tutarlılık) ve bu yüzden duyduklarına inanmaya meyilli olacaktır.</p>

  <p class="normal1">Yanlış bağlantılar kurmaya dair de kuvvetli bir eğilim görülecektir. Bilhassa kişinin olaylar arasındaki bağlantılar hakkında yerleşik fikirleri varsa, bunun ne kadar kolay gerçekleştiğini görmüştük. Farz edin, rüyalarınızda gördüklerinize benzer bir olayla ertesi gün karşılaşıyorsunuz. Şimdi bir gün içinde, gazetede okuduklarınız, televizyonda izledikleriniz ve arkadaşlarınızdan duyduklarınız da dahil, kaç tane olayla karşılaştığınızı bir düşünün. Karşılaştığınız olay sayısı çoktur ve bazen içlerinden birinin rüyalarınızdaki bir olayı biraz olsun andırması kuvvetle muhtemeldir. Bu tür tesadüfler bir ya da daha fazla kez oldu mu, insanlar rüyalarında geleceği görebildikleri sonucuna varabilirler.</p>

  <p class="normal1">Çoğumuz bir tesadüf ihtimalini hesaplama konusunda çok zayıfız. Arthur Koestler, normal ötesinin varlığını yaşamı boyunca gerçekleşmiş elli tesadüfe dikkat çekerek kanıtlamaya çalışmış, bu olaylara normal bir açıklama getirilemeyeceğini iddia etmiştir. Ancak Marks ve Kamman, bir kişinin yaşamı boyunca 18 milyar çift olaya maruz kalabileceğine işaret etmektedirler; eşleşme olmaması mümkün değildir. Bir diğer örnek de, dört ayda iki kez New Jersey piyangosunu kazanan bir kadındır. Gazeteciler de herkes gibi hesaplama konusunda pek zayıf olduklarından, gazeteler bunun trilyonda bir ihtimal olduğunu yazmışlardır. O iki piyango çekilişinde o kadın için bu doğru olabilir, ancak ABD’deki tüm farklı piyango talihlileri hesaba katıldığında, yetmiş yıllık bir dönemde birinin iki kez kazanmasının ihtimal dahilinde olduğu bulunmuştur. İnsanlar gerçekleşen tesadüflere odaklanırlar; benzer bir “tesadüfün” gerçekleşebileceği, ancak gerçekleşmediği diğer durumları hesaba katmazlar. Negatif durumları ihmal ederler; bu da elbette irrasyonelliğin başlıca nedenlerinden biridir.</p>

  <p class="normal1">Telepatiye inanmak da aynı şekilde açıklanabilir. Bu olguya dair çoğu hikâye, birbirine yakın kişiler –eşler ya da kardeşler– hakkındadır. Bu tür kişilerin pek çok ortak noktası bulunduğundan, bazen aynı anda aynı şeyi düşünmeleri kuvvetle muhtemeldir. Asker kocası savaşta yaralandığı sırada bir kaygı nöbeti geçiren eş, kocası yaralanmamışken de kaç tane kaygı nöbeti geçirdiğini kendisine sormaz; yani negatif durumları göz ardı eder. Dahası, hafızasının, nöbeti tam olarak ne zaman geçirdiğine dair yanılması da muhtemeldir.</p>

  <p class="normal1">Normal ötesine inanan kişiler inançlarını çok küçük bir örnekleme dayandırırlar; tek bir beklenmedik olay onları tetikler ve gerisini de, olayın yol açtığı beklentiler halleder. Ancak herkes gibi onlar da kendi inançlarına aşırı güven duymaktan zarar görürler. İnançlarını korumak için de ayrıntılı ve makul hikâyeler kurarlar: “Telepati kontrol edilemez; uygun bir ruh hali içinde olmanız gerekir. Bir şekilde oluverir işte,” ya da medyumların dediği gibi, “Ruhunu buraya çağıramıyorum. İçinizde inanmayan biri var.”</p>

  <p class="normal1">Doğaüstüne duyulan inancı açıklarken, öncesinde bahsi geçmiş hatalardan yalnızca birkaçına başvurdum, ancak daha önemli pek çok hata da işin içindedir. Psişik olgulara duyulan inanç, sorunun nasıl sorulduğuna ya da insanların rasyonel tahminlerde bulunamamalarına dayanan safsatalardan kaynaklanır gibi gözükmemektedir.</p>

  <p class="normal1">Normal ötesine dair sözde “bilimsel” kanıtlara, yani kontrollü koşullar altında dikkatle toplanmış kanıtlara yer vermedim. Pek çok durumda görülmüş olduğu gibi, pozitif sonuçlar bulunmasını üçkâğıtçılığa borçlularmış gibi duruyor. 1953’te, University College London’dan saygın bir matematikçi S. G. Soal, önsezilere dair kanıtlar sunarak tüm dünyayı şaşkınlığa sürüklemiştir. Saygın olmasına saygındır da, ölümünün ardından, basit, ancak dâhiyane bir yöntemle sonuçlarda sahtekârlık yaptığı bulunmuştur. Telepati üzerine yaptığı deneylerde, mesajı gönderen kişi beş karttan birini telepati yoluyla aktarıyor ve mesajı alan kişi de bunun hangi kart olduğunu yazıyordu. Soal her seferinde hangi kartın gönderileceğine dair, 1’den 5’e sayılardan oluşan bir liste hazırlamıştır. Alıcının tahminleri, bağımsız bir tanık tarafından, kart sayısına göre kaydedilmiştir. Deney bittiğinde Soal, alıcının tahmini örneğin 4 ya da 5 ise, listesindeki “1”leri “4” ya da “5”le değiştirmiştir o kadar. Hile yapmış olduğu ölümünden sonra da bir süre anlaşılmamıştır. Hilesi, ancak sonuçların dikkatle analiz edilmesiyle açığa çıkmıştır; zira tablolarındaki yazıların incelenmesi bile, yapmış olduğu değişiklikleri göstermemiştir.</p>

  <p class="normal1">Dünyanın önde gelen sihirbazı Muhteşem Randi, kendi numaralarını kullanıp psişik güçlere sahipmiş gibi davranan şarlatanlara pek sinirlenirdi. Kendisinden önceki Houdini gibi, o da şarlatanların foyasını meydana çıkarmak gibi bir hobi edinmişti; ancak Uri Geller’ın maskesini indirmek gibi dikkat çekici buluşları bu kitabın kapsamının dışında kalmaktadır. Görece yakın bir zamanda gerçekleşmiş bir hikâye, belki de anlatmaya değer. Randi, iki asistanını Birleşik Devletler’deki bir normal ötesi psikolojisi laboratuvarına göndermiş ve onlara, sihirbazlık numaralarını yapmaları, ancak sorulana dek numaraların içyüzünü anlatmamaları talimatını vermiştir. Asistanlar laboratuvarda iki yıl kalmışlar ve normal ötesine dair dergilerde “psişik” güçleriyle ilgili pek çok yazı çıkmıştır. Oradan ayrıldıklarında ise Randi bombayı patlatmıştır; neyse ki üniversite, laboratuvarı kapatarak itibarını kurtarmıştır.</p>

  <p class="normal1">Kolay kanmak, sokaktaki adama özgü değildir. Conan Doyle’dan Cambridge Üniversitesi’nde bir kürsü sahibi Nobel ödüllü fizikçi Brian Josephson’a kadar saygın pek çok kişi, sık sık bir şeylere kanmıştır. Nancy Reagan, kendisi üstünden Başkan Reagan’ın ne zaman konuşma yapacağını, ne zaman yurt dışı gezilerine çıkacağını ve Gorbaçov’a dair görüşlerini etkilediğini iddia eden astrolog bir kadına düzenli olarak danışmıştır. Bir dönem Ruslar, potansiyel askeri önemi var diye düşünerek, normal ötesi bir araştırma için milyonlarca ruble harcamışlar, üstelik radyo dalgalarıyla gönderilen mesajların aksine telepatiyle iletişimin düşman tarafından ele geçirilemeyeceği gibi ilginç bir inanç beslemişlerdir. Altta kalırlar mı, Birleşik Devletler hava, kara ve deniz kuvvetleri de derhal konuya ilişkin araştırmaları desteklemişlerdir. İlim irfan yuvası Cambridge Üniversitesi, kısa süre önce telepati gerçekleştirilmiş olduğu öne sürülen bir teze doktora derecesi vermişti. Edinburgh Üniversitesi’nde kurulan parapsikoloji kürsüsünün ilk üyelerinin çalışma konusu ise gayet günceldi: “İnsanlar... ve bilgisayarlar arasındaki sıra dışı etkileşimlerde psişik unsurların rolü.” İrrasyonelliğin diğer biçimleri gibi, doğaüstüne duyulan inanç da, bir sınıfa ya da bir öğretiye özgü değildir ve en yüksektekinden en sıradanına kadar tüm kurumları etkilemektedir.</p>
</body>
</html>
