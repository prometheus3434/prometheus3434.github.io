<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_25">23 nedenler, çareler ve bedeller</h1>

  <p class="normal1">İrrasyonelliğin belirli pek çok nedenine değindikten sonra, şimdi sıra bu nedenlerin kaynağı olan ana nedenleri incelemeye geldi. Bahsi geçen farklı irrasyonellik türlerinin altında beş temel neden yatmaktadır. Bu nedenlerin ilk üçünün spekülatif olduğunun altını çizmem gerekiyor.</p>

  <p class="normal1">Nedenlerden biri, evrime dayanmaktadır. Hayvanlar âlemindeki atalarımızın, sorunları çoğu zaman aceleyle, kaçarak ya da savaşarak çözmeleri gerekmiştir. Bir aslanla karşılaşan bir maymunun hangi ağaca tırmanmak en iyisi diye durup düşünmesi aptalca olurdu: hata yapmak mideye indirilmekten iyidir. Muhtemelen bu nedenden ötürü insanlar stres altında ya da şiddetli dürtüler içindeyken şablonlara göre davranır ve düşünürler. Maymunlar gibi onlar da seçenekleri düşünmez, güdülere göre davranırlar. Aynı şekilde, hayli irrasyonel davranışlara yol açabilen öfke ya da korku gibi güçlü duygular, türümüzün üyeleri arasındaki karşılaşmalarda sözlü iletişim yerine fiziksel hareketlerin kullanıldığı dönemlerde muhtemelen daha faydalıydı. Kişiyi grubun kurallarına bağlı tutan uyma davranışı ve utanç duygusunun kısmen doğuştan geldiği neredeyse kesindir. İnsan, fiziksel açıdan savunmasız bir yaratıktır ve hayatta kalması, bir grubun üyesi olmasına bağlıdır. Bu durum bugün de, şöyle güzel bir biftek yemek için insanın tek şansının bir grupla birlikte antilop avlamak olduğu eski zamanlardaki gibi, geçerlidir. Günümüzde de, hayatta kalmak ve isteklerimizi karşılamak için aynı derecede başkalarına bağlıyız. Modern yaşam, fabrikalar, dükkânlar, karayolları, demiryolları ve uçaklar gibi muazzam sistemler sayesinde mümkün olmaktadır; bu sistemler de grubun tam bir işbirliği içinde olmasını gerektirir. Modern yaşamın sağladığı bu olanaklar olmasa, muhtemelen pek çok kişi başının çaresine bakamaz. Ancak modern toplumu mümkün kılan bir gruba ait olma, kolaylıkla uygunsuz bir hale bürünebilir ve dolayısıyla irrasyonel davranışlara yol açabilir.</p>

  <p class="normal1">İrrasyonel düşünce ve hareketlerin yaygınlığı, türlerin nasıl hayatta kaldıkları sorusunu ortaya çıkarır. İrrasyonellik neden ortadan kalkmamış ya da evrimin gerekleri sonucu en azından büyük ölçüde azalmamıştır? Bu soruya, toplumumuzda, sığınak edinmek, besin bulmak ve uygun bir aile kurmak için fazla rasyonellik gerekmediği şeklinde bir yanıt verilebilir. Doğrusu, vaktini olasılık kuramı ile istatistik öğrenerek geçirmiş ve kararları tamamen rasyonel olsun diye kılı kırk yaran birinin aile kurmak için pek vakti (ve muhtemelen hiç isteği) kalmaz. İrrasyonelliğin kötü etkileri önemli kararlar alınırken ortaya çıkar: mühendislerin yaptığı hatalar kazalara, doktorlarınkiler de kurtarılabilecekken kaybedilen yaşamlara neden olur. Aldığımız kararlar, en zor sorunları hangi mağarayı, eşi ya da antilopu seçmek olan atalarımızın verdiği kararlara kıyasla, inanılmaz karmaşıktır. Yine de, daha rasyonel olmak gibi evrimsel bir gereklilik olmadığından, teknolojimizin gelişimi beyinlerimizin evrimini geride bırakmıştır.</p>

  <p class="normal1">İrrasyonelliğin ikinci ana nedeni, beynimizin başta rastgele birbirine bağlanmış sinir hücreleri ağlarından oluşmasıdır. Yeni bir şey öğrenildiğinde bu hücreler arasındaki bağlantılar güçlenmekte, diğer bağlantılar da zayıflamaktadır. “Ev” ya da “kız” gibi bir kavramın öğrenilmesinde, tek bir beyin hücresinin ateşlenmesi değil, geniş bir alana yayılmış pek çok hücrenin eşzamanlı ateşlenmesi söz konusudur. Bu tür sistemlerin dikkat çekici özellikleri vardır. Etkinleşen hücreler sırayla değil, eşzamanlı ateşlenirler; böylece, bilindiği gibi, insan beyninde verilerin işlenmesi çok hızlı şekilde gerçekleşir. Dahası, bu tür sistemler kolayca genelleşirler. Farklı kuşlarla karşılaşan insanlar, daha önce görmedikleri bir kuşu da söz konusu türün bir üyesi olarak sınıflandırırlar. Ancak bu tür ağların bir sorunu vardır: dağınık olmaya meyillidirler. Farklı şeyleri öğrenirken aynı hücreler işe karıştığından, yeni bir şey öğrenildiğinde önceki öğrenmelerde kurulmuş bağlantılardan bazıları değişebilir ve (genellikle küçük) hatalar ortaya çıkabilir. Beyinde bu tür sistemlerin bulunması, bulunabilirlik ya da hale etkisinden kaynaklanan hataları açıklayabilir. İkisi de kişinin, en belirgin olan şeyden yok yere etkilenmesine dayanır, bu durum ise sinir ağları açısından, en güçlü bağlantılara sahip hücrelerin etkinleşmesine karşılık gelecektir. Çok belirgin olan her şey, diğer bağlantıları durduracak ve böylece daha az belirgin verilerin hesaba katılmasını önleyecektir.</p>

  <p class="normal1">Bu tür sistemlerdeki bir girdinin beynin, eşzamanlı işlemeyen, ancak adım adım ilerleyen, bilinçli düşünceyle ilgili kısımlarına girmesi muhtemeldir. Bir seferde birkaç öğeden fazlasını düşünemeyiz –bu sayı en fazla yedidir. Bu yüksek düzey girdiler, dağınık sinirsel ağlardan geldiğinden, hatalar içerecektir. Kişi yalnızca yeterince kararlıysa bu hataları bilinçli düşüncelerinden ayıklayabilir. Herkesin, muhtemelen sinir hücreleri tarafından üretilmiş özgün fikirleri vardır, ancak herkes böyle pek çok fikrin işe yaramaz olduğunu bilir; bu fikirlerin dikkatlice düşünülerek değerlendirilmeleri gerekir. Ne yazık ki düşünme –dikkatlice düşünme– çaba gerektirir. Karşılarına çıkan sorunları çözmek için insanların yeterince uzun süre odaklanma konusunda eğitilmeleri ya da kendilerini eğitmeleri gerekir. Bir yüzü ne hızla ve ne kadar kolayca tanıdığınızı yeni bir geometri ispatı yapmanın güçlüğüyle karşılaştırın. Yüz tanıma büyük ölçüde paralel bir sisteme dayanmaktadır: yani beyin eş zamanlı pek çok hesap yapmaktadır ve bu işlemler bilince ulaşmaz. Öte yandan geometriyi anlamak, adım adım ilerleyen, bilinçli ve zahmetli bir süreçtir. Üstelik görme üzerine yapılan incelemeler, etrafa bakarken beynin yaptığı hesaplamaların, Einstein’ın İzafiyet Kuramı’nı oluşturmasına yol açan hesaplamalardan daha karmaşık olduğunu öne sürmektedir. Görme konusunda mükemmel olacak şekilde evrildik, oysa mükemmel fizikçiler olmaya evrilmedik. Tüm bunlar kuşkusuz hayli spekülatiftir; ancak bilincinde olmadığımız beyin süreçlerinin inanılmaz hız, etkinlik ve kolaylıkla işlediği doğrudur. Oysa çoğu kişinin, zor bir problemi çözmek ya da zor bir karar vermek için gerekli bilinçli düşünce süreçlerinden geçmek için kendisini zorlaması ve ciddi anlamda çaba sarf etmesi gerekir. Bu tür bir çaba gösterilmediği sürece pek çok karar irrasyonel olacak, pek çok problem de çözümsüz kalacaktır.</p>

  <p class="normal1">İrrasyonel düşünmenin üçüncü temel nedeni de, zihinsel tembelliktir. Uzun süre ve dikkatlice düşünme ihtiyacını azaltmak üzere, hızlı karar vermemizi sağlayacak bir dizi numara geliştirmiş bulunuyoruz. Bunlara “kısa yol” denir; hızla, genellikle geçerli, ancak kusursuz sayılamayacak sonuçlar üreten düşünme biçimleridir bunlar. Bu tür kısa yolların bizi hangi durumlarda yanlış sonuçlara sürüklediğini göstermek, bu kitabın amaçlarındandır; ancak bu kısa yolların bizi çoğu zaman doğru yanıta taşıdıkları da unutulmamalıdır. Bir arkadaşınız ne kadar iyi olduğundan bahsetti diye belirli modelde bir araba alırsanız, karar vermek için en iyi yola başvurmamış olsanız bile, alışverişinizden memnun kalma ihtimaliniz vardır. Ve mülakattaki akıcılığından çok etkilendiğiniz için (hale etkisi) işe aldığınız bir aday, başvuranların en iyisi olmasa da, muhtemelen tamamen yetersiz çıkmayacaktır.</p>

  <p class="normal1">İrrasyonellikte payı olan dördüncü bir neden de, temel olasılık kuramını, temel istatistiği ve bu alanlarda geliştirilmiş kavramları kullanamamamızdır. Buradaki temel neden bilgisizlik gibi gözükmektedir; bu da büyük ölçüde eğitim sistemimize atfedilebilir. Bu beceriksizliğimiz, İsrailli pilotların ortalamaya çekilme kavramını kullanamamalarında olduğu gibi ya da Linda’nın banka memurundan ziyade feminist bir banka memuru olmasının daha muhtemel olduğu yönündeki yargıdaki gibi, sayılarla ilgisiz konularda da görülebilir. Kitabımızda bahsi geçen tüm sayısal problemleri çözmek için gereken matematik bilgisini edinmek, temel geometri ya da yüksek matematik öğrenmekten çok daha kolaydır. H. G. Wells, eğitimli bir yurttaş için, istatistiğin, okuma ve yazma kadar önemli olduğuna ve yakında tüm okullarda okutulacağına inanmaktadır. İstatistiğin önemine dair düşüncelerinde haklıdır haklı olmasına ya, eğitim sistemimizin rasyonel olduğu konusunda yanılmaktadır. Entelektüel içerik bakımından matematiğin diğer dallarından geride kalmamasına ve çoğu kişiye günlük yaşamlarında ve mesleklerinde fayda sağlayacak olmasına rağmen, okullarda neden pek okutulmadığını anlamak güçtür. Yanıt, başka bir irrasyonellik örneğinde yatıyor olabilir: gelenekten ayrılmanın güçlüğü.</p>

  <p class="normal1">İrrasyonelliğin son ana nedenini –kendine hizmet eden önyargı–, aşikâr olduğu için pek vurgulamadım ve diğer unsurların rollerine değindim. Ancak insanların bir önermeden vazgeçmeye, kötü bir kararı değiştirmeye ya da kısa süre önce almış oldukları evin gerçek yüzünü görmeye isteksiz olmalarında, haklı olma arzularının ve özsaygılarını destekleme isteklerinin de rol oynamadığını söyleyemeyiz.</p>

  <p class="normal1">Bunca nedeni ortadayken, “İrrasyonelliği azaltmak için yapılabilecek bir şey var mı,” sorusu akla gelmektedir. En genel yaklaşım, insanları, zihinlerini açık tutmaya, yalnızca tüm kanıtları gözden geçirdikten sonra bir sonuca varmaya ve gerektiğinde fikirlerini değiştirmelerinin zayıflık değil, güçlülük belirtisi olduğuna ikna etmektir. Ayrıca inançlarımıza karşı kanıtlar aramayı ve kanıtları çarpıtmamaya ya da göz ardı etmemeye özen göstermeyi de öğrenmemiz gerekir. Kişinin, görüşlerinden yana olan savlarda kusur araması her zaman faydalıdır. Kararları aceleyle ya da stres altında almak bir hatadır, zira o zamanlarda esnek düşünemeyiz. Kanıt belirli bir yöne işaret etmiyorsa, bir yargıya varmadan durup beklemek gerekir; oysa çoğu kişi böyle durmayı güç bulur. Bertrand Russell’ın dediği gibi; “İnsan çabuk kanan bir hayvandır ve bir şeye inanması gerekir. İnanmak için iyi ve geçerli sebepleri yoksa kötü sebeplerle yetinir.” Bahsi geçen, batık masraf hatası ya da olaylar arasındaki ilişkilere dair çıkarımları dört işleme dayandırmama gibi hatalara da dikkat çekilebilir. Bu öneri oldukça soyuttur ve dolayısıyla pek bulunabilir değildir; ancak bulunabilir belirli örneklerle anlatılabilir. İnsanları, sırf Benjamin Franklin’in önerdiği gibi, önemli bir karar almadan önce avantajları ve dezavantajları yazmaya sevk etmek bile faydalı olacaktır.</p>

  <p class="normal1">Çok sayıda araştırma, öğrencileri bahsi geçen genel ilkelere uygun şekilde davranmaya teşvik etmenin etkilerini incelemiştir. Örneğin, öğrenciler bir yanıtın neden yanlış (ya da doğru) olduğunu düşünmeye, ağırdan alıp itkilere göre davranmamaya, kararlı olmaya ve seçenekleri incelemeye teşvik edilmişlerdir. Bu tür tavsiyeler, belirli problemler bağlamında verildiğinde, rasyonelliği ölçmeye yönelik testlerde, çoğu kez bir miktar, ancak genellikle belli belirsiz iyileşme görülmüştür. Maalesef uzun dönemli takip yapılmadığından, etkilerin ne kadar sürdüğü bilinmemektedir.</p>

  <p class="normal1">İstatistik öğrenmenin, günlük yaşamdaki bazı sorunlarla rasyonel bir şekilde baş etmemize yardımcı olduğu anlaşılmaktadır. Görmüş olduğumuz gibi, bu tür sorunları çözmek, genelde, farkında olarak veya olmayarak, istatistiksel kavramlar kullanmayı gerektirir. Şaşırtıcı olan şu ki, mantık eğitimi görmek, öğrencilerin kendilerine sunulan savlardaki kusurları saptamalarına (örneğin neden ile sonucun karıştırılması) yardımcı olamamıştır; ancak istatistik bilgisinin bu konuda bile faydası dokunmuştur.</p>

  <p class="normal1">Kısa süre önce Richard Nisbett ve meslektaşları, istatistiksel kavramları kullanma becerisinin, insanların, yalnızca bir psikoloji laboratuvarında test edilirken değil, günlük yaşamda da iyi kararlar almalarına gerçekten yardımcı olduğunu gösteren ustalıklı bir dizi deney yapmışlardır. Deneklerin, günlük yaşamda, büyük sayılar yasasını (Bkz 15. Bölüm) uygulayıp uygulamamalarının problemin türüne göre değiştiğini bulmuşlardır. Deneklere üç farklı türde problem verilmiştir. 1. Problemdeki olaylar, bir kumar makinesinin davranışı gibi rastgele olduğunda, yasayı gayet iyi uygulamışlardır. 2. Ölçülebilen ve içinde (atletik performans ya da sınav sonuçları gibi) bir beceri unsuru bulunan olaylara uygulamakta daha az başarılıdırlar. 3. (Dürüstlük gibi) Kişisel özelliklere uygulamada ise çok zayıftırlar. Örneğin, kumar makinesine dair küçük bir örneklemin genel işleyişi kestirmek için zayıf bir kılavuz olduğunu anlamışlardır. Bir atletin performansına dair küçük çaplı bir örneklemden genelleme yaparken daha az dikkatli olmuşlardır. Sıcakkanlı biriyle kısa bir süre geçirdikten sonra kişinin sıcakkanlı olup olmadığına dair bir çıkarım yapamayacaklarını anlayamamış, tamamen çuvallamışlardır. Mevcut amaçlarımız açısından daha da önemli olan, deneklerin bir tür problem hakkında eğitilmiş, sonrasında da üç türden birden test edilmiş olmalarıdır. Deneklere, örneklem büyüklüğü ve ortalamaya çekilme gibi kavramları kullanmaları öğretilmiştir. Sırf eğitim aldıkları problem türünde değil, diğer iki türde de gelişim göstermişlerdir. Bu, bir tür problemde istatistiksel kavramlar uygulamayı öğrenmenin, diğer problem türlerine de aktarıldığını göstermektedir.</p>

  <p class="normal1">Bir diğer makale, günlük yaşamda rasyonel kararlar alabilme becerisinin, insanların işlerindeki başarılarıyla, bilhassa da gelir düzeyleriyle korelasyon içinde olduğuna dair kanıtlar sunmuştur. Michigan Üniversitesi’ndeki 126 profesörle telefonda görüşülmüştür. Batık masraf sorularını ve benzer problemleri doğru yanıtlamada, yaş gruplarına göre, gelirleri ne kadar yüksekse daha iyi performans gösterdikleri bulunmuştur. En faydalı karar alma şekillerine dair kuramlarla uğraştıklarından, bu tür bir performası ekonomistlerden bekleriz; ancak bulgu, sanat alanındaki profesörler için de aynı çıkmıştır. Araştırmacılar, deneklerinin normal yaşamlarında ne sıklıkla rasyonel karar aldıklarını da incelemişlerdir. Örneğin, her birine, son beş yılda film bitmeden sinemadan çıkıp çıkmadıkları sorulmuştur. Gösterime giren kötü film sayısı düşünüldüğünde, çoğu kişi, muhtemelen beş yılda en az bir kere, kötü bir filme gitmiştir. Batık masraf tuzağına düşmeyen kişiler salondan çıkacak, diğerleri filmi sonuna dek izleyeceklerdir. Biyoloji ya da sanat profesörlerine kıyasla iki misli ekonomist, filmin yarısında çıktığını söylemiştir. Başka deyişle, diğer profesörlerden muhtemelen daha akıllı olmayan, ancak alanları sayesinde rasyonel karar alma konusunda daha bilgili olan ekonomi profesörleri, günlük yaşamlarının en azından bazı kısımlarında, daha rasyonel davranmışlardır. Bu sonuç, karar alma kuramı hakkında bilgi sahibi olmanın gündelik kararlarımızın rasyonelliğini artıracağı yönünde doğrudan bir kanıttır. Bildiğim kadarıyla şu ana kadar tek kanıt da budur; ancak önümüzdeki yıllarda konuya ilişkin çok sayıda çalışma yapılması beklenmektedir.</p>

  <p class="normal1">Ekonomi bilgisi bir yana, psikoloji ve biraz tıp eğitimi almanın, öğrencilerin bu kitapta geçen türden sorulara verdikleri yanıtları iyileştirdiği görülmüştür. İki disiplin de, verilerden nedenlere ilişkin çıkarımlar yaparken düşülen tuzakları vurgulamakta ve bir miktar temel istatistik eğitimi vermektedir. Psikolojinin faydalı etkilerini değerlendirirken, psikoloji bilgisi içermiyor olsalar da, neredeyse tüm rasyonellik testlerinin psikologlar tarafından hazırlandığını herhalde akılda tutmak gerekir. Faydası dokunduğu kanıtlanan bir diğer alan da hukuktur. Hukuk eğitimi, istatistiğe dayalı savların iyileşmesine yardımı dokunmuyor olsa da, öğrencilerin ürettiği nedensel savların sayısını artırmaktadır: ancak avukat adaylarına yakışır şekilde, artış tamamen akıllarındaki önerme lehindeki savlarla sınırlıdır. Kimya ve mantık gibi alanlar, en azından kitabımızın ikinci yarısında belirtilen türde problemlerle ölçüldüğünde, doğru akıl yürütme becerilerini hiç etkilemez ya da pek az etkiler gözükmektedir. Ayrıca iki alanın içeriği çakışmadığı sürece, birini öğrenmenin bir diğerini öğrenmeyi kolaylaştırdığı fikrinin aksini gösteren hatırı sayılır miktarda kanıt bulunmaktadır. Yakın zamana dek, klasikleri öğrenmenin, kişiyi sonrasında başka bir alanı kolaylıkla öğrenmeye muktedir kılacak bir düşünme eğitimi olduğuna dair yaygın bir inanç vardı. Ancak maalesef Latince ya da Yunanca’yı iyi bilmek, yetkin bir fizikçi, hatta iyi bir tarihçi olmanızı bile sağlamaz.</p>

  <p class="normal1">Eğitimin bir amacının insanlara düşünmeyi öğretmek olduğuna inanıyorsak, hem Britanya’da hem de ABD’de kullanılan sınav yöntemleri irrasyoneldir. Britanya’daki ilköğretim kurumları çoğu zaman ezberi vurgulamakta ve rasyonel düşünceye pek az önem vermektedirler. Amerika’da üniversitelerde bile, düşünceye pek az yer bırakan ve tamamen hafızaya dayalı çoktan seçmeli sorulardan oluşan bir sınav sistemi çok sık kullanılmaktadır. Dahası, zaman sınırı olan sınavların öğrencileri itkisel davranmaya ve katı düşünmeye sevk etmesi muhtemeldir.</p>

  <p class="normal1">Sözlerimi, pek çok okurun aklını kurcalamış olabilecek bir soru yönelterek sonlandırmak istiyorum: “Rasyonellik gerçekten gerekli mi ya da arzu edilir bir şey mi?” Söz konusu olan uzmanların verdiği kararlarsa, yanıt elbette “evet”tir. General Montgomery, Amiral Kimmel, General Haig ve Bombacı Harris, kanıt karşısında fikirlerini değiştirmeyi reddederek, yok yere çok sayıda kişinin ölmesine neden olmuştur. Bazı doktorlar, olasılıklara ilişkin bilgisizlikleri yüzünden pek çok kadını gereksiz ve tatsız biyopsilere sokmuştur. Östrojen vermek istemeyen bazı doktorlar da, kemiklerindeki kırılmalar sonucu yaşlı pek çok kadının ölümünden dolaylı olarak sorumludur. Pek çok doktor kendilerinden daha iyi teşhis kapasitelerine sahip bilgisayar sistemlerini kullanmayı reddetmektedir. Tembelliği, geleneğe yapışıp kalmayı ve kibri kışkırtan irrasyonel bir sistemden dolayı kamu görevlileri halkın paralarını çarçur etmektedir. Mühendisler, çoğu zaman, ürettikleri sistemlerdeki riskleri yeterince ayrıntılı şekilde düşünmeyi başaramaz, böylece de pek çok can kaybına neden olurlar. Bir adayın bir üniversiteye kabul edilmesi ya da edilmemesi kararı bile, en azından aday açısından önemlidir; oysa bu konuda en iyi olduğu kanıtlanmış yöntem hâlâ kullanılmamaktadır. Aptallığı alt etmenin bir yolu, aşırı derecede yanılmaya müsait sezgilerden daha etkili olduğu kanıtlanmış her durumda, matematiksel karar alma yöntemlerini kullanmaktır. İstatistik eğitimine her hâlükârda gerek olsa da, bu önerinin, profesyonel alanlarda başarı için alınacak her tür eğitimden daha iyi bir reçete olduğu neredeyse kesindir.</p>

  <p class="normal1">Kişisel kararlarda irrasyonelliğin etkileri mesleklerde olduğundan azdır ve doğrusu pek çok durumda, insanların özel yaşamlarını pek az etkiler. Çoğu kişisel karar, nihayetinde hayli önemsizdir. Akşam yemeğinde makarna ya da kuru fasulye olması fark eder mi? Ya da akşamı evde mi geçireceğimiz yoksa tiyatroya mı gideceğimiz? Tatile Paris’e mi, Münih’e mi yoksa Costa Brava’ya mı gideceğimiz? Can sıkıcı olsa da, işe yaramaz bir araba almak bile o kadar önemli değildir. Özel konularda insanlar pek az önemli karar alırlar. Çoğu için sayı yalnızca dörttür: hangi semtte yaşayacağı ve hangi evi satın alacağı; hangi alanda kariyer yapacağı ve hangi kariyer seçeneklerini tercih edeceği; biriyle yaşayacaksa bunun kim olacağı ve bundan ne zaman vazgeçeceği; çocuk sahibi olup olmayacağı (kendi dışında bir sonuç). Tüm bu seçimlerde, genellikle pek çok bilinmeyen vardır; bu da, rasyonel düşünmenin, başarılı bir sonuca varma şansını pek az artıracağı anlamına gelir. Yarar kuramını uygulamanın daha mutlu evliliklere yol açıp açmayacağı tartışmaya açıktır.</p>

  <p class="normal1">Tamamen rasyonel olmanın herkes için arzu edilir bir şey olup olmadığı bile sorgulanabilir. Düşünmeden hareket etmeye değer veririz; oysa görmüş olduğumuz gibi, rasyonel karar vermek genellikle zaman alır. Bir buluşmada sevgilinizi birden öpüvermeniz, dikkatlice düşünüp taşındıktan sonra öpmenizden çok daha tatlı gelir ona. Bu tür doğal ve kendiliğinden hareketlere değer verilmesinin iki nedeni vardır. İlki, düşünülerek yapılan duygusal hareketlere samimiyetsiz gözüyle bakmamızdır. Kişinin duyguları onları gösterme hızıyla anlaşılacaktır. Durup düşünürse bu aslında öyle hissetmediğini gösterir, verdiği karşılık sahici değil de yapmacıktır. İkincisi, yalnızca en iyi kararı vermekle meşgul, düşünceli kişilerin hayli sıkıcı olabilmeleridir. Söylenecek doğru şeyi düşünürken uzun sessizliklere gömülebilirler ve rasyonel bir karar arayışları, rahatsız edici bir tereddütle sonuçlanabilir. Fazla tedbirli olmaları onları sevimsizleştirebilir. Hakiki olması için, cömertliğin kafadan değil, kalpten gelmesi gerekir; “güzelce hesaplanmış düşünceler”den hoşlanmayız.</p>

  <p class="normal1">Ancak içimizden geldiği gibi davranmada da bazı sorunlar vardır: içten gelen iyi davranışlara bayılsak da, kötü davranışları hoş karşılamayız. Özel durumlar dışında öfke, hayal kırıklığı, depresyon ya da haseti içinizden geldiği gibi göstermek hoş karşılanmaz. Etkisi kısa süren ve pek az fayda getiren güdülerimizi, uzun vadede bize pahalıya patlayacak olsalar bile, içimizden geldiği gibi açığa vurmamız gerekir. Ancak nasıl hem içimizden geldiği gibi iyi davranıp hem de içimizden gelen kötü davranışları engelleyeceğiz? Güç olan, hangi hareketleri içimizden geldikleri şekilde yapacağımızı, hangilerini de yapmayacağımızı, dikkatle düşünmeksizin seçmenin imkânsız gözükmesidir: hem düşünüp hem de hesapsız kitapsız içimizden geldiği gibi davranmak imkânsızdır.</p>

  <p class="normal1">Bu muammayı çözmek için başlangıç noktamıza geri dönelim. Aristoteles, gerçekten iyi bir insanın doğal olarak iyi davrandığına inanmıştır: kendisini öyle yapmaya zorlaması gerekmez. Elbette olaya aksi yönden yaklaşabilir ve gerçekten iyi bir kişinin, kötü eğilimleriyle savaşında başarılı olan kişi olduğu yönünde akıl yürütebiliriz –doğanız gereği iyiyseniz, iyi davranmak kolaydır ve bunun için pek iltifat bekleyemezsiniz. Ancak bu konudan bağımsız şekilde, doğal şekilde iyi davranan bir kişinin, şüphelerini dindirse bile, sürekli düşünüp taşınarak perişan olan birinden daha iyi bir arkadaş olacağı kesinlikle doğrudur. Yine de bir çelişki var: pek azımız doğası gereği iyi, belki de hiçbirimiz öyle değiliz. Aristoteles buna kısmi bir yanıt vermiştir.</p>

  <p class="normal1">O, insanların kendi karakterlerini oluşturduğuna inanmıştır. Kötü bir harekete her direndiğimizde bir dahaki sefere direnmek kolaylaşır, iyi bir şey yaptığımızda da onu yeniden yapmak daha kolay olur. Sürekli çaba göstererek, insanlar, doğru olanı düşünmeksizin yapan ve yanlıştan düşünmeksizin kaçınan varlıklar haline gelebilirler. Eşinize karşı neden nazik olmak istediğinizi iyice biliyorsanız ve ne pahasına olursa olsun iyi davranıyorsanız, hareketleriniz kendiliğinden bir hal alacaktır; deneyimli bir sürücünün aracını nasıl otomatik bir şekilde sürdüğünü düşünün. Fakat Aristoteles’in tavsiyesinden ancak rasyonel bir insan, yani amacı, karakterini belirli bir şekilde biçimlendirmek olan ve hareketleri dikkatle seçmenin o amaca ulaşmada en iyi yol olduğunu kabul eden biri yararlanabilir. Doğru olanı, düşünmeden, yani neyin rasyonel olacağını hesaplamadan yapabilir duruma gelmemiz için, karakterimizi arzuladığımız haline kavuşturacak şekilde, düşünerek hareket ettiğimiz bir dönemden geçmemiz gerekir: rasyonellik böyledir.</p>
</body>
</html>
