<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">9 dürtüler ve duygular</h1>

  <p class="normal1">Sevdiğinin güzelliğini gözünde büyüten âşıktan, korkudan tutulup kalan ve kımıldayamaz hale gelen korkağa kadar herkes, güçlü duyguların etkisiyle irrasyonel düşünce ve hareketlere sürüklenebilir. Duyguları tanımlamanın güç olduğu bilinmektedir ve konuya ilişkin incelemeler çoğu zaman yanıtsız kalmaktadır. Kabaca tanımlanacak olursa, duygu, belirli hassaslıklar içinde, belirli bir şekilde davranma ve düşünme eğilimidir. Güçlü duyguların, kalp çarpıntısı ya da ağız kuruluğu gibi fizyolojik etkileri vardır. Bu fizyolojik değişikliklerin bir heyecandan diğerine ne ölçüde farklılaştığı tam olarak bilinmemektedir. Bu tanımlar tatmin edici değildir, zira söylenenlerle uyuşmayan pek çok durumla karşılaşılmaktadır. Utangaçlık bir duygu mudur? Peki, merak? Neden açlık ve susuzluğa duygu demiyoruz? Cinsel kıskançlık, depresyon ya da üzüntü gibi güçlü duygular, insanların kara kara düşünmelerine ya da saplantılı bir hale bürünmelerine neden olarak irrasyonelliğe yol açabilir. Zira bu tür durumlarda, rasyonel düşünmenin ya da karar almanın gerektirdiği gibi odaklanmak mümkün olmayabilir. Cinsel kıskançlıkta olduğu gibi, duygular, dünyayı çarpık bir biçimde algılamamıza yol açabilirler. Geleceğin, güven, iyimserlik ve coşkuyla değil de kasvetli bir şekilde algılanması diye tanımlanabilecek depresyonda da aynı durum geçerlidir. Heyecanların çoğunda bir kısırdöngü görülür; dış olaylardan kaynaklanan kasvetli düşünceler depresif bir ruh haline yol açabilir ve depresif hal de başka kasvetli düşünceler üretebilir. Bunlar bilindik şeyler. Kuvvetli duyguların mantık dışı etkilerinin bazılarını incelemeye geçmeden önce, dürtüler hakkında bir şeyler söylemek gerekiyor. Dürtü sözcüğünü, bizi belirli bir amacın peşinden gitmeye güdüleyen iç hal anlamında kullanıyorum: açlık, hırs ve açgözlülük; bunların hepsi dürtüdür.</p>

  <p class="normal1">Dürtüler, aynı insanda bile güçleri bakımından farklılaşırlar; on tane kremalı çörek yemiş olsaydık, normalde ne kadar leziz buluyor olursak olalım bir bifteği mideye indirmeyi pek istemezdik. Ayrıca dürtüler, ilgili hedefe, yani güdüleyiciye ulaşma beklentisiyle güçlenebilirler. Yemek görmek açlığı artırır ve uygun bir eş bulmak cinsel dürtüleri tetikler. Temelde etik nedenlerden ötürü, bir deney ortamında şiddetli heyecanlar yaratmak güçtür; bu nedenle, değineceğimiz çalışmaların çoğu güdüleyicinin boyutu değiştirilerek şiddetleri idare edilebilen dürtüler üzerine olacak. Ancak görüleceği gibi, şiddetli dürtü, heyecan ve stresin, rasyonelliğe etkileri aynı şekilde güçlüdür.</p>

  <p class="normal1">Önceki bölüm, bir etkinlik için büyük bir ödül sunulmasının, kişinin etkinliği daha değersiz görmesine ve ödül ortadan kalktığında ondan uzaklaşmasına yol açabileceğini gösterdi. Şimdi, ödül beklentisinin etkilerini görevin ne kadar iyi icra edildiğine göre inceleyeceğiz. Davranışçı B. F. Skinner’ın sayıları iyice azalmış naif taraftarları, ödül ne kadar güçlüyse performansın o kadar iyi olacağına inanıyorlar. Bu soruya ilişkin ilk deneylerden birinde, sekiz yaşındaki çocuklara yüz çift insan resmi gösteriliyor. Her çiftte, “Bill” adlı bir çocuk farklı bir kıyafet ve ve farklı bir pozuyla bulunuyor ve çocuklara her resimde Bill’in hangisi olduğu soruluyor. Deneklere her defasında yanıtlarının doğru mu yanlış mı olduğu söyleniyor. Her doğru teşhis için bazılarına 0,50 dolar bazılarına da 0,01 dolar öneriliyor, üçüncü gruba ise bir para teşviki verilmiyor. Bu üçüncü grup ödül gruplarından daha iyi performans göstermiştir ve yüksek ödüllü grup, düşük ödüllü gruptan çok daha kötü sonuçlar almıştır. Bu tür bir çalışma, bulmaca çözmekten makale yazmaya, farklı pek çok görevle, hem çocuklarla hem de yetişkinlerle defalarca tekrarlanmıştır; sonuç aynıdır. Genelde, teşvik ne kadar büyükse, kişiler o kadar kötü performans göstermişlerdir. Oysa ödül büyüdükçe kişinin daha bir azmedeceği ve böylece daha iyi sonuçlar alabileceği düşünülürdü. Peki bu sonuçlar niye?</p>

  <p class="normal1">Doğrusu ödül, çok kolay görevler söz konusu olduğunda performansa katkıda bulunur, ancak daha güç görevlerde performansı düşürür. “SIRADAN” ya da “GÜZ” gibi basit sözcükleri bildikçe ödüllendirilen deneklerin, ödül almayan deneklere kıyasla daha hızlı ve iyi yanıt verdiği, “BETİM” ya da “MERSİYE” gibi zor sözcükler kullanıldığında ise ödülün doğruluğu azalttığı ve yanıtlama süresini uzattığı bulunmuştur.</p>

  <p class="normal1">Deneklere, “Sırasıyla 21, 127 ve 3 litre alabilen üç boş su kabınız olsaydı, yalnızca bu kapları kullanarak 100 litre su elde etmek için nasıl bir ölçüm yapardınız?” türünde problemler verilen bir deneyde, ödülün etkileri konusu daha da aydınlatılmıştır. Sorunun yanıtı oldukça açıktır: önce 127 litrelik kabı doldurur, sonra bu suyu bir kere 21 litrelik kaba, iki kere de 3 litrelik kaba boşaltırsınız ve en büyük kapta 100 litre su kalır. Deneyci bu şekilde çözülebilecek bir dizi problem vermiştir –en büyük kabı doldur, sonra içindeki suyun bir kısmını bir kez ortanca kaba, iki kez de küçük kaba boşalt. Bu aşamada, para ödülü verilecek denekler ödül almayacak deneklerle neredeyse aynı seviyede performans göstermişlerdir. Ama sonrasında iş zorlaşır, son problemin farklı bir yolla çözülmesi gerekmektedir. Artık –örneğin, 26, 100 ve 5 litrelik kaplar kullanarak 52 litreyi ölçmede olduğu gibi– üç kap yerine, yalnızca iki kap kullanılacaktır. Aslında çözüm çok daha basittir. 26 litrelik kabı iki kez doldurup 100 litrelik kaba boşalt; al sana 52 litre su. Bu problemde, ödüllendirilen denekler diğer deneklerden daha kötü performans göstermişlerdir. Çünkü bir işi başarmayı kafanıza taktığınızda, aklınıza gelen ilk şeyi yapmaya eğilimli olursunuz. Bu durumda denekler, son problemi öncekilerde işe yaradığını gördükleri tekniği kullanarak çözmeye çalışıp durmuşlardır; yeni problem türünü çözmek için gerekli yeni yönteme geçmekte zorlanmışlardır.</p>

  <p class="normal1">İşte, pek çok kişinin güç bulduğu, zekice, oysa basit bir problem daha: Elinizde bir mum, bir çakmak ve bir kutu çivi olduğunu farz edin. Sizden yalnızca bu üç nesneyi kullanarak mumu duvara yerleştirmeniz isteniyor. Durup yanıtı düşünün. Üç dört dakikadan önce bulursanız olağandışısınız. Çözüm, çivileri çıkarmak, çakmakla biraz parafin eritmek, eriyik parafini kullanarak boş kutuyu duvara yerleştirmek ve son olarak da mumu yine parafinle kutuya sabitlemektir. Problemin zor tarafı, çoğu kişinin kutuyu genellikle bir kap olarak görmesidir; normal işlevine odaklandıkça, başka şekilde, yani mum için platform olarak kullanılabileceğini fark edememektedirler. Aynı şekilde, mum da, yapıştırıcı olarak kullanılabilecek parafin gibi bir malzemenin kaynağı olarak değil de ışık kaynağı olarak görülmektedir. Ödüllendirilen deneklerin problemi çözmesi, ödül verilmeyen deneklere kıyasla ortalama üç buçuk dakika daha uzun sürmüştür. Yine görüyoruz ki, çok çaba sarf etmek, yaratıcı düşünceyi engellemektedir; insan aklına ilk gelene takılıp kalır (yine “bulunabilirlik hatası”).</p>

  <p class="normal1">Çok çaba sarf etmeye dair günlük bir örnek olarak, içinde 100 pound, bütün kredi kartları, ehliyeti bulunan cüzdanını kaybetmiş birinin irrasyonel davranışını düşünün. Cüzdanı, aklına ilk gelen yerlerde arayıp durur. Çılgına dönmüş bir şekilde aranırken, durup cüzdanı en son nerede gördüğünü ve o zamandan beri nerelere gittiğini dikkatlice düşünmez. Deliye dönmüş olduğu için, hatırlaması mümkün değildir –aklına ilk gelen birkaç yere takılır kalır.</p>

  <p class="normal1">Yüksek heyecan seviyesinin, farklı alternatifleri dikkatle incelemeye engel olduğu bulunmuştur. Ödüllerden ya da ceza tehdidinden kaynaklanan basmakalıp düşünce süreçleri, eldeki görevin genel ilkelerini anlamamızı engeller.</p>

  <p class="normal1">Esnek düşünememenin tek nedeni güçlü motivasyon değildir, her tür stres de buna yol açar. Bir araştırmada deneklerden anagram çözmeleri istenmiştir. Onlara bir sözcük verilmiş ve sözcüğün, sonrasında verilen altı sözcükten hangisinin anagramı olduğunu bulmaları istenmiştir. Elektrik şoku korkusundan dolayı bazı deneklerin stres seviyeleri artmış, diğerleri ise sakinliklerini korumuşlardır. Stres altında olmayan grupla kıyaslandığında, stresli denekler, karar vermek için seçenekleri değerlendirirken dört kat daha fazla hata yapmış; seçenekleri çok daha sistemsiz bir şekilde gözden geçirmiş ve iki kat daha fazla yanlış yanıt vermişlerdir. Sonraki iki bölümde yer alan örneklerle de görüleceği gibi, pek çok komutanın esnek düşünememeleri kısmen stresten kaynaklanır.</p>

  <p class="normal1">Stres, akıl yürütme yeteneğimizle yakından ilişkili olan hafızayı da etkiler. Bir gerçek yaşam deneyinde, uçuş sırasında servis görevlilerine acil durumda uçaktan nasıl çıkacaklarına dair talimatlar verilmiş ve uçuş boyunca bu talimatları tekrarlamaları söylenmiştir. Bir grupta interkom açık bırakılmıştır; denekler, mürettebatın düzmece konuşmalarına kulak misafiri olmuş ve mekanik bir aksaklıktan ötürü uçağın yakında inişe geçeceğini öğrenmişlerdir. Bu grup, kokpitten gelen endişe verici konuşmaları duymak dışında kendileriyle tamamen aynı süreçten geçmiş olan ikinci gruba kıyasla, talimatları çok daha az hatırlamıştır.</p>

  <p class="normal1">O halde, stres, ödül, ceza ve güçlü heyecanlar, düşünce esnekliğini azaltmakta ve irrasyonel davranışlara yol açmaktadır. Örneğin, eğer işçiler ürettikleri parça sayısına göre ödüllendirilselerdi, niteliği bir yana bırakma pahasına niceliğe odaklanabilirlerdi. Kısmen bu nedenden ötürü, parça başı çalışma uygulaması günümüzde geçmişe kıyasla çok daha az kullanılmaktadır; yine de bazı İngiliz şirketleri uygulamayı sürdürmekteler. Benzer savlar eğitimde ödül kullanımı konusunda da geçerlidir. Bu yöntem, çocukların kolay problemler seçmelerine ve genel ilkeleri düşünmek yerine yalnızca rutin çözümleri yapmalarına yol açacaktır. Ödül, öğretmenin övgüsünden ibaret olsa bile geçerlidir bu durum. Çocuk, sırf problemi çözdü diye değil, genel ilkeleri kavramaya başladı diye övülmelidir. Edward de Bono gibi yazarların da etkisiyle, yaratıcılık, tuhaf ve saçma malzemeler üretme yeteneği olarak görüldüğünden, bu tür bir davranış günümüzde maalesef yaratıcılık olarak görülmüyor ve övgü almıyor. Gerçek yaratıcılık, bir tuğla için kırk ayrı kullanım şekli düşünmek değil, yeni problemleri çözme, genel ilkeleri çıkarma ve anlamlı açıklayıcı kuramlar inşa etme yeteneğidir. Yaratıcılık, tuvale rastgele boya saçmak değil, izleyeni şu ya da bu şekilde etkileyen resimler yapabilmektir.</p>

  <p class="normal1">Diğer heyecanlar gibi korku da rasyonel düşünceye ket vurur, ama başka karşıt etkileri de vardır. Ciddi bir hastalığa sahip olduğunu düşünen pek çok kişi, kötü haber duymak istemedikleri için doktora danışmayı mümkün olduğunca erteler. Doktorların size şifadan ziyade zarar vereceğine dair, tamamen irrasyonel sayılamayacak bir inancınız yoksa, ertelemek aptalcadır. Doktora gitmek, korktuğunuz hastalığın oluşmasına neden olmaz; hastalık ya vardır ya da yoktur. Doktora gitmeyi erteleme eğilimi, belirtilere dair bilgisizlikten kaynaklanmamaktadır. Bir Amerikan araştırmasında, kanser hastalarının üçte birinin, belirtileri ilk fark ettikleri günü izleyen üç ay boyunca doktora gitmedikleri bulunmuştur. Dahası, tıbbi tavsiye almayı erteleyen hastalar, belirtilerin muhtemel anlamları konusunda, zamanında doktora giden hastalardan daha fazla bilgi sahibiydiler.</p>

  <p class="normal1">İnsanlar, kötü bir şey duyacakları zaman ayak sürürler, ancak istediklerini almak için de bir o kadar sabırsızlanırlar. Bir şey yapmamalarının uzun vadede daha kazançlı olduğu bilseler bile aceleyle dürtülerine göre hareket ederler. Sigara içmek, aşırı içki kullanmak, aşırı yemek, bağımlılık yapan ilaç ve uyuşturucular kullanmak ve AIDS’in yaygınlığına rağmen dikkatsizce cinsel ilişkiye girmek buna örnektir.</p>

  <p class="normal1">Tümü fizyolojik isteklerle ilgilidir; onlara ne kadar sık boyun eğersek bir sonraki sefer boğun eğmemek o kadar güçleşir. Kendimizi kontrol etme mekanizmamızı geliştirirsek, yaşamın tüm alanlarındaki olası taşkınlıklarımızı büyük ölçüde azaltabiliriz. Eşiniz akşam yemeğini geciktirdi diye ya da siz yemek hazırlamışken eve geç geliyor diye sinirden köpürüp patlıyorsanız, bir sonraki sefer kızmamanız güç olacaktır. Kendini kontrol etme (ve edememe) bir alışkanlığa dönüşebilir; bu konuya sonraki bölümlerde döneceğiz.</p>

  <p class="normal1">Günlük yaşayan hayvanların soyundan geldik. Atalarımız, hayatta kalmak için yeterli yemek ve su bulmak, üremek için eş bulmak, yavrularını hayatta tutmak ve yırtıcı hayvanların saldırılarından korunmak için mücadele ediyorlardı. Hayvanlar, bu sorunları düşünceyle değil dolaysız ve içgüdüsel davranışlarla, örneğin dövüşerek ya da kaçarak çözerler. Tabii bazı hayvanlar gelecek için yatırım yapmaktadırlar. Yuvalar yaparlar, tüneller kazarlar ya da sonbaharda ve ilkbaharda daha iyi bir yuva bulmak için uzun yollar alırlar. Ancak bu etkinlikler içgüdüseldir; doğuştandırlar ve bilinçli bir planlamaya bağlı değildirler. Uzun vadeli planlar yapma kapasitesi olan bir tek insandır. Fakat hayvan atalarından miras aldığı hemen doyuma ulaşma arzusu, bunu kullanmasını çoğu zaman engeller.</p>

  <p class="normal1">İçinde yaşadığımız tutucu çağda, dolaysız doyumlara her zaman izin vermemek gerektiğinin altını çizmek belki de gereksiz kaçacaktır. Paradoksal bir şekilde, uzun vadede faydalı olup olmadığını düşünmeden bu tür doyumlardan sakınmanın saçmalığını vurgulamak daha önemli olabilir. Amerika, saatler boyu anlamsızca koşan ve “zararlı” gıdalardan sakınan mazoşist bir toplum haline geldi. Rasyonel bir haz hesabı yapılmamaktadır. Zararlı alışkanlıklarımız içinde ölüme yol açtığı en kabul görmüş alışkanlık olan sigara içmek bile tiryakinin yaşamından ortalama iki yıl götürmektedir; bunlar da herhalde hayatın en iyi yılları olmayacaktır. Kandaki kolesterol seviyesinin yediklerimizden etkilendiğine dair iyi kanıtlar yok. Ayrıca sonra belirteceğimiz bazı kanıtlar, kolesterol seviyesini düşürmenin yaşam süresini uzatmadığını göstermektedir. Koşu yapanların, bu sırada araba kazası, kalp krizi ya da cinayet sonucu ölme oranları yüksektir. Yani tempolu yürüyüş büyük ihtimalle daha güvenli ve daha rahattır. Bu kendini cezalandırma eğilimleri de, ilk haz fırsatına atlamak kadar irrasyoneldir.</p>

  <p class="normal1">Bizi koşmaya sürükleyenin doktorlar olduğuna inanmak işimize gelebilir, ancak tıbbi literatürde diyet ve aşırı egzersiz biçimlerine dair özel tavsiyeler pek bulunmaz. Deneysel sonuçlar, hem medya hem de sözde “sağlıklı gıda”larıyla halkın sırtından para kazanan şirketler tarafından çarpıtılmakta ve sansasyonel bir hale sokulmaktadırlar. Tabii başka nedenler de vardır; sonsuza dek yaşama arzusu ve ona eşlik eden acı dolu etkinlikler, tıpkı kabarık ya da mini etekler gibi moda gerçeğinden de beslenmektedirler. Ve temellerinde, en yaygın, irrasyonel ve güçlü korku olan ölüm korkusu bulunmaktadır.</p>

  <p class="normal1">Güdüler, kişinin dünyayı nasıl gördüğünü etkileyebilir ve böylelikle yanlılığa yol açabilirler. Bunu gösteren bir deneyde, denekler kollarını, acıya dayanamaz hale gelinceye dek buzlu suya batırmışlardır. Sonrasında bir kondisyon bisikletine binmeleri istenmiştir. Ardından kendilerine seminerler verilmiş ve deneklerin yarısına, kalbi sağlam kişilerde egzersiz sonrasında aşırı soğuğa dayanıklılığın arttığı, diğer yarısına ise kalpleri sağlamsa egzersizin dayanıklılığı azaltacağı söylenmiştir. Sonunda denekler yeniden soğuk su testine sokulmuşlardır. Bu testteki dayanma süreleri, sağlıklı bir kalbe sahip olmayla uyumlu yönde değişmiştir. Kalpleri sağlamsa egzersizin dayanıklılığı artırdığı söylenen kişiler kollarını buzlu suda önceki sefere göre daha uzun süre tutmuşlardır, kalp sağlamsa dayanıklılığın azaldığı söylenen denekler ise kollarını daha önce çıkarmışlardır. Kendilerine sorulduğunda, yalnızca birkaçı süreyi bilerek değiştirdiğini belirtmiştir; çoğu bunu farkında olmaksızın yapmıştır. O halde sağlam bir kalbe sahip olma arzusu, acı algısını kişi farkına bile varmadan değiştirebilir.</p>

  <p class="normal1">Bu da bir hüsnükuruntu biçimidir. Tabii hüsnükuruntunun, yalnızca anlamsız bir tabir değil bir gerçeklik olduğuna dair pek çok kanıt bulunmaktadır. Sigara içenler, sigaranın zararlarına dair kanıtlara sigara içmeyenlerden daha az inanır. Bir araştırmada, deneklere kahvenin neden olabileceği hastalıklara dair bir seminer verilmiştir. Kahve tiryakileri semineri kahve içmeyenlere kıyasla çok daha az inandırıcı bulmuşlardır. İnsanların piyango kazanma ihtimallerini abarttıkları, soygun ya da trafik kazası kurbanı olma ihtimallerini ise azımsadıkları görülmüştür. Kişinin, başarı durumunda kendine pay çıkardığı, başarısızlıkta ise durumu suçladığı, “faydası kendine” yanlılıklardan bahseden pek çok deney bulunmaktadır: “Zor sınavdı,” ya da “Yeni raketimi sevmedim,” vs. Bu yanlılığın motivasyonla ilgili olmadığı, yalnızca bir düşünce hatası olduğu yönünde görüşler de öne sürülmüştür. Kişi başarılı olmayı planlamaktadır; başarıya ulaşırsa, bunu planına ve yeteneğine bağlar, çünkü başarı fikri, zihninde plan ve yetenek fikriyle bağlantılıdır. Başarısız olursa, yeniden düşünmesi gerekir; plan fikri ile başarısızlık fikri arasında bir ilişki olmadığından bunu duruma bağlar. Bu konu açıklığa kavuşturulamamıştır; muhtemelen hem “öz saygı”, hem de hatalı düşünme işin içindedir.</p>

  <p class="normal1">Heyecanlar ne rasyoneldir ne de irrasyonel. Onları hissederiz ve bastırılmaları güçtür. Ancak pek çok şekilde irrasyonel davranışlara neden olabilirler. Kıskançlığın gücünü düşünün. Kurnaz bir psikoloğun iki küçük oğlu üzerinde yaptığı bir deney buna örnektir. Deneyci çocukların önüne iki tabak yerfıstığı koymuştur. Bir tabağın ortasında üç, kenarında dört, ötekinin ise ortasında iki, kenarında bir yerfıstığı vardır. Ayrı ayrı konuştuğu çocuklarına, hangi tabağı seçerse kendisinin tabağın ortasındaki, kardeşinin ise tabağın kenarındaki yerfıstıklarını yiyeceğini söylemiştir (üç fıstıklı tabağı seçerse kendisi üç kardeşi dört fıstık, iki fıstıklı tabağı seçerse kendisi iki kardeşi bir fıstık yiyecektir). Küçük çocuk, ağabeyinin kendisinden daha fazla yerfıstığı almasına dayanamayacağından, içinde iki tane olan tabağı seçmiştir; ağabey ise içinde üç tane olan tabağı seçmiştir. Onun da bu seçimi iyi kalpliliğinden yapmadığı ortaya çıkmıştır, zira fazla yerfırstığını almak için kardeşini pataklamaya niyetlidir. Rasyonel davranan kişinin küçük kardeş olduğunu söylemek, kıskançlık dolu bir duyguyu tatmin etmek için yerfıstığı feda etmeyi rasyonel bulup bulmuyor olmanıza bağlıdır.</p>

  <p class="normal1">Sıkıntının tatsız olmakla birlikte zararsız bir his olduğu düşünülebilir. Aslında Amerika’da zaman zaman rastlanan okul baskını gibi olayların, futbol holiganlığının ya da tehlike ve kargaşa heyecanı için yapılan diğer sebepsiz etkinliklerin bir nedeni de sıkıntıdır. 1973’te, DC10 uçağı New Mexico üzerinde otomatik pilotta uçuyordu. Kaptanın ve uçuş mühendisinin yapacak işleri yoktu. Sonrasında dinlenen kara kutuya göre, uçuş mühendisi kaptana, uçuş pilot kontrolündeyken kullanılan kollardan birini çekse otomatik pilotta bir etki olur mu diye merak ettiğini söylemiştir. Kaptan yanıtı bilmiyordur, ancak mühendisi motorların tam güçle çalıştığına dair uyarmıştır. Yine de bu deneyi yapmaya karar vermişlerdir ve sıkıntıları kısa zamanda geçmiştir; zira sağ kanat motorunun hızı öyle yükselmiştir ki, fırlayıp bir pencereye çarpmıştır. Basınç azalması sonucunda motorun yanındaki koltukta oturmakta olan bir yolcu dışarı fırlamış ve 12 bin metre yükseklikten düşmüştür. Çernobil faciası da sıkıntıdan kaynaklanmış olabilir. Tesisin altüst olmuş kalıntılarından neler olduğunu tam anlamak mümkün olmasa da, bir hipoteze göre neden, bir operatörün, muhtemelen sıkıntıdan, kontrol mekanizmasını yetkisi dışında kurcalamasıydı. Sahnede bir süre kıpırdamadan durması gerekmiş olan her oyuncunun şahitlik edebileceği gibi, insanlar bir şey yapmamakta hayli zorlanırlar.</p>

  <p class="normal1">Dürtü ve heyecanların irrasyonel davranışa nasıl yol açtığına dair son bir husus daha var: istekler çatışabilir. Biri aynı anda hem sevilmek hem de diğerlerine hükmetmek isteyebilir; bu iki amaç genellikle uzlaşmazdır. Kibirli kimseler için geçerlidir bu. Görünüşünden (ya da başka bir vasfından) haddinden fazla gururlanmanın insana arkadaş kazandırması pek mümkün değildir. Rasyonel davranış, kişinin, mevcut bilgileri ışığında, amaçlarına ulaşmayı en mümkün kılacak şekilde davranmasıdır. O halde rasyonel davranmak için, kişinin nelerin öncelikli olduğunu saptaması gerekir. Ayrıca, hareketin olası tüm sonuçlarını incelemeye ve sakınmak istediği sonuçlar var mı anlamaya çalışmalıdır. Pek az kişi hedeflerini etraflıca düşünür ve daha da az kişi, hareketlerinin olası sonuçlarını iyice tartar.</p>

  <p class="normal1">“Aşk” sözcüğü, yetkin bir psikoloji sözlüğünde, “standart teşhis kitaplarında henüz tanımlanmamış bir akıl hastalığı türü” olarak tanımlanmıştır. Böyle olabilir; âşık olmak başlı başına irrasyonel değildir, ancak irrasyonel hareketlere neden olabilir. Sevdiğinin peşindeki âşık, bırakın uzun dönem önceliklerini dikkate almayı, sevdiğinin kötü yanları erdemlerinden fazla mı diye bir an durup düşünmez bile. Güçlü tüm diğer heyecan ve dürtüler gibi aşk da, insanları başka şey düşünmez hale getirir, “hesabı kitabı bir kenara bıraktırır”. Pek çok kişi, sevdiğinin davranışlarını romantik, hatta hayranlık verici diye övebilir; ancak biz bununla ilgilenmiyoruz, zira nadiren rasyoneldir.</p>

  <p class="normal1">Heyecanlar üzerine çalışan bir psikolog, kısa zaman önce, “Artık heyecanlara dair düzinelerce seçkin kuram, konuya ilişkin yüzlerce kitap ve insan duygulanımının çeşitli yönlerine dair on binlerce makale var,” diye böbürlenmiştir. Bu aslında üzücü bir haber, zira tüm bu literatüre rağmen, psikologlar, aşk hakkında, meslek dışından kimselere göre çok fazla şey biliyor değiller. Bu nedenle bu bölümün ikinci kısmında, okura yeni ya da şaşırtıcı gelebilecek pek az şey anlatılabilmiştir.</p>

  <p class="indentmetin">Kıssadan Hisse</p>

  <p class="indentmetin">1. Stres altındayken ya da güçlü duygular içindeyken önemli kararlar almayın.</p>

  <p class="indentmetin">2. Öğretmenseniz çoktan seçmeli sorular sormayın, öğrencilerinizi temel ilkeleri bulmaya teşvik edin.</p>

  <p class="indentmetin">3. Bir dürtüye teslim olduğunuzda, bir dahaki sefere daha kolay teslim olacağınızı unutmayın.</p>

  <p class="indentmetin">4. Sıkıldığınız zamanlarda, özellikle de uçak kullanırken heyecan arayışınızı zapt edin.</p>

  <p class="indentmetin">5. Koşmanın ve az yağlı yoğurdun faydalarının çile çekmeye değip değmediğini en azından bir kez düşünün.</p>

  <div class="clrb"></div>
</body>
</html>
