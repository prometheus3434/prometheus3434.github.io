<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_19">17 aşırı güven</h1>

  <p class="normal1">Aşırı güvenin bir özelliği, geri görüş önyargısıdır. İki şekli bulunmaktadır. Biri, gerçekleşmiş bir olayın kaçınılmaz olduğuna ve baştan öngörüldüğüne inanmak; diğeri de, şayet bir başkasının verdiği bir kararı kabul ettiyseniz, kendi başınıza daha iyi bir karar almış olacağınıza inanmaktır.</p>

  <p class="normal1">Baruch Fischhoff, geri görüş önyargısını göstermek üzere, İsrail’de dâhiyane bir deney yapmıştır. Denekler, İngilizler ile Gurkalar arasında, 1814 yılında Hindistan’da gerçekleşmiş bir savaş gibi tarihi olaylara dair ifadeler okumuşlardır. Okunan ifadelerden bir parça aşağıdadır:</p>

  <p class="indentmetin">[1] Hastings’in Hindistan Genel Valisi olarak göreve gelmesinden birkaç yıl sonra, İngiliz güçleri ciddi savaşlar yaptılar. [2] Bu savaşların ilki Bengal’in kuzey sınırında gerçekleşti ve İngilizler burada Nepalli Gurkalar’ın saldırılarına uğradılar. [3] Toprak pazarlıklarıyla saldırıları durdurmaya yönelik girişimler yapıldı; ancak Gurkalar toprakları İngiliz kontrolüne bırakmaya yanaşmadılar [4] ve Hastings de meseleyi bir kerede kökünden halletmeye karar verdi. [5] Savaş, Kasım 1814’te başladı. [6] Gurkalar yalnızca 12 bin kişilik bir güce sahiplerdi; [7] ancak hepsi, saldırı taktiklerine çok uygun bir alanda mücadele eden cesur savaşçılardı. [8] Daha yaşlı olan İngiliz kumandanlar ise düşmanın doğrudan saldırılarla geri püskürtüldüğü açık alan savaşlarına alışkındılar. [9] Nepal dağlarında düşmanı bulmak bile zordu. [10] Birlikler ve binek hayvanları aşırı sıcak ve soğuklardan bitap düşmüşlerdi. [11] Subaylar, birçok terslikle karşılaştıktan sonra tedbirli olmayı öğrendiler. [12] Bu engellerden sakınabilen tek kumandan Tümgeneral Sir D. Octerlony’ydi. (s. 383-384)</p>

  <div class="clrb"></div>

  <p class="normal1">Bazı deneklere savaşın dört olası sonucu verilmiştir –İngilizler’in zaferi, Gurkalar’ın zaferi, barış anlaşması yapılmaksızın yenişememek, barış anlaşmasıyla birlikte yenişememek. Sonrasında deneklerden, kendilerine sunulan kanıtlar ışığında her bir sonucun olabilirliğini değerlendirmeleri istenmiştir. Bu dört sonucun olasılıklarına dair puanlamalarda pek az fark görülmüş olması şaşırtıcı değildir. İngiliz ve Gurka zaferinin lehinde eşit sayıda ifade bulunduğundan, iki tarafın kazanması da neredeyse aynı şekilde olasıydı; savaşın sonuçsuz kalma olasılığı da aynıydı. Diğer deneklere ise parçanın okunmasının ardından, sadece belirli bir sonucun gerçekleştiği söylenmiştir; yani olası dört sonuçtan biri farklı deneklere gerçek sonuç olarak verilmiştir. Sonra bu deneklerden, ellerindeki bilgileri esas alarak, dört sonucu olabilirliklerine göre puanlamaları istenmiştir. Denekler, sonuçlara dair tahminlerine, önceki denek grubuna kıyasla çok daha fazla güven duymuşlardır. Daha da ilginci, denekler, düşündükleri sonucu destekleyen ifadeleri, diğer kanıtlardan daha ilişkili görerek, görüşlerini haklı çıkarmaya çalışmışlardır. Gurkalar’ın kazandığını söyleyen denekler adamların cesur olduklarının altını çizerken, İngilizler’in kazandığını söyleyenler Gurkalar’ın sayıca az olduklarını vurgulamışlardır. Bu da insanların bir önermeyi destekleme yolunda kanıtları çarpıtmalarına bir diğer örnektir.</p>

  <p class="normal1">Bu tür deneyler farklı malzemelerle birkaç kere tekrarlanmıştır. Örneğin, bilimsel bir deneyden bahsedilmiş ve deneyin sonuçlarını bilen ve bilmeyen iki grup deneğe, en olası sonucun ne olduğu sorulmuştur. Birinci gruptaki, yani sonuçtan haberdar denekler, ikinci gruba kıyasla, söz konusu sonucu çok daha olası bulmuşlardır.</p>

  <p class="normal1">Başka bir araştırmada Fischhoff, güncel olayları, örneğin Nixon’ın Çin ziyaretini kullanmıştır. Olay öncesinde deneklere, olası sonuçlara dair, Başkan Mao ile buluşulup buluşulmayacağı ya da ziyaretin ne kadar başarılı olacağı gibi sorular sorulmuştur. Denekler, hafıza yanılması göstermeye aşırı eğilimlidirler ve ciddi miktarda yanlılık göstererek iyi tahminlerde bulunduklarına inanırlar. Sürekli yanlış hatırlamış ve hangi sonuçların gerçekleşeceğini hangilerinin de gerçekleşmeyeceğini bildiklerini sanmışlardır.</p>

  <p class="normal1">Bu deneyler, kendi muhakeme yeteneklerine duydukları yersiz güven sonucu, insanların, hem geleceği aslında olduğundan çok daha iyi şekilde tahmin ettiklerine inandıklarını, hem de geçmiş olaylara ve önceki görüşlerine ilişkin hafızalarını çarpıttıklarını göstermektedir. Söz konusu araştırmalarda, deneklere gayet net problemler verilmiştir. Örneğin, Hindistan’daki savaşa dair hikâyede, deneklere akıllarında yalnızca birkaç dakika tutacakları derli toplu bir dizi kanıt ve yalnızca az sayıda olası sonuç sunulmuştur. Çeşitli nedenlerden ötürü, gerçek yaşamda geri görüş önyargısına bu deneylerden de çok rastlanır. Günlük yaşamda, gerçekleşen sonuçların olası seçenekleri insanların dikkatini çekmez. Bu nedenle, diğer seçeneklerin dikkate alınmaları pek mümkün değildir ve bu durum, mevcut sonucun tek gerçekleşebilir sonuç olduğuna daha fazla güven duyulmasına yol açar. İkinci bir husus, öngörülmüş olduğu iddia edilen olayların, genellikle uzun zaman önce gerçekleşmiş olmasıdır. İnsanların hafızaları, günlük hayatta, deneylerde olduğundan daha çok yanılma eğilimi gösterir ve yalnızca gerçekleşen sonuçla bağlantılı olayların hatırlanması muhtemeldir. Bu eğilim, 11. Bölüm’de anlatılan konuyla, yani insanların kendi tutumlarıyla uyuşan kanıtları seçici şekilde hatırlıyor olmalarıyla karşılaştırılabilir. Son husus ise, insanların normalde geleceğe dair sistemli tahminlerde bulunmuyor olmalarıdır. Bu nedenle, tahminde bulunmuş olsalardı haklı çıkarlardı, diye düşünmeleri kolaylaşmaktadır.</p>

  <p class="normal1">Dünya karmaşık bir yerdir ve bir işin başarılı olması, borsanın dalgalanması ya da politik olaylar gibi pek çok konuda şans faktörleri esaslı rol oynar. İnsanlar, mevcut bir olayın ne kadar muhtemel olmuş olduğuna dair geriye dönük değerlendirmelerde, şansı hesaba katmayı beceremezler. Tarihçi R. H. Tawney’nin dediği gibi; “Tarihçiler, zafer kazanmış güçleri öne çıkarıp, kaybedenleri geri plana atarak, mevcut düzeni kaçınılmazmış gibi gösterirler.” Gördüğümüz gibi, insanlar, gerçekleşmiş olan şeylere nedensel açıklamalar uydurma konusunda uzmandırlar. Olası nedenlerin çokluğu göz önüne alındığında, nihayetinde kolay bir iştir bu.</p>

  <p class="normal1">Geçmişin çarpıtılmasına ve öngörü yeteneğinin abartılmasına yol açtığından, geri görüşlerin irrasyonel oldukları açıktır, ayrıca tehlikelidirler. Fischhoff’un dediği gibi, “Geçmişi değerlendirirken, çevremizde gelişen olayları yorumlamak ve öngörülerde bulunmak için kullandığımız önerme ve kuralları örtük bir şekilde test ederiz. Geriye dönük değerlendirmelerimizde, geçmişin bizim için taşıdığı ve taşımakta olduğu sürprizleri sistemli bir şekilde hafife alırsak, önermelerimizi çok zayıf testlere sokmuş oluruz ve muhtemelen onları değiştirmek için pek bir neden bulamayız. Böylece, geçmişin ne olduğunu anladığımıza dair hisler, geçmişten bir şeyler öğrenmemizi engelleyebilir.” Yalnızca geçmişten bir şeyler öğrenmemizi engellemekle kalmaz, gelecek hakkında yanlış öngörülerde bulunmamıza ve bu öngörülerden aşırı emin olmamıza da yol açabilir. Bernard Shaw’un dediği gibi; “Tarihten, insanların tarihten asla hiçbir şey öğrenmediğini öğreniyoruz.”</p>

  <p class="ortayazi">* * *</p>

  <p class="normal1">Herkes yanlış kararlar alabilir, dolayısıyla bilhassa önemli kararlar söz konusu olduğunda, insanların yanılma olasılıklarını kestirebilmeleri iyi olur. Ancak aşırı güven eğiliminin ağır bastığı ve insanların, geriye dönük değerlendirmelerde yanıldıkları, deneylerle tekrar tekrar kanıtlanmıştır. İşte iki basit örnek. İngiliz şoförler arasında kısa bir süre önce yapılan bir ankette, katılımcıların yüzde 95’inin kendilerinin ortalama üzeri bir sürücü olduklarını düşündükleri bulunmuştur. Bu nasıl mümkündür? Ankete katılan sürücülerin neredeyse yarısı, kendi sürücülük becerilerini abartmıştır. Benzer şekilde, çoğu kişi, ortalamadan uzun yaşamalarının muhtemel olduğunu düşünmektedir.</p>

  <p class="normal1">Bir deneyde, deneklere çeşitli görevler verilmiştir ve görevlerden biri de, bazı sözcükleri telaffuz etmeleri ve telaffuzlarının doğruluğundan ne kadar emin olduklarını puanlamalarıdır. Denekler, telaffuzlarından yüzde 100 emin oldukları durumların yalnızca yüzde 80’inde sözcüğü doğru söylemişlerdir. Hong Kong’da yapılan başka bir araştırmada, Asyalı deneklere, “Yeni Zelanda’nın başkenti neresidir? Auckland mı Wellington mı?” gibi sorular sorulmuştur. Yalnızca iki seçenek bulunduğundan, denekler yanıtı kafadan atsalar bile, yüzde 50 başarılı olabilirler. Ancak doğruluk oranı, şansın biraz üstünde (yüzde 65) çıkmasına rağmen, haklılıklarından yüzde 100 emin olmuşlardır. Aynı test İngiliz deneklere de uygulanmıştır. Onlar Asyalılar’dan biraz daha tedbirli çıkmışlardır; ancak yanıtlarının doğruluğuna dair tahminleri, yine aşırı güven olgusunu gözler önüne sermiştir: yüzde 78 oranında doğru yanıt verilen sorularda, denekler haklılıklarından yüzde 100 emin olmuşlardır. Bu aşırı güven, yalnızca kendini beğenmişlikten kaynaklanmamaktadır; zira başka bir araştırmada denekler, haklı çıkma olasılıklarının daha yüksek olduğunu düşünen deneyciyle bahse girmeyi kabul etmişlerdir. Haklı olma ihtimallerini doğru tahmin ettikleri takdirde para kazanacaklardı, ancak kaybetmişlerdir.</p>

  <p class="normal1">İlginç başka bir araştırmada, klinik psikologlara ve öğrencilere ergenlik sorunlarından dolayı tedavi görmüş gerçek bir hastanın altı sayfalık tarihçesi verilmiştir. Hikâye dört aşamada sunulmuştur –hastanın kısa bir tarifi, sonrasında çocukluğuna dair hikâyeler, öğrencilik yılları, ordu hizmeti ve sonraki kariyeri. Her aşamanın ardından, deneklere hastaya dair yirmi beş ifade grubu verilmiştir; her grupta, içlerinden yalnızca biri doğru olan beş farklı ifade bulunmaktadır. Dört aşamada da aynı ifadeler kullanılmıştır. Her aşamanın ardından, deneklerin, beş ifadeden hangisinin doğru olma ihtimalinin en fazla olduğuna karar vermeleri gerekmiştir. Denekler, yirmi beş gruptan yalnızca yedi tanesinde doğru ifadeyi bilerek çok kötü performans göstermişlerdir (sırf tesadüfle beş tanesini doğru bilebilirlerdi). Önemli nokta, aldıkları ek bilgilerin ardından da deneklerin performanslarının iyileşmemiş olmasıdır. Aksine, daha fazla bilgi aldıkça, doğru olduklarına duydukları güven gitgide artmıştır. Ek bilgilerin yardımı dokunmamıştır, oysa belli ki, denekler bilgilerin faydalı olduğunu sanmışlardır. Buradan, çok fazla bilginin tehlikeli olduğu sonucuna varılabilir –doğruluğu artırmayabilir, ancak (daha sonra ele alacağım bir olguya) hatalı güvene yol açar.</p>

  <p class="normal1">Konuya ilişkin araştırmaların çoğunda, insanların, fikirlerinin doğruluğuna aşırı güven duydukları bulunmuş olsa da, iki istisna bulunmaktadır. Hem kolay hem de zor sorular sorulduğunda, deneklerin, zor olanların kaçını doğru yanıtladıklarına dair tahminleri bazen düşük olmuştur. Soruların yüzde 30’unu doğru yanıtladıkları halde, bu tür sorularda asla doğru yanıt veremedikleri yönünde tahminlerde bulunmuşlardır. Aslında bu da bir aşırı güven bir örneğidir. Denekler, zor sorulara yanlış yanıt vermelerinin muhtemel olduğuna inanmış ve bu inancı güvenle muhafaza etmişlerdir. Böylece doğru yanıt verme yeteneklerine az değer biçmişlerdir. Ayrıca çok kolay gelen diğer sorulara kıyasla, zor soruları olduklarından daha zor sanmış olabilirler. Bu tür örneklere rağmen, aşırı güven kural, az güven ise istisnadır.</p>

  <p class="normal1">Gerçek yaşamdan bazı örnekler düşünün. Doktorların, mühendislerin, finans danışmanlarının ve başka mesleklerden pek çok kişinin kararlarına yersiz derecede güven duydukları malumdur. Bu tür bir aşırı güven duygusunun tehlikeleri açıktır. Yapılmaması gereken, ancak doktorun başarılı olacağından şüphe duymadığı bir ameliyat yüzünden hasta ölebilir. Finans danışmanları genellikle piyasadan ciddi şekilde daha kötü performans gösterirler; borsada bir hisse tutturup onu almayı sürdürürseniz, sırf sözde uzmanlıklarından dolayı danışmanlara ödeyeceğiniz inanılmaz yüksek komisyonlardan tasarruf edeceğiniz için bile daha kârlı çıkabilirsiniz. Çoğu finans danışmanı da durumun farkındadır, ancak sorsanız, bir aşırı güven örneği göstererek, kendilerinin istisna olduklarını iddia edebilirler. İnşaat ve savunma endüstrileri, bir projeyi tamamlamak için gereken zaman ve masrafları sürekli eksik hesaplamaktadırlar. Projenin aslında gerekenden kısa sürede biteceğini düşünmenin ya da öne sürmenin tek nedeni ihaleyi almak olamaz, zira gecikmelerin ağır cezaları olan durumlarda bile görülmektedir. Kahneman ve Tversky, bu yanlış hesapların, önceki, benzer projelerle karşılaştırma yapmadan yalnızca eldeki projeye bakmaktan kaynaklandığını öne sürmektedir. Aslında proje sahipleri aksilik payını hesaba katabilirler; ancak grev, alışılmadık derecede kötü hava, diğer firmalardan malzemeleri zamanında alamama gibi durumlarla karşılaşma olasılıklarını sistemli şekilde değerlendirmezler. Benzer projelere bir bakmak, beklenmedik bir tersliğin ne tür etkiler doğuracağına dair gözlerini açabilir. Tekil olayların olasılıklarını doğru değerlendirebilseler de, önceki bölümde gördüğümüz gibi, birleşik olasılıkları azımsama eğilimindedirler. Son olarak, kişinin, kararına yersiz şekilde güvenmesine dair en irrasyonel örneklerden biri, sonraki sayfalarda daha ayrıntılı şekilde değineceğimiz, mülakat yapmanın yararlı bir seçme işlemi olduğuna duyulan yaygın inançtır.</p>

  <p class="normal1">İnsanların, yalnızca kararlarına değil, olayları kontrol etme yeteneklerine de aşırı güven duydukları tekrar tekrar görülmüştür. Denek, iki düğmeye basıyor ve her seferinde puan alıp almadığına dair bir ışık yanıyorsa, birkaç kez bastıktan sonra, aslında ışık, iki düğmeden hangisine basıldığından bağımsız şekilde rastgele yanıyor olsa bile, “puan” ışığının belirmesi üzerinde bir miktar kontrol sahibi olduğuna inanmaya başlar. Bu “kontrol yanılsaması”nın ne kadar sık gerçekleştiği çeşitli kumar örnekleriyle gösterilebilir. Las Vegas’ta krupiyeler kötü giden birkaç oyunun ardından işten atılmaktadırlar. Aslında pek çok krupiye, rulette topun hangi sayıya geleceğini atma biçimiyle etkileyebildiğini düşünmektedir ve çoğu zaman oyuncular da bu yanlış inancı paylaşırlar. Zar oyunları oynayan pek çok kişinin, fark yaratmıyor olsa da, düşük zar beklediklerinde yavaş, yüksek zar beklediklerinde ise hızlı zar attıkları bilinmektedir. Daha da ilginci, deneklerin, zar atılmadan önce girilen bahislere, zar atıldıktan sonrakilere kıyasla daha çok para yatırmaya meyilli olmalarıdır. Belki de zarı kendileri atmıyor olsalar bile, sonucu etkileyebileceklerini düşünmüşlerdir.</p>

  <p class="normal1">Aşırı güvenin temel nedeni, karşı kanıtlar ışığında hatalı bir inancı sürdürmekle neredeyse aynıdır. İlk neden, insanların kendi hükümlerine olan inançlarını azaltacak kanıtlar arayamamalarıdır. Bu olguyu kanıtlayan bir deneyde, deneklere bir soru sorulmuş, ardından önce verdikleri yanıtın neden yanlış olabileceğini anlatmaları istenmiştir; ilk verdikleri yanıttan ne kadar emin oldukları ise daha sonra sorulmuştur. Karşı kanıt aramalarını sağlamak, deneklerin aşırı güvenlerini tamamen ortadan kaldırmadıysa da azaltmıştır. İkinci neden, her zaman olmasa da, çoğu durumda, farklı bir karar verildiğinde sonuçların nasıl çıkacağını bilmenin imkânsız olmasıdır. Bir iş için belirli bir adayı seçerseniz, başka bir adayın daha iyi iş çıkarıp çıkarmayacağını bilmenize imkân yoktur. Seçilen aday epey iyi iş çıkarıyorsa, iyi bir seçim yaptığınızı düşünmeniz muhtemeldir; bu da, tabii bu tür kararlar alma konusundaki yeteneğinize güveninizi artıracaktır. Üçüncü neden, gördüğümüz gibi, hem anıların hem de yeni kanıtların görüş ve kararlara uyacak şekilde çarpıtılmalarıdır: bu durumun da aşırı güvene yol açması kaçınılmazdır. Dördüncü neden, insanların, kararlarının neden doğru olduğuna dair hikâyeler oluşturmalarıdır. Bu durum, Nisbett ve Ross’un işaret ettiği gibi, kanıtın hikâyeye uyacak şekilde çarpıtılması ve böylece açıklayıcı hikâyeyi destekler hale gelmesi şeklinde bir kısırdöngüye dönüşebilir. Bulunabilirlik hatası da bu hikâyeleri etkileyebilir. Belirli şekilde düşünen biri, muhtemelen o düşünce tarzına en yakın şeyleri hatırlayacaktır; hatırlananlar, kişinin düşüncelerini doğrulayabilir ve aşırı güvene yol açabilir. Düşüncelerimizi destekleyen açıklamalar oluşturma konusunda inanılmaz rahat davranır ve seçenekleri dikkatlice incelemek yerine açıklamalarımıza fazlaca inanırız. Ancak bu durum, 11. Bölüm’de görmüş olduğumuz gibi, yalnızca özsaygıyla açıklanamaz. Kontrol yanılsamasında bu tür etkenlerin payı olabilir, ancak yanılsamalı korelasyonun da etkisi vardır. Rulette topu atan krupiye, topun istenen yere (pozitif olay) gittiği örnekleri fark eder, ancak topun başka yerlere gittiği seferleri gözden kaçırır.</p>

  <p class="indentmetin">Kıssadan Hisse</p>

  <p class="indentmetin">1. Geçmişten hareketle bugünü öngörebilmiş olduğunu iddia eden kimseye güvenmeyin.</p>

  <p class="indentmetin">2. Geleceği öngörebildiğini iddia eden borsacılardan (ya da herkesten) sakının.</p>

  <p class="indentmetin">3. Hayal kırıklığını önlemek için, aşırı güven duygunuzu kontrol altında tutmaya çalışın. Görüşlerinizin aksi yönündeki kanıt ya da savları düşünün.</p>

  <p class="indentmetin">4. Para kaybeden bir kumarhane sahibiyseniz, krupiyeyi kovmayın; onun bir hatası yoktur.</p>

  <div class="clrb"></div>
</body>
</html>
