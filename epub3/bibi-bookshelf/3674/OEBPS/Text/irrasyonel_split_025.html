<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_23">21 yarar</h1>

  <p class="normal1">Önceki bölüm, hiçbiri kesin bir tahmin doğurmayan belirli sayıda öngörücü bulunduğunda, (neredeyse her zaman) mümkün olan en iyi tahmini veren matematiksel bir prosedür olduğunu göstermiştir. Bu, insanların sezgisel tahminlerinin rasyonel olup olmadığını değerlendirmek için bir standart oluşturmaktadır. İkinci bir model ise, amaçlarına en iyi şekilde ulaşmak için insanların nasıl davranmaları gerektiğini belirlemektedir ve “yarar kuramı” adıyla bilinir.</p>

  <p class="normal1">16. Bölüm’ün başında, bir tahminin beklenen değerinin nasıl hesaplanacağını görmüştük: mümkün her sonucun maddi değerini gerçekleşme olasılığı ile çarptıktan sonra çıkan rakamları toplarsınız. Böylece beklenen değeri bulursunuz ve tek istediğiniz maddi kazançlarınızı en yüksek seviyeye çıkarmaksa, daima değerin en yüksek olduğu bahsi seçmeniz gerekir. Teorik açıdan, yaşamdaki tüm kararlar, mümkün sonuçların her birine maddi bir karşılık verip beklenen değerlerini hesaplayarak ve getirisi en yüksek olan seçilerek alınabilir. Ancak burada bir engelle karşılaşırız. Bin çift ayakkabı sahibi olmanın bir çift ayakkabı sahibi olmaktan bin kat daha faydalı olmaması gibi, 10 milyon pound da 1 milyondan on kat daha fazla istenir değildir. Pek çok kişi için 1 milyon pound, neredeyse tüm ya da en önemli ihtiyaçları karşılamak için yeterlidir. Arzuları tatmin etme açısından, fazladan her bir milyon, ilk bir milyona göre çok daha az önemlidir. O halde, belirli bir miktar paranın birine ne ifade ettiği (yararı) kişinin ne kadar para sahibi olduğuna bağlıdır. Para miktarının artmasıyla azalan yarar “marjinal yarar” olarak bilinmektedir ve kademeli vergilendirmeyi haklı göstermektedir. Kazancının küçük bir yüzdesini vergi olarak vermek, yoksul birine, daha büyük bir yüzde ödeyen zengin kişiden fazla dokunabilir.</p>

  <p class="normal1">Örnek olarak aşağıdaki iki bahsi inceleyin.</p>

  <p class="indentmetin">Seçenek A: 0,2 olasılıkla 10 milyon pound</p>

  <p class="indentmetin">Seçenek B: 0,8 olasılıkla 1 milyon pound</p>

  <div class="clrb"></div>

  <p class="normal1">İlk seçeneğin beklenen değeri 2 milyon, ikincisininki de 800 bin pounddur; öyleyse ilk bahsin beklenen maddi değeri, ikincininkinden çok daha yüksektir. Ancak neredeyse herkes ikinciyi seçer ve böyle yapmaları rasyoneldir; zira arzularını tatmin etmek bakımından, 10 milyon pound 1 milyonun on katı değerinde değildir. Yarar kuramı, bu sorunu, farklı sonuçların (yararlarının) arzulanabilirliği için rastgele bir sayı kullanarak aşmaktadır. Yararlılık açısından 10 milyon pound, 1 milyondan yalnızca iki kat daha fazla arzulanır olabilir; dolayısıyla rastgele bir şekilde 10 milyona 20, 1 milyona da 10 yararlılık değeri verilir. O zaman ilk seçeneğin beklenen yararı 4 (20 x 0,2), ikinci seçeneğinki de 8 (10 x 0,8) olur. Yarar açısından insanlar ikinci seçenekte karar kılmalıdırlar ve çoğu da öyle yapar.</p>

  <p class="normal1">Yarar kuramı, amaçlara mümkün en yüksek seviyede nasıl ulaşılabileceğini belirtir; bu tür bir istek taşıyan kişi ya da kuruluşlar, bu kuramın ilkelerini izlemelidir. Önce ilkelerden bahsedecek, ardından sınırlarını tartışacağız. Yarar kuramını basitçe anlatmak imkânsız olduğundan, sıradaki iki sayfa biraz güç gelebilir, ancak sonrasında kolaylaşacaktır. Dört tanımla başlamak faydalı olacaktır. Tanımlara sonra tekrar dönebilirsiniz.</p>

  <p class="indentmetin">Seçenek Bir kişi ya da kuruluş için mümkün çeşitli hareket tarzlarından biri.</p>

  <p class="indentmetin">Sonuç Bir seçenekte karar kılmanın mümkün sonuçlarından biri.</p>

  <p class="indentmetin">Yarar Bir seçeneğin mümkün bir sonucunun bir kişiiçin arzu edilirliğini (ya da arzu edilmezliğini)temsil eden bir sayı.</p>

  <p class="indentmetin">Beklenen Yarar Bir hareketin mümkün tüm sonuçlarının getireceği yararların gerçekleşme olasılıklarıyla çarpımlarının toplamı.</p>

  <div class="clrb"></div>

  <p class="normal1">Yarar kuramı, bir bahsin beklenen değerini hesaplama işlemiyle benzerlik taşır; ancak paranın yerine bu defa yararlar konur. Uygulama aşağıdaki adımları içermektedir:</p>

  <p class="indentmetin">1. Adım Her seçeneğin mümkün sonuçlarını sıralayın.</p>

  <p class="indentmetin">2. Adım Karar vermeye çalışan kişi, her sonuca kendisiiçin ne kadar arzu edilir (ya da edilmez) olduğunu temsil eden bir sayı (bir yarar) verir.</p>

  <p class="indentmetin">3. Adım Tüm sonuçların gerçekleşeceği kesin olmadığından, her birinin yararı gerçekleşme olasılığı ile çarpılarak sonucun “beklenen yarar”ı bulunur.</p>

  <p class="indentmetin">4. Adım Her seçeneğin sonuçlarının beklenen yararları toplanarak, seçeneğin beklenen yararı bulunur.</p>

  <p class="indentmetin">5. Adım Tüm seçeneklerin beklenen yararları karşılaştırılır ve beklenen yararı en yüksek olan seçenekte karar kılınır.</p>

  <div class="clrb"></div>

  <p class="normal1">Karar vermeye çalışan kişinin verdiği yararlar rastgele sayılardır, ancak tutarlı olmaları gerekir. Bir sonuç diğerinin iki katı arzu edilir bulunuyorsa, ona 30 ve 60 ya da 300 ve 600 değerleri verilebilir. Kolaylık adına, genellikle nötr (ne arzu edilir ne de arzu edilmez) bir sonucun sıfır değeriyle temsil edilmesi istenir. Sonrasında maliyetlere (kayıplar) negatif, getirilere (kazançlar) ise pozitif yararlar verilecektir. Değerlerin yalnızca tahmini mutluluğu temsil etmiyor olduklarına dikkat edin; mümkün sonuçların kişilerin amaçlarıyla ne ölçüde uyuştuğuna dayanmaktadırlar ve kişi, zarar görme pahasına da olsa, birine fayda sağlamayı amaçlayabilir. Bir kararın genellikle pek çok sonucu olduğundan, nihai değeri anlayabilmek için tüm sonuçların değerlerinin toplanıp çıkarılabilmesi gerekir. Bir oyun izlemeye +40, bilet fiyatına -20, tiyatroya gitme sıkıntısına -10 ve oraya ulaşmak için akşam yemeğimi kısa kesmeye -10 yarar veriyorsam, sonuç sıfırdır: gidip gitmemek konusunda bir tercihim yoktur. Görmüş olduğumuz gibi, çoğu sonuç belirsiz çıkar; gerçekleşme olasılığı 1,0’dan düşüktür. Hesaplamak için her sonucun yararını gerçekleşme olasılığıyla çarpmamız, sonra da her seçenek için, mümkün tüm sonuçların beklenen yararlarını toplamamız gerekir.</p>

  <p class="normal1">İşte, yarar kuramının kullanılabileceği ve pek çok kadının karşılaştığı güç, ancak önemli bir karara (Baron’dan alınmış) bir örnek. Kırk beş yaşındaki bir kadın hamiledir ve çocuk doğurmak istemektedir; öte yandan, yaşından dolayı down sendromundan endişelidir. Bebeğin down sendromlu olup olmadığını belirlemek için, amniyosentez yapılabilir; sonuç pozitifse kürtaj olabilir ve böylece down sendromlu bir çocuk doğurmaz. Maalesef bu testin yaklaşık yüzde 1 düşük riski vardır ve risk gerçekleştiği takdirde, kadın, normal bir çocuk doğurma şansını kaybedecektir. Çocuğun down sendromlu olmasına dair yaklaşık olasılık da bilinmemektedir. Kadın ne yapmalıdır? Rasyonel bir karar vermek için, mümkün dört sonucun yararlarının değerlendirilmesi gerekir: down sendromlu bir çocuk (yalnızca test yapılmazsa olabilir); normal bir çocuk (test yapılsa da yapılmasa da olabilir, ancak düşük riskinden dolayı test, olasılığı düşürür); test yüzünden düşük yapmak; test pozitifse kürtaj olmak. İki seçeneğin (amniyosentez yaptırmak ya da yaptırmamak) tüm sonuçlarının yararları ile olasılıkları çarpılmalı ve sonuçlar toplanmalı, daha yüksek bir toplam veren sonuç seçilmelidir.</p>

  <p class="normal1">Yarar kuramının, heybetli bir isimle “çoklu nitelik yarar kuramı” olarak bilinen bir versiyonu daha vardır. Bu kuramda her sonuç bağımsız niteliklere ayrılmıştır. Örneğin, hangi arabayı alacağınızı merak ediyorsanız, karşılayabileceğiniz ücretteki pek çok arabayı gözden geçirirsiniz. Sonra ilgilendiğiniz niteliklerin bir listesini yapar ve her birine sizin için ne kadar önemli olduğunu temsil eden bir ağırlık verirsiniz. Listeniz şöyle başlayabilir: güvenilirlik (0,7); hızlanma (0,4); rahatlık (0,6); yol tutuşu (0,7) vs. Sonra her arabanın her özelliğine diyelim 1 ile 100 arasında bir puan verir ve bunları özelliklerin ağırlıklarıyla çarparsınız. Çarpımları toplayarak her arabanın toplam puanını hesaplar ve en yüksek puana sahip arabayı alırsınız. Böylece araba seçerken rasyonel bir yöntem kullanmış olursunuz; ancak size epey zamana mal olur ve pek çok kişisel kararda olduğu gibi, mümkün kazancın bu zahmete değmeyeceğini düşünebilirsiniz. Ancak sizi, sırf satıcıların yağcılığından ya da renk gibi belirgin bir özelliğinden dolayı araba almaktan koruyacağını unutmayın. Bu yarar hesaplama yöntemini kullanmak için, her niteliğin diğerlerinden bağımsız olması, yani hiçbir niteliğin size getirdiği yararın diğer niteliklerin yararına bağlı olmaması gerekir. Neden böyle olması gerektiğini anlamak için bir akşam yemeğinin üç niteliği olduğunu düşünün: başlangıç, ara sıcaklar ve ana yemek. Üç aşamada sunulacak her yemeğe bir sayı verirsiniz, ancak balık sevdiğiniz için sonunda ortaya somon füme, kalkan ve kızarmış ekmeğe sürülmüş ançüezden oluşan bir menü çıkabilir. Pek az kişi bu sonucu tatmin edici bulacaktır. Bir aşamada sunulan yemeğin yararı diğer iki aşamada neler olduğuna bağlıdır. Yemeğin üç niteliği birbirinden bağımsız değildir, dolayısıyla çoklu nitelik yarar kuramı yanlış sonuç verir.</p>

  <p class="normal1">Yarar kuramının pratik açıdan iki sınırı vardır. İlk olarak, insanların tercihlerini doğru tahmin etmelerini ve sonuçlara tutarlı yarar değerleri vermelerini sağlamak çok zordur. İnsanların yararla ilgili kararlarında tutarlı olmalarını sağlamaya yönelik çeşitli kurnazlıklar bulunur. Örneğin, biri A sonucunun B sonucundan iki kat yarar getirdiğini ve C sonucu ile B sonucunun yararının da eşit olduğunu düşünüyorsa, o halde –tutarlı olmak adına– A ile C’yi karşılaştırırken A’nın, C’nin değerinin iki katı olduğuna inanması gerekir. İnsanların, sonuçları arzu edilirlikleri açısından tutarlı şekilde değerlendirememelerinden ötürü, günlük yaşamda alınan kararların istikrarsız olacağı akılda tutulmalıdır; onları böyle açıkça değerlendirmeler yapmaya zorlamak, en iyi seçenekte karar kılmalarına yardımcı olur. İkincisi, bırakın olasılıkları değerlendirmeyi, yarar kuramı, bir kararın mümkün sonuçlarını nasıl sıralayacağımızı bile söylemez; ancak sezgisel kararlar da aynı sınırlara tabidirler – öngörülmeyen bir sonucu hesaba katamayız. İşlemlerde kullanılan rakamlar tam doğru olmasalar da, yarar kuramının, rakamları bir araya getirmede insan düşüncesinin genel bir özelliği sayılan rastgeleliğe kıyasla daha faydalı olması muhtemeldir. Kişisel kararlar konusunda neredeyse kimse yarar kuramına başvurmuyor olsa da, rasyonel karar alma konusunda bir standart oluşturmaktadır; kullanılması, mevcut bilgileriniz dahilinde, arzularınızın en yüksek şekilde gerçekleşmesini sağlar.</p>

  <p class="normal1">Yarar kuramına başvurmanın, irrasyonelliklerin üstesinden gelmede insanlara yardımcı olduğu ve bilhassa onları, görüşlerinin aksi yönündeki kanıtları hesaba katmaya zorlayabileceği bulunmuştur. Bu konudaki bir araştırma, California’da gerçekleştirilmiştir. Bu eyalette, deniz kenarındaki arazilere bina yapılması izni California Sahil Kurulları tarafından verilmektedir. Bu kurullarda, inşaatçılar, çevreciler ve eyalet planlamacıları gibi farklı kişiler bulunmaktadır. Tahmin edilebileceği gibi, başvurular konusunda uzlaşmaya varmak genellikle güçtür. Çoğu zaman her vaka için çok vakit harcanır. Her başvuru için, o kadar çok olgu ve istatistik toplanır ki, bir kişinin hepsini birden değerlendirmesi mümkün değildir. Sıradaki araştırmayı yapmış olan Peter Gardiner ve Ward Edwards, kararların genellikle özelliklere göre değil, şans ya da hileyle alındığını öne sürmüştür. Örneğin, toplantının ilerleyen saatlerinde tartışılan bir başvurunun, zaman kazanmak üzere hızla kabul edilmesi daha muhtemeldir; bazı başvurular ise, lehte ya da aleyhte bir iki üyenin mevcut olmamasından dolayı kabul edilir.</p>

  <p class="normal1">Sezgisel tahminler ile çoklu nitelik yarar kuramının sonuçlarını karşılaştırmak için, sahil planlama konusuyla ilgilenen on dört kişiye tüm işlemlere dair puanlamalar verilmiştir. Yarar kuramını kullanmak için, projelerin mümkün değerleri, metrekare, deniz seviyesine uzaklık gibi sekiz ayrı niteliğe ayrılmıştır. Bu puanlara dayanarak ve 0’dan 100’e rakamlar kullanarak, projelerin her birinin tüm nitelikler açısından ne kadar iyi olduğuna dair tahminlerde bulunmuşlardır. Bu değerler, ham puanlara basit şekilde karşılık gelmemiştir. Örneğin, bir deneğin nüfus yoğunluğuna verdiği yarar değeri, sıfır yoğunlukta 100’den, akr [yaklaşık 4 metrekare] başına 20 konut birimi için 40’a keskin düşüş göstermiş ve ardından da 200 birimde inanılmaz bir biçimde sıfır yarara inmiştir. Başka bir deyişle, konut birimi sayısındaki küçük artışı, çok konut yokken daha avantajlı, çok konut söz konusuyken ise daha az avantajlı bulmuştur. Son olarak, tüm projeler için, tüm deneklerin her niteliğe verdikleri yarar değeri, öncesinde verilen ağırlıklarla çarpılmış ve çıkan sekiz rakam toplanarak, projelerin toplam yarar değerleri bulunmuştur.</p>

  <p class="normal1">Projenin değerine dair sezgisel değerlendirmelerde, genelde bina yapımını destekleyenler ile buna karşı çıkan çevreciler arasında pek uyuşma sağlanamamıştır; ancak çoklu nitelik yarar kuramını kullanmaya zorlandıklarında, iki grubun sonuçları çok benzer çıkmıştır. Çevreciler, genellikle destekleyenlere kıyasla, biraz daha düşük arzu edilirlik puanı vermiş olsalar da, projelerin sıralaması iki grupta tamamen aynı olmuştur. Yarar kuramının kullanılması, iki grubun da genel görüşlerine karşı olan ve sezgisel kararlarında göz ardı ettikleri etkenlere dikkat etmelerini sağlamıştır. O halde çoklu nitelik yarar kuramı, tartışmaları ve kurullarda harcanan vakitleri büyük ölçüde azaltabilir. Tek koşul, değerlendirilecek boyutların ne olduğu konusunda uzlaşılmasıdır; ancak her üye bir boyutu (sıfır ağırlık vererek) göz ardı etmekte özgür olduğundan, bu da büyük bir sorun olmayacaktır.</p>

  <p class="normal1">Yarar kuramının değerini gösteren ikinci bir uygulama, Denver polisinin kullandığı mermilerle ilgilidir. Geleneksel mermilerin “durdurma gücü”nden yoksun olduğu fark edilmiştir –olası karşılık ateşini engellemeyi başaramamaktadır. Polis, durdurma gücünü artırmak ve üçüncü şahısların yaralanmasını engellemek üzere, kurşunları, başka bir kurşunla değiştirmek istemiştir. Amerikan Yurttaş Hakları Birliği, bir dom dom kurşunundan farkı olmadığı ve ağır yaralanmalara neden olabileceği gerekçesiyle, yeni kurşuna karşı çıkmıştır. İki psikolog yarar kuramının kullanılmasını öne sürene dek, açmazda kalınmıştır. Kurşunların farklılaştığı üç kritik boyut bulunuyordu: durdurma gücü, hedefte ağır yaralanma riski, üçüncü şahıslarda yaralanma riski. Taraflar boyutların görece önemleri konusunda uzlaşmaya varamadılar, bu nedenle psikologlar hepsine eşit ağırlık verdi. Sonrasında hangi kurşunun üç boyut açısından da eşit derecede etkili olduğunu balistik uzmanlarına sordular (diğer kurşunlar elbette yalnızca bir açıdan daha etkili olabilirdi). Sonuç olarak, hem polisi hem de Yurttaş Hakları Birliği’ni tatmin edecek bir kurşun seçilmiştir.</p>

  <p class="normal1">Tıp alanı ile zaman ve harekete ilişkin araştırmalarda da yarar kuramının faydalarını belirgin şekilde gösteren bazı örneklere rastlanmaktadır. Bir örnek, böbreklerdeki büyümeyle ilgilidir. Röntgen çekildiği takdirde, böbrekte kist ya da tümör olup olmadığı anlaşılabilir, ancak radyolog sorunun hangisi olduğundan nadiren emindir; kesinleştirmek için aspirasyon ya da arteriyografi yapmak gerekir. İlk işlem, kitlenin bir kist olup olmadığını, ikincisi de tümör olup olmadığını belirleyebilir. Fakat birinde negatif sonuç çıkması öteki seçeneğin doğru olduğunu göstermez; zira anormalliğin nedeni başka olabilir. Aspirasyon, kitlede sıvı olup olmadığını anlamak için böbreğe dışarıdan bir iğne sokulmasını içeren görece zararsız bir işlemdir. Öte yandan, bacak arterinden böbreğe bir tüp sokulmasından dolayı arteriyografi sevimsiz bir işlemdir; hastanede en az iki gün yatmayı gerektirir ve kan pıhtılaşmasına yol açma riski vardır. Bir hastanede, radyoloğun, tümör olasılığının 0,5’in üstünde olduğunu sandığı tüm durumlarda arteriyografi yaptırdığı bulunmuştur. Ancak, arteriyografinin aspirasyondan en az on kat daha tatsız bir işlem olduğu konusunda hem hastalar hem de doktorlar hemfikirdirler. Arteriyografinin yararsızlığı (negatif yararı) aspirasyondan on kat daha fazlaysa, tümör olasılığı ancak 10/11 olduğu zaman beklenen yararları aynı olacaktır. O halde arteriyografi, radyoloğun tümör bulunmasına dair tahmini bu oranın üstündeyse yapılmalıdır. Başka türlü ifade edecek olursak, on aspirasyon uygulamasının yarar değeri bir arteriyografiye denktir; dolayısıyla bir kistin bulunma olasılığı 1/11’den büyükse önce aspirasyon yapılmalıdır. Bu hesaplama kullanılırsa, pek çok hasta can sıkıcı arteriyografilerden kurtulur.</p>

  <p class="normal1">Geçtiğimiz bölümde, insan sezgisine karşı test edildiğinde, çoklu regresyon analizinin asla daha kötü sonuç vermediğini ve çoğu zaman daha iyi olduğunu görmüştük. Çoğu vakada, yarar kuramı için benzer testler, iki nedenden ötürü bulunmamaktadır. İlk olarak, karar, kuram büyük ölçekli bir projede kullanılarak alındıysa, tüm kararlar insan sezgisiyle alınsaydı proje nasıl ilerlelerdi sorusuna kesin bir yanıt veremeyiz. İkincisi, tüm büyük projelerin farklı olmasıdır; o yüzden de farklı projelerde yarar kuramının sezgiye karşı başarısını karşılaştıramayız. O halde, yarar kuramına başvurmanın, insanların büyük uyuşmazlık içinde olduğu konularda ciddi uzlaşma sağlayabileceğine dair kanıtlar bulunmasına rağmen –“önce arteriyografi mi aspirasyon mı yapmalı” benzeri kararlar gibi, belirli olasılıklara sahip birkaç net olarak tanımlanmış sonuca sahip sorunlar dışında– bu kuram kullanılarak sezgiden daha iyi kararlar alındığına ilişkin daha az deneysel kanıt vardır. Yine de yarar kuramı, önemli bir karar almanın en iyi yolu olsa gerek. Kitabımızda bahsi geçen pek çok hatayı bertaraf eder ya da en aza indirir ve hem sonuçların olasılığını hem de arzu edilirliklerini hesaba katarak, uzun vadede amaçların gerçekleştirilmesini en yüksek seviyeye çıkarır. Yarar kuramının uygulanması hayli karmaşıktır ve çoğu kişisel kararda, yararlı olmak yolunda fazla zamana mal olmaktadır. Ancak bütünüyle kullanılmasa bile, bir kararın mümkün tüm sonuçlarını yazmak, olasılıklarını hesaba katmak ve arzu edilirliklerini değerlendirmek, insanların daha rasyonel kararlar almalarına yardımcı olacaktır.</p>

  <p class="normal1">Ancak yarar kuramının, şimdiye dek değindiklerimizden daha temel bazı kısıtlamaları bulunmaktadır. Kişi ne istediği konusunda yanılıyor olamaz belki, ancak ona ulaşınca daha mutlu olacağına inanarak yanılıyor olabilir. Bernard Shaw’un dediği gibi; “Yaşamda iki trajedi vardır. Biri kalbinizin arzuladığına ulaşamamak, diğeri de ulaşmaktır.” Pek çok kişinin yaşamı, büyük ikramiyeler ya da loto kazanarak mahvolmuştur; insanlar göz önünde olmaya ve büyük miktarda para sahibi olmaya alışamazlar. Terfinin de çoğu zaman stres ve mutsuzluk getirdiği kanıtlanmıştır. Evliliğin, her zaman eşlerin can attıkları bir aile saadetine yol açmadığı da açıktır. Ne yarar kuramı ne de başka bir düşünce yöntemi, insanların, ne kadar yürekten dilemiş olsalar da, yeni bir durumda neler hissedeceklerini nadiren tam olarak biliyor olmaları gerçeğini hesaba katamaz. Bir diğer sorun da, kişinin ne istediğini bilmiyor olabilmesidir; o yüzden de rasyonel kararlar alamaz –elbette ne istemediğini biliyorsa başka, o zaman istemediği şeylerden sakınmaya odaklanabilir.</p>

  <p class="normal1">Bir diğer husus da, yararı en yüksek seviyeye çıkarmanın tek rasyonel amaç olmamasıdır. Onun yerine insan güvenli bir seçeneği değerlendirebilir, yani en fazla faydaya sahip olanlardan birini dışarıda bırakarak korkunç bir şey olma ihtimalinin önüne geçer. Bahse girme konusunda bu stratejinin işlemekte olduğunu görmüştük –insanlar genellikle, küçük ve güvenli bir kazancı, beklenen değeri daha yüksek olsa bile, büyük ve belirsiz bir kazanca tercih ederler. Bir şirket, çok yüksek kâr etme olasılığından vazgeçme pahasına da olsa, iflas etmemeyi garantiye alan bir stratejiye başvurabilir. Ya da biri büyük bir gelişim imkânından vazgeçip, hiç gelişmeme riski yerine, durumunu biraz iyileştirmeyi amaçlayabilir. Genel amaç yeterince netse, kullanılabilecek kuralcı matematiksel modeller (“karar kuramı”nın çeşitlemeleri) vardır (yarar ve olasılıklar biliniyorsa). Ancak gerçek yaşamda insanların genel amaçları muhtemelen karmaşıktır; bir kerede yararı en yüksek seviyeye çıkarmayı, felaket bir kayba uğramamak için ne pahasına olursa olsun temkinli davranmayı ve en azından biraz ilerlemeyi garantiye almak isterler. Tüm genel amaçlarını açıkça düşünmedilerse, pek çok durumda rasyonel davranmaları olanaksızdır. Ancak tüm bu amaçlara kafa tutacak şekillerde tepki verebildiklerinden, irrasyonel davranma hakları saklıdır.</p>

  <p class="normal1">O halde yarar kuramı, rasyonel bir bireyin nasıl davranması gerektiğine dair bir model olarak dikkatle kullanılmalı ve pek çok durumda en iyi çözümü sağlayacak bir yaklaşım olarak görülmelidir. Çıkarların, harcanan zaman ve emek miktarını haklı kılacak kadar yüksek, amaçların da açık olduğu pek çok büyük ölçekli projede hâlâ en rasyonel yaklaşımdır. Doğrusu yarar kuramı, devletler, ordular ve iş dünyası tarafından gitgide daha fazla kullanılmaktadır. Bazı örnekleri şunlardır: Mexico City havaalanının nereye yapılacağı, radyoaktif atık alanlarının yer seçimi ve hatta Los Angeles’ta okul ayrımlarının nasıl gerçekleştirileceği. Bu kuramın bir versiyonu, göreceğimiz gibi, tıp alanındaki kararlarda gitgide daha çok kullanılmaktadır.</p>

  <p class="normal1">Yarar kuramı genel bir kuramdır, ancak türevi sayılabilecek iki karar verme yöntemi daha vardır. “Fayda-maliyet analizi” denen ilki ekonomistler tarafından tasarlanmıştır; bazen irrasyonel şekilde kullanılır. İkincisi kısa bir süre önce tıpta kullanılmaya başlanmış bir tekniktir ve potansiyel olarak rasyonel olmasına rağmen, pek çok kişi tarafından irrasyonel diye reddedilmektedir.</p>

  <p class="normal1">Fayda-maliyet analizi, genellikle belirli bir projeyi üstlenmeyi düşünen bir firma için beklenen kazanç ya da maliyetleri, maddi açıdan değerlendirmek üzere kullanılır. Bu doğrudan bir kullanımdır. Potansiyel maliyetlere ve kazançlara dair bir tahmin yapılır ve bu tahmin esas alınarak bir karar verilebilir. Hiçbir işe yaramıyor olsa bile, yönetimi, fazladan park alanları ve lavabolar gibi, projenin kimi çok belli olan tüm maliyetlerini düşünmeye zorlar. Mümkün birden çok sonuç varsa, maddi fayda ve maliyetler yine tahmin edilen gerçekleşme olasılıklarıyla çarpılmaktadır.</p>

  <p class="normal1">Fayda-maliyet analizi, bir baraj ya da süpersonik bir uçak yapmak gibi büyük ölçekli mühendislik projelerinin topluma faydalarını ya da maliyetini değerlendirmek için kullanılır. Bu şekilde kullanılması irrasyonel kararlara yol açabilmektedir. Yine, projenin önem taşıyan tüm maliyet ve faydalarına maddi bir değer atanmaktadır ve sonrasında her kazanç gerçekleşme olasılığıyla çarpılmaktadır. Çıkan sayılar toplanarak projenin beklenen toplam değeri bulunur. Maliyetler kazançlara baskın çıkıyorsa, projeden vazgeçilmeli; kazançlar maliyetleri gölgede bırakıyorsa proje gerçekleştirilmelidir.</p>

  <p class="normal1">Fayda-maliyet analizinin, bir projenin toplum için değerini belirlemek için kullanılmasına yönelik aşağıdaki eleştiriler büyük ölçüde Fischhoff’tan alınmıştır. Bir sorun, insan yaşamına maddi bir değer koymanın güçlüğüdür. Pek çok kişi bu değerin sonsuz olduğunu düşünür, ancak uygulamada böyle davranmayız. İngiliz hükümetinin sanatla ilgili fonlarını Ulusal Sağlık Hizmetleri’ne aktarmasının pek çok kişinin hayatını kurtaracağına şüphe yoktur. Teorik olarak, uçaklara, trenlere ya da karayollarına eklenebilecek güvenlik sistemlerinin de sonu yoktur. Güvenlik için yapılan harcamalar, esasen insanların bu ulaşım yollarını kullanmak için ne kadar ödeyebileceklerine bağlı olarak belirlenmektedir. Pratikte, havayolları ve havayolu yetkilileri, hangi güvenlik cihazlarının kullanılacağına, kurtulacak yaşam başına maliyetleri karşılaştırarak karar verirler. Bu sonuç pek çok kişiye korkunç gelebilir, ancak insan yaşamını sonsuz paraya bedel şekilde değerlendirmemekteyiz. Doğrusu, insanlar genellikle kendi yaşamlarına bile hayli düşük bir değer biçer gibi davranmaktadırlar. 1973 yılında yapılan bir ankette, bir kazada ölmeye dair yıllık risk 0,001 artıyor olmasına rağmen, Amerikalıların yılda 200 dolar daha fazla kazanmak için tehlikeli bir işte çalışabilecekleri bulunmuştur; bu, bir yaşama her yıl 200 bin dolar değer biçmeye denktir. En tehlikeli işlerden biri açık deniz balıkçılığıdır; bu işte ölme riski yılda binde 1 (ya da yaşam boyu yaklaşık yüzde 4) olmasına rağmen, maaşlardan dolayı eleman açığı olmamaktadır. Pek çok kişi bunu kabul edemiyor olsa da, sürekli farkında olmayarak değerler biçtiğimize göre, insan yaşamının maddi bir karşılığı olmadığını öne sürmek irrasyoneldir.</p>

  <p class="normal1">Ancak fayda-maliyet analizi, bu problemi genellikle, yaşıyor olsaydı kişinin kazanması beklenen miktara karşılık gelen bir değer biçerek (bazen de tüketmesi beklenen kaynakların değerinden bir çıkarımda bulunarak) ele almaktadır. İhmal sonucu ölenlerin yakınlarının maddi kayıplarını hesaplamak için, mahkemelerde de benzer hesaplamalara başvurulmaktadır. Ancak bu yol, bir projenin maliyetini tahmin etmek için yeterli değildir. Aşırı uçlara taşındığında, sosyal güvenlik sistemine dahil birinin bir proje sonucu hayatını kaybetmesi bir maliyet değil bir kazanç olarak sayılacaktır; zira kişinin ölümü devlete para kazandırmaktadır. Gelir dağılımındaki farklılıklardan dolayı, kişilerin olası kazançları da esas alınmaz; çok kişi, yalnızca pek çok yoksul kişiye finansal kayıp, birkaç zengine de büyük kazançlar atamayı yanlış bulacaktır. Peki, bir inşaat projesi için yıkılması gereken bir katedral ya da kilisenin değeri, ziyaretçilerin gönüllü bağışlarına mı denk görülecektir? Bir proje sırasında harap olan bir patikanın ekonomik bir değeri olmayabilir, oysa çok kişiye zevk vermektedir.</p>

  <p class="normal1">Uygulanması böyle zararlı sonuçlara yol açmayan yarar kuramının aksine, fayda-maliyet analizi, yalnızca maddi değerlerle ilgilenir, diğer kazançları ve maliyeti hesaba katmaz. Bu tür boyutlara sahip bir projenin toplum açısından değerini tahmin etmek için kullanılmasının, gerçek beklenen yarara dair rasyonel bir değerlendirme sağlaması pek mümkün değildir.</p>

  <p class="normal1">Yine de devlet ve yerel yetkililer tarafından kullanılması, felakete yol açabilecek hataların önüne geçebilir. Fayda-maliyet analizi, Camden Kurulu’nun, Georgian tarzı çok sayıda hoş evin bulunduğu sokağa yeni ve kaba kurul binaları inşa etmesini engelleyebilirdi; yeni “yaşam birimleri”nin (Kurul’un evlere ve dairelere verdiği isim budur), eski evleri yenilemekten üç kat pahalıya mal olduğu çok geç fark edilmiştir.</p>

  <p class="normal1">Tüm eksiklikleri bir yana, fayda-maliyet analizi, rasyonel kararlar alınacaksa, insan yaşamına bir değer biçilmesi gerektiği gerçeğinin altını çizmektedir. Bir yaşam kurtarmanın maliyetinin gitgide daha fazla mercek altına alındığı bir alan sağlıktır. Danışılacak yeterince tıbbi kaynak olmadığında, doktorların, kimin yaşayacağı kimin de ölüme terk edileceği konusunda kuralsız ve hayli sezgisel bir şekilde düşünerek karar vermeleri gerekir. Sırf Britanya’da, böbrek birimlerinin yetersizliğinden dolayı, her yıl bini aşkın böbrek hastası hayatını kaybetmektedir. Konuya ilişkin iki soru ortaya çıkmaktadır. İlk olarak, baypas ameliyatı ya da böbrek nakli gibi, ihtiyaç sahibi herkese sunulamayan sınırlı tedavi imkânlarından kimler yararlanacaktır? İkincisi, mevcut para hangi sağlık kaynaklarına harcanmalıdır? Klinik psikolog sayısı mı artırmalı, yoksa bir emar daha mı almalı?</p>

  <p class="normal1">Bildiğim kadarıyla, belirli bir hizmete kimlerin erişebileceğine karar vermeye ilişkin rasyonel bir düzenek öne sürülmemiştir. Kazanç gücünün yetersiz bir kılavuz olduğu açıktır. Yoksul yazar, öğretmen ve akademisyenler topluma zengin işadamlarından daha az mı katkıda bulunuyorlar? Karar, hastaların topluma potansiyel katkılarına ve kendilerine verdikleri değere dayandırılabilir. İnsanlar, topluma, kazançlarıyla korelasyon içinde olmayan pek çok şekilde katkıda bulunurlar; nazik, eğlenceli ya da ilginç kişiler olabilirler ve kendilerini özleyecek pek çok akraba ve arkadaşları olabilir ya da hiç yakınları olmayabilir. Yoksa önemli olan şimdiki katkıları mıdır; Van Gogh’un resimleri ressam hayattayken beğenilmiyordu, oysa sonraki nesillere zevk vermiştir. Kişinin kendisine verdiği değer de hesaba katılmalıdır; acılar içinde birine kıyasla mutlu bir insanın ya da yaşlı birine kıyasla bir gencin kaybedecek daha çok şeyi vardır.</p>

  <p class="normal1">Şimdi, olasılıkları bir kenara bıraktığımızda bile, bir kişinin tüm yönlerine bir sayı vermek, açık ki çok zordur. Tüm bu belirsizlikler ve sıralamadığım başka pek çok husus vardır –bahsi geçen etkenleri hesaba katan sistemli bir yöntem, muhtemelen doktorların, şu an yalnızca sezgi temelinde verdiklerinden daha iyi kararlarla sonuçlanacaktır. Zira bilseler de bilmeseler de, kişisel olarak hastadan ne kadar hoşlandıklarından ve hastanın, sosyal sınıf, görünüş vs. bakımından kendilerine ne kadar benzediğinden etkilenmektedirler.</p>

  <p class="normal1">Kuşkusuz pek çok okur, ölüm kalım meselelerine dair kararların bir kurala göre verilmemesi gerektiğini düşünerek isyan edecektir; kararların, herkesin yaşamında tartışmasız büyük yer tutan bir yolla, yani rastgele alınmasını tercih ederler. Ancak doktorların kararları rastgele değildir ve bu meselelerin gerçekten de rastgele belirlenmesi gerekiyorsa, baypas ameliyatları için kura çekmek gerekir. Yalnızca sağlıkta değil, tüm ulaşım yöntemlerinde ve mühendisliğin her alanında, alınan kararlarda insan yaşamına farkında olmaksızın bir değer biçildiği gerçeğiyle yüzleşmeyi reddetmek, irrasyonelliğin temel bir biçimidir.</p>

  <p class="normal1">İnsanlar sorunu savuşturduklarından, kararların hangi yollarla alındığı nadiren incelenir. Daha dikkatli bir sistem tartışmaya açık olurdu; kuşkusuz onun da kusurları olacaktır, ancak sezgiye dayalı mevcut sistemden daha az kusuru olabilir pekâlâ. Önerilen sistemin en olumsuz özelliği, herhalde bir kişinin değeri hakkındaki kararın başkaları tarafından verilmesi olurdu. Kimi işe alacağımıza ya da kiminle arkadaş olacağımıza karar verirken başkalarını sürekli yargılıyor olsak da, ölüm kalım meselelerine ilişkin kararları bu şekilde almakta bir tatsızlık var. Daha çok yaşam kurtarmak adına bile olsa, birini ölüme mahkûm etmeye pek az insanın içi elverir.</p>

  <p class="normal1">Ancak, bu tür kararlar almaya yönelik ve bir hastanın değerine değil de yalnızca belirli bir tedavi görmesinin getireceği kazanca (ya da maliyete) dayanan rasyonel bir yöntem geliştirilmektedir. Yöntem KAYY’yi temel almaktadır: Kalite Ayarlı Yaşam Yılı. Pek çok tıbbi tedavinin tatsız yan etkileri vardır. Örneğin radyoterapi ve kemoterapi bazen kanseri ortadan kaldırır, ancak kişi ciddi miktarda acı çeker. Kör, sağır ve artrit hastası doksan yaşındaki bir kadını bu tür bir tedaviye sokmak, açık ki irrasyonel olacaktır; ancak insan ne zaman tedavi edileceğine ne zaman da edilmeyeceğine nasıl karar verir? Bir yanıt, insanların, engelsiz geçirilen daha az sayıda yıla karşılık, belirli bir engele sahip geçirilen yaşam yılları gözden çıkarabilecekleridir. Neredeyse herkes kırk yıllık normal bir yaşamı, tekerlekli sandalyede geçen kırk iki yıla tercih eder; aynı şekilde tekerlekli sandalyede kırk yılı da bir yıllık normal bir yaşama tercih ederler. KAYY’leri bulmak için, belirli bir engelle geçen kaç yılın insanların normal bir yaşam yılına ilişkin tercihlerine denk olduğunu belirlemek gerekir. Bulunan yıl sayısına, söz konusu engel için, bir KAYY denir. Belirli bir işlem sonucu çıkan KAYY’lerin toplam sayısını bulmak için, yaşam süresi bir KAYY’a karşılık gelen engelli yıl sayısına (engelin ölene dek süreceğini varsayarak) bölünür. Örneğin, farz edin ağır anjin hastasıyken üç yıl yaşamak, bir yıllık normal bir yaşama denk düşünülüyor. Bir hastanın beklenen yaşam süresi on iki yılsa, anjin bunu dört KAYY yılına indirir. Bu rakam, kendisine bir baypas ameliyatı yapıldıysa, (ameliyattan kaynaklanacak ölüm ya da komplikasyon olasılıklarını hesaba katarak) beklenen KAYY sayısıyla karşılaştırılabilir. Bu ölçüler kullanılarak, belirli bir tedavinin ya da tedavi görmemenin kişi için muhtemel kazancı (ya da maliyeti) hesaplanabilir ve böylece tedavi edip etmeme kararı verilebilir.</p>

  <p class="normal1">O halde KAYY’lerin kullanılması, potansiyel olarak hastaya yarardan çok zarar veren tedavileri engelleyerek, doktorların, Clough’ın on emrinden birine uymamazlık etmelerini engeller.</p>

  <p class="indentmetin">... İşgüzarlık edip, didinmen gerekmez</p>

  <p class="indentmetin">illa hayatta tutacağım diye</p>

  <div class="clrb"></div>

  <p class="normal1">Dahası, kaynaklar herkesi tedavi etmek için yetersiz olduğunda, kimin tedavi edileceğine karar vermek için bu ölçüler kullanılabilir ve bunlara gitgide daha sık başvurulmaktadır. Olası KAYY’ler, fayda görebilecek herkese sağlanamayan bir tedavi biçimine ihtiyacı olan kişilerin öncelik sıralarını belirlemek üzere kullanılabilir.</p>

  <p class="normal1">Britanya’da, KAYY’ler, temelde tek tek hastaların kaderini belirlemek için değil, sağlık hizmetlerine bağlı bölgelerde mevcut paranın nasıl harcanacağını belirlemek için kullanılmaktadır. Kuzey Batı Bölge İdaresi, KAYY’lerle böyle bir deneme yapmıştır. Belirli bir tıbbi prosedüre daha fazla yatırım yapmanın ne kadar arzu edilir olduğunu belirlemek üzere, prosedürün hasta başına sağlayacağı fazladan KAYY’ler hesaplanmış ve bu sayı hasta başına maliyete bölünmüştür. Şaşırtıcı bir şekilde, KAYY kriterlerine göre, omuz eklemi operasyonunun, maliyet açısından böbrek yetmezliği için yapılan diyalizden yaklaşık yirmi kat daha uygun olduğu bulunmuştur.</p>

  <p class="normal1">Maalesef Lesley Fallowfield’in işaret ettiği gibi, KAYY tekniği henüz hiç tatmin edici değildir. Sağlıklı yaşam ile engelli yıllar arasında nasıl bir değiş tokuş yapacakları Britanya’da çok az sayıda kişiye sorulmuştur. Dahası, tercihler yaşa göre değişmektedir ve halihazırda hasta olanların tercihleri sağlıklı olanlardan farklıdır. Doğum öncesinde anestezi almak istemediklerini söyleyen kadınların, doğum sırasında fikirlerini değiştirdikleri ve doğum yaptıktan sonra da eski düşüncelerine geri döndükleri bulunmuştur. Yine de KAYY tekniği, şu an irrasyonel bir şekilde ele alınan sorunlar için, potansiyel olarak faydalı bir yaklaşımdır; ameliyathane kullanılıp kullanılmaması kararı, kalp cerrahının kolorektal cerrahi alanında çalışan bir meslektaşından daha güçlü ciğerlere sahip olup olmamasına dayanmamalıdır. Teknik, mevcut kusurlarına rağmen, tatsız kararlar alınmasında kullanılabilen bazı kriterleri açığa sermektedir. Ayrıca, insanları, ölüm kalım meselelerine rasyonel bir yaklaşım getirmeyi reddetmek yerine, gerçek ve üzüntü verici sorunlarla yüzleşmeye zorlayabilir. Ve tıbbın tüm derdinin insanları hayatta tutmak olduğuna dair büsbütün irrasyonel, ancak yaygın düşünceden kurtulmamıza yardımcı olabilir.</p>

  <p class="indentmetin">Kıssadan Hisse</p>

  <p class="indentmetin">1. Zaman harcamaya değecek kadar önemli bir karar söz konusuysa, yarar kuramına ya da başka bir çeşidine başvurun.</p>

  <p class="indentmetin">2. Önemli bir karar almadan önce genel amacınızın ne –hedeflerinize ulaşma seviyenizi en yükseğe çıkarmak mı, kayıptan korunmak mı, pozisyonunuzda en azından biraz gelişme göstermek mi vs.– olduğuna karar verin.</p>

  <p class="indentmetin">3. Muhasebeci değilseniz, her şeyi parasal açıdan değerlendirmeyin.</p>

  <div class="clrb"></div>
</body>
</html>
