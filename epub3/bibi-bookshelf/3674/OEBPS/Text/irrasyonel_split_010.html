<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">6 kuruluşların saçmalıkları</h1>

  <p class="normal1">Bir kurula katılmış herkes birilerinin, “Böyle yapamayız, örnek teşkil eder,” dediğini duymuştur. Bu ifade tamamen irrasyoneldir. Bahsi geçen hareket, ya mantıklıdır ya da değildir. Mantıklıysa, öyle yapmak iyi örnek teşkil edecektir, değilse zaten yapılmaması gerekir. O halde örnek teşkil edip etmemek konuyla ilgisizdir; karar, hareketin kendi özelliklerine göre verilmelidir. Dahası, önceki kararların bağlayıcılık arz ettiği tek ortam mahkeme salonlarıdır. Geçmiş geçmiştir ve değiştirilemez, tek faydası da bazen ondan ders çıkarılabilmesidir. Geleneksel uygulamaları takip etmekten kolayı yoktur. Bir şeyi değiştirmek için, genellikle, çoğu insan gibi sıkılmak yerine, iyice düşünmek ve pek çok büyük kuruluşun, özellikle de devlet kuruluşlarının bir özelliği olan uyuşukluğu aşacak enerjiyi bulmak gerekir.</p>

  <p class="normal1">Bu bölüm diğerlerinden biraz farklı, bireylerin değil kuruluşların irrasyonelliğini inceliyor ve rasyonel bir kuruluşun, amaçlarına ulaşmak için mümkün olan en iyi araçları kullanacağı varsayımını temel alıyor. Oysa uygulamalar nadiren bu yönde olur, çünkü kuruluş üyeleri çoğu zaman hırsla ya da miskinlikle hareket eder ve ilerleme ya da riskten kaçınma gibi kişisel amaçlarını kuruluşların amaçlarının önüne koyabilirler. Bunun sonucunda kuruluşlar da irrasyonel tavırlar sergilerler. Şüphesiz bir kuruluşun, üyelerin bencil davranışlarını mümkün olduğunca önleyecek şekilde yapılanmış olması gerekir; ancak pek çok kuruluş, bencil davranışları cezalandırmaktan ziyade ödüllendirecek şekilde, irrasyonel bir biçimde yapılanmış bir görünüm sergilemektedir. Bu bölümde, kişilerin kendi kendine hizmet eden güdülerinden kaynaklanan kurumsal irrasyonelliklere odaklanmakla birlikte, yetersiz ve taraflı düşünmekten kaynaklanan kurumsal irrasyonelliklere dair örnekler de vereceğim.</p>

  <p class="normal1">Kamu sektörüyle başlayalım; Your Disobedient Servant (Söz Dinlemez Hizmetkârınız) adlı nefis kitapta Leslie Chapman, İngiliz Kamu Hizmetleri’ne bağlı bir bölümdeki israfı azaltmak için gösterdiği çabaları anlatmaktadır. Kendisi, (sonrasında Kamu Malları Hizmetleri Dairesi adını alan) Kamu Binaları ve Hizmetleri Bakanlığı’nın Güney Bölgesi yöneticisiydi. Söz konusu bakanlık, kamu hizmetleri adı altında yer alan bölümler ile silahlı kuvvetler gibi bir dizi kamu kuruluşuna bina ve hizmet sağlamaktan sorumluydu. Chapman, bölümündeki gereksiz uygulamaları gözden geçirmeye karar vermiştir. Bu iş için oluşturduğu ekiplerin çalışmaları sonucu edinilen bilgilerden bazıları şöyledir:</p>

  <p class="indentmetin">1. Uçak hangarı genişliğindeki az kullanılan depolar akkor ampullerle aydınlatılıyordu. Bir ampul patladığında, iki kişi kocaman bir çekme arabayla ampulü değiştirmeye geliyordu. Bir iki ampulün eksilmesi aydınlatma açısından çok fark yaratmadığından, Chapman, tüm yanık ampullerin periyodik aralıklarla (örneğin her altı ayda bir) değiştirilmesi emrini verdi.</p>

  <p class="indentmetin">2. Bu tür depolar ofislerle aynı derecede ısıtılıyordu. Chapman, depolardaki ısıtmayı kapattırdı ve depoya girmeyi gerektiren durumlarda kişilerin sıkı giyinmelerine ilişkin duyurular yaptırdı.</p>

  <p class="indentmetin">3. Pek çok deponun gereksiz olduğunu fark etti ve bazılarını elden çıkarttı. Elden çıkartılamayanları ise, olur da bir şeye tahsis edilirler diye yıktırdı.</p>

  <p class="indentmetin">4. Bölüme ait vinçlerin altısı dışında tümünü ve betonkararlar ile kamyonlar da dâhil olmak üzere fazla miktardaki araç ve aletlerin çoğunu sattı. Hesaplamış ve bu tür malzemelerin ihtiyaç halinde kısa süreliğine kiralanmasının daha ucuza geldiğini fark etmişti.</p>

  <p class="indentmetin">5. Gereksiz alanları sattı ve böylece hem gelir hem de bakım gerekliliklerinden kurtuldu.</p>

  <p class="indentmetin">6. Musluk contası gibi küçük bir parçayı depolama ve dağıtım maliyetinin (1972 fiyatlarına göre) yaklaşık 3,00 pound olduğunu öğrendi. Bu tür parçaların depolanmasını yasakladı ve gerektiğinde civardaki dükkânlardan satın alınmalarına ilişkin talimat verdi.</p>

  <p class="indentmetin">7. Bölgesinde, hem kendi bölümüne hem de diğer kamu kuruluşlarına şoförlü araçlar sağlanıyordu. Chapman bu hizmeti durdurdu. Ekibindeki çalışanlar artık kendi imkânlarıyla yolculuk yapacaklardı, ciddi bir gereklilik söz konusu olduğunda da özel bir şirketten araç kiralayacaklardı.</p>

  <p class="indentmetin">8. Son olarak da, bölgedeki işlerin çoğunu ihaleye çıkarmanın doğrudan işgücü harcamaktan çok daha ucuza geldiğini fark etti. Bu nedenle, sendikaların onayını aldıktan ve işten çıkarılanlara başka işler bulunması için bir düzen kurduktan sonra, bölüm bünyesindeki işgücünü yarıya indirdi.</p>

  <div class="clrb"></div>

  <p class="normal1">Chapman’ın sıra dışı girişimi sonucu, Kamu Binaları ve Hizmetleri’ne bağlı Güney Bölgesi’nin yıllık toplam giderleri üçte bir oranında azalarak 10 milyon pounddan 6,5 milyon pounda düşmüştü. Diğer altı bölge, Chapman’ın tasarruf yöntemlerine ilişkin bilgilendirildi, ancak onu izlemek için pek bir çaba göstermediler. Chapman’ın bütçesinin üçte biri oranında tasarruf yapmasına karşılık, diğer bölümler giderlerini yalnızca ortalama yüzde sekiz oranında azaltabildiler. Chapman’ın, israf takibi konusunda deneyimli çalışanlarını bir süreliğine diğer bölgelere yollamayı önermiş olmasına rağmen, hiçbiri böyle sistemli bir tasarruf yoluna gitmemiştir.</p>

  <p class="normal1">Chapman azimli bir adamdı ve yalnızca Kamu Malları Hizmetleri Dairesi’nin diğer bölgelerinde değil, Kamu Hizmetleri’nin diğer alanlarında da israfa dair çalışmalar yapılması için uğraşmıştı. Kendisinin, Kamu Hizmetleri’nin o zamanki başkanı Sir William Armstrong’a yazdığı mektuba aldığı yanıt, kurumun irrasyonel kayıtsızlığını gözler önüne sermektedir. (Günümüzde bilhassa “gerçekleri ekonomik bir şekilde dile getirdiği” yönündeki müphem ifadesiyle tanınan) Armstrong mektubu şahsen yanıtlamaya tenezzül etmemişti ve ekibinden biri Chapman’a söyle kısa bir not yollamıştı: “(...) Mektubunuzun alındığını ve Sir William Armstrong’a iletildiğini bildirmek üzere yazıyorum. Yazdıklarınız ilgiyle okunmuştur. Saygılarımla... ” Sir William ve idaresindekiler, vergi mükelleflerinin cebinden çıkan paraların boşa harcanmamasıyla açıkçası ilgilenmemişlerdi. Sonrasında Sir, ulusuna hizmetten ötürü Lord ilan edildi. Kamu Hizmetleri’nin bir üyesi bir defasında, “Kamu Hizmetleri, kendi içinde dönüp duran bir oligarşidir, bunun nesi daha iyi bir sistem?” demiştir. Bazılarına hayli ürkütücü gelebilecek bu sözler doğru olabilir.</p>

  <p class="normal1">Chapman’a dönecek olursak, kendisi, müsrif uygulamaları açıklayan bir kitap yazmak üzere Kamu Hizmetleri’nden ayrılmış ve masrafları büyük ölçüde Londra İl Kurulu ve hükümet tarafından karşılanan bir kamu kuruluşu olan Londra Ulaşım’da yönetim kurulu üyesi olmuştur. Burada da, üst ve orta dereceli yöneticilerin hizmetinde çok sayıda aracın bulunması gibi korkunç israf örnekleriyle karşılaşmıştır. Yöneticilerin, kuruluşlarının idaresindeki otobüs ve metroların rahatsızlığı, pisliği ve gecikmeleri yerine bu ulaşım yöntemini tercih etmiş olmaları o kadar da şaşırtıcı değildir. Yönetimin şımarıklıkları bununla kalmıyordu. Üst düzey yöneticilere hizmet eden yemek salonu devletten büyük fon alıyordu ve genel müdürün ofisi 61 metrekareydi. Chapman, hatların bakımında en az yüzde 30 tasarruf yapılabileceğini keşfetti. Temizliğin Londra Ulaşım personeli tarafından değil de kiralanan işgücüyle yapılması gibi yöntemlerle, diğer hizmetlerde de benzer oranlarda tasarruf yapılabilirdi.</p>

  <p class="normal1">Yönetim kurulundaki diğer üyelerin ve bilhassa başkanın itirazlarından dolayı Chapman, Londra Ulaşım konusunda pek yol kat edememiştir. İsrafı azaltmaya dair çok sayıda teklif götürmüştür, ancak hiçbir önerisi ciddiye alınmamıştır. Dahası, iki yıldan kısa süre içinde yönetim kurulundan çıkarılmıştır. Sonrasında, inanılmaz deneyimlerini Waste Away (İsraftan Kurtulmak) adlı ikinci kitabında anlatmıştır. Aktardıklarım, İngiliz kamu sektöründeki utanç verici ve irrasyonel israflara sizi ikna etmediyse, Chapman’ın kitaplarını okuyun. Kamu kuruluşlarındaki gereksiz uygulamaların haddi hesabı yoktur. Chapman başka örnekler de vermiştir; burada içlerinden en tuhaf üç tanesine değineceğiz. Islington İlçe Kurulu, 2 metrekarelik bir alanı çalılıklardan temizlemek için bir şirkete 730 pound ödemiştir. Liverpool İlçe Kurulu, sekiz yıllık bir dönemde iki gaz lambası çakmağı ve bir mat için 250 bin poundu aşkın harcama yapmıştır; üstelik Liverpool’da gaz lambası yoktur. Leicestershire İlçe Kurulu ödenek kesintisi yaparak 200 fiziksel engelli çocuğu tatilden mahrum etmiştir; onun yerine, yönetim kurulu başkanının gelirinde çocukların tatili masraflarını dört kere çıkaracak miktarda artış yapılmıştır.</p>

  <p class="normal1">Kitabımızın amaçları açısından önemli soru, neden böyle bir israf yapıldığıdır? Bunun pek çok nedeni var.</p>

  <p class="indentmetin">1. Chapman’ın işaret ettiği gibi, kamu kuruluşu çalışanlarının birilerine hesap vermelerine pek gerek yoktur: kararlar çoğunlukla kurullar tarafından alınır. Pek çok kurulda üyelerin başkana yaranmaya çalıştığına daha önce değinmiştik. Üyeler, başkanın görüşlerini destekleyen fikirler öne sürer, hatta bu konuda aşırıya kaçarak mevcut tutumları iyice güçlendirirler. Bu tür tavırlar, üyelerin terfileri ya da gelecekleri, çoğu kuruluşta olduğu gibi başkanın elindeyse, iyice belirginleşir. Dolayısıyla çoğu kurul rasyonel kararlar alacak şekilde işlemez. Yalnızca başkanın tutumlarını destekler ya da daha kötüsü şiddetlendirir ve onu, hesap verme zorunluluğundan kurtarır. Ancak hesap vermek gibi bir durum yoksa, kuruluşun düzgün işlemesi için pek motivasyon kalmaz. Kamu görevlilerinin, maaşlarını ödeyen yurttaşlara karşı sorumluluğunun ise pek bahsi geçmez.</p>

  <p class="indentmetin">2. Chapman, Kamu Hizmetleri’ndeki terfilerin çoğunlukla kıdemliler tarafından belirlendiğini ve birkaç istisna dışında görevlerin ömür boyu sürdüğünü belirtmektedir. Bu da ataleti artırmaktadır. Yeni olasılıkları denemek risklidir ve bir çıkarları olduğunu düşünmüyorlarsa pek az kişi risk alır.</p>

  <p class="indentmetin">3. Çoğu kamu kuruluşunun yapısı, çalışanları fazla harcama yapmaya teşvik etmektedir. Terfiler, kişinin altında kaç çalışan bulunduğuna ya da idaresindeki para miktarına bağlı olabilir ve bu, gereksiz uygulamalara davetiye çıkartabilir.</p>

  <p class="indentmetin">4. Çoğu kamu kuruluşunda, bir bölüme ayrılan yıllık bütçe genellikle önceki yılın bütçesini esas almaktadır. Bütçenin gerçekten kullanılıp kullanılmadığını ya da yapılan harcamaların gerekli olup olmadığını kimse incelemez. Bu da israfa teşvik etmektedir, zira kamu kuruluşlarına (ve bazı özel kuruluşlara) bağlı bölümlerin mümkün olduğunca az değil de mümkün olduğunca çok harcama yapmasına neden olur. Yıl içinde tasarruf yapan bölümleri sonraki yıl bütçelerini kısarak cezalandırmak irrasyoneldir. Paranın aslında nasıl harcandığına ilişkin dikkatli bir denetim gibisi yoktur. Chapman böyle bir denetimin mümkün olduğunu ve büyük miktarda tasarruf yapılabileceğini kanıtlanmıştır.</p>

  <p class="indentmetin">5. Bir kurumda değişiklik yapmak isteyenler şüphesiz diğerlerinin başına iş açmış olurlar. Ekonomik önlemler pek çok kişinin işini kaybetmesine neden olabilir. Bu nedenle de pek sevilmeyebilirler. Chapman, Londra Ulaşım’da harcamaları azaltmaya çalışan personelin işten çıkarıldığına ya da tehdit edildiğine dair pek çok örnek vermiştir. Böyle “sorun” çıkardığı için işini kaybetme ya da terfi alamama korkusu, tutumlu davranma açısından güçlü bir caydırıcıdır.</p>

  <p class="indentmetin">6. Açgözlülük ve itibar kazanma arzusunun da rolü vardır. Bu tür hırslar, üst yönetime lüks yemek salonları ve şoförlü araçlar gibi gereksiz ve savurgan imkânlar tahsis edilmesine neden olur. Yöneticinin itibarı, bütçesinin büyüklüğüne ve altında çalışan insan sayısına bağlı olduğu sürece, gereksiz harcamaların şişirilmesi mümkündür.</p>

  <p class="indentmetin">7. Chapman, Kamu Hizmetleri’ne bağlı bölümleri teftiş eden devlet kuruluşlarının da oldukça etkisiz olduğunu belirtmektedir. Kamu Hizmetleri’nin masrafları halk tarafından karşılanmaktadır ve kuruluş, (il ve ilçe kurulları gibi) kamuya karşı sorumludur. Basın, güçlü bir silahtır, israfları fark ederse kamuyu bilgilendirebilir ve yöneticileri bir şeyler yapmak zorunda bırakabilir. Ancak maalesef Britanya Batı dünyasının az demokratik ülkelerindendir. Kısa zaman önce iyice kısıtlayıcı bir hale sokulan Devlet Sırları Yasası’na göre, kamu çalışanlarının görevleri boyunca öğrendikleri bilgileri izinsiz ifşa etmeleri yasaktır. İlçe kurullarında da benzer kurallar vardır. Sonuç olarak, Britanya’daki kamu kuruluşları gizlilik içinde çalışırlar: sorumlu oldukları ve hesap vermeleri gereken halkın, yapılan hatalardan ve kötü yönetim tarzlarından haberi olmaz. İngiliz hükümeti gizlilik saplantısını uç noktalara götürmektedir. Tüketiciyi doğrudan ilgilendiren bilgiler gizli tutulur. Bilgi verilmeyen pek çok konudan bazıları, ilaçlar ve içme suyu üzerinde yapılan testler, restoranların sağlığa uygunluğu, tarım ilaçlarının güvenlilik derecesi ve et fabrikası teftişlerinin sonuçlarıdır. Kısa bir süre önce, hükümet, öğretmenleri çocukların İngilizce’yi kullanma becerilerini geliştirecek modern yöntemler konusunda eğitmeye yönelik bir projeye ilişkin, müfettişler tarafından hazırlanan bir raporun bile açıklanmasını engellemiştir. Demokratik bir ülkede yurttaşlara bilgi verilmesi tabii ki esastır: yoksa nasıl oy vereceklerini rasyonel bir biçimde belirleyemez ya da günlük yaşamlarında mantıklı seçimler yapamazlar. Gizliliğin başka sonuçları da vardır. Uluslararası Af Örgütü’ne göre, Britanya, Batı Avrupa’nın insan hakları konusunda en kötü sicile sahip ülkesidir. İngiliz vatandaşlarının diğer ülkelerdeki insanlardan daha vicdansız olduklarına inanmak güç olsa da, durum budur.</p>

  <div class="clrb"></div>

  <p class="normal1">Kamu hizmetlerini iyileştirebilecek iki reform vardır. İlki, kuruluşların nasıl işlediğini herkese açmaktır. İkincisi de, tüm kamu görevlilerini mümkün olan her durumda kamu hizmetlerinden yararlanmaya zorlamaktır. Askeri kuruluş çalışanları ve kamu görevlileri taksiyle değil metroyla yolculuk etmek, özel sağlık hizmetlerini değil Ulusal Sağlık Sistemi’ni kullanmak ve çocuklarını devlet okullarına göndermek zorunda kalsalardı, tüm bu hizmetler hızla iyileşirdi. Britanya’daki durum, (ulusal güvenliği tehlikeye atmadıkça) halkın, kamu kuruluşlarında olanları öğrenebildiği ve belgelerin açıklanmasını talep edebildiği, daha demokratik bir ülke olan ABD ile karşılaştırılabilir. İrrasyonel olan tabii ki kamu kuruluşlarının üyeleri değildir –açgözlülüğün, hırsın ya da miskinliğin güdümünde olmak sonuçta tamamen rasyoneldir. Amaçlarına ulaşmayı başaramayan, zaten bu amaçlar uğruna kurulmuş olan kuruluşlardır: bu yüzden de tüzel irrasyonellik örnekleridir. Kamu kuruluşları daha rasyonel bir şekilde yapılandırıldığı takdirde irrasyonellik azalacaktır. Bu kuruluşların, kendilerine bağlı olmayan, maaşlı halk temsilcilerine karşı sorumlu olmaları gerekir. Sırası gelenlerin değil, hedefleri ileri götürenler terfi edilmelidir. Kıdemli çalışanların da işten çıkarılabilmesi gerekir ve kuruluşun işleyişi basına ve halka açık olmalıdır.</p>

  <p class="normal1">Tüzel irrasyonellik şüphesiz özel sektörde de görülür, ancak Chapman’ınki gibi dikkatli bir incelemeden haberdar değilim. Kısa bir süre önce yayımlanan “Yöneticiler İçin Taşınma Yönetimi Rehberi”, kendi çıkarlarına uygun şekilde davranırken şirketlerinin çıkarlarını gözetmeyen yöneticilere dair örneklerle doludur. Yer değişikliği söz konusuysa yöneticilerin, metrekare başına verilecek kirayı, ulaşım kolaylığını, hammadde teminatını (üretim yapan şirketler için) ve bölgede uygun çalışanlar olup olmadığını hesaba katması beklenir. Oysa bu tür hesaplardan eser yoktur. Bir şirket, metrekare başına düşen sarışın sayısı daha fazla diye düşünerek Nottingham’a taşınmıştır. Önem verilen ve dikkate alınan bir diğer şey de golf kulüplerindeki bekleme listelerinin uzunluğu olmuştur. Nehir kıyısında bir kasaba arayan bir firma, gönderdiği inceleme ekibinden nehirdeki kuğuları saymalarını istemiştir.</p>

  <p class="normal1">Geçtiğimiz günlerde hayli yankı bulmuş inanılmaz bir suistimal, çalışanları geçim endeksinde artışa göre ya da onun biraz üzerinde bir zamma ikna etmeye çalışan yöneticilerin kendileri için yüksek zamlar belirlemesidir. İngiliz Yönetim Enstitüsü’ne göre, 1990’da İngiliz şirketlerindeki yöneticiler, gelirlerini ortalama yüzde 22,7 artırmışlardır. Pek çok yönetici daha da fazla artış almıştır; örneğin, büyük İngiliz sigorta grubu Prudential’ın icra kurulu başkanı Bay Mick Newmarch yüzde 43 zam alarak, maaşını yarım milyon poundun üzerine çıkarmıştır. Kendisinin yönetimi sırasında şirket aslında gelişip büyümemiştir. Kısa bir süre önce aldığı emlak ofislerini 349 milyon pound zararla satmak zorunda kalmıştır ve Prudential poliçesi sahiplerinin primleri elli yıldır ilk kez kesintiye uğramıştır. Basında geniş yer bulmuş olmasına rağmen, Bay Newmarch’ın gelir artışı bazı yöneticilere kıyasla oldukça mütevazıdır. Örneğin aynı yıl Sir Ian MacLaurin yüzde 330’lük artışla maaşını yaklaşık 1,5 milyona çıkarmıştır. Bu artışlar, söz konusu üst düzey yöneticilerin şirketleri açısından değerleri göz önüne alınarak haklı bulunabilir. Ancak bu tür bir değer taşıdıklarına dair bir kanıt bulunmamaktadır. Aslında MacLaurin’in yüksek zam almasından önceki yıl Tesco şirketinin kazancı düşmüştür. Yönetim kademesindekilerde görülen ve çalışanlarla ilişkilere muhtemelen olumsuz etkiler yapan bu tür aşırı bencillikler irrasyonel değildir. Ancak yöneticilerin açgözlülüğü şirketlerin irrasyonel tavırlar sergilemesine neden olur ve irrasyonel olan, şirketlerin bu tür bencilliklere izin verecek şekilde yapılanmış olmasıdır. Yöneticilerin gelirlerindeki artış, performansa bağlı ya da bir posta oylamasıyla tüm hissedarlardan alınacak onaya tâbi olsa daha mantıklı olabilir.</p>

  <p class="normal1">Şirketlerin neden devredilmek zorunda kaldıklarını söylemek güç, ancak çoğu durumda idarecilerin hırslarının etkisi varmış gibi gözüküyor. Kesin olan, devrolan şirketin hisselerinin, mantıklı bir nedenden ötürü neredeyse daima düştüğüdür; zira el değişikliğinin ardından genellikle dört yıl boyunca büyük kayıplar olabilir ve kâr edene dek geçen sürenin ortalama sekiz yıl olduğu hesaplanmıştır. Özellikle irrasyonel bir devralma, altmışların sonunda Staveley Industries tarafından yapılmış ve artık pek az kalmış buhar makineleri için parça üreten, zarardaki Craven Brothers’ı almışlardır.</p>

  <p class="normal1">Bu olay, (10. ve 11. bölümlerde gösterilecek nedenlerden ötürü) gerçeklerle yüzleşmeyi reddetmek demektir. Endüstrideki irrasyonelliğe dair birkaç örnek daha vermek iyi olacak. Dimplex, elektrikli ısıtıcılar ve yağlı radyatör üretiminde uzmanlaşmıştır. 1974’teki petrol krizi, dört yıl içinde elektrik maliyetlerini ikiye katlamıştır. Haliyle insanlar daha ucuz ısınma yöntemleri, yani kömür ya da gaz kullanmaya başlamışlardır. Dimplex, ürünlerini çeşitlendirmek yerine elektrikli mekân ısıtıcılarına odaklanmaya devam etmiştir. Yönetim kurulu başkanı gelişmelere kulak tıkamış ve 1975’te, “Elektrik, evlerin temel enerji kaynağı olacak,” diye bir açıklama yapmıştır. 1977 yılında bile, şirketinin önceki altı aylık dönemdeki kayıtlı zararını, “müşterilerin, ısınma için elektrik kullanmanın başka yakıtlara göre çok daha avantajlı olduğunu idrak etmemelerine” bağlamıştır. Birkaç ay sonra şirkete bir alıcı bulunmuştur.</p>

  <p class="normal1">Geleneğe irrasyonel bir şekilde bağlı olmanın bir diğer örneği Ferranti’nin transformatör bölümüdür. Şirket, işe yüksek voltajlı transformatörler üreterek başlamıştır ve en üst düzey üç yöneticiden ikisi, yani Sebastian ve Basil de Ferranti, muhtemelen duygusal sebeplerden ötürü, bu bölümü satmaya ya da kapatmaya yanaşmamıştır. Transformatör endüstrisindeki aşırı üretim kapasitesi sonucu, –transformatör talebi olduğunun üzerinde hesaplandığından ve Japonlar dünya pazarında Ferranti’den daha ucuza transformatör sattıklarından– şirketin transformatör bölümü 1974’te yılda 1,5 milyon pound kaybetmekteydi. O sırada tüm şirket krizdeydi ve hükümetin 20 milyon poundun üzerinde para aktarmasıyla kurtuldu. Transformatör bölümü, biraz gecikmeli olarak 1978’de kapatıldı. Fortune dergisi tarafından gerçekleştirilen bir araştırmada, Amerikalı işadamlarının yüzde 50’den fazlasının, geleneği sürdürmenin kâr etmekten daha önemli olduğunu düşündükleri ortaya çıkmıştır. Dimplex ve Ferranti vakalarında olduğu gibi, geleneği sürdürmek en kolay yol olabilir, ancak her zaman en doğru yol değildir. Dünya değişir.</p>

  <p class="normal1">Başta küçük firmalar olmak üzere pek çok firmada görülen irrasyonel bir hareket de, finansal takiplerin zayıflığı, yani firmanın belirli kısımlarındaki girdi ve çıktıların takibinin düzgün yapılmamasıdır. Örneğin 1976’da, mobilya ve halı satan Queensway Discount Warehouses zarar etmekteydi. Kayıtlar düzgün tutulmadığı için, firmanın yirmi yedi ayrı bölümünden hangilerinin kâr hangilerinin de zarar ediyor olduğunu belirlemek mümkün değildi.</p>

  <p class="normal1">Son olarak, inanılmaz öngörüsüzlüklerden kaynaklanan iki örnekten daha bahsedelim. Paraşüt gibi can kurtarma malzemeleri üreten R. F. D. Group, fabrikasını Belfast’tan Newcastle’a taşıma kararı almıştır. Yetenekli çalışanların çoğunun Ulster’dan ayrılmak istemedikleri gerçeği göz ardı edilmiştir. Sonuç olarak, fabrikanın doluluk oranı üçte biri bir türlü aşamamıştır. İkinci örnek ise, bakım bölümü Norwich’te, üretim bölümü ise Dundee’de bulunan bir mobilya şirketi. Bu yerleşimden ötürü, lambaları değiştirmek için bile Norwich’ten Dundee’ye kamyon gitmesi gerekiyordu. Son iki örnek, yöneticilerin coğrafya eğitimi almaları gerektiğini gösteriyor: gerçi irrasyonelliğin kökünü kazır mı, şüpheli.</p>

  <p class="normal1">Özel sektöre ilişkin anlattıklarımız birkaç cümleyle sınırlı kaldı; zira elimizde Chapman’ın Kamu Hizmetleri’ne ilişkin incelemesi gibi ayrıntılı bir çalışma yok. Kesin olan bir şey, işadamlarının abartılı umutlara kapıldıklarıdır. ABD’de yeni kurulan her dört küçük işletmeden üçü, dört yıl içinde, ya şanssızlık ya da kötü yönetim yüzünden iflas etmektedir.</p>

  <p class="normal1">İrrasyonel davranışlara tüm meslek gruplarında rastlanabilir, ancak yatırım analistlerinin irrasyonellikleri bir başkadır. Çoğu yatırımcı analistlerin beceriksizliklerinin belli ki farkında değil. Ancak konu, David Dreman’ın birazdan anlatacaklarımızın çoğuna kaynaklık eden Contrarian Investment Strategy (Aykırı Yatırım Stratejisi) adlı hayli ilginç kitabında harika bir şekilde anlatılmaktadır. Çoğu zaman danışmanların hisseler konusunda borsanın gerisinde kaldıkları, kazançlarını bile doğru değerlendirmedikleri onlarca farklı araştırmayla gösterilmiştir. Emeklilik fonları, yatırım fonları ve sigorta şirketlerinin portföylerini yönetenler için de geçerlidir bu. Düşük performanslarının temel nedeni, muhtemelen, geleceği görmek yerine sürüyü izlemektir. Fiyatlar yüksek olduğunda alım, düşük olduğunda da satış yaparlar. Zavallı müşterilerine gelince, listeden bir hisse seçmeleri, danışmanların zararlı tavsiyelerine uymaktan ya da yatırım fonu almaktan daha iyi olacaktır. Birkaç örnek konuyu anlatmamıza yardımcı olacaktır. 1970’de New York’ta 2000 kurumsal yatırımcının katılımıyla düzenlenen bir konferansta yapılan bir anket, katılımcıların gözde hisselerinin dönemin favorilerinden olan National Student Marketing hisseleri olduğunu göstermiştir. Ancak bu hisse altı ay içinde 120 dolardan 13 dolara düşmüştür. Ertesi yıl da uzmanlar, sonraki yılın en iyi performans gösterecek iş alanı olarak havayolu şirketlerini seçerek “uzmanlıklarını” bir kez daha kanıtlamışlardır: söz konusu dönemde tüm borsa yükselirken havayolu hisseleri yüzde 50 düşüş göstermiştir.</p>

  <p class="normal1">Hisselerin gelecekteki değerlerini öngörmek için iki temel yöntem kullanılmaktadır. İlk yöntem mantıklı gözükmektedir. Yatırım analisti, şirketin faaliyetlerini çeşitli birimlere ayırarak, her biri için geçerli ihtimalleri belirler. Örneğin, bir sigorta şirketini analiz ederken hayat, araba, bina ve muhteviyat sigortalarının kazançları, mevcut büyümesi gibi kalemleri ayrı ayrı inceleyebilir; hatta bu farklı sigorta türlerini poliçe sahiplerinin bulunduğu bölgelere göre ayırmaya çalışabilir. Yönetim, analiste ihtiyacı olan tüm bilgileri sağlamayabilir ve verilen bilgilerin çoğu kesin olmayabilir. Rakip şirketlerin durumlarını ve beklentilerini de hesaba katması gerekecektir. Sonrasında, analistin, topladığı tüm bilgileri bir araya getirmesi gerekir, ancak bu, üç nedenden ötürü imkânsız gözükmektedir. Birincisi, insan zihninin sınırlı olması, bu nedenle de büyük miktarda bilgiyi sistemli bir şekilde kullanıp doğru sonuca varamamasıdır; analist aşırı bilgi sıkıntısını çeker. İkincisi, 20. Bölüm’de anlatılacak olan nedenlerden ötürü, bilgileri doğru şekilde bir araya getirmenin yolu yoktur. Son olarak da, bir firmanın kaderinde şansın büyük payı vardır ve bunu hesaba katmak mümkün değildir; firma ne kadar etkin olsa da, bir grev ya da piyasalardaki genel bir durgunluk sonucu düşüşe geçebilir. Neden ne olursa olsun, bu yönteme başvuran finans danışmanları, piyasanın gerisinde kalmaktadır. 1974’te otuz altı yatırım danışmanından, en iyi ilk beş hisseyi seçmeleri istenmiştir. Danışmanlar aşağı yukarı aynı fikirdeydiler; ancak en iyi diye seçilen on hissenin 1972-1973 arasındaki iki yıllık dönemdeki performansları incelendiğinde, tavsiye edilmiş bu hisselerin o sırada düşüşte olan borsaya göre yüzde 27 daha fazla düşüş gösterdikleri anlaşılmıştır.</p>

  <p class="normal1">Borsaya dair tahminler geliştirmenin ikinci yolu, teknik analiz diye bilinen yoldur. Tüm endekse de tekil hisselere de uygulanabilir. Hisse değerlerine ilişkin bir grafik vardır ve analist trendleri inceler. Küçük iniş çıkışlara aldırmaksızın, yükseliş ya da düşüş gibi bir “ana trend” belirlemeye çalışır. Analistin talihsizliği şudur: Hisse değerlerindeki değişikliklerin tamamen rastgele olduğu matematiksel analizle kesin olarak kanıtlanmıştır, kayıtlar esas alınarak öngörülmesi mümkün değildir. Bu bulgular sonucu, kullanılma sıklığı azaldıysa da, pek çok kişi hâlâ bu işe yaramaz yaklaşımda inat etmektedir.</p>

  <p class="normal1">Analistler ile kamu görevlileri ve işadamları arasında fark vardır. Kamu görevlileri ve işadamları, bencilliklerinden ve irrasyonelliklerinden dolayı tüzel irrasyonelliklere neden olurlar, yatırım analistleri ise sürüyü takip ettikleri için işlerinde başarısız olurlar.</p>
</body>
</html>
