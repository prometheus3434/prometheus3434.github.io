<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_17">15 kanıtları yanlış yorumlamak</h1>

  <p class="normal1">İnsanların, görüşlerine uydurmak için kanıtları çarpıttığını gördük. Bu bölüm, önyargı sahibi olmasalar da, kişilerin kanıtları son derece sistematik yollarla yanlış yorumladıklarını göstermektedir.</p>

  <p class="normal1">İşte, iki basit soru. Önce, altı kere yazı-tura atıldığını düşünün ve Y’nin yazıyı T’nin de turayı temsil ettiği aşağıdaki üç mümkün sonucu inceleyin.</p>

  <p class="indentmetin">1. TTTTTT</p>

  <p class="indentmetin">2. TTTYYY</p>

  <p class="indentmetin">3. TYYTTY</p>

  <div class="clrb"></div>

  <p class="normal1">Bu üç diziden hangisinin gelmesinin daha muhtemel olduğunu kendinize sorun. Çoğu kişi TYYTTY’yi seçer, oysa aslında dizilerinin tümü aynı derecede muhtemel. Hata, ilk iki dizide bir düzen varmış gibi gözükmesinden kaynaklanıyor; diziler rastgele değilmiş gibi, çünkü yazı-turada peş peşe yazı ya da tura gelmesi gariptir. Düzensiz diziler daha fazla olduğu için, insanlar muhtemelen bilinçdışı bir şekilde, düzensiz olan dizinin gelmesinin diğer ikisinden daha muhtemel olduğu yönünde akıl yürütüyorlar. Oysa akıl yürütme hatalı. Bunun belirli bir düzensiz dizi olduğunu ve bu nedenle çıkma olasılığının herhangi bir düzenli diziden fazla olmayacağını hesaba katmıyor. Parada bir hile olmadığını varsayarsak, her atışta yazı (ya da tura) gelme ihtimali yüzde ellidir ve bu nedenle her dizinin belirme ihtimali aynıdır, kesin olarak söylemek gerekirse altmış dörtte birdir.</p>

  <p class="normal1">Bu, “temsil hatası” denilen hataya bir örnektir. Karışık dizileri birbirlerinden kolayca ayıramıyoruz ve yazı-tura atınca gelen yazı ve tura dizisi çoğunlukla karışık olduğundan, üçüncü diziyi alışıldık sonucun temsilcisi olarak görüyoruz: oysa ilk iki dizi böyle değil. Böylece de onun diğerlerinden daha muhtemel olduğunu düşünüyoruz.</p>

  <p class="normal1">İkinci problemde size şöyle deniyor: “Londra’daki komşum profesör. Şiir yazmayı sever, biraz çekingen ve ufak tefektir.” Sonra da komşunun Sinoloji profesörü mü psikoloji profesörü mü olmasının daha mümkün olduğu soruluyor. Yine çoğu kişi yanlış cevap veriyor: adamın Sinoloji profesörü olma ihtimalinin daha yüksek olduğunu söylüyorlar. Doğru cevap, adamın psikoloji profesörü olma ihtimalinin daha yüksek olduğu. Adamın tarifi Sinoloji profesörüne uyuyor olsa da, Britanya’da Sinoloji profesörlerinden daha çok psikoloji profesörü var. Aslında o kadar az Sinoloji profesörü var ki muhtemelen çekingen, şiir yazan ve ufak tefek psikoloji profesörleri, bu özelliklere sahip Sinoloji profesörlerinden çok daha fazladır. Ancak tarif bir Sinoloji profesörüne uyduğundan, insanlar bu alanda ne kadar az profesör olduğunu göz önüne almadan hemen bir sonuca varıyorlar.</p>

  <p class="normal1">Birinin belirli bir grubun tipik bir örneğini andırmasına güvenmenin daha da acayip bir hataya yol açtığı kanıtlanmıştır. Deneklere bazı bireylere ilişkin kısa tarifler verildi. Örneğin, “Linda, otuz bir yaşında, bekâr, açık sözlü ve parlak biri. Felsefe eğitimi aldı. Öğrenciliğinde ayrımcılık ve sosyal adaletsizlik meseleleriyle yakından ilgilenmişti ve nükleer karşıtı gösterilere katılmıştı,” denildi. Daha sonra deneklerden, Linda’yla ilgili aşağıdaki ifadeleri doğruluk ihtimallerine göre sıralamaları istendi. İfadeler deneklere farklı sıralamalarla sunuldu.</p>

  <p class="indentmetin">a. Linda ilkokul öğretmenidir.</p>

  <p class="indentmetin">b. Linda kitapçıda çalışıyor ve yoga dersleri alıyor.</p>

  <p class="indentmetin">c. Linda feminist harekette etkin rol alıyor.</p>

  <p class="indentmetin">d. Linda psikiyatri alanında çalışan bir sosyal hizmet görevlisidir.</p>

  <p class="indentmetin">e. Linda siyasi bir kadın derneğinin üyesidir.</p>

  <p class="indentmetin">f. Linda banka memurudur.</p>

  <p class="indentmetin">g. Linda sigorta satış temsilcisidir.</p>

  <p class="indentmetin">h. Linda banka memuru ve feminist harekette etkin rol alıyor.</p>

  <div class="clrb"></div>

  <p class="normal1">Tabii ki denekler Linda’nın banka memuru (ifade f) olmasının feminist olmasından (ifade c) daha az muhtemel olduğunu düşündüler. Ancak Linda’nın feminist bir banka memuru (h) olmasının ne kadar muhtemel olduğunu değerlendirmeleri istendiğinde, bunun yalnızca banka memuru olmasından daha olası olduğunu düşündüler. Bu yargının doğru olması mümkün değil. Feminist olmayan banka memurlarının bulunması gibi basit bir nedenden ötürü, kadın banka memurlarının feminist banka memurlarından fazla olması gerektiği açık. Hata, Linda’nın tarifinin feminist tarifin tipik (temsil eden) bir örneği olmasından kaynaklanıyor; böylece Linda, deneklerin değerlendirmesi istenen ihtimale ilişkin iki kategorinin yarısına uyuyor. Linda’nın muhtemelen feminist olduğu fikri, deneklerin gözünde Linda’nın iki kategoriye de (feminist ve banka memuru) ait olma olasılığını irrasyonel bir biçimde artırıyor. Daha teknik bir ifadeyle, denekler, iki olasılığı çarpmak yerine ortalamasını almışlardır: Linda’nın feminist olma olasılığı 0,7, banka memuru olma olasılığı da 0,1 ise, feminist bir banka memuru olma olasılığı 0,4 değil 0,07 çıkar. Soru karşısında, psikoloji ve eğitim bilimleri yüksek lisans öğrencileri gibi olasılık kuramı ya da istatistik eğitimi almış kişiler bile aynı hataya düşmüşlerdir; doktorlar ile işletme stajyerlerinin yanıtları da aynıydı.</p>

  <p class="normal1">Bu tür hatalardan dolayı, çok mantıksız bir şey söylenirken, hemen peşinden çok mantıklı bir şey de söylenirse, kişinin mantıksız şeye inanma eğilimi artar. Ama mantıksız, yani olası olmayan bir şey, sırf yanında hayli olası bir şey var diye, olası hale gelmez. Aslında, mantıklı olsa bile, yeni malzemenin eklenmesiyle birlikte, tüm malzemenin doğruluk olasılığı azalmıştır. Bu durum az önce anlatılan deneyle örtüşmektedir; mantıklı malzeme mantıksız yargıya inancı artırabilir. Bu, pek çok avukatın ve marifetli tüm yalancıların başvurduğu bir numaradır. Burada başka bir mekanizmanın daha işlerlikte olduğunu da eklemek gerekir.</p>

  <p class="normal1">Birinden bir dolu mantıklı ifade duyarsak, kişinin dürüstlüğüne inancımız artabilir ve böylece o kadar mantıklı olmayan sözlerine de inanır hale geliriz. Reklam ajansları bu üçkâğıdı sık kullanırlar. Aslında bunu bir adım öteye götürür ve diğer grupların değil, ürünlerini satın alabilecek grupların inanacağı sloganlar bulmaya çalışırlar. Örneğin, “Köpekler de aynı insanlar gibi” sloganıyla, Yup-Yup adlı bir köpek mamasının reklamını yapabilirler: köpekleri seven pek çok kişinin buna inanması mümkünken, diğer insanların inanması daha az muhtemeldir. Köpek sahibinin bu sloganın doğruluğuna inancı, reklamcının sonraki iddiasına inanılırlık getirir: “Yup-Yup köpeğinizin tüylerini parlatır, kendisine güvenini artırır.” Ancak köpeklerin insanlara benzediğini öne süren sloganın iki sonucu daha vardır. Birincisi, köpek severlerden oluşan seçilmiş grup, reklamcının çok anlayışlı ve güvenilir olduğunu düşünecektir; çünkü kendilerinin içtenlikle kabul ettiği, ama herkesin benimsemediği bir gerçeği duyurmaktadır. İkincisi, reklamcıyı köpek severler grubuna dahil olarak algılar. Sonuç olarak daha önce değindiğimiz iç gruba bağlılığın satın alma kararına yol açması hayli muhtemel. Kısacası, kandırılan köpek sahibi Yup-Yup almaya gider, çünkü reklamcı tek atışta mantıklı ve anlayışlı olduğunu göstermiştir ve köpek severle aynı iç gruba aittir.</p>

  <p class="normal1">İlgili ve belki de daha beklenmedik bir hata daha gösterilmiştir. Denekler, sosyal hizmet alanında çalışmış öğrencilerden oluşuyordu. Onlara, belirli bir duygusal sorunu varmış gibi görünen hayali biri hakkında bilgi verilmiştir. Bir müşteri, “sadomazoşist cinsel fanteziler sahibi” diye tanımlandığında, sosyal hizmetliler onun çocuk tacizcisi olmasının muhtemel olduğunu düşünmüşlerdir. Oysa diğer sosyal hizmet çalışanlarına, birinin, “sadomazoşist cinsel fantezilere sahip, boş zamanlarında eski arabaları tamir ediyor ve bir kez okuldan kaçmış” olduğu söylendiğinde, adamın çocukları taciz ediyor olabileceğini düşünme eğilimleri daha az olmuştur. Oysa ilave bilgilerin söz konusu kişinin cinsel eğilimiyle hiç ilgisi yoktu. Bildiğimiz kadarıyla çocuk tacizcilerinin de, başka herkes gibi eski arabaları onarması muhtemeldir; oysa sosyal hizmet görevlileri, ilave bilgilerin normalliğine aldanıp kişinin cinsel sapkınlık göstermediğini düşünmüş gibiler. Hata, eski arabaları onaran kişilerin küçük bir yüzdesinin çocukları taciz ettiği düşünmelerinden, ancak aynı yüzdenin eski arabaları onarmayanlar için de geçerli olduğunu hesaba katmayı bilinçsizce ihmal etmelerinden kaynaklamış olabilir; bu da, 12. Bölüm’de gösterilen, negatif duruma dikkat etmeme yanılgısının bir örneğidir. Özet olarak, bir şeyden sonuç çıkarma becerisi ilgisiz bilgilerin eklenmesiyle zayıflayabilir.</p>

  <p class="normal1">Üç farklı hatadan, yani belirli bir kategorinin tipik bir temsilcisi olduğu için kategorinin büyüklüğü dikkate alınmadan bir şeyin o kategoriye ait görülmesinden, bir tanımın bir kısmı doğru diye tümünün doğru sanılabilmesinden ve başka (alakasız) açılardan normal bir şekilde betimlendiği takdirde, bir kişi hakkındaki sıra dışı bilgilerin etkisinin azalabileceğinden bahsettim. Bu hataların tümü, bir öğenin bir grubun temsilcisi gibi gözüküp gözükmemesini merkeze almamızdan kaynaklanır: öğe, bir grubun temsilcisiyse, asıl olasılığı ya da olasılıkları göz ardı ederiz. Özel eğitim almadan olasılıklarla uğraşamıyor oluşumuz, gerçek yaşamdan bir örnekle gösterilebilir. Büyük Britanya’da her yıl yaklaşık 300 bin kişi kalp hastalığından, 55 bin kişi de akciğer kanserinden ölmektedir. Aşırı sigara kullanımı, kişinin kalp hastalığından ölme riskini yaklaşık iki katına çıkarır ve akciğer kanserinden ölme riskini de yaklaşık on kat artırır. Çoğu insan sigara içmenin kalp hastalığından ziyade akciğer kanserine yol açma ihtimali olduğu sonucuna varacaktır ve doğrusu hem Britanya’da hem de başka yerlerde yürütülen sigara karşıtı kampanyalar, büyük ölçüde bu varsayıma dayalıdır. Ancak bu yanlıştır. Kalp hastalığının daha yaygın olduğu hesaba katıldığında, akciğer kanserine yakalanan her sigara tiryakisine karşılık sigara kaynaklı damar hastalıklarından ölen ikiden fazla kişi olacaktır. Aşağıdaki (basit olması adına, yetişkin nüfusun yarısının sigara içtiğini varsayan) basit hesaplama bu sonuca nasıl ulaşıldığını göstermektedir. Sigara içmek ölümcül kalp hastalığı riskini ikiye katladığından, her yıl 200 bin tiryaki ve 100 bin sigara içmeyen kişi bu hastalıktan ölür. Ancak 100 bin tiryaki, sigara içmemiş olsalardı da öleceklerdi, bu da demek oluyor ki her yıl sigara içme sonucu kalp hastalığından ölen tiryaki sayısı 100 bindir. Aynı şekilde, yaklaşık 55 bin tiryaki akciğer kanserinden ölmektedir; bunların 5 bini sigara içmese de ölecek olduğundan, sigaradan ölen kişi sayısı 50 bindir. Bu nedenle, sigaraya bağlı olarak akciğer kanserinden ölenlerin yaklaşık iki katı sayıda tiryaki kalp hastalığından ölmektedir.</p>

  <p class="normal1">Bir olayın olasılığına dair yeni bir bilgi geldiğinde, bunun eski olasılıkla birleştirilmesi gerektiğini anlamak, bu rakamların nasıl hesaplandığını anlamaktan daha önemlidir: bu, temel oran (ya da apriori olasılık) diye bilinen olasılıktır. Bu olasılıkların nasıl kullanılması gerektiğini belirleyen formel teorem ilk olarak on sekizinci yüzyılın başında İngiliz matematikçi Thomas Bayes tarafından öne sürülmüştür. Teorem, eski olmasına rağmen yaygın şekilde yanlış olarak kullanılmaktadır. Doktorlar, avukatlar, müdürler, generaller gibi pek çok grupta yanlış kullanımına rastlanır.</p>

  <p class="normal1">Bu hata deneysel araştırmalarla tekrar tekrar gösterilmiştir ve içlerinden en bilineni şöyledir: Deneklere, belirli bir şehirde, taksilerin yüzde 85’ine sahip Mavi Taksiler ile yüzde 15’ine sahip Yeşil Taksiler olmak üzere iki taksi şirketi bulunduğu söylenmiştir. Bir taksi, birine çarpıp kaçmıştır ve bir tanık çarpanın yeşil bir taksi olduğunu düşündüğünü söylemiştir. Testler yapılmış ve deneğin, kazanın gerçekleştiği aydınlatma koşullarında, taksinin rengini yüzde 80 doğru teşhis edebildiği bulunmuştur. Soru, kazayı yapan taksinin yeşil olma olasılığının mı mavi olma olasılığının mı daha fazla olduğudur. Deneklerin çoğunluğu “yeşil” diye yanıt vermişlerdir, ancak yanılmışlardır. Tanık genellikle doğru görüyor olsa da, mavi taksiler yeşil taksilerden çok daha fazladır. Mavi bir taksi görmüş (0,85) ve yeşil (0,2) olduğunu düşünmüş olma olasılığı 0,85 x 0,2 = 0,17’dir. Oysa yeşil bir taksi görmüş (0,15) ve yeşil olduğu kanısına varmış (0,8) olma olasılığı 0,15 x 0,8 = 0,12’dir. (bu rakamların toplamı 1,0 etmiyor, zira kendisinin mümkün diğer tüm kararları “mavi” olacaktı). Bu demek oluyor ki, taksinin yeşil olma olasılığı 17’ye karşı 12’dir, başka deyişle yalnızca 0,4’tür. Deneklerin hatası, bir olay hakkındaki yeni kanıta (tanığın kararı), o olayın genel sıklığına (yeşil taksilerin sıklığı) yeterince önem vermeme pahasına fazla dikkat etmiş olmalarıdır.</p>

  <p class="normal1">Temel oranı hesaba katmaya dair kusura gerçek yaşamdan ilginç bir örnek, Amerikan iş yaşamından gelmektedir ve yalan makineleriyle ilgilidir. Yalan makinesi, Washington’dan Nixon’a, başkanları yalan söylemekle (ya da söylememekle) meşgul olmuş bir ulusa yaraşır şekilde, ABD’de Britanya’dan çok daha sık kullanılmaktadır. Makine, derinin elektrik iletkenliği, nefes alma oranı ve sesin yüksekliği gibi, tümü kişi stres altındayken ya da uyarılmışken artan değerleri ölçmektedir. Zararsız sorular sorulur, ancak aralarına, “Chase Manhattan Bankası’nı dün siz mi soydunuz?” gibi, şayet kişi suçluysa ölçümlerde artış olacağını varsayan, az çok yol gösterici sorular da serpiştirilir. Suçlanma korkusundan kaynaklanan heyecanlanma da dahil olmak üzere, çeşitli nedenlerden ötürü yalan makinesi kusursuz değildir. Hatalı olduğu, ancak birileri, bu yüzden yanlışlıkla hırsızlıkla suçlandıktan sonra başka biri suçu itiraf ettiği için serbest bırakılınca anlaşılmaktadır. Yine de Amerikan şirketleri tarafından, hırsızlık yapan çalışanları saptamak üzere yaygın şekilde kullanılmıştır.</p>

  <p class="normal1">Şimdi varsayın ki, başarı oranı yüzde 90 (neredeyse kesinlikle daha düşüktür), yani on masum kişiden biri makineye pozitif (suçlu) tepki veriyor ve on suçlu kişiden biri de negatif (masum) tepki veriyor (pratikte rakamların aynı olması pek mümkün değildir). Suçlu bulunan çalışan firmadan atılır. Görünüşe bakılırsa, yanlış şekilde suçlu bulunan bir kişiye karşılık dokuz kişi doğru şekilde suçlu bulunacaktır; bu durum, (pek çok kişiye olmasa da) firmanın yöneticilerine kabul edilebilir gelebilir. Ancak akıl yürütme tarzı yanlıştır. Hırsızlık yapanlardan çok daha fazla hırsızlık yapmayan çalışan olması muhtemeldir. Bin çalışanı olan bir firma düşünün ve bir yılda çalışanların yüzde 1’inin (on kişinin) hırsızlık yaptığını, yüzde 99’un da (990 kişinin) hırsızlık yapmadığını farz edelim. Tüm çalışanlar teste sokuluyor ve suçlu on kişiden dokuzu (yüzde 90) testi geçemiyor; ancak 990 çalışan masum ve onların 99’u da (yüzde 10’u) testi geçemeyecektir. Dolayısıyla testle yakalanan her suçlu kişiye karşılık neredeyse on masum insan yanlış yere suçlanacaktır. “Temel oran” hesaba katıldığında, suçlulardan çok, masumların başının yandığı ortaya çıkmaktadır.</p>

  <p class="normal1">Yalan makinesi kullanmanın daha akıllı yolları olduğunu da eklemek gerekir. Örneğin, bir masaüstü bilgisayarı kayıpsa, insanlara farklı türde bilgisayarlar gösterilebilir: yalnızca kayıp bilgisayarın neye benzediğini bilen kişi yalan makinesinde bu bilgisayara farklı tepki verecek, diğerleri vermeyecektir. O halde teorik açıdan, masum kişiler sırf gerginlikleri yalan makinesinde belli olduğu için suçlu bulunamaz. Ancak daha ayrıntılı yöntemler nadiren kullanılmaktadır ve o zaman bile hata ihtimali vardır. Sonuç olarak, suçlu kişiden çok masum kişi olduğundan, yalan makinesinin suçlulardan çok masumları yakalaması muhtemeldir. Bu sorunlara rağmen alet pek çok Amerikan eyaletinde hâlâ kullanılmaktadır.</p>

  <p class="normal1">Temel oranı hesaba katma kusuru, tıbbi testlerin sonuçlarını yorumlamada ciddi yanılgılara yol açabilir. 13. Bölüm’de anlatıldığı gibi, pek çok doktorun mamografiyi uygun şekilde kullanamamasının altında yatan budur. İşte, bir diğer örnek: Muhtemelen dünyanın en saygın tıp kurumu olan Harvard Tıp Fakültesi’nin çalışan ve öğrencilerine, belirli bir hastalığa ilişkin bir testte pozitif sonuç veren hastaların, hastalık bin kişiden birinde mevcutsa ve hastalığa yakalanmamış kişilerin yüzde 5’inin test sonucu pozitif çıkıyorsa, aslında kaçta kaçının gerçekten hasta olduğu sorulmuştur. Sorunun yöneltildiği altmış doktorun yaklaşık yarısı yüzde 95’i diye yanıtlamıştır. Yalnızca on bir kişi, yüzde 2 diyerek doğru yanıt vermiştir. Açık ki, yüksek zekâ insanı inanılmaz hatalar yapmaktan korumuyor.</p>

  <p class="normal1">Olasılıklar, hesaplama gerekmediği zamanlarda bile insanları engellemektedir. İşte yine tıp alanından, Baron’dan alınan bir örnek daha. Deneklere, “Bir hastanın 0,8 olasılıkla omfalit [göbek iltihabı] olduğu söylenmiştir. Pozitif test sonucu teşhisi doğrulayacaktır, ancak test negatif çıkarsa sonuç belirsiz olacaktır: sonuç negatif ise olasılık 0,62’ye düşecektir. Omfalit tedavisi tatsızdır ve hasta olmayan birini tedavi etmek de bir hastayı tedavi etmemek kadar kötüdür. Yapabileceğiniz tek test zahmetliyse, yine de yapmalı mısınız?”</p>

  <p class="normal1">Pek çok denek testin yapılması gerektiğini düşünmüştür. Aslında yapılmamalıdır. Sonuçlar negatif olsa bile, kişinin hasta olma ihtimali daha yüksektir (0,6); yani test sonucu ne olursa olsun tedavi uygulanmalıdır. Baron, tek tedavinin dinlenme olduğunu bilmesine rağmen, hastasına pahalı bir bilgisayarlı tomografi çektirmek isteyen bir doktora dair bir fıkra anlatmaktadır. “Teşhisi teyit etmek istedim,” demiştir: işe yaramaz bir gerçeği bulmaya dair bu tür bir heves, tatsız bir deneyimse hastanın bedenine, pahalıysa da cebine zararlı olabilir. (Haklı olarak) fıkralara bel bağlamakla olmaz derseniz, İngiliz Kraliyet Radyologlar ve Anestezistler Cemiyeti, 1990’da Britanya’da yılda 250 kişinin gereksiz röntgenler sonucu öldüğünü bildiren bir rapor yayımlamıştır. Sonuçları tedaviyi etkilemeyeceği sürece, böyle bir test yapılması önerilmemelidir.</p>

  <p class="normal1">Sonuç kesin olarak bilinebiliyorsa, insanların farklı kanıt parçalarını birleştirme konusunda, yalnızca bir olasılık derecesiyle atanmasına kıyasla daha iyi oldukları öne sürülebilir ve böylece bu bölümde anlatılan yanılgılar o kadar da fark yaratmaz. Maalesef neredeyse tüm önemli kararlarda belirsiz unsurlar bulunmaktadır. Örneğin hangi stratejinin başarı şansının daha yüksek olduğunu, bir dizi belirtiden hastanın hastalığını bulmaya çalışan doktoru ya da çok çelişkili kanıtlar duyduktan sonra sanığın suçlu olup olmadığına karar veren bir jüri üyesini düşünün. Gerçek yaşamdan başka vakalara geçmeden önce, istatistik kullanımı konusuna değinmek yerinde olacaktır.</p>

  <p class="normal1">Çoğu kişi ya pek az istatistik bilgisine sahiptir ya da hiç istatistik bilmez. Pek çok kişi için “istatistik” uğursuz bir sözcüktür, oysa bu yalnız, istatistik kötü bir şekilde kullanıldığında doğrudur. Doğrusu, istatistiği kötülemek genellikle yalnızca cahil insanların özsaygılarını korumak için kullandıkları bir yoldur. Pek çok okur kendilerinden istatistik ya da temel olasılık kuramına dair bilgi sahibi olmalarının beklenemeyeceğini düşünebilir, ancak hepimiz çoğu zaman sezgisel yollarla istatistiksel yargılara varıyoruz ve hatalı sezgilerimiz felaketlere yol açıyor. Önceki sayfalarda geçen türden hesaplamaları çok kişi yapmıyor olsa da, temel oranı hesaba katmaları gerektiğini fark etselerdi, insanlar daha rasyonel düşünür ve kesin bir yanıta ulaşamasalar bile, gerçeğe daha çok yaklaşabilirlerdi. Formel istatistik ya da (istatistiğin temelinde yatan) olasılık kuramı öğrenmeden de, olasılıkları bir araya getirme yollarına ve 12. Bölüm’de anlatıldığı gibi iki olay arasında bir ilişki olduğu sonucuna varmak için gerekenlere dikkat gösterir hale gelebiliriz. Sonraki kısımlarda, pek çok durumda rasyonel düşüncenin –yani doğru olma ihtimali en yüksek sonuca götüren düşüncenin– sayıların değerlendirilmesine dayanması gerektiği gösterilecektir. Poincaré’nin dediği gibi, “Matematik, belirsiz ve kesin olmayan düşünceleri ifade edemeyeceğimiz bir dildir.”</p>

  <p class="normal1">Basit istatistiksel akıl yürütmeyi sezgilerimizle gerçekleştiremediğimiz aşağıdaki iki deneyle de örneklendirilmektedir. Deneklere, bir şehirdeki iki doğumevinden birinde günde ortalama kırk beş, diğerinde ise on beş doğum yapıldığı söylenmiştir. Bir yıllık bir dönemde doğan erkek çocuk sayısı kız çocuk sayısıyla aşağı yukarı aynıdır. Deneklere, iki doğumevinden hangisinde doğan çocukların yüzde 60’ının erkek olduğu günlerin daha fazla yaşandığı sorulmuştur. Çoğu denek fark olmayacağını düşünmüştür. Aslında, erkek çocuk doğumlarının tüm doğumların yüzde 60’ı olduğu günler, küçük doğumevinde büyüğün iki katı kadar yaşanacaktır. Bu önemli bir ilkeyi göstermektedir: farklı olaylar belirli bir olasılıkla cereyan ettiğinde, olaylar dizisi ne kadar büyükse, farklı olayların görülme sıklığı gerçek sıklığına o kadar yaklaşacaktır. Bunu görmek için, dört kere yazı-tura attığınızı düşünün. Gelecek yazı-tura dizisine dair (4 kere 1/2 olarak) on altı olası dizi vardır. Bu dizilerden yalnızca biri tamamen turadan oluşur, yani yüzde 100 tura gelme şansı on altıda birdir. Şimdi on kere yazı-tura attığınızı düşünün. Bu kez içlerinden yalnızca biri tamamen turadan oluşan 1.024 olası dizi vardır; tamamen tura gelme ihtimali o halde binde 1’den aza düşmüştür. Basit olsun diye aşırı bir durumdan, yüzde 100 tura gelmesinden bahsettim; ancak yüzde 75 tura seçmiş olsaydım da aynı şey olacaktı. Daha az sayıdaki yazı tura atışının bu tura yüzdesini getirmesi daha muhtemel olacaktı. Örneklem ne kadar büyükse içindeki olayların sıklığının gerçek sıklığa yaklaşmasının daha muhtemel olması kuralı “büyük sayılar yasası” olarak bilinmektedir ve squash oyuncuları da dahil herkes için önemlidir. Kahneman ve Tversky’nin işaret ettiği gibi, bir squash oyunu dokuz ya da on beş puandan oluşur. Daha iyi olan oyuncunun on beş puanlık bir oyunda kazanma ihtimali daha yüksektir.</p>

  <p class="normal1">Hatalı akıl yürütmenin ikinci örneği, büyük sayılar yasasının bilinmemesinden kaynaklanmaktadır. Deneklerden kırmızı ve beyaz toplar içeren bir kap hayal etmeleri istenmiştir. Topların üçte ikisi bir renkte, üçte biri de diğer renktedir. Ayrıca A kişisinin, dördü kırmızı beş top çektiği söylenmiştir. B kişisi ise on ikisi kırmızı, yirmi top çekmiştir. Deneklerden, kaptaki topların üçte ikisinin kırmızı olduğuna dair A kişisinin mi B kişisinin mi daha emin olabileceğine karar vermeleri istenmiştir. Çoğu denek, çektiği kırmızı top oranı daha yüksek diye A kişisinin daha emin olacağını sanmıştır. Yanılmışlardır. Büyük sayılar yasasından ve B kişisinin örnekleminin daha büyük olmasından dolayı, B kişisinin kabın üçte ikisinin kırmızı toplardan oluştuğuna dair tahmininin doğru olma ihtimali A kişisine göre iki kat yüksektir.</p>

  <p class="normal1">Daha büyük sayıda olaydan (popülasyon) seçilen sınırlı sayıda olaya (örneklem) dair bilgiden sonuçlar çıkarmadan önce, örneklem istatistikleri hakkında bir şeyi anlamak önemlidir. Kamuoyu yoklamaları, insanların oy verme eğilimlerini anlamak için dikkatli hesaplamalar yaparak örneklemlerden yararlanmaktadır. Seçilmiş, belirli bir rakamdan daha büyük olmayacak, küçük ve sabit bir hata olasılığını aşmayacak şekilde bir sonuç elde etmek için popülasyondan alınan örneklemin ne büyüklükte olması gerektiği önceden belirlenebilir. Tabii ki, katılımcıların yalan söylemesi ya da oy verirken fikirlerini değiştirmesi gibi uygulamacıların kontrolünde olmayan kimi etkenler önemli hatalara yol açabilirler.</p>

  <p class="normal1">Örneklem sayısını hesaba katamama kusurunu gösteren pek çok deney bulunmaktadır. Birinde, Amerikalı öğrencilere onlarca son sınıf öğrencisi tarafından derslere ilişkin olarak yapılmış bir dizi puanlamayı gösteren bir tablo okunmuş ya da denekler, dersleri almış olan yalnızca iki üç son sınıf öğrencisiyle tanışmış ve puanlamaları, düşüncelerini destekleyen birkaç kısa yorumla birlikte son sınıf öğrencilerinin ağzından duymuşlardır. Öğrencilerin hangi dersleri alacaklarına dair tercihleri, çok sayıda son sınıf öğrencisinden toplanan yazılı puanlamalardan ziyade, yüz yüze konuşma sırasında birkaç öğrenciden duyduklarından daha çok etkilenmiştir. Sık sık olduğu gibi, burada da bulunabilirlik hatası kararı kötü yönde etkilemiş, öğrencilerin örneklem büyüklüğünün önemini unutmalarına neden olmuştur. Pek de temsili bir örneklem oluşturmayan birkaç öğrenciyle konuşmak, pek çok öğrenciden toplanmış yazılı, kuru kuruya verileri okumaktan çok daha derin bir izlenim bırakmıştır.</p>

  <p class="normal1">Nisbett ve Ross, bu hatanın Amerikan hukuk sisteminin içine işlemiş olduğuna işaret etmektedirler. İdam cezasını kaldıran ve kaldırmayan eyaletlerdeki cinayet oranlarına dair istatistiklerin, ABD Anayasa Mahkemesi’nde nadiren bahsi geçmektedir. Onun yerine kararlar az sayıda vaka hikâyesinden hareketle alınmaktadır. Sigara tiryakilerinin sık sık sarf ettiği, “Babam doksan dokuz yaşına dek yaşadı ve günde yüz sigara içerdi,” ya da çok içki içenlerin söylediği, “Dedem kahvaltıda hep bir şişe cin içerdi ve bir gün bile hasta olmadı,” gibi ifadeleri andırmaktadır bunlar. Bu tür vakalara rastlamak kolaydır ve çarpıcı oldukları için kolaylıkla bulunabilirdirler ve bazılarını sigara ya da içki içmenin zararsız olduğuna ikna edebilirler. Ancak önemli olan istisnai olabilen ya da olmayan tekil vakalar değil, sigara ya da içki yüzünden ölme ya da hastalanma olasılığıdır. Bu, ancak sigara ve içki içenlere dair büyük ve temsil kuvveti olan bir örneklem incelenerek bulunabilir.</p>

  <p class="normal1">O halde irrasyonel kararlar genellikle, tipik olmayan sonuçlar gösterme ihtimali olan küçük örnekleme gereğinden fazla önem vermekten kaynaklanır. Ancak örnekleme dayanan kararın sıklıkla hatalı olmasının ikinci bir nedeni daha vardır. Örneklem yeterince büyük olsa bile, yanlı olmamasını güvenceye almak için yeterince özen gösterilmemiş olabilir. Ben de bu hataya kapılmışımdır. Londra’nın Earls Court Sokağı’ndaki barlarda görülen Avustralyalı adamların çoğu gürültücü ve dinç, kadınlar da güçlü kuvvetli ve uzun bacaklıdırlar. Ayrıca İngiliz medyası genellikle Avustralyalı erkekleri biraz kaba saba ve üzerinden iplikler sarkan şapkalara düşkün şekilde resmetmektedir. Sidney’ye ilk gittiğimde iplikler sarkan bir şapka bile göremeyip pek şaşırmıştım. Dahası, kadın erkek tüm Avustralyalılar, inanılmaz kibar ve zariflerdi. Besbelli benim Londra’da karşılaştığım örneklem yanlıydı, yani Avustralyalılar’ın çoğunu temsil etmiyordu. Belki de kabadayılar başka ülkelere gidiyor, diğerleri ise memleketlerinde kalıyorlardı.</p>

  <p class="normal1">Birçok deney, insanların bir örneklemin temsil kuvvetini hesaba katamama konusundaki kusurlarını kanıtlamaktadır. Birinde deneklere hapishane gardiyanı numarası yapan biriyle yapılan bir görüşmenin videosu gösterilmişti. Deneklerin yarısı tamamen insanlık dışı bir gardiyan görmüşlerdi: gardiyan, mahkûmları “hayvan” diye nitelendirmişti. Diğer denekler ise, mahkûmların rehabilite edilebileceğini düşünen insancıl bir gardiyan izlemişlerdi. Her iki grupta da, deneklerin bazılarına gördüklerinin tipik bir gardiyan olduğu söylenmiş, diğerlerine ise böyle bir bilgi verilmemişti. Gardiyanın ne kadar tipik olduğuna dair bilgi, deneklerin hapishanelere dair görüşlerinde pek az fark yaratmıştır. İyi gardiyanı görmüş olanların çoğu, tüm gardiyanların mahkûmlara iyi davrandıkları ve onların iyiliklerini düşündüklerini sanarken, kaba gardiyanı izlemiş olanlar tam aksini düşünüyorlardı. Öyleyse insanlar, tek bir çarpıcı vakanın tipik olmadığına dair uyarıldıklarında bile, öyle olduğunu varsayma ve popülasyona (bu durumda gardiyanlar) dair kararlarını buna göre verme eğiliminde oluyorlar. Kararları çok küçük ya da yanlı bir örnekleme dayandırmak irrasyonel inançları sürdürmede ciddi rol oynar ve daha önce de gösterildiği gibi, önyargılı şablonlardan kısmen sorumludur.</p>

  <p class="normal1">Maalesef örneklem sayısına ve örneklemin temsil kuvvetine duyarsızlık yalnızca bireylerde görülmez, bu konuyu daha iyi bilmesi gereken kuruluşlarda da buna sık rastlanır. Çarpıcı bir örnek, Literary Digest tarafından postayla yollanan bir ankete dayanarak, Roosevelt’in 1937 başkanlık seçimlerini çok büyük farkla kaybedeceğine dair tahmindir. Aslında yalnızca kişilerin yüzde 23’ü anketi geri yollamıştır ve onlar da genellikle varlıklı Amerikan vatandaşlarıdır. John Paulos’un işaret ettiği gibi, ilişkiye sahip kişi sayısına dair Shere Hite gibi köşe yazarları tarafından verilen rakamlar pek inanılabilir değildir. Düpedüz yalan söyleniyor olması bir yana, ilişkisi olan kişilerin onun köşesini okuma ihtimalleri, ilişkisi olmayanlara kıyasla daha yüksektir ya da ilişkisi olan okurlar anketlere daha fazla katılıyor ve mektup yazıyor olabilirler.</p>

  <p class="normal1">Which?’in yayıncısı olan, Britanya’daki başlıca tüketici kuruluşu, genellikle örneklem büyüklüğünün önemini dikkate almakta başarısızdır. Farklı markalardan ürünlere dair karşılaştırmalı rakamlar yayımlar, her modelden kaç tanesini denediklerinden bahsetmeksizin ürünleri çeşitli şekillerde puanlarlar. Sonrasında her modeli farklı birkaç kritere göre değerlendirirler. Örneğin Which?’in Mayıs 1990 sayısında, kırk üç elektrikli süpürge üzerine bir rapor bulunmaktadır. Her model, toz kapasitesi, torbada tıkanma, torba dolu göstergesi, borularda tıkanma, çekme gücü, gürültü ve dayanıklılık gibi özelliklere göre puanlanmıştır. Which? aynı modelin farklı örnekleri arasında modeller arasında olduğu kadar farklılık olabileceğini hesaba katmamaktadır. “En iyi ürün”leri yalnızca şans sonucu tutturuyor olabilir. Benzer değerlendirmeler aynı marka ve modelde arabalara uygulandığında, arabalar aşırı karmaşık olduklarından ve bir yerdeki küçük bir kusurun pek çok etkisi olabileceğinden hata olasılığı artmaktadır. Bir ürün kategorisinde, her birinden yalnızca bir, hatta birkaç örnek deneyerek değişik modellerin özelliklerindeki farklılıklara dair kesin bir sonuca varmak olanaksızdır.</p>

  <p class="indentmetin">Kıssadan Hisse</p>

  <p class="indentmetin">1. Yalnızca görünüşe dayanarak hüküm vermeyin. Bir şey Y’den çok X’e benziyor olsa bile, Y X’ten çoksa, Y olma olasılığı daha yüksektir.</p>

  <p class="indentmetin">2. İki ya da daha çok bilgi içeren bir ifadenin doğru olma ihtimalinin, yalnızca bir bilgi içerenden daha az olduğunu unutmayın.</p>

  <p class="indentmetin">3. Tetikte olun ve bir kısmı doğru diye, bir ifadenin tümden doğru olduğuna inanmayın.</p>

  <p class="indentmetin">4. X olasılığını Y ile birlikte (örneğin bir tanık öyle diyor diye, bir arabanın yeşil olma olasılığını) öğreniyorsanız, X’in asıl olasılığına ulaşmak için temel oranı (yeşil taksilerin sıklığını) hesaba katmanız gerektiğini unutmayın.</p>

  <p class="indentmetin">5. Küçük örneklemlere güvenmeyin.</p>

  <p class="indentmetin">6. Yanlı örneklemlerden sakının.</p>

  <p class="indentmetin">7. “Which?” dergisine güvenmeyin.</p>

  <div class="clrb"></div>
</body>
</html>
