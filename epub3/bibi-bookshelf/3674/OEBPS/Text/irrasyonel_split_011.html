<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">7 yersiz tutarlılıklar</h1>

  <p class="normal1">İnsanlar bazen gerçeği bir kenara bırakma pahasına düşüncelerinin tutarlı olmasına çabalarlar. Bunun bir örneği, daha önce bahsettiğimiz hale etkisidir. Birinin belirgin (bulunabilir) iyi bir özelliği varsa, bu özellik, kişinin diğer tüm özelliklerinin nasıl algılanacağını etkiler. Diğer özellikler iyi özelliğe uyacak şekilde çarpıtılır. İnsanlar, birinin hem iyi hem de kötü olabileceğini kabul edemezler, onu tutarlı bir bütünlük olarak görmeye çalışırlar.</p>

  <p class="normal1">Hale etkisi, başka biri ya da bir şeyi tamamen iyi (ya da tamamen kötü) diye düşünmenin fayda sağlamayacağı durumlarda bile görülür; kişi bir şeye büyük yatırım yaptığındaysa, tutarlılık dürtüsünün etkileri iyice artar. Ev arayan bir çift, istedikleri türde ya da bütçelerine uygun pek çok evi gezer. Gezdikleri her evde, donanımlı mutfak gibi hoşlarına giden ya da küçük yemek odası gibi pek hoşlarına gitmeyen şeylerle karşılaşırlar. Tabii ki evin bir kısmına dair övgüleri öteki kısımlara dair tutumlarını etkileyecektir (hale etkisi) ve ilk izlenimlerinden gereğinden fazla etkilenirler. Epeyce düşünüp taşındıktan sonra bir evde karar kılar ve onu alırlar. Ev bulmak için hem zaman ve emek, hem de ciddi miktarda para harcarlar. Aptal gibi hissetmemek için yaptıkları masrafı kendilerine haklı çıkarmaları gerekir; evi aldıktan sonra, ilk başta iyi buldukları özellikleri abartma, kötü özellikleri de indirgeme eğiliminde olurlar. Donanımlı mutfak ideal mutfak oluverir, yemek odası ise küçük değil de sıcaktır. Evin güzelliklerini yüceltmek kısmen tutarlılık dürtüsünden kaynaklanmaktadır. Çoğu kişi, bilhassa bir şeye çok kafa yorduysa mantıklı kararlar aldığını düşünür ve neticede ev ne kadar iyiyse karar da o kadar mantıklıdır. Oysa burada motivasyonel bir unsur etkin olabilir: Büyük miktarda paranın yanlış harcandığını düşünmek inanılmaz üzücü olabileceğinden, alıcılar, bilinçdışı bir şekilde, kendilerini en iyi şeyi yaptıklarına ikna etmeye çalışırlar. Tabii ki bu oldukça irrasyoneldir; zira satın alınmış olması, evi kişisel olarak daha çekici kılsa bile, iyi ya da kötü yapmaz.</p>

  <p class="normal1">Karar almanın bu tür etkileri çok kereler gösterilmiştir, işte iki örnek. Genç kızlara büyük bir albüm seçkisi gösterilmiş ve her albüme, sevme derecelerine göre puan vermeleri istenmiştir. Sonrasında her genç kızdan orta karar sevdiği iki albüm gösterilerek birisini seçmesi istenmiş ve seçtiği kendisine hediye edilmiştir. Ardından bu iki albümü yeniden puanlaması istenmiştir. İlk yapılan değerlendirmeye kıyasla, seçilen albüm çok daha cazip bulunmuş, seçilmeyen albüm ise çok daha az beğenilmiştir.</p>

  <p class="normal1">İkinci araştırma gerçek yaşam üzerinedir. İşletme eğitimlerini bitirmek üzere olan ve kısa bir süre önce çalışabilecekleri firmaları ziyaret etmiş öğrencilerden, girebilecekleri işlerden kendilerine en cazip gelen üçünü puanlamaları istenmiştir. Gözde işler arasında, caziplik puanları açısından pek fark bulunmamıştır. Öğrenciler hangi işi seçeceklerine karar verdikten, ancak işe henüz başlamadan önce yeniden puanlama yapılmıştır. Seçilen işler öğrencilere artık belirgin bir şekilde daha çekici gelmekte, reddedilenler ise bir o kadar daha az çekici bulunmaktadır. Bir karar verdikten sonra, öğrencilerin kararlarını kendilerine haklı göstermeleri gerekmiştir. Yanılmayı kimse sevmez. İki araştırma da bir irrasyonellik tarzını gözler önüne sermektedir. İnsanların, elde etmedikleri ya da edemedikleri şeylerle dair kanaatleri kötüleşme eğilimindedir. Bu eğilim hepimizce gayet iyi bilinir ve “koruk üzüm vakası” olarak özetlenir.</p>

  <p class="normal1">Genel bulgu, bir seçeneğin çekiciliğinin sadece seçim yapıldıktan sonra arttığı yönündeyse de, (aynı irrasyonelliğin) karar verme sürecinde de görülebileceğine dair bazı kanıtlar vardır. Avustralya’daki gönüllü kadın öğrenci deneklere, deneyin, nahoş uyarımların zihinsel bir göreve etkileri üzerine olacağı söylenmiştir. Deneklerden, tadı kötü bir madde yeme ya da çok kötü bir sese maruz kalma arasında seçim yapmaları istenmiştir. İki uyaranın da sersemlik, baş ağrısı ve bulantı gibi kötü kısa süreli etkiler yapabileceği söylenmiş ve deneklerden, bu uyaranlara dair nahoşluk beklentilerini derecelendirmeleri istenmiştir. Sonrasında, bir grup deneğe, seçimlerini yapmadan önce kötü tat ve sesin etkilerine dair bilgilendirilecekleri söylenmiş, diğer deneklere ise uyaranlar hakkında başka bir şey söylenmeyeceği bildirilmiştir. Yeni bilgiler almayı bekleyen grubun beklentilerinde bir değişiklik olmazken, diğer grupta kayda değer bir değişim oluşmuştur. İlk değerlendirmelerinde iki seçeneğin puanları arasında küçük farklar varken, sonrasında, başta eğilimli oldukları seçeneği çok daha az nahoş, yani çok daha tercih edilir bulmuşlardır. Sonunda da tümü, ilk seçtikleri uyaranda karar kılmıştır. Neyse ki denekler ne kötü tada ne de kötü sese maruz bırakılmamışlardır. Bu deney, bazı durumlarda insanların bir seçeneğin çekiciliğini karar vermeden önce de yüceltebileceklerini göstermektedir. Bu tür bir süreç, hem zor kararlar almalarına ve hem de alınan kararın doğruluğuna dair kendilerini ikna etmelerine yardımcı olur.</p>

  <p class="normal1">Yeni bir araba almış kişi aracının hızlanmasıyla, manevra kabiliyetiyle ya da yakıt tüketimiyle gururlanabilir. Bu tür gururlanmalar genellikle tereddüt işareti olarak görülür. Kişi kimi ikna etmeye çalışmaktadır? Bruno Bettelheim, bir kararı güçlendirmenin uç bir biçiminden bahsetmiştir. Nazi toplama kamplarında tutsakların bazıları kendilerini Naziler’le özdeşleştirmişlerdir. Naziler’in korkunç değerlerini kabul etmiş, Gestapo üniformaları giymiş ve taklidi, tutsak arkadaşlarına işkence edilmesine yardımcı olma noktasına dek götürmüşlerdir. Bu tutsaklar muhtemelen direnme umutlarını hepten kaybetmişlerdi. Bu nedenle tamamen boyun eğmeye karar verdiler ve kararlarının doğruluğuna dair inançlarını artırma çabalarını, Naziler’in değerlerini kabul etmeye dek vardırdılar.</p>

  <p class="normal1">Bir kararın ardından tatmin değil de pişmanlık hissedilmesi iki şekilde gerçekleşir. İlki, bazı araştırmacılar, insanların bir karar aldıktan kısa bir süre sonra gerçekten pişman olabileceklerini saptamışlardır; kişiler, doğru yapıp yapmadıklarına emin değildirler. Ancak, sonrasında kararlarının faydalarını gereğinden fazla büyütüp kendilerini ikna ederler. Pişmanlık başka bir şekilde de su yüzüne çıkabilir; kararın sonuçları beklenilenden çok daha kötüyse, örtbas edilip geçiştirilemez. Yeni evine taşındıktan sonra çatının değiştirilmesi gerektiğini ve kerestelerin delik deşik olduğunu fark eden alıcı, hatasını kendisinden bile saklayamaz ve evine hayali vasıflar atfederek kararını haklı göstermek yerine, muhtemelen hatasını kabul eder ve pişmanlık duyar.</p>

  <p class="normal1">Bir karardan vazgeçilmesi gerektiğinde, insanlar, çoğu zaman kötü sonuçları abartıp uç noktalara çekerler. Bildiğim kadarıyla konuya ilişkin deneysel bir çalışma yapılmamıştır; ancak Janis ve Mann, Boswell’in günlüklerinden güzel bir örnek vermiştir. Boswell, 1792’de Louisa adlı genç ve güzel bir aktrisle birlikte olmaya başlar. Kadına öyle bir tutulmuştur ki, hoşuna giden herkesle birlikte olma alışkanlığını bırakıp çok sadık bir adam oluverir. Arkadaşları, Boswell’in, kadının güzelliğine dair abartılı sözlerine çok şaşırırlar. Boswell altı ay sonra belsoğukluğu kaptığını öğrenir. Louisa, hastalığı Boswell’le tanışmadan uzun süre önce kaptığını, ancak tamamen iyileştiğini sandığını söyleyerek özür diler. Boswell ona inanmaz ve kadının “sahtekâr bir fahişe” olduğunu söyler. Kadına duyduğu aşk nefrete dönüşmüştür. Onu aşağılamış ve terk etmiştir. Yanlış olduğu kesin bir şekilde anlaşılan bir karar ya da tutumdan vazgeçmeyi haklı göstermek için, sonuçlar olabildiğince kötü bir hale sokulur.</p>

  <p class="normal1">Bir diğer taktik ise geçmişi unutmak ve olanları anımsatacak her şeyden kurtulmaktır. Eski sevgililer birbirlerinin fotoğraflarını yakarlar, eşi tarafından terk edilen pek çok kişi de anılarla dolu evlerinde yaşamaya katlanamaz. “South Pacific” müzikalinden bir alıntı: “Saçlarımdan o adamı yıkayıp atacağım.” Geçmişi karalamak kesinlikle irrasyoneldir; çünkü gerçeği çarpıtır. Ancak hatayı tekrarlamanızı önleyecek bir şeyleri öğrenmeyi engellemiyorsa, unutmaya çalışmak kesinlikle mantıklı bir baş etme yöntemidir.</p>

  <p class="normal1">Bir tutumdan vazgeçmenin tersi, tutumun gitgide aşırılaşmasına izin vermektir. İnsanlar genellikle arada durup bilinçli bir değerlendirme yapmaksızın birbirini çorap söküğü gibi takip edecek olaylara sürüklenir. Pek çok suçlu, yola küçük suçlarla başlar, ancak işler gitgide büyür ve silahlı soygun ya da cinayete varabilir. Kariyerlerinin ilk zamanlarında cinayet fikrine hayli uzak olabilirler. Ancak gitgide daha şiddetli suçlar işlerler, hareket ve tutumları da yavaş yavaş değişir. Davranışlarımızın çoğunda böyle irrasyonel bir “sürüklenme” etkili olur. Bir kadın, muhtemelen keyifli bir anında deneyip beğendiği bir parfümü satın alır. Ancak o marka parfüm almak alışkanlığa döner ve kadın başka markaları denemeyi bırakır.</p>

  <p class="normal1">Biz insanların bir diğer kusuru da, diğer pek çok tekniğin yanı sıra “kapıdaki ayak” tekniğini de kullanan sigorta satıcıları tarafından istismara açık olmaktır. Kapı bir kez açıldı mı, satıcı eve girmek için başlar dil dökmeye. Başarılı olursa, sigorta yaptırmanın faydalarından bahseder, ev sahibiyle ilgili bilgiler öğrenir ve –sürpriz!– elinde tam da ev sahibine göre ve epey hesaplı bir poliçe vardır. Bu sinsi adımlar, zavallı kişinin istemediği ve bütçesine uygun olmayan bir poliçe almasına neden olur. Bu örnekte, bir adımdan diğerine “sürüklenme”den başka etkenler de bulunmaktadır. İrrasyonel davranışların çoğunda utancın da önemli bir rolü vardır. Ev sahibi, satıcının da hayatını kazanması gerektiğini düşünebilir, adamın çok zaman harcamış olduğu, satış yapamazsa üzüleceği ya da çok iyi biri gibi gözüktüğü türünde hislere kapılabilir. Ancak tutarlılığın da etkisini unutmamak lazım. Bir şekilde davranmaya başlayan kişi, ilk kararını haklı göstermek için öyle davranmaya devam etmesi gerektiğini düşünebilir.</p>

  <p class="normal1">“Sürüklenme”nin kişileri kabul etmeyecekleri şeylere ikna etmedeki etkileri üzerine pek çok araştırma yapılmıştır. Bir araştırmada, evlerinin kapılarına “DİKKATLİ BİR SÜRÜCÜ OLUN” yazan küçük bir levha asmak için Kaliforniyalı ev hanımlarından izin istenmiştir. Neredeyse tüm kadınlar izin vermiştir. Deneyin ikinci aşamasında, kabul eden kadınlara ve daha önce görüşülmemiş bir grup başka kadına, evlerinin önüne “DİKKATLİ SÜRÜN” yazan çok büyük ve çirkin bir levha asmayı kabul ederler mi diye sorulmuştur. İlk levhanın asılmasına izin verenlerin dörtte üçü ikinci teklifi kabul etmiştir; oysa ilk kez görüşülen kadınların yalnızca altıda biri devasa bir levhanın evlerinin tüm güzelliğini bozmasına izin vermiştir.</p>

  <p class="normal1">İnsanlık tarihinde, “sürüklenme”nin muhtemelen en eski ve herhalde hâlâ en yaygın biçimi, baştan çıkarmadır. Eşlerin ikisi de süreçten memnunsa, bu tamamen rasyoneldir. Ancak kişinin, başta onaylamadığı ve sonrasında pişman olabileceği bir şeye aşama aşama sürüklenmesinin irrasyonel olduğu açıktır.</p>

  <p class="normal1">Ulaşılması güç olan şeyin cazibesi artar, denir. Bunun doğru olduğu görülmektedir, ancak kişi bu yolda çektiği cefaya bile bile talip oluyorsa geçerlidir bu. Bir araştırmada, aşırı kilolu kadınlar yeni bir zayıflama programına katılmak üzere davet edilmişlerdir. Programa göre, deneklerin, kendi sesleri kısa bir sekans farkıyla kendilerine dinletilirken çocuk tekerlemeleri okumak gibi (bu işlem kekelemeye ve duraksamaya yol açar ve konuşmayı güçleştirir) çeşitli ve genellikle tatsız görevleri yerine getirmeleri gerekiyordu. Deneklerin yarısı, bu tür görevleri bir saatlik beş oturum boyunca yerine getirmiştir. Diğer denekler de aynı sayıda oturuma katılmışlardır, ancak oturumlar yalnızca birkaç dakika sürmüştür. Bir yıl sonra tüm denekler tartılmıştır. Daha fazla çaba göstermesi gereken ilk grup ortalama 3 kilo, ikinci grup ise yalnızca 1,4 kilo vermiştir. Bu “sözde program” tabii ki tamamen anlamsızdı ve zayıflamayla alakası yoktu; ancak çok çaba göstermiş olan grubun, çabalarını kendilerine haklı göstermeleri gerekmişti, bu nedenle de zayıflama gayretlerini sürdürüp kilo vermişlerdi.</p>

  <p class="normal1">İrrasyonelliğin benzer, ancak iyice uç bir biçimi daha vardır. Bir şeyi yapmak için (para, zaman ya da emek açısından) fedakârlıkta bulunan kişiler, devam etmeleri halinde kazançtan çok kayba uğrayacak olsalar da davranışı sürdürme eğilimindedirler. Bu kitabı okumakta olan herkes bazı kereler, kötü bir film ya da oyunu izlemek için para vermiştir. İnsanlar, gittikleri oyun ya da film, izlememek için üstüne para bile verecekleri kadar sıkıcı olsa da salondan çıkıp gitmezler. Böylece iki misli eziyet çekerler; para harcamışlardır ve bir iki saat gereksiz sıkıntı çekmişlerdir. Mantıklı davranış çıkıp gitmektir, böylece yalnızca para kaybetmiş olurlar.</p>

  <p class="normal1">Bu (ve deneylerle saptanmış benzeri diğer) durumlar, şimdiye dek değindiklerimizden farklı ve hayli karışık. Çünkü izleyiciler, gelmekle iyi bir karar vermiş olduklarına dair kendilerini kandıramamalarına rağmen bu sıkıcı etkinliği sürdürürler. “Verdikleri paranın karşılığını almaya” kararlıdırlar. İster bilinçli ister bilinçdışı, kaybı durdurmayı reddetmemek, yaygın bir irrasyonellik biçimidir. Yararsız olduğu ortaya çıkan stratejilerde ısrar etme konusunda bazı generallerin de adı çıkmıştır. Birinci Dünya Savaşı sırasında gerçekleşen, 800 bin kişinin öldüğü Verdun’daki süngü savaşında, doğrudan saldırmanın başarısızlığa mahkûm olduğu ve saldıranların daha fazla kayıp vermesine yol açtığı açıkça görülmüştür. Oysa Somme Savaşı’nda General Haig, ilk birkaç saatte 57 bin asker kaybetmiş olmasına rağmen, çok iyi savunulmakta olan Alman mevzilerine saldırmaya devam etmiştir. Bu durumda ceremeyi çeken tabii ki Haig değil, askerlerdir. ABD Senatosu’nun, uygulanıp uygulanamayacağı belirsiz bir suyolları projesini sürdürmesi için ısrar eden Senatör Denton’ın sözleri de, büyük yatırım yapılmış bir projeyi durdurma fikrinin dirençle karşılaşabileceğini göstermektedir. Senatör, “1,1 milyar dolar yatırılmış bir projeyi sonlandırmak, vergi ödeyenlerin dolarlarını çarçur etmek olur,” demiştir. Oysa asıl zararın projeye devam etmek olduğunu fark etmemiştir.</p>

  <p class="normal1">Para yatırılmış yararsız bir projeden vazgeçmeyi reddetmeye, “batık masraf hatası” denilir ve bu, yersiz tutarlılığın aşırı bir biçimidir. İnsanlar, parayı daha baştan yatırmamış olmaları gerektiğini kabul etmek istemezler; bir şey kazanmayacakları kesin olsa bile, harcama yapmayı sürdürür ve boş umutlar içinde debelenip dururlar. Sonraki bölümlerde göreceğimiz gibi, hatalarımızı kendimize bile itiraf edemeyişimiz, irrasyonelliğin temel nedenlerindendir.</p>

  <p class="normal1">Batık masraf hatasının deneylerle de gösterilmiş ilginç bir türevi bulunmaktadır. Farz edin, bir oyun izlemek için tiyatroya gidiyorsunuz. Salona vardığınızda biletinizi kaybetmiş olduğunuzu fark ediyorsunuz. Yana yakıla gişeye koşup durumu anlatıp ücretsiz bir bilet rica ediyorsunuz, ancak görevli ricanızı reddediyor. Boş koltuk olduğu için, size ilk ödediğiniz fiyata, diyelim 15 pounda (ya çok hesaplı bir tiyatro buldunuz, ya da balkondan bilet almıştınız) yeni bir bilet satmayı öneriyor. Yeni bir bilet alırsanız oyunun size 30 pounda mal olacağını hesaplıyorsunuz ve buna değmeyeceğini düşünüp eve gidiyorsunuz. Pek çok insanın böyle düşündüğü deneylerle kanıtlanmıştır; oysa böyle düşünenler yanılmaktadırlar. Bilete verdiğiniz ilk ücreti zaten kaybetmiş durumdasınız ve geri alma şansınız yok. Yani, başta 15 pound ödemeyi kabul ettiyseniz, aynı fiyata yeni bir bilet almayı da kabul etmeniz gerekir (tabii bu sırada oyunun ne kadar iyi olduğuna dair fikriniz değişmediyse). 20 poundluk bir banknot kaybetmiş olsaydınız bilet almaktan cayar mıydınız, bir düşünün.</p>

  <p class="normal1">Batık masraf hatası gibi bu hata da, asıl önemli olanın gelecekteki kayıp ve kazançlar olduğunun fark edilmemesinden kaynaklanır. Geçmiş geçmiştir ve artık mevzu edilmemelidir. Şu an bir etkinliği sürdürerek kayba uğruyorsam, şimdiye dek ne kadar yatırım yapmış olursam olayım ondan vazgeçmem gerekir. Bir etkinliğe kalkışmanın (örneğin tiyatro izlemenin) bana bir yararı varsa, ona ilişkin önceki yatırımlarımı (kayıp bilet) bir yana bırakmam gerekir. Tüm kararlar, yalnızca mevcut duruma göre alınmalıdır. Geleceği düşünmek ve bir ders çıkaramıyorsak, geçmişi unutmak gerekir. Bu örneklerden alınabilecek derslerden birincisi kötü oyunlara bilet almamak, ikincisi de bileti mutfak tezgâhında değil, güvenli bir yerde saklamaktır.</p>

  <p class="normal1">Anlattığımız iki hata da yersiz tutarlılıktan kaynaklanıyor. Batık masraf hatasında, etkinliği sürdürmek ona bir kez başlamış olmakla tutarlıdır; diğer hatada ise, etkinliği sürdürmemek, ona normalden daha fazla para (ve emek) harcamamakla tutarlıdır.</p>

  <p class="normal1">İrrasyonelliğin benzer ve neredeyse evrensel bir şekli daha vardır. Farz edin, bir adam şişesi 6 pounda birkaç kasa şarap alıyor ve beş yıl sonra şarabın değerinin inanılmaz arttığını ve şişesini 60 pounda satabileceğini öğreniyor. Yine farz edin, adamın şarabın şişesine 10 pounddan fazla ödememeye dair bir kuralı var. Mantıklı hareket, değer kazanmış şarabı satmaktır. Açtığı her şişe adama 60 pounda (her yudum da yaklaşık 2 pounda) mal olmaktadır. Herkes değilse de, pek çok kişi şarabı satmayacaktır. Şarabın kendilerine maliyetinin yalnızca 6 pound olduğunu düşünürler, oysa asıl maliyeti, sattıklarında alacakları ücrettir. Bu tuhaf hataya günlük yaşamda sık rastlanır. 1000 pound değerindeki antika bir vazoyu kıran kişi, vazoyu bir gün önce 1000 pounda değil de, yıllar önce 1 pounda almışsa çok daha az üzülür. Oysa vazonun maddi değeri iki durumda da aynıdır, yani 1000 pounddur. Bu irrasyonellik örneğinin nedenini anlamak güçtür. Belki de bir şeye ödenmiş olan para, satışı halinde getireceği kazançtan daha “bulunabilir”dir.</p>

  <p class="normal1">Aynı derecede irrasyonel, yaygın bir tutarlılık türü daha vardır. Hoş olmayan ya da ahlaksız bir şey yapmayı kabul eden kişilerin, davranışlarına bir neden icat ederek kendilerini haklı göstermeleri gerekir. Büyük bir ödül yeterli bir gerekçe sayılabilir. Ancak ödül hareketi telafi edecek denli büyük değilse, kişilerin kendilerini haklı göstermeleri gerekir. Bu olguyu gözler önüne seren ilk araştırmalardan birinde, deneklerin sıra sıra dizili vidaları yirmi dakika boyunca sıkıştırmaları gerekmiştir. Bu anlamsız ve monoton görevin ardından, deneye katılmasını teşvik etmek için sıradaki (işbirlikçi) deneğe görevin çok ilginç olduğunu söylemeleri istenmiştir. Yalan söylemeleri için bazı deneklere 1 bazılarına ise 20 dolar önerilmiştir. Tüm denekler yalan söylemeyi kabul etmişlerdir. Ardından, deneklerden görevin ilginçliğini değerlendirmeleri istenmiştir. Az ödül alanların değerlendirmeleri, yüksek ödül alanlara kıyasla görevin daha ilginç olduğu yönündedir. Muhtemelen 20 dolar alan denekler, zararsız sayılabilecek bir yalan söylemek için yeterince iyi bir nedenleri olduğunu düşündüler; oysa 1 dolar alan denekler aynı nedeni öne süremezlerdi. Bu nedenle de yalanlarının boyutunu azaltmak için, kendilerini kandırdılar ve görevi, olduğundan daha az sıkıcı diye değerlendirdiler.</p>

  <p class="normal1">Deneyin sonraki bir versiyonunda, yalan söylenen (işbirlikçi) denek görevi kabul etmemiş, böylece de yalanın zararlı sonucu ortadan kalkmıştır. Yüksek ve az ödül alan denek gruplarının görevin sıkıcılığına dair değerlendirmeleri bu defa aynı düzeyde çıkmıştır. Az ödül alanlar, yalanları etkisiz olduğu için sorumluluktan kurtulmuşlardır ve artık, görevin sıkıcılığını azımsamak zorunda değillerdir. İnsanlar yalan söyleme konusunda seçme özgürlüğüne sahip olmadıklarını düşündüklerinde bu etkinin ortaya çıkmadığı da bulunmuştur. Bir şeyi baskı altında yapıyorsanız, gerekçe bulmaya lüzum yoktur.</p>

  <p class="normal1">Bu deneylerde, deneklerin kendilerini kandırmadıkları, görevin monotonluğunun yalnızca deneycinin gözünde aptal durumuna düşmemek için azımsandığı da öne sürülebilir. Bu olasılığı inceleyen birkaç araştırma yapılmıştır. Çoğunda “düzmece hat” adı verilen yaratıcı bir alet kullanılmıştır. Deneklerin kafalarına elektrotlar yerleştirilmiş ve beyin dalgalarının kaydedileceği söylenmiştir. Deneyci, bu kayıtların yalan dedektöründen çok daha güçlü olduğu ve doğru söyleyip söylemediklerini kesin olarak göstereceğini söylemiştir. Deneye katılmış olan Amerikalı üniversite öğrencileri, profesörlerine öyle yersiz bir inanç duyarlar ki, bu hileye kandıklarını varsayabiliriz. Bu deneylerin çoğunda, az ödül alan grup, sıkıcı deneyimi, büyük ödül alanlardan daha iyi şekilde değerlendirmeyi sürdürmüşlerdir. Ancak, fark o kadar belirgin değildir; bu da deneklerin hem kendilerini kandırdıklarını hem de kendilerini haklı göstermek için deneyciye yalan söyleme eğiliminde olduklarını açıklamaktadır.</p>

  <p class="indentmetin">Kıssadan Hisse</p>

  <p class="indentmetin">1. Yaptığınız bir seçimin sonuçlarına gereğinden yüksek değer biçmekten sakının, özellikle de size büyük miktarda zaman, emek ve paraya mal olduysa.</p>

  <p class="indentmetin">2. Başta kabul etmediğiniz bir tutum ya da davranışa adım adım sürüklenmemeye çalışın.</p>

  <p class="indentmetin">3. Bir projeye ne kadar zaman, emek ve para harcamış olursanız olun, yatırım yapmaya devam etmek kârlı olmayacaksa durun.</p>

  <p class="indentmetin">4. Geçmişi bir kenara bırakın ve bir etkinlik ya da eşyayı bugünkü değerine göre değerlendirin.</p>

  <p class="indentmetin">5. Hoş olmayan bir şey yapmayı kabul ederseniz, kendinizi haklı göstermek için işin tatsızlığını azımsamamaya çalışın.</p>

  <p class="indentmetin">6. Sigorta satıcılarını asla içeri sokmayın.</p>

  <div class="clrb"></div>
</body>
</html>
