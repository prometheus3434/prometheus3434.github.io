<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_22">20 sezgilere bağlı yanılgılar</h1>

  <p class="normal1">Sezgi, insanların en değer verilen özelliklerindendir. Sezgilerinin zayıf bulunması, pek çok kişiye pasaklı, tembel ya da bencil diye suçlanmaktan daha üzücü gelir. Rochefoucauld’un dediği gibi, “Herkes hafızasının kötü olduğundan şikayet eder, kimse fikirlerinden yakınmaz.” Sezgiye karşı çıkan pek az deyiş vardır; örneğin, sezginin, haklı olsa da olmasa da, kişiye doğru yaptığını söyleyen tuhaf bir içgüdü olduğu söylenmiştir.</p>

  <p class="normal1">Önceki bölümde, insanların, az sayıda etken üzerinden tahminde bulunurken hata yapmaya yatkın olduklarını gördük. Gerçek yaşamda, doğru tahmin için, az ya da çok güvenilirlikte, farklı pek çok etkenin hesaba katılması gerekir; yani her birinden yapılan tahminin belirli bir doğruluk olasılığı vardır. Kanser üzerine bir tıp kitabından David Eddy tarafından alıntılanmış aşağıdaki paragrafa bir göz atın –italikler Eddy’ye aittir ve bir derece belirsizlik içeren her ifadede kullanılmıştır. Paragraf, doktorlara iyi huylu kisti göğüs kanserinden ayırma konusunda yardımcı olmayı amaçlamaktadır.</p>

  <p class="indentmetin">Kronik kist hastalığı sıklıkla göğüs kanseriyle karıştırılır. Genellikle, bir ya da daha çok doğum yapmış küçük göğüslü kadınlarda görülür. En sık olarak göğsün dış kısmında ve üst tarafında bulunur, ancak başka kısımlarda da olabilir ve sonunda tüm göğüse yayılır. Çoğu zaman, özellikle de adet öncesi dönemde acı vericidir. Adet görme bozuklukları yaşanması yaygındır. Genellikle ciddi göğüs ucu akıntısı vakalarının yaklaşık yüzde 15’inde görülür. Lezyonun belirgin sınırları yoktur ve deriye bağlı değildir. Pek çok kist serttir, yuvarlaktır, büyüyüp küçülür ve eğer belirgin bir sıvı içeriyorsa kuvvetli ışıkla görülebilir. Kronik kistik hastalıkta görülen büyük kistlerden biri bir tümörü andırabilir, ancak genellikle daha yumuşak ve biçimlidir. Koltukaltı lenf bezleri genellikle büyümemiştir. Kronik kistik hastalıkta büyük, morumsu kistler seyrek olarak görülür. Çok sayıda ve küçük kist görülmesi ise daha sıktır.</p>

  <div class="clrb"></div>

  <p class="normal1">Bu alıntı, teşhis koyarken çok sayıda farklı belirtinin dikkate alınması gerektiğini ve belirtilerin güvenilirliklerinin, “olabilir”den “genellikle”ye ve “en sık”tan “tam kesin”liğe değişiklik gösterdiğini öne sürmektedir. Bir hastayı muayene eden doktorun, onlarca belirtinin tümünü aklında tutup her birine gereken ilgiyi göstermesi (ve ona göre ağırlık vermesi) ve kanıtlara göre en iyi teşhisi sezgisel olarak vermesi pek muhtemel değildir.</p>

  <p class="normal1">Bu bölüm, sezgilerin aslında ciddi anlamda kötü olduğunu gösterecek. Doğrusu o kadar zayıflardır ki, sezgisel karar veren kişilerin kullandığı veriler formel matematiksel analize tabi tutulduğu takdirde çıkan sonuç daima çok daha iyidir. İki tahmin yapma yöntemine, “sezgisel yöntem” ve “sayısal yöntem” diyeceğim ve sezgisel tahmin yapan kişiye de, daha iyi bir isim bulamadığım için “hakem” diyeceğim.</p>

  <p class="normal1">Hakemlerin performansını değerlendirmek için, en iyi şekilde hüküm veriyor olsalardı sonuçlar ne kadar iyi olurdu, bulmamız gerekir; öngörücü kusursuz değilse, onlar da asla kusursuz olamazlar. Neyse ki farklı öngörücülerin geçerliliklerini değerlendiren ve eldeki kanıtları mümkün en iyi tahmini yapacak şekilde bir araya getiren matematiksel bir yöntem bulunmaktadır (farklı matematiksel teknikler gerektiren nadir istisnalar hariç).</p>

  <p class="normal1">Alandaki öncülerden biri olan Robyn Dawnes’un belirttiği gibi, arkadaşı Joseph Priestly’ye aşağıdaki mektubu yazmış olan Benjamin Franklin, bu yöntemi bir ölçüde öngörmüştür.</p>

  <p class="indentmetin">Gerekli öncüllerden yoksun olduğum için, sana neye karar vereceğini söyleyemem, ancak istersen nasıl yapacağını söyleyeyim... Bir kâğıdı bir çizgiyle ortadan ikiye böler, bir sütuna Avantajlar diğerine de Dezavantajlar diye başlık atarım. Sonra üç dört gün düşünür ve aklıma gelenleri çeşitli başlıklar altına, artıları ve eksileriyle birlikte kısa kısa yazarım. Hepsini bu şekilde bir araya getirdikten sonra, birbirlerine kıyasla önemlerini belirlemeye çalışırım... Sonunda bir orta nokta bulurum... Nedenlerin ağırlık derecelerine cebirde olduğu gibi kesin değerler verilemese de, her biri bu şekilde ayrı ayrı ve karşılaştırmalı olarak değerlendirildiğinde ve tüm mesele gözümün önündeyken, daha iyi muhakeme edebildiğime ve acele bir adım atma ihtimalimin daha düşük olduğuna inanıyorum. Doğrusu manevi ya da ihtiyatlı cebir adı verilebilecek bu tür bir denklemin müthiş faydasını gördüm.</p>

  <div class="clrb"></div>

  <p class="normal1">Gerçekten de Franklin’in tekniğini kullanmanın, bir karara varmadan önce daha fazla kanıt ve alternatifi hesaba katmayı mümkün kıldığı bulunmuştur. Örnek olarak, Oregon Üniversitesi’ndeki yüksek lisans öğrencilerinin başarılarını tahmin eden bir çalışma verilebilir. Değerlendirmeleri yapan öğretim üyelerinin, öğrencilerin lisans notlarına, yüksek lisans yapmak isteyenlerin girdiği özel bir sınavdaki (Graduate Record Examination, GRE) performanslarına ve referans mektuplarına erişimleri vardı. Referanslara, seçme kurulundaki dört üye tarafından puanlar verilmişti. Adaylara dair üç kanıtın ortalama puanları, lisans notlarında 3,0 ile 4,9, GRE’de 70 ile 90 ve referanslarda 1 ile 5 arasında değişmekteydi. Özetle, her adaya, her kanıt için bir tane olmak üzere, üç puan verilmişti. Son olarak, seçme kurulu, bu üç puan temelinde, her adayı, adayın yüksek lisans öğrencisi olarak potansiyelini belirten altı kategoriden birine yerleştiriyordu.</p>

  <p class="normal1">Bir seçme kurulunun işini iyi yapıp yapmadığına karar vermek daima güçtür; çünkü seçilmiş olsalardı, reddedilen adayların nasıl performans gösterecekleri bilinemez. Performansları, ancak programı tamamladıktan sonra (ya da sonuna doğru), seçme kurulu tarafından yerleştirildikleri kategoriyle (1- 6) karşılaştırabilir. Bu, kurulun puanlamalarının yüksek lisans programındaki performansları ne ölçüde tahmin edebilmiş olduğuna dair bir ölçü verir. Şimdi besbelli, öğrencinin nihai başarısını tahminde üç kanıt birinci derecede önem taşımayabilir. Örneğin, tahmin açısından notlar, yanlı biri tarafından yazılmış olma ihtimali bulunan referanslardan çok daha faydalı olabilirler. En iyi puanlanmaya ulaşmak için, seçme kurulunun, üç kanıtın her birine doğru önemi vermesi gerekir. Ancak bağlantıları değerlendirmenin çoğu kişi için ne kadar güç olduğunu görmüştük. Kurul, önceki üniversite notlarının referanslardan daha önemli olduğuna nasıl karar verebilir ve verebiliyorsa, bunlar ne ölçüde daha önemlidir? Bu kararları sezgilerini kullanarak verirler.</p>

  <p class="normal1">Bahsedeceğimiz sayısal yöntem, çoklu regresyon olarak bilinmektedir. Her aday için, üç kanıtın puanları alınır ve kişinin performansına dair nihai değerlendirmeyle sistemli bir biçimde karşılaştırır. Üç kanıtın, öğrencinin üniversite yaşamının sonuna doğru değerlendirilen performansını tahmin etmedeki güvenilirlikleri hesaplanır. Üç etkenin her birinin tahmin gücü (ağırlığı) ve değeri 0 ile 1 arasında bir sayıyla temsil edilmektedir. Bir öğrenci için tahmine ulaşma yolunda yapılması gereken tek şey üç puanı almak, uygun ağırlıkla çarpmak ve çıkan üç sayıyı toplamaktır. (Bu işlem, her etkenin sonucu tahmin etmedeki görece değerini hesaba kattığı gibi, üç öngörücü sayının yayılımının çok farklı olduğu durumlarda da geçerlidir; örneğin, 3’ten 4,9’a lisans notlarına karşılık 70’ten 90’a GRE sonucu.) Matematiksel analiz, verilen üç kanıttan yapılabilecek en iyi tahmini açığa çıkarmaktadır.</p>

  <p class="normal1">Haklı olarak, tüm bunlarda bir dalavare olduğu yönünde itirazlarınız olabilir. Matematiksel analiz, yalnızca üç öngörücüyü değil tahmin edilmesi gereken sonuçları da kullandığından, hakemlerden daha başarılı sonuç vermesi kolaydır. Bunu aşmak için, ilk analizin sonuçları, farklı bir öğrenci grubuna uygulanarak denenir ve tahminlerin bu öğrencilerde ne kadar iyi işlediğine dair bir hesaplama yapılır; bu tahminler, sonra hakemler tarafından sezgiyle yapılan tahminlerle karşılaştırılabilir. Matematiksel model ile hakemlerin doğrulukları arasındaki farkı tam anlamıyla karşılaştırmak mümkün değildir; ancak bu çalışmada, (teknik terimlerle, iki yönteme göre öğrencilerin gelişiminde görülen farklılık miktarına oranla) sayısal yöntemin tahminleri, hakemlerden dört kat daha fazla doğruluk göstermiştir.</p>

  <p class="normal1">Sayısal yöntemin bile kusursuz olmadığı unutulmamalıdır; çıkan tahmin, yalnızca mümkün verili kanıtlar kadar iyi olacaktır. Tabii ki insanların performanslarını kusursuz doğrulukla tahmin etmek asla mümkün değildir: öğrencilerin bazıları âşık olacaklar ve dikkatleri dağılacak, bazıları şans eseri ilginç sonuçlar veren bir doktora tezi projesi seçecekler, diğerlerinin projeleri ise tüm çabalarına rağmen sonuç vermeyecek. Tam bir kesinlikle tahmin edilemeyen, yalnızca insanların performansları değildir. Hava durumu, petrol bulunan alanlar ve bazı belirtiler gösteren bir hastalığın nasıl seyredeceği de yalnızca belirli bir olasılık derecesiyle tahmin edilebilir. Bu ve başka pek çok durumda, sayısal tahminin hakemlerden daha iyi sonuç verdiği bulunmuştur.</p>

  <p class="normal1">Aslında sayısal ve sezgisel tahminin doğruluklarını karşılaştıran yüzü aşkın araştırmada, iki yöntem arasında zaman zaman hiç fark çıkmamış olsa da, birinde bile insanlar daha iyi performans göstermemişlerdir. Vakaların çoğunda sayısal yöntem ciddi farkla daha doğru sonuç vermiştir. İşte, bu yöntemin, uzmanların sezgilerinden daha başarılı olduğuna dair rastgele seçilmiş birkaç örnek (ilk olarak tahmin alanı, ardından da tahminleri sayısal yöntemle karşılaştırılan uzmanlar geliyor): şartlı tahliye olmuş kişilerin iyi hal mi sergileyecekleri şartlı tahliyeyi ihlal mi edecekleri –şartlı tahliye edilmiş mahkûmlar üzerine üç bini aşkın farklı araştırma (psikologlar ve psikiyatristler); eğitim öncesinde ve sonrasında pilot performanslarına ilişkin tahminler (ABD Hava Kuvvetleri personel subayları); bir ıslah evine uyum (psikiyatristler); mühendis adaylarının iş doyumlarına dair tahminler (rehberler); suçluların yeniden suç işlemesi (doktorlar); psikiyatrik hastalarda intihar girişimleri (psikiyatristler); şizofrenlerde iyileşme (doktorlar); bir ruhsal bozukluğun psikotik ya da nevrotik diye sınıflandırılması (psikiyatristler ve psikologlar); şirketlerin büyümesi (hisse senedi analistleri); atların yarışlardaki performansları (tüyocular).</p>

  <p class="normal1">Söz konusu örneklerin biri hariç tümünde, tahminlerin insanlar hakkında, yani insanların davranışları, becerileri, kapasiteleri ya da ruh sağlıklarına dair olduğunu belirtelim. Ancak sezgilerimiz de genellikle diğer insanlara dair oluyor. Çoğu kişi, dış dünyanın, sezgiler değil bilimsel yöntemler kullanılarak en iyi şekilde anlaşılabileceğini ve tahmin edilebileceğini düşünüyordur. Hava durumunu tahmin etmek istiyorsanız, “Old Moore’s Almanac”a bakmak ya da gökyüzünün kızıl olup olmadığını kontrol etmek yerine, hava durumunu okur ya da meteoroloji kurumunun yaptığı gibi, matematiksel yöntem kullanarak, ortalama derecede doğru hava tahmini yapılmasına olanak veren ayrıntılı kayıtları bir araya getirirsiniz. Ve arabanız çalışmıyorsa, sezgileriniz yerine bilgilerinize başvurup, kablolar ve distribütör gibi parçaları kontrol edersiniz. O halde sezgilerin rasyonel olup olmadığı, en iyi, insanlara ilişkin tahminlerle sınanır.</p>

  <p class="normal1">Sayısal yöntemler, tahmin vakaların çoğunluğunda sezgiyle tahminden daha başarılı olsa da, üç uyarıda bulunmak gerekir. İlk olarak, sayısal yöntemde kullanılan kanıtların (ya da en azından bir kısmının) tahminle ilgili olması gerekir ve neyin iligili olduğuna ilk etapta karar veren, insanlardır. Seçme kurulu lisans notlarının, GRE’deki performansın ve referansların ilgili olduğuna karar vermiştir. Ancak adayın sağlık durumu ya da kendisini tanıyanların adayın dürüstlüğüne ya da kararlılığına ilişkin fikirleri gibi yardımcı olabilecek başka pek çok kanıt da düşünülebilir. Hakem açısından, bu tür ilave kanıtların öğrencinin nihai başarı seviyesi açısından bir anlamı olup olmadığını bilmek aşırı zordur. Sayısal yöntemin bir güzelliği, hesaplamaya herhangi bir öngörücü eklendiği takdirde, öngörücünün ilgili olup olmadığını doğrudan belirlemesidir. Kanıt, yapılacak tahminle büsbütün ilişkisizse, ona sıfır ağırlık verilecektir; bu da son hesaplamada dikkate alınmayacağı anlamına gelir. Gördüğümüz gibi, insanlar sıklıkla mevcut olmayan bağlantılar kurarlar, oysa sayısal tahmin onları bundan korur. Denkleme giren verilerin insanlar tarafından seçilmesi gerekiyor olsa da, sayısal hesaplama, verinin nasıl kullanılması gerektiğini kesin bir şekilde belirlemektedir.</p>

  <p class="normal1">İkinci uyarı, hakemlerin belirttiği ile sayısal hükümleri karşılaştırmanın, yalnızca hakemlerin ve matematiksel analizin aynı verilere sahip oldukları durumlarda mümkün olacağıdır. İnsanlar çoğu zaman kararlarının altında yatanları bilmediklerinden, bu her zaman mümkün olmaz. Aşırı bir örnek verecek olursak, bir araştırmada, kadın ve erkek fotoğrafları rötuşlanmış ve gözbebekleri çok küçük ya da çok büyük hale getirilmiştir. Aynı kişinin gözbebekleri küçük ve büyük resimleri karşı cinsten kişilere gösterilmiştir. Büyük gözbebeklerine sahipken, cinsel açıdan, küçük gözbebeklerine sahip olduğu resimlere kıyasla çok daha çekici bulunmuştur; oysa fotoğraflara bakanlar gözbebeğinin büyüklüğünden etkilendiklerinden bihaberdirler. Hakemler bir mülakatta, nasıl olduğunu tam bilmeden, birine dair genel bir izlenim ediniyor olsalar da, bir adayı mülakata göre puanlamak ve değerlendirmeleri matematiksel analize sokmak mümkündür. Doğrusu, göreceğimiz gibi, mülakat yapmak tahminleri iyileştirmez: kötüleştirmesi muhtemeldir.</p>

  <p class="normal1">Üçüncü uyarı, matematiksel modele girilen verilerin sayılardan oluşmalarının gerekmesidir. Bu bir sorun teşkil etmez. Hakemler kolaylıkla kanıtlara sayı atayabilirler. Verilen örnekte, seçme kurulu, referansları iyilik derecelerine göre 1’den 6’ya bir ölçekle değerlendirmiştir. Sayı atamaya karşılarsa, insanlardan, derecelendirilmiş bir sıfat dizisini örneğin “çok kötü – zayıf – ne iyi ne kötü – iyi – mükemmel” diye işaretlemeleri istenebilir ve sonrasında hangi kategorinin işaretlendiğine bağlı olarak 1 ile 5 arasında sayılar verilebilir. Elbette bir hakemin puanlamalarında tutarlı olacağının garantisi yoktur; aynı referansla farklı günlerde karşılaştığında, bir gün 1, başka bir gün ise 2 verebilir. Hakemler bu şekilde yanılırlarsa, değerlendirdikleri öngörücünün değeri de düşecektir. Ancak bir hakem, değerlendirmelerinde tutarsızsa, matematiksel modelin yanı sıra kendi tahmin başarısını da haliyle düşürecektir. Bu sorunu aşmanın bir yolu bir öngörücünün puanına dair çok sayıda kişiye danışmak ve sonuçlarının ortalamasını almaktır; böylece hatalar ortadan kalkabilir ve daha istikrarlı rakamlar elde edilir. Dahası, bir niteliği rakamsal olarak sınıflandırmak zorunda olmak, aslında hakemleri daha tutarlı kılar gibi gözükmektedir. Bir pazarlamacıda aranan iki özelliğin çekicilik ve özgüven olduğunu ve bunların bir mülakatta değerlendirildiğini varsayın. Mülakat yapanların çoğu, görüştükleri kişiye dair (hale etkisine epey bağlı) genel bir izlenime sürüklenirler. Çekicilik ve özgüvene sayısal bir değer vermeleri gerekse, bu tür özellikleri genel izlenimden ayrıştırmaları kesinlikle daha muhtemeldir. Derecelendirmelerde kullandıkları tahmin gücüne sahip değerleri saptamak için yeterli sayıda vaka varsa ve seçilen pazarlamacıların başarıları belirlenebiliyorsa matematiksel bir analiz yapılabilir.</p>

  <p class="normal1">Son uyarı, sayısal yöntemin yalnızca yeterli sayıda benzer vaka hakkında aynı türden tahmin yaparken ve aynı türden bilgiye (öngörücülere) sahipken, örneğin kayıtları bulunan yüksek lisans öğrencilerinin performanslarına ya da belirtileri bilinen bir hastalık türüne dair tahminde bulunurken, kullanılabilir olmasıdır. Özel durumlar dışında, bir savaşın ya da bir flörtün sonucunu tahmin etmek zordur. Gerçi işin tuhafı, sayısal yöntem, çiftin haftalık sevişme sayısı ortalamasından bir haftada edilen kavga sayısını çıkararak yaptığı evlilik mutluluğu tahminlerinde başarılı çıkmıştır.</p>

  <p class="normal1">O halde şimdiye dek, uygulanabilir olduğu durumlarda, sayısal yöntemin hakemlerden hep daha iyi sonuç verdiğini ortaya koymuş olduk. Ancak daha da acayip bir şey var. Aynı hakemin birden fazla vaka için yaptığı tahminleri alıp, lisans notları, GRE ve referanslar gibi her öngörücüye tam bilmeksizin verdiği ağırlığı hesaplamak mümkündür. Kendisi farkında olmasa da, her öngörücüye bir ağırlık atamaktadır ve atadığı ağırlık, adaylara ait öngörücüler ile puanları, hakemin adayların yüksek lisans öğrencisi olarak potansiyeline dair değerlendirmesiyle karşılaştırılarak bulunabilir. Dikkat ederseniz adayların asıl performansları hesaba katılmamaktadır. Hakemlerin verdikleri ağırlıklar bu şekilde hesaplandığında, bu ağırlıkları kullanan matematik formülünün aslında hakemlerden daha iyi tahminlerde bulunduğu ortaya çıkmıştır. Bu nasıl olabilir? L. R. Goldberg soruyu şöyle yanıtlamaktadır: “Hakem makine değildir. Bilgi düzeyi ve önerme oluşturma becerileri mükemmel olsa da, bir makinenin güvenilirliğinden yoksundur. Bir günü bir gününü tutmayabilir. Sıkıntı, yorgunluk, hastalık durumları ve ilişki meseleleri kafasını bulandırabilir, sonuç olarak da aynı uyaranlara dair hükümleri aynı olmayabilir... Hükümlerindeki rastgele hataları ortadan kaldırarak güvenilirliğini bir ölçüde artırabilirsek, tahminlerin geçerliliğini de artırabiliriz.”</p>

  <p class="normal1">Pek çok vakadaki hükümlerin ortalaması alınarak, rastgele değişiklikler ortadan kaldırılır ve hakemin, sık sık sapma gösterdiği ortalama ağırlıkları bulunur. Matematiksel model bu ağırlıklardan sapmaz ve dolayısıyla hakemden daha iyi performans gösterir. Anlattığımız, –“bootstrap” [önyükleyici] adıyla bilinen– yöntem, normalde tekil öngörücü puanlarını nihai performanslarla karşılaştırarak hesaplanan en uygun ağırlıklara dayalı bir formül kadar iyi tahminde bulunmuyor olsa da, genellikle çok yanılmaz. Hakemin, bilmeksizin hayli makul bir dizi ağırlık verdiğini, ancak onları tutarlı şekilde kullanmadığını gözler önüne sermektedir. Bootstrap yönteminin, hakemin (ya da hakemlerin) kullandığını sandığı ağırlıkları değil, gerçekten kullandıkları ağırlıkları ortaya çıkarttığını vurgulamak gerekir. Doğrusu hakemler, genelde nasıl hüküm verdiklerinin farkında değildirler. On üç ayrı borsacının hisselere dair fikirleri analiz edildiğinde, öngörücülere aslında verdikleri ağırlıkların, verdiklerini sandıkları ağırlıkların neredeyse tam tersi olduğu bulunmuştur.</p>

  <p class="normal1">Şimdi, sezgisel tahminlerin sayısal tahminlerden neden bu kadar kötü olduklarına bir bakalım. Birinci neden, hakemlerin, önceki bölümlerde anlatılan nedenlerden ötürü, öngörücülere uygun bir dizi ağırlık vermemeleridir. Gördüğümüz gibi, insanlar doğru bağlantılar kurma konusunda çok kötüdürler; tahmin edilecek sonuca etkisi bulunmayan ya da etkisi çok az olan bir öngörücüye çok fazla önem verebilirler. İkincisi, insanların farklı bilgileri bir araya getirme konusunda çok kötü olmalarıdır. Doğrusu öngörücülere değer atarken hiç de bilinçli değildirler. Bir aday GRE’de şaşırtıcı derecede iyi bir puan almışsa, ama lisans notları çok düşükse, hakemin ne yapması gerekir? Çelişkiyi “sezgi”yle çözer, ancak maalesef sezgisi kanıta dayalı değildir; yalnızca yanıltıcı bir ya da birkaç beklentiden türemiş olması muhtemeldir. Üçüncü neden, görmüş olduğumuz gibi, hakemin duygu durumunun günden güne değişecek ve hükümlerini tutarsızlaştıracak olmasıdır. Az önce karısının bir ilişkisi olduğunu öğrenmişse, adayın yüksek lisans programındaki potansiyelini pekâlâ karamsar bir gözle değerlendirebilir; oysa kısa süre önce profesör olduysa, kendini herkese karşı cömert hissedebilir ve zayıf adaylara bile bir şans verebilir. Dördüncü neden, hakemin kazara karşısına çıkmış ilk öngörücüden çok etkilenebilmesidir (öncelik etkisi). Son olarak, çok fazla (üç ya da dörtten fazla) öngörücü varsa, hepsini aynı anda aklında tutup her birine uygun ağırlık vermekte zorlanacak olmasıdır.</p>

  <p class="normal1">O halde insanlar, sezgisel kararlar almaları bakımından irrasyoneldirler. Elbette hayli önemsiz bir şeye dair tahmin yapılıyorsa, sayısal yöntemlerle vakit kaybetmenin bir açıklaması yoktur. Biftek kızartmanın ne kadar süreceğini tahmin edebilmek için bifteklerin özellikleri hakkında titiz kayıtlar tutmaya değmez; ara ara bakmak ve kızarmasına yakın tatmak muhtemelen daha basittir.</p>

  <p class="normal1">Dahası, yöntem, yalnızca daha önce çok sayıda (yaklaşık otuz ya da daha fazla) vaka gerçekleşmişse ve her vakadaki öngörücülerin değerleri ve sonuca dair tam bir kayıt tutulmuşsa işe yaramaktadır. Yine de bu koşullar sağlandığında ve söz konusu olan önemli bir kararsa, sayısal yöntemin kullanılması beklenebilir. Öngörücülerin en uygun ağırlıkları saptandıysa, her yeni vaka, bilgisayarla bir saniyeden kısa sürede analiz edilebilir. İnsanların, tartışmasız daha iyi sonuç verdiği durumlarda bile, sezgileri yerine bu yöntemi kullanmaya karşı çarpıcı bir direnç göstermeleri de bir irrasyonellik örneğidir.</p>

  <p class="normal1">Robyn Dawes, sayısal tahminin aslında ne kadar az kullanıldığını belirtmektedir. Kitabını yazdığı sırada, yalnızca dört büyük Amerikan üniversitesinin öğrenci seçmek için bu yöntemi kullanmış olduğunu, onların da nihai seçim için değil, yalnızca tamamen uygunsuz adayları ayıklamak için bu yola başvurduklarına dikkat çekmektedir; diğer adaylarla mülakat yapılmıştır. Amerika’daki bir hastanede, hastaların psikotik mi nevrotik mi olduklarını belirlemek için, bir süre sayısal bir yöntem kullanılmıştır. Bir psikiyatristten daha iyi performans göstermiş olmasına rağmen, belirgin hatalar yaptığı gerekçesiyle vazgeçilmiştir. Psikiyatristlerin yaptığı hatalar da o kadar belirgin midir bilinmez, ancak çok hata yaptıkları kesin. Dawes, sayısal yöntemleri kullanmanın alınan kararları iyileştirmenin yanı sıra büyük miktarda zaman ve para tasarrufu sağlayacağına işaret etmektedir. Tahminlerine göre, bu yöntem ABD’deki tüm yüksek lisans ve doktora programlarında öğrenci seçmek için kullanılsa, yılda 18 milyon dolar tasarruf edilebilir.</p>

  <p class="normal1">İnsanlar sayısal tekniğe neden bu kadar direnç gösteriyorlar? Aşağıdaki nedenlerin bir kısmı Dawes’dan alınmıştır. Birinci neden, insanların özellikle sıra dışı başarıları hatırlamalarıdır. Seçme kurulu üyesi biri, sezgilere dayanarak kabul ettikleri, tüm öngörücülerde çok kötü puanlar almış ve sonrasında inanılmaz iyi performans göstermiş birini hatırlayabilir. Sayısal model haliyle bu adayı asla kabul etmezdi. Bu savın sorunu, hakemlerin sezgiyle kabul edilen ve aşırı kötü bir gidişat sergileyen diğer tüm adayları unutmaya meyilli olmalarıdır. Aykırı kişilerin hatırlandığından daha önce bahsetmiştim.</p>

  <p class="normal1">İkincisi, profesyonel hakemler, özel beceri ve yeteneklere sahip olduklarına inanmak isterler; bir bilgisayarın, uzmanlıklarını gölgede bırakabileceğini kabullenemezler. Dahası, 17. Bölüm’de anlatılan nedenlerden ötürü, kendi becerilerine aşırı derecede güvenmeleri başlarına iş açmaktadır. Muhtemelen, öngörücüleri kendilerinin seçtiği fikriyle rahatlayabilirler –matematiksel analizin tek yaptığı, onları en uygun bir şekilde bir araya koymaktır.</p>

  <p class="normal1">Üçüncüsü, verilen hükmün kendini gerçekleştiren kehanete dönüşebilmesidir. Diğerlerinden biraz farklı bir öğrenciyi kabul eden öğretim üyesi, kısmen onu kabul etmekte haklı olduğunu göstermek, kısmen de öğrencinin gelişimiyle ilgilenmek istediğinden ona çok vakit ayırıp yardımcı olabilir. Dawes, bazı müşterilerden bahşiş alamayacağını düşünen bir garsonla benzeştirme yapmaktadır; sonuç olarak garson müşterilere kaba davranır, bu da beklentisinin gerçekleşmesine neden olur, bahşiş alamaz.</p>

  <p class="normal1">Dördüncüsü, insanların, en azından çoğu vakada, sayısal tahminin bile hayli kusurlu olduğu öne sürmüş olmalarıdır. Bu sav, inanılmaz aptalcadır, zira insanların performanslarına dair hiçbir tahmin kusursuz olamaz. Önemli olan, sayısal tahminin insanların hükümlerinden daha iyi olmasıdır. Öğrenci seçmek için kullanıldığı takdirde, seçimin sezgiyle yapılmasına kıyasla, daha çok başarılı öğrenci seçilecektir. Hastaları nevrotik ve psikotik diye sınıflandırmak için kullanıldığında, elbette hatalar olacaktır; ancak sınıflandırma bir psikiyatrist tarafından yapıldığında daha çok hata görülür.</p>

  <p class="normal1">Beşincisi, sayısal işlemin beklenmedik şeylerle baş edemediğinin sanılmasıdır. Örneğin, bir kurul üyesi, normal seçme kriterlerini çok yoksul bir aileden gelen bir öğrenci için esnetmek isteyebilir. Halbuki bu tür bir etken de analize katılabilir. Kişi, aile türünün bir öngörücü olup olmayacağına karar verebilir. Yoksul ailelerden gelenler, diğer öngörücülerde aynı puanları alanlardan daha iyi mi performans göstermektedirler? Öyleyse aile türü bir öngörücü olabilir. Öte yandan seçme kriterlerini yoksul ailelerden gelen öğrenciler için esnetmek istemenin nedeni, başarısız olma ihtimallerine rağmen bu öğrencilere bir şans vermekse, matematiksel modelde, seçim için gerekli puanı düşürmek hayli kolaydır. Sayısal tahminin hesaba katamadığı tek şey, tamamen öngörülemez olan durumlardır. Örneğin farz edin, bir öğrenci GRE’ye girerken epey hastaydı; hakem anlayış göstermek isteyebilir, ancak bu tür bir hastalık, kullanılmakta olan sayısal yönteme bir öngörücü olarak katılmamış olabilir. Bunun çözümü, sayısal yöntemi bir kenara atmak değil, bu tür olasılıklar için adayların kayıtlarını incelemektir. Sonuç olarak, öğrenci kabul edilirse performansı takip edilebilir ve söz konusu olasılığı bir öngörücü olarak sayısal modele katıp katmamaya dair bir karar verilebilir.</p>

  <p class="normal1">Altıncısı, bazı kişilerin, sezginin, formel hesaplamalarla ya da geçmişte olanlara dair özenli hesaplarla bir tutulamayacak, büyülü bir niteliğe sahip olduğuna ilişkin inançlarında ısrar etmeleridir. Bunun ne kadar yanlış olduğunu anlamak için, kendinize hakemin neleri esas aldığını bir sorun. Deneyimlerini esas almaktadır; ancak deneyimleri de yalnızca karşılaşmış olduğu tekil vakalardan oluşuyordur. Başka deyişle hakem farkında olmadan sayısal bir yöntem kullanmaktadır; sorun, bunu çok iyi kullanmıyor olmasıdır.</p>

  <p class="normal1">Son olarak, bazılarının, tüm yaşamlarını etkileyecek kararların insanlar değil de matematiksel modeller tarafından alınmasını ruhsuz bulmalarıdır. Bir öğrenci, mülakata bile girmeden California Üniversitesi’nden red almış olduğundan yakınmıştır: “Nasıl biri olduğumu nereden bilebilirler?” Dawes’in yazdığı gibi, “Yanıt, bilemezlerdir. Bir mülakatla da bilemezler.” Dawes, dört yıllık bir değerlendirmeye dayanan not ortalamasını incelemek yerine, yarım saatlik bir mülakatla bir öğrencinin becerilerine dair daha çok şey öğrenilebileceğini varsaymanın kendini bilmezlik olduğuna işaret etmektedir.</p>

  <p class="normal1">Adayı tanıyamama endişesi, ilke olarak, mülakatın sonuçlarına da puan atamak ve bu puanları matematiksel analize sokmakla aşılabilir. Uygulamada bunun bir faydası olmaz; zira analiz, mülakata neredeyse daima sıfır ağırlık verecektir. Personel seçiminde mülakat yapmanın sadece yararsız değil, aynı zamanda zararlı da olabileceği tekrar tekrar görülmüştür. Neal Schmitt, mülakatlar üzerine bir makalesine, onlarca araştırmadan dördünün, “personel seçimi durumunda çok kullanılan mülakatların hem güvenilirlikten hem de geçerlilikten yoksun olduğu sonucuna varmış,” olduğunu söyleyerek başlamıştır. Mülakat yapan farklı kişilerin hükümleri birbirleriyle uyuşmamaktadır ve başvuranların işe uygunluğuyla aralarında bir ilişki bulunmamaktadır.</p>

  <p class="normal1">Mülakat yapmanın bu kadar yetersiz bir seçme yöntemi olmasının pek çok nedeni vardır ve hale etkisi de bunlardan biridir. İyi, kibar ve kibirli değil de özgüven sahibi bir adayın, iş için gerekli becerilere sahipmiş gibi görünmesi muhtemeldir. Dahası, mülakatların öncelik etkisine ve henüz bahsi geçmemiş bir olgu olan “zıtlık etkisi”ne maruz kaldıkları kanıtlanmıştır. Seçme kurulundakiler, istisnai derecede çekici ya da zeki bir adayla mülakat yaparlarsa, sonraki adayı muhtemelen azımsayacaklardır. Elbette etki aksi yönde de işlemektedir; kurul, çok kötü performans gösteren bir adaydan sonra gelen ortalama bir adayı, olduğundan çok daha iyi sanar. Bu etki çok defa kanıtlanmıştır; pek çok farklı durumda hükümlerin çarpıtılmasına neden olmaktadır. Mülakatın, adayla ilgili, kekemelik ya da deri ceketler giyip zincirler takma alışkanlığı gibi sıra dışı bir şeyi öğrenmenin tek yolu olduğu öne sürülmüştür. Doğrusu adaya referans veren kişilerin bu tür özelliklere dair yorumda bulunmama ihtimalleri azdır. Bazıları, firmanın kendisini adaya tanıtabilmesi için mülakatlara gerek olduğunu öne sürmüştür. Mantıklı gözüküyor olsa da, araştırmalar bunun yanlış olduğunu göstermektedir. Başvuru sahipleri genellikle mülakat sonrasında firmalara dair daha kötü düşünceler içinde olurlar. Belki de çok yüksek beklentilerle mülakata gitmekte ve kaçınılmaz bir şekilde hayal kırıklığına uğramaktadırlar. Tamamen aynı konu ve soruların tüm adaylara sorulduğu, yapılandırılmış mülakat denen uygulamanın değerli olabileceğine dair bazı tartışmalar olduğunu da eklemek gerek; ancak bunda bile soruları yazılı şekilde vermek daha faydalı olur gibi gözüküyor, böylece adayla tanışmanın getirdiği yanlılıktan sakınılabilir.</p>

  <p class="normal1">Personel seçiminde tutarlı bir şekilde en iyi sonuç vermiş öngörücü, bir dizi sözel ve uzamsal testle belirlenen bilişsel becerilerdir. Bu testler, binlerce ABD askeri ve yüzlerce Amerikalı işadamı da dahil olmak üzere, her tür iş alanındaki pek çok adayda kullanılmıştır. Testlerin, adayların gelecekteki gelişimlerine dair bilinen en iyi öngörücüler oldukları bulunmuştur. Elbette başka özel konularda pek çok nesnel test bulunmaktadır; ancak ne kadar yararlı oldukları hakkındaki mevcut bilgilerimiz daha azdır.</p>

  <p class="normal1">Personel seçiminde mülakatın yararsız olduğunu gösteren yayımlanmış çok sayıda makale bulunmasına rağmen firmaların bu yönteme başvurmayı sürdürmesi ilginçtir. Bu yöntemin kullanılması, Batı dünyasındaki en tuhaf irrasyonel hareketlerden biridir. Mülakatı yapan kişilerin kendi hatalı hükümlerine inanmayı sürdürmeleri de yalnızca bir diğer aşırı güven örneğidir.</p>

  <p class="normal1">Sayısal tahminlerin tıpta ve ticarette nasıl ve ne sıklıkta kullanıldıklarını karşılaştırmak ilginç sonuç verir; zira iki durumda da işe yaramaktadır. Bir araştırmada, doktorlardan, Hodgkin’s hastalığına sahip 193 hastanın ne kadar yaşayacağını tahmin etmeleri istenmiştir. Biyopsilerin ortaya çıkarmış olduğu on farklı öngörücü vardır. Doktorlar tahmin becerilerine güvenmişlerdir; ancak kararlarının aslında tamamen rastgele olduğu bulunmuştur –her hasta için şapkadan bir sayı çekselerdi de aynı olurdu. Oysa öngörücü değerlerini bir grup vakanın yaşam süresiyle sistemli bir şekilde karşılaştırarak oluşturulan matematiksel model, şansa kıyasla ciddi anlamda daha iyi sonuç vermiştir.</p>

  <p class="normal1">Tıp alanından ikinci örnek, kandaki bakteriyel hastalıkları teşhis etmek ve en iyi antibiyotiği önermek üzere Stanford’da geliştirilmiş bir bilgisayar programı olan MYCIN’dir. Büyük ölçüde, değindiğim türde bir matematiksel analize dayanmaktadır; ancak biraz daha karmaşıktır. Programa girilmiş bilgi ve olasıkların kaynağı doktorlardır. Mevcut bir vakayla ilgili tüm bilgiler, elbette insanlar tarafından alınmış ve bilgisayara girilmiştir; ancak program, gerekirse hastayla ilgili daha fazla bilgi alınmasını ya da başka testler yapılmasını isteyebilir. Bir araştırmada, bilgisayar programı, vakaların yüzde 65’ini doğru teşhis ederken, doktorlar yüzde 42,5 ile 62,5 arasında doğruluk göstermişlerdir. MYCIN’in ardından, gastrik hastalıkların teşhisinden yeni doğanlardaki ani ölüm risklerinin değerlendirilmesine kadar benzer pek çok tıp yazılımı geliştirilmiştir.</p>

  <p class="normal1">Ticarete dönersek; birkaç yıl önce bankadan kredi almak istediğinizde, banka müdürüyle bir görüşme ayarlardınız ve o da isteğinizi kabul eder ya da sizi kibarca geri çevirirdi. Günümüzde kredilerin yüzde 90’ı (ve tüm kredi kartları) bilgisayar programları tarafından verilmekte ya da geri çevrilmektedir. Programlar, müşterin bir evi ve telefonu olup olmadığı, medeni hali, işi, kredi tarihçesi gibi bilgileri hesaba katarlar. Deneyimli banka çalışanlarından, bir grup müşterinin kredi alabilirliklerini puanlamaları istendiğinde, kredi alabilir diye seçtikleri kişiler içinde sorunlu olanların sayısı, bilgisayar tarafından seçilenlerden fazla çıkmıştır.</p>

  <p class="normal1">Elbette sigorta şirketleri, riskleri değerlendirmek ve böylece gerçekçi primler belirlemek üzere uzun yıllardır sayısal yönteme başvurmaktadırlar. Günümüzde sayısal yöntemin ticarette kullanımına dair başka pek çok örnek bulunmaktadır; ancak tıp programları hâlâ görece az kullanılmaktadır. Görünen o ki, para söz konusuysa en iyi karar verme yöntemini kullanıyor, oysa risk altındaki bir insan hayatı söz konusu olduğunda güvenilmez bir yeteneğe –insan sezgisine– güvenmeyi sürdürüyoruz. Ancak çoğu işyeri, rasyonel davranmaktan çok uzaktır. Yararsız seçme yöntemleri hâlâ kullanılmaktadır. Örneğin, büyük firmalar, yılda 50 bin pounddan yüksek kazançlı işlere personel bulmak için çoğu zaman ciddi masrafa girip “beyin avcılarıyla” çalışıyorlar. Beyin avcıları genellikle eğitimsizdirler, mülakatlardan ve diğer öznel yöntemlerden yararlanırlar. Hayrettir ki bu tür iki firma astrolojiye başvurmaktadır. En büyük İngiliz ajanslarından birinin direktörü olan Andrew Dickson, kısa bir süre önce şöyle demiştir: “Bilim olmadığı açık bir şeyi bilime çevirmeye çalışmanın anlamı yok. Birinin yeni bir işte nasıl performans göstereceği, yüzde 100 doğruluk ile nasıl tahmin edilebilir?” Bu ifade, pek çok işadamının irrasyonelliğini özetlemektedir. Elbette insan her zaman haklı olamaz, ancak mevcut kanıtlara göre davranıp başarı oranını yüzde 5 ya da 10’dan 60 ya da 70’e çıkarmak, Dickson’ın dediklerini kabul etmekten daha iyi değil mi?</p>

  <p class="indentmetin">Kıssadan Hisse</p>

  <p class="indentmetin">1. Sezgilerinin iyi olduğunu iddia eden herkese kuşkuyla yaklaşın.</p>

  <p class="indentmetin">2. İnsanlardan daha iyi hüküm verdiği kanıtlanmışsa, meslek alanınızda matematiksel bir model kullanarak karar vermekten çekinmeyin.</p>

  <p class="indentmetin">3. Bir iş başvurusu yapıyorsanız, mülakat yapılmadı diye kızmak yerine, kuruluşun zamanının ilerisinde olduğunu düşünün.</p>

  <p class="indentmetin">4. Beyin avcısıysanız aptalca sözler sarf etmemeye çalışın.</p>

  <div class="clrb"></div>
</body>
</html>
