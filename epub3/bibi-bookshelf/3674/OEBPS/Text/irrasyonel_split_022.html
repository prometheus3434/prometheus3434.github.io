<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_20">18 riskler</h1>

  <p class="normal1">Gördüğümüz gibi, pek çok askeri proje, büyük miktarda harcama yapılmış olmasına rağmen, uygulanamayacağı anlaşılarak iptal edilmiştir; ancak uzmanların yersiz güvenleri daha beter zararlara da neden olabilir. Nükleer enerji örneğinde, aşırı güven ve hatalı akıl yürütme, Üç Mil Adası ve Çernobil facialarına neden olmuştur. ABD’de yapılan barajların her 300 tanesinden biri baraj gölü ilk doldurulduğunda işlemez hale gelmektedir. Bir araştırmada, yedi seçkin jeoteknik mühendisi de, killi toprak üzerine inşa edilecek bir yapının yüksekliğinin en fazla ne kadar olabileceğini hesaplama konusunda çuvallamıştır. Yönetimin, mühendislerin, operatörlerin ya da halkın aldığı irrasyonel kararlar felaketler doğurabilir. Bunda genellikle birden fazla kişinin rolü vardır; ancak asıl sorumluluk, göreceğimiz gibi, operatörlerin ve halkın tepkilerini öngöremeyen yönetici ve mühendislere aittir.</p>

  <p class="normal1">Mühendisler, operatörlerin sınırlarını hesaba katamamaları ve onların kolayca anlayıp kullanabileceği gösterge ve kontrol aletleri sağlayamamalarıyla meşhurdurlar. Üç Mil Adası’nda araştırma yapan Başkanlık Komisyonu, operatörlerin iyi eğitilmemiş, kontrol odasının da kötü tasarlanmış olduğu sonucuna varmıştır. Dolayısıyla operatörler sorunu sürekli yanlış tespit etmiş ve yanlış hareketler yapmışlardır. 9. Bölüm’de gördüğümüz gibi, stres altındayken, insanlar akıllarına ilk gelen fikre takılıp kalırlar. Gösterge ve kontrolleri sezgisel bir şekilde doğru okuyor ve kullanıyor olmadığı sürece, bir kriz anında operatör muhtemelen yanlışlık yapacaktır. Çok yakın zamana dek, yükseklikölçerler kolayca yanlış okunabilecek şekilde tasarlanmış haldeydiler. Pilotlar, aslında yalnızca 100 fit yükseklikteyken 1.000 fitte uçtuklarını sanabiliyorlardı. Piyasaya sürülüş tarihi olan 1988’den beri Airbus A-320 tipi uçaklarla yaşanmış üç kazanın da bir nedeni, pilotlara bilgi veren izleme ve kontrol ekran ünitelerinin kötü tasarlanmış olmasıdır. Air France kaptanlarından biri, “Bu uçağın, pilot ile uçak arasında tam bir arayüz sorunu yarattığını düşünmüşümdür hep. Bu yeni uçak, pilotlara elenmesi gereken çok miktarda bilgi vermektedir... Klasik uçaklar daha temel bilgileri gösterir şekilde tasarlanmıştır. Yalnızca gerekli bilgileri verirler,” demiştir. A-320’nin kokpit tertibatı daha sonra değiştirilmiştir.</p>

  <p class="normal1">Monoton bir görevde operatör hangi bilgilerin önemli olduğunu kaçırabilir. Yavaşlayamayan, işaretlerde duramayan ya da iyi bildikleri hatların bazı kısımlarındaki hız kısıtlamalarını aşan makinistler, demiryolu tarihi boyunca yüzlerce kazaya neden olmuşlardır. İngiliz Demiryolları, demiryolu güvenliğini artırmak üzere, bir tehlike işareti görünce makinistin üç saniye içinde işareti gördüğünü belirtecek bir düğmeye basmasını gerektiren bir sistem geliştirmiştir; sürücü düğmeye basmadığı takdirde frenler otomatik olarak devreye girmektedir. Yine de 1989’da Güney Londra’da bir makinist, iki tehlike işaretini görüp her seferinde düğmeye basmış ve sistem frenleri çalıştırmayınca başka bir trene çarpmış, sonuçta beş kişi ölmüştür. Sistemin tasarımcıları, tehlike işareti görünce düğmeye basmanın otomatik bir yanıta dönüşebileceğini ve tehlike işaretinin bilinçli şekilde algılandığı anlamına gelmeyebileceğini fark etmemişlerdir.</p>

  <p class="normal1">İnsanların saçma davranışlarını (irrasyonelliklerini) hesaba katmanın güç olduğu açıktır. Operatörler, belirlenmiş prosedürleri izleme konusunda beklenmedik şekillerde çuvallayabilirler. Örneğin, Brownes Ferry reaktöründeki bir yangın, bir hava kaçağını mumla kontrol eden bir teknisyen yüzünden çıkmıştı. Yangın neredeyse reaktörün patlamasına neden olacaktı, bu da felaket sonuçlara neden olabilirdi. Üç Mil Adası’ndaki reaktörün kısmi erimesinin nedenlerinden biri de, operatörlerin, (soğutma suyu pompasındaki bir arıza sonucu) reaktör kalbinin aşırı ısınmış olduğunu gösteren monitörlere inanmamalarıydı.</p>

  <p class="normal1">Mühendisler, operatörlerin sınırlarını hesaba katma konusunda sınıfta kaldıkları gibi, öngörülebilir olsa bile bazen halkın tepkilerini de göz ardı etmektedirler. Örneğin ABD’de, sellerden korunmak için bent yapılmasının bölge için başka tehlikeler doğurabileceği görülmüştür. Sonuç olarak sel sayısı ve sellerin şiddetli etkileri azaltılsa da, hasar artabilmektedir. Britanya’da emniyet kemerlerini zorunlu kılmak, araçlardaki kişilerin ölüm oranlarını düşürmekle birlikte, daha çok bisiklet sürücüsü ve yayanın ölmesine neden olmuştur; emniyet kemerinin verdiği güvenlik hissi, sürücüyü dikkatsiz araç kullanmaya sevk etmektedir. ABD’de yapılan bir deneyde, emniyet kemeri takan go-kart sürücülerinin kemer takmayan sürücülerden daha hızlı gittikleri bulunmuştur. İngiliz hızlı treni güvenli olabilirdi, ancak fiyaskoyla sonuçlanmıştır; zira mühendisler, tasarım meselelerine kendilerini öyle bir kaptırmışlar ki, hizmete girdiğinde trenin yolcu taşıyacağını unutmuşlar. Geleneksel raylarda kullanılacak olan tren, dönüşlerde sağa sola yatacak şekilde tasarlanmıştı. Milyonlarca poundluk harcamanın ardından yapılan ilk denemede, bu yatma özelliği yolcuları hasta etmişti. Üstelik ayrıcalıklı yolculara verilen özel yemekler ziyan olmuştu. Tren hizmete girmedi.</p>

  <p class="normal1">Operatörlerin ve halkın verebileceği tepkileri dikkate alamamanın yanı sıra, mühendisler bazen, yine kısmen aşırı güvenden kaynaklanan bir hataya düşer ve arıza olasılıklarına yeterince kafa yormayıp emniyetsiz cihazlar tasarlarlar. Pek çok modern cihaz hayli karışıktır ve tasarımcı, cihazın bir kısmındaki aksaklığın diğer kısımları nasıl etkileyeceğini anlayamayabilir. DC-10 tipi uçaklardaki ilk kazalar, tasarımcıların, kapısı açık kargo bölümünün yarattığı basınç düşüşünün uçağın kontrol sistemini bozacağını fark etmemiş olmalarından ötürü gerçekleşmişti.</p>

  <p class="normal1">Konuyla bağlantılı bir hata da, bir nedenin birbirini tamamlayan iki ya da daha çok sistemde eşzamanlı arızalara yol açabileceğini fark edememe kusurudur. Alabama’daki Brownes Ferry reaktöründeki beş acil durum soğutma sistemi ayrı ayrı işleyecek şekilde düzenlenmişti; böylece bir ya da ikisinin arızalanması felaketle sonuçlanmayacaktı. Oysa elektrik kabloları birbirine yakın olduğu ve yandığı için, tümü aynı zamanda arızalanmıştı.</p>

  <p class="normal1">Çok sayıda kritik unsurun söz konusu olduğu durumlarda, bir unsurun aksama olasılığı çok düşükse bile, sistemin bütün olarak aksama olasılığı, parçaların aksama olasılıklarının toplamından oluşuyorsa, hayli yüksek olabilir. Gördüğümüz gibi insanlar, matematiksel olarak hesaplamadıkları sürece bu toplamı ciddi anlamda azımsama eğilimindeler. Dahası nükleer reaktörlerin parçalarıyla da, parçalar aralarındaki etkileşimlerle de yeni yeni karşılaşmaktayız. Genelde aksaklıklara dair asıl olasılıkları belirlemeye yönelik nesnel bir yöntemimiz olmuyor. Daha önce verdiğimiz örnekler, mühendislerin tahminlerinin fazla iyimser olabileceğini göstermektedir. Yeni bir parçanın arıza olasılığının yılda 10.000’de 1 mi yoksa 1.000.000’da 1 mi olduğunu belirlemek olanaksız gözükmektedir, ancak bu tür parçaların sayısı çoksa, fark kritik bir hal alır.</p>

  <p class="normal1">Risk doğurabilecek tüm aşamaları öngörmek, bilhassa belirgin değil de gizli ve yavaş bir şekilde gelişen bir hasar söz konusuysa, genellikle zordur. Asit yağmurunun ya da havadaki kurşunun etkileri buna örnektir. Sera etkisi ve ozondaki tahribat da öyle. Güçlük, yağlı tohumlu kolza bitkisiyle ilgili olarak kısa süre önce gerçekleştirilmiş hatalı bir uygulamayla örneklendirilebilir. Herbisitlere [zararlı bitki öldürücü] karşı korumak için kolza bitkisinin genleriyle oynanmış ve içine, insanlarda kullanılan bir antibiyotiğin genleri de katılmıştır. Kolza bitkisi gıda olarak kullanılmadığından, İngiliz hükümetine bağlı ve piyasaya sürülen ürünleri denetleyen Danışma Kurulu, mutasyona uğratılmış kolza bitkisi için ticari amaçlı ekim izni vermiştir. Ancak kuruldakiler, arıların kolza çiçeklerinden bal topladıklarını ve mutasyona uğramış bitkinin içindekilerin insanların yediği ballara karışabileceğini fark etmemişlerdir. Dolayısıyla, yeni genlerin midede mikroorganizmalara geçerek alerjilere yol açması ve antibiyotiğe dirençli bakteriler üretmesi tehlikesi doğmuştur. Hükümet Danışma Kurulu, mutasyona uğramış bitkilerin ters etkilere yol açabileceği tüm durumları yeterince ayrıntılı bir şekilde incelemediği için irrasyonel davranmıştır. Sonrasında eski tarz bir savunmaya sığınmış, topu başkasına atmışlardır: bal bir gıda maddesidir ve bu nedenle de kendi alanlarının dışında kalmaktadır; Tarım ve Balıkçılık Bakanlığı’nın konusudur.</p>

  <p class="normal1">Her aşamada irrasyonel davranılması sonucu yaşanmış bir diğer felaket örneği olarak, kısa süre önce Zeebrugge açıklarındaki durgun sularda batarak 180 kişinin hayatını kaybetmesine neden olan Herald of Free Enterprise adlı feribotu düşünün. Kazanın nedeni, baş vizörleri açık gittiği için geminin araç güvertelerine su girmiş olmasıydı. Aşağıdaki etkenlerin de felakette payı vardır: 1. Kaptan, baş vizörün durumunu gösteren otomatik bir sinyal talep etmiş olmasına rağmen, böyle bir sistem kurulmamıştı. 2. Vizörü kapatmış olması gereken görevli horul horul uyuyordu. 3. Vizörün kapalı olup olmadığını kontrol etmesi gereken birinci zabit, mürettebat yetersizliğinden dolayı başka görevlere çağrılmıştı. 4. Herald, aslen Dover ve Calais arasında gidip gelmek üzere tasarlanmıştı. Zeebrugge’deki rampa Calais’dekinden alçak olduğundan, araç yüklenecek şekilde alçaltılması için feribotun Zeebrugge’de su alması gerekmişti. Kaptana seyahat süresini yirmi dakika kısaltması yönünde talimat verilmiş olduğundan, limandan ayrılmadan önce yüklenen suyu dışarı pompalayacak vakit kalmamıştı; bu yüzden feribot gereksiz yere alçak sefer yapmaktaydı. 5. Zaman darlığından dolayı kaptan çok hızlı demir almıştı, bu nedenle bir burun dalgası oluşmuş ve araç güvertelerine girmişti.</p>

  <p class="normal1">İki hususa değinmek gerekiyor. İlki, saydığımız unsurlardan bir tanesi farklı olsaydı, feribotun batmamış olabileceğidir. İkincisi, Willem Wagenaar’ın işaret ettiği gibi, asıl sorumluluğun yöneticilerde olduğudur. Yöneticiler, kısa sürelerde sefer yapılmasında ısrar ederek, kaptanın vizörün durumunu bildiren otomatik bir sinyal talebini reddederek ve yeterli mürettebat sağlamayarak feribotu tehlikeye atmışlardı. Kaptan, feribotun demir almaya hazır olup olmadığını kontrol etmediği için daha az hatalıdır. O ve ikinci kaptan, görevliden kapıların açık olduğuna dair bir uyarı gelmemesini, kapıların kapalı olduğu şeklinde yorumlamışlardı. Aşikâr nedenlerden ötürü, belirtinin olmamasından ziyade pozitif bir belirtide ısrar etmek, her zaman daha güvenlidir. Kaptan ve hatta birinci zabit, bir ölçüde yalnızca emirlere itaat ediyorlardı. Vizörleri kontrol etmesi gereken görevlinin ise, besbelli yanına bir çalar saat alması gerekirdi. Wagenaar haklı olarak, olayların bu şekilde bir araya geleceğinin öngörülemeyeceğini söylemektedir. Öte yandan, limandan baş vizör açık halde ayrılmanın tehlikesi öngörülebilirdi, esasen kaptan tarafında da öngörülmüştür. Çok sayıda vaka hikâyesi ışığında, Wagenaar, büyük kazaların çoğunun kötü yönetimden kaynaklandığı sonucuna varmaktadır. Sistemi kullanan çalışanlar yalnızca yönetimin koyduğu kurallara itaat ederler. Herald’daki durum böyle olsun olmasın, yönetim hırslı ya da üşengeç bir tavır sergilemiştir. Bu vakada uyarı sistemi yoktu, zaman planlaması kötüydü ve feribotun personeli yetersizdi. Wagenaar, neden olan koşulların nadir görülecek şekilde bir araya gelmiş olmalarından ötürü kazayı “olanaksız” diye tanımlıyor olsa da, yönetim daha rasyonel davransaydı felaket önlenebilirdi.</p>

  <p class="normal1">Riskleri doğru şekilde kestirememeye ilişkin bu kusurlar, kısmen aşırı güvenden kısmen de insanların yeterince kafa yorup tüm olasılıkları zihinlerinde canlandıramamalarından kaynaklanmaktadır. Mühendislik sistemleri günden güne daha karmaşık hale geliyor, dolayısıyla unsurlar arasındaki olası tüm etkileşimleri hesaba katmak gitgide güçleşiyor. En karmaşık sistem şüphesiz insan bedenidir. Anneye verilmesi zararsız bir ilacın fetusta ters etkilere neden olabileceğinin fark edilmemesi, talidomid faciasına [1956-61 yılları arasında kullanılan ve yaklaşık 10 bin çocukta doğuştan şekil bozukluğuna sebep olan bir ilaç] neden olmuştu.</p>

  <p class="normal1">Mühendisler, riskleri tahmin etme konusunda aşırı güvenden ve tüm önemli etkenleri hesaba katamamaktan dertlidirler; ancak halkın risklere karşı tutumu daha da irrasyoneldir. Risklere dair uyarıların davranış üzerinde etki yapmadığı ya da pek az etkili olduğu tekrar tekrar görülmüştür; örneğin bazı ABD eyaletlerindeki kampanyalar, sürücüleri emniyet kemeri takmaya hiç ikna edememişlerdir. Wagenaar, bir ev ürünleri fuarında bir stand tutmuş ve ziyaretçileri böcek ilacından fondü seti yakıtına kadar dört farklı ürünü denemeye davet etmiştir. Ürünlerin tümünde etiketler bulunuyordu; örneğin yakıt şişesinde “eldiven takın”, “şişeyi koklamayın”, “kullanmadan önce ateşi söndürün” ve “kullandıktan sonra kutuyu kapatın” gibi uyarılar bulunuyordu. Standı ziyaret eden kişilerden ürünleri denemeleri istendi ve kendilerine, bir mutfak gibi gerekli vasıtalar sağlandı. Belirgin tehlike uyarılarına rağmen, her üç kişiden yalnızca biri kullanmadan önce uyarıları okudu. Wagenaar, sürücülerin davranışları da dahil olmak üzere, pek çok davranışın otomatik bir hale geldiğini öne sürmektedir. Bu otomatik davranış, insanlar mevcut risklerin farkına vardıklarında bile süregitmektedir. Deneyci, deneklerin yüzde 77’sinin bir tür alışkanlıktan ötürü (“unuttum”, “etiketleri asla okumam”, “etiketi görmedim”) etiketi okumadıklarını itiraf ettiklerine dikkat çekmektedir. Deneklerin davranışları, deneycinin görüşme yaptığı diğer kişilerle zıtlık oluşturmaktadır; görüşülen kişilerin yüzde 97’si, tehlikeli olma potansiyeline sahip ürünlerin etiketlerini okuduklarını iddia etmişlerdir. İnsanların yaptıklarını düşündükleri şeylerle, aslında yaptıkları arasında büyük fark varmış gibi gözüküyor.</p>

  <p class="normal1">Halkın risk tahminleri de irrasyoneldir. Bilhassa bulunabilirlik hatasından ötürü, insanların bir yerde ve aynı anda pek çok kişinin ölümüne yol açan dramatik kazaların tehlikesine ilişkin tahminleri, farklı zamanlarda ve daha büyük bir alanda pek çok kişiyi belirgin olmayan bir biçimde öldüren kazalara ilişkin tahminlerinden ciddi anlamda daha yüksektir. İnsanlar, alışık olmadıkları yeni cihazlardan da korkmaktadırlar. Bu irrasyonellik biçimlerini, nükleer ve fosil yakıtların muhtemel tehlikelerini karşılaştırarak örneklendirebilirim. Daha önce değindiğimiz tasarım hatalarına rağmen, nükleer tesislerin dikkatli bir teftiş ve kontrolden geçirildiği Batı ülkelerinde, nükleer enerji kaynaklı can kaybı az olmuştur. Yine de insanlar nükleer yakıtların fosil yakıtlardan daha güvenli olduğuna inanmakta tereddütlü davranırlar.</p>

  <p class="normal1">Fosil yakıtların risklerinden biri, bu yakıtları çıkaran ve taşıyan işçilerinkilerin maruz kaldığı risklerdir. Her yıl 10 bin madenciden biri maden ocaklarında ölmektedir. Petrol platformlarında çalışan işçiler açısından risk çok daha yüksektir; petrolün karayoluyla taşınması Britanya’da yılda on iki kişinin ölmesine neden olmaktadır. Dahası fosil yakıtların kullanılması havaya hidrokarbon salınmasına neden olur ve bunların bazıları kansere neden olur. Ayrıca başta sülfürik asit olmak üzere, ağaçlara ve diğer bitkilere büyük zarar veren çeşitli asitlerin de salınmasına neden olur. Britanya’da kentte yaşayanların ölüm oranları kırsal kesimlerde görülen ölüm oranlarına kıyasla, yılda 10 bin kişiye denk gelecek şekilde fazladır. Bu ölümlerin çoğunluğu neredeyse kesinlikle fosil yakıtların toksik etkilerinden kaynaklanmaktadır. Son olarak, fosil yakıtlar kullanmak hem sera etkisini artırır hem de ozon tabakasının incelmesine neden olur. İkisinin de insanlık açısından uzun dönemli etkileri, birkaç nükleer reaktör kazasını önemsiz olaylar gibi gösterebilmektedir. O halde fosil yakıt kullanımının etkileri, geniş yayılımlı, gizli ve uzun dönemlidir. Dolayısıyla nükleer yakıtların belirli bir bölgede yoğunlaşmış ve çoğu zaman ani ve dolaysız olan etkileri karşısında, fosil yakıtların etkileri büyük ölçüde göz ardı edilmektedirler.</p>

  <p class="normal1">Halkın nükleer reaktörlere dair temel endişesi, radyasyon kaçağıdır. Küçük ölçekte cereyan etse bile, sınırlı bir alanda gerçekleşen ve gazetelerde çok yer verilen hayli dramatik bir olaydır bu. Hayli bulunabilirdir ve dolayısıyla endişeye yol açar. Genlere verdiği zarardan ötürü radyasyonun fosil yakıtlardan daha tehlikeli olduğu öne sürülmüştür; acısını sonraki kuşaklar çekecektir. Ancak Hiroşima’da doğan genetik bozukluk sahibi bebek sayısının, atom bombasının yol açtığı radyasyona maruz kalmamış başka bir Japon şehri olan Osaka’dan daha yüksek olmadığı hesaplanmıştır. Aslında kömür yakmanın yol açtığı radyasyon riski, nükleer enerjinin getirdiği radyasyon riskinden neredeyse kesinlikle çok daha yüksektir. Kömürde, tutuşma sonucu bazıları havaya karışan çeşitli radyoaktif maddeler bulunmaktadır. Ancak daha büyük tehlike, dünyanın yüzeyinde biriken kömür küllerinde daha yoğun şekilde bulunmalarıdır: (mevcut düzeyler esas alınarak) yeraltı sularına ve havaya karışmalarının, dünyanın güneşin büyümesi sonucu yaşanmaz hale gelmesinden önce, 40 milyon ölüme neden olacağı hesaplanmıştır.</p>

  <p class="normal1">Halkı, farklı sistemlerin tehlikelerini yanlış algılamaya yatkın kılan bir diğer etken çağrışımdır. Nükleer enerji akla atom bombasını getirir, oysa kömür evin sıcaklığını çağrıştırır, dolayısıyla hale etkisi yaratır. Britanya’daki mevcut nükleer reaktörlerin yaşam süresi üzerindeki ortalama riskinin, bir gram –elde bile hissedilemeyen bir ağırlık– aşırı kilolu olmaya denk olduğu tahmin edilmektedir. Dahası, reaktörlerin yarattığı risk, diğer riskler ışığında değerlendirilmelidir. Canvey Adası’ndaki kimyasal tesis ve rafinerilerde (10 bin kişiyi öldüren) büyük bir kaza gerçekleşmesi riskinin her yıl 5.000’de 1 olduğu bulunmuştur. Thames’taki engelleyici setlerin, acayip bir dalgayla yerle bir olma olasılığı yılda 1.500’de birdir. Buna karşılık nükleer bir reaktör yüzünden ölüm riski, civarda yaşayanlar için yılda milyonda bir, uzaktakiler için ise on milyonda bir olarak hesaplanmıştır. Milyonda bir ihtimal, evde elektrik çarpması sonucu ölme ihtimaline yakındır. Bu rakamların çoğu, nükleer reaktörler yanlısı ya da karşıtı bir kuruluş olmayan İngiliz Sağlık ve Güvenlik İdaresi’nin bir raporundan alınmıştır. Yine de değerlendirilen teknolojiler yeni olduğundan, bu rakamların bazıları ciddi şekilde hatalı olabilir. Nükleer reaktörleri, savunmak için değil, insanlarının risk karşısındaki tutumlarının irrasyonelliğini göstermek üzere uzun uzadıya tartıştım. Nükleer enerjiye karşı geçerli tek sav, üretiminin fosil yakıtların üretimine kıyasla daha fazla bilinmeyen risk içeriyor olabilmesidir.</p>

  <p class="normal1">Riskleri değerlendirmede, bilhassa da halkın değerlendirmelerinde görülen iki irrasyonellik şekli daha vardır. Yeni ya da eski bir teknoloji ürününün risk taşıyıp taşımadığı yeterince bilinmez. Posta arabalarına ya da iki tekerlekli at arabalarına dair istatistikler maalesef bulunmuyor olsa da, bugün Britanya’da yılda yaklaşık beş bin kişinin ölümüne sebep olan motorlu taşıtlarla kıyaslandığında muhtemelen kilometre başına daha fazla ölüme neden olmuşlardır. İlgili bir husus, insanların yeni şeylerden korkmalarıdır. Elektrik ilk kullanılmaya başlandığında, insanlar onu öyle tehlikeli sandılar ki, az daha evlerine sokmayacaklardı. Aslında o sırada kullanılmakta olan mumlardan ve gaz lambalarından çok daha güvenliydi. Saatte 65 kilometreyi aşan bir hızla gitmenin yolcular için ölümcül olabileceği şeklindeki tahminlerden ötürü, ilk trenler de benzer bir korku dalgasıyla karşılanmıştı. Bu korkuların rasyonel olup olmadığı, kullanıma sokulmadan önce yeni bir teknolojinin etkilerinin ne ölçüde araştırıldığına bağlı olmalıdır.</p>

  <p class="normal1">Nükleer reaktörlere duyulan korkunun aşırılığı, röntgenlere karşı olan tutumlarla karşılaştırılarak gösterilebilir. Britanya’daki radyologların hastalarına yılda verdikleri radyasyon, Sellafield nükleer tesisinin toplam üretimine denktir. Bu da, Britanya’nın dört bir yanında, The Independent gazetesinin tabiriyle, “hastane süsü verilmiş” 1.600 reaktör bulunuyor olması anlamına gelir. Röntgenler, yılda 250 kişinin yok yere ölmesine neden oluyor, oysa kimse röntgenlerin aşırı derecede kullanılıyor olmasını protesto etmiyor. Bunun nedeni, insanların röntgenlere aşina olması ve onları sağlıkla ilişkilendirmeleri; oysa nükleer enerji yenidir ve atom bombasını çağrıştırır.</p>

  <p class="normal1">Kısacası, çoğu kişinin riskler karşısındaki tutumu, gerçek olasılıklardan ya da mevcut bilgilerimiz temelinde az çok doğru olduğu düşünülen olasılıklardan ziyade, bulunabilirlik hatası ve hale etkisi gibi irrasyonel etkenlere dayanmaktadır.</p>

  <p class="indentmetin">Kıssadan Hisse</p>

  <p class="indentmetin">1. Mühendisseniz, operatörlerin sınırlarını ve halkın projenize verebileceği tepkileri hesaba katın.</p>

  <p class="indentmetin">2. Yöneticiyseniz, güvenlikten nihayetinde sizin sorumlu olduğunuzu unutmayın. Operatörler, muhtemelen inisiyatif almadan sizin talimatlarınıza göre hareket edeceklerdir.</p>

  <p class="indentmetin">3. Gizli tehlikelerin dramatik felaketlerden daha fazla can kaybına yol açabileceğini unutmayın.</p>

  <p class="indentmetin">4. Yeni cihazları değerlendirirken, önemli olanın yeni olmaları değil, bilinmeyen tehlikeler getirip getirmedikleri olduğunu unutmayın.</p>

  <p class="indentmetin">5. Seçme şansınız varsa, Kuzey Denizi’ndeki petrol kuyuları yerine nükleer bir reaktörde çalışın.</p>

  <div class="clrb"></div>
</body>
</html>
