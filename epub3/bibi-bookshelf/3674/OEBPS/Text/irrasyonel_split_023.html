<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>irrasyonel</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_21">19 hatalı çıkarımlar</h1>

  <p class="normal1">Bir kararın tüm sonuçlarını nadiren kesin olarak biliriz. Dolayısıyla çoğu karar, olasılıklara dair sezgisel tahminlere dayanmaktadır. General en iyi stratejinin hangisi olduğunu bilemez; en iyi gibi gözüken stratejiyi seçmesi gerekir. Doktor çoğu zaman, özellikle de teşhisin ilk evrelerinde, hastalığın ne olduğundan kesinlikle emin değildir. Göğsünde ağrısı olan hasta anjin midir; o zaman bir kardiyologa gönderilmesi gerekecektir. Yoksa yalnızca mide fıtığı mı var; öyleyse ona bir ilaç verip evine yollamak yeter. Winged Pegasus adlı atın Ascot yarışlarında kazanma olasılığının 3,30 olması, düşük müdür yüksek mi, ya da ne anlama gelir? Bu gibi durumlarda hesaba katılması gereken farklı pek çok etken bulunmaktadır. Winged Pegasus’un soyu iyidir, ancak yağışlı havalarda kötü bir yarış çıkarabilir. Bu yıl çok formdaydı, yalnız son yarışını bitiremedi. Dahası, onun şansını değerlendirmek diğer atların durumunu da düşünmeyi gerektirir. Bu etkenleri tek başlarına değerlendirerek bir sonuca varmak mümkün değildir –tümünün hesaba katılması ve işin kötüsü, gerçek olasılığı bulmak için bir araya getirilmesi gerekir.</p>

  <p class="normal1">Çeşitli hedeflerle ve çok sayıda hareket tarzıyla karşı karşıya kaldığında, aşırı bilgi kişinin başına dert olur. En iyisinin hangisi olduğuna karar vermek üzere mümkün tüm hareketleri sistemli bir şekilde inceleyemez. Seçeneklerin yalnızca aklına gelen kısımları (genellikle çok farklı sonuçlara sahip olanlar) dikkatini çeker ve en uygun olan yerine “yeterince iyi” bir hareket tarzında karar kılabilir; Nobel ödüllü ekonomist Herbert Simon bu şekilde karar almaya “yetinme” adını vermiştir. Çok önemli bir karar arifesindeki kişi bile, tüm seçenekleri ve seçeneklerin mümkün sonuçlarını değerlendirmeye koyulmaz. Nasıl bir kariyer sahibi olacağına karar verecek olan kişi, yapabileceği tüm işleri düşünmemek bir yana, belirli bir işe ilişkin maaş, ikramiyeler, emeklilik maaşı ve ikramiyesi, çalışma saatleri, tatiller, iş güvenliği, sorumluluk düzeyi, işe gitme süresi, mevki, topluma sağladı fayda, yaratıcı olma şansı, ilginçlik, stres gibi farklı avantaj ve dezavantajların tümünü birden nadiren hesaba katar. Onun yerine, şirket arabası veriliyor olması gibi, bir işin yalnızca diğerlerinden belirgin şekilde farklı bir özelliğine dikkat edebilir.</p>

  <p class="normal1">Yetinme ilkesinin bir ölçüde rasyonel olduğu öne sürülebilir. Verilen bir kararın sonuçları nadiren kesin olarak bilinebilmektedir ve başka bilgiler bulmaya çalışmak ve düşünüp durmak, bazen yalnızca zaman kaybıdır. Bu doğrudur; ancak rasyonelliğin, belirtmiş olduğum, kuşkusuz yüksek standartları düşünüldüğünde, ortaya çıkan karar muhtemelen irrasyonel olacaktır. Tüm etkenler, özellikle de tüm önemli etkenler kesinlikle hesaba katılmalıdır, ancak insan zihninin bir sınırı vardır ve bir seferde ancak çok az sayıda fikirle baş edebilmektedir. Dahası, büyük bir karar verirken, kişinin dikkate aldığı birkaç etken en önemlileri olmayabilir; yalnızca en bulunabilir durumdakileri dikkate alması muhtemeldir. Şirket arabası sağlanması gibi bir özelliğin baskın çıkmasına izin vermek, şüphesiz aptalcadır. Sıradan değil de önemli kararlar alırken insanların daha çok vakit ayırıp düşüneceklerini sanarız. Oysa işlerin böyle yürümediği görülmüştür. Büyük alışverişleri düşünmeye ayrılan süre, küçük alışverişlere ayrılanla aynıdır; işte ilginç bir irrasyonellik örneği daha.</p>

  <p class="normal1">Sonraki bölümde, pek çok etkenin dikkate alınmasını gerektiren durumlarda insanların kötü tahminlerde bulunduklarını ve –tüm kararlarda tahmin unsuru mevcut olduğundan– yanlış kararlar verdiklerini göreceğiz. Bu bölüm ise, belirsiz sonuçlarla uğraşırken, yalnızca bir ya da iki etkeni hesaba katmaları gerektiğinde bile, insanların yanlış tahminlere ve kararlara sürüklendiklerini gösterecek. Önceki bölümlerde, insanların kanıt toplama ve eldeki kanıtları değerlendirme konusunda ne kadar yanılabildiklerini gördük; bu bölümde ise kanıtları kullanırken yapılan hataları inceleyeceğiz. Basit olması adına, tahminde bulunan bir kişinin, elindeki kanıtın gerçek değerini bildiğini varsayacağım.</p>

  <p class="normal1">Bölümün geri kalan kısmında, “tahmin” sözcüğü, yalnızca geleceğe ilişkin tahminleri değil, bir olaya dair ve kanıta dayalı tüm çıkarımları ifade etmektedir. Elimizdeki kanıttan geçmişe, bugüne ya da geleceğe yönelik çıkarımlarda bulunurken aynı tür hatalar yaparız. Bir öğrencinin IQ’sü ve çalışma kapasitesi biliniyorsa, geçmişteki ve gelecekteki akademik performansı “tahmin” edilebilir. “Öngörücü” (prediktör) sözcüğü ise, bir kanıtın tahmine zemin oluşturan kısmını ifade etmektedir.</p>

  <p class="ortayazi">* * *</p>

  <p class="normal1">Kahnemann ve Tversky, aşağıdaki gerçek hikâyeyi aktarmaktadırlar. Pilot eğitimleriyle ilgilenen İsrail Hava Kuvvetleri subayları, çok iyi bir uçuş gerçekleştirdikleri zaman öğrencileri övmenin işe yaramadığından şikâyetçi olmuşlardır: doğrusu, övgü aldıktan sonra öğrenciler hep daha kötü performans göstermişlerdir. Ancak, kötü performanslarından ötürü azalandıklarında, öğrencilerin neredeyse her zaman, bir sonraki seferde daha iyi uçuşlar yaptıklarını görülmüştür. Bu yüzden de subaylar üstlerine, kötü performans gösterdiklerinde pilotları azarlamalarını ve iyi performans karşısında övgü belirtmemelerini tavsiye etmişlerdir. Bu akıl yürütmede fark etmesi güç bir hata vardır. Çok iyi uçuşlara da çok kötü uçuşlara da nadir rastlanır. Yani, övgü ya da azardan bağımsız şekilde, bir pilot bir sefer çok iyi ya da çok kötü performans gösterdiyse, sonraki sefer, sırf ortalama performans çok iyi ya da kötü bir uçuştan daha olağan olduğundan, ortalama performansına dönecektir. Dolayısıyla bir sefer iyi bir uçuş yapan pilot, sonraki seferde muhtemelen daha kötü performans gösterecektir ve kötü uçuş yapmış pilot da bir sonraki seferde muhtemelen daha iyi olacaktır. Bir olay (iyi ya da kötü yönde) aşırıysa, aynı türden sonraki olayın muhtemelen daha az aşırı olacağı ilkesi, “ortalamaya çekilme” olarak bilinmektedir. Şansın da payının bulunduğu tüm olayları etkilemektedir. Örneğin, –çok iyi genlere ya da çok iyi çevreye sahip oldukları için– çok yüksek IQ sahibi ebeveynlerin çocukları muhtemelen onlar kadar zeki olmayacaklardır. Çocuklar annelerinin ve babalarının genlerinin yarısını alacağından, ebeveynlerin zeki olmalarına yol açan unsurlara tam olarak sahip olmaları mümkün değildir. Ebeveynler çok iyi çevrede yetişmişlerse, muhtemelen çocuklar o kadar iyi bir çevrede yetişmeyeceklerdir; zira normal bir çevre, ortalamaya, çok iyi bir çevreden daha yakındır.</p>

  <p class="normal1">Konuya ilişkin olarak, ilki Nisbett ve Ross’tan alınmış, günlük yaşama ilişkin iki örnekten bahsedelim. Amerikan beyzbolunda çok yaygın ve bu yüzden de “ikinci yıl etkisi” adı verilen bir olgu vardır. Bir sezonda bir oyuncu istisnai şekilde çok sayı yapar. Yıldız olarak görülür ve yoğun övgü toplar, ancak sonraki sezonda performansı birdenbire düşer ve ortalamadan yalnızca biraz daha iyi oynar. Gazetelerde bu etkiye dair çok sayıda açıklama –atıcılar onunla nasıl baş edeceklerini öğrendi; başarı onu şımarttı; kilo aldı; kilo verdi; evlendi; boşandı vs.- yer alır. Doğrusu, açıklamaya gerek yoktur: bir oyuncunun kaç sayı yaptığında şansın da büyük rolü vardır ve bir sezon şansı yaver gittiyse sonraki sezonda muhtemelen öyle olmayacak ve performansı kendi ortalamasına dönecektir.</p>

  <p class="normal1">Baron, hepimizin geçirdiği bir deneyime dair başka bir örnek vermektedir. Biri bir restorana ilk kez gittiğinde yemekleri mükemmel bulur, ancak tekrarında sonuç hayal kırıklığıdır. Şans, aşçılıkta da hatırı sayılır bir rol oynar ve yemekler bir durumda istisnai derecede iyiyse, muhtemelen sonrakinde ortalamasına geri dönecektir. Baron’ın işaret ettiği gibi, bir restoranda kötü bir yemek yerseniz oraya tekrar uğramazsınız, böylece ikinci seferin daha iyi olduğunu asla öğrenemezsiniz; oysa muhtemelen öyle olacaktır.</p>

  <p class="normal1">Ortalamaya çekilme etkisi, bir borsa danışmanı tarafından uygulanmıştır. Firmalar çoğu zaman farklı bir dizi yatırım fonu sunmaktadır. Danışman, bir firmanın en kötü performans gösteren yatırım fonunu alarak işe başlamıştır. Sonrasında her yıl bu fonu satmış ve parayı aynı firmaya ait başka bir fona aktarmış, her seferinde önceki yılın en kötü fonunu almıştır. On yılın sonunda, her yıl en iyi yatırım fonuna yatırım yapsaydı kazanacağının on katı para kazanmıştır. Yine de finans danışmanları müşterilerine “sicili iyi” yatırım fonları almayı önerip dururlar.</p>

  <p class="normal1">O halde çoğu kişi, en azından şansın rol oynadığı konularda, istisnai bir şeyin sonraki seferde ortalamaya dönmesinin muhtemel olduğunu fark etmemektedir. Dolayısıyla çok aşırı bir tahmin yaparlar ve böylece yanılabilirler. Şimdiye dek bir olayın (ya da niteliğin) tamamen aynı türden bir diğer olay temelinde tahmin edilmesine değindik. Ancak ortalamaya çekilme ilkesi, tahminde bulunmak üzere kullanılan kanıtın tahmin edilecek olaydan tamamen farklı olduğu durumlar için de aynı şekilde geçerlidir. Burada kural, öngörücü ne kadar kötüyse o kadar ortalamaya çekilme beklenmesi gerektiğidir. Bu durum, sıradaki deneyle gösterilebilir. Deneklerden, bir öğrencinin not ortalamasını tahmin etmeleri istenmiştir. Çeşitli denek gruplarına farklı türde kanıtlar verilmiştir: (not ortalamasının sayı olarak kesin şekilde anlaşılabileceği) diğer öğrencilere kıyasla not sıralaması; (not ortalamasını anlamanın orta derecede doğruluk ile mümkün olduğu) bir odaklanma görevinden alınan puan; (not ortalaması üzerinde etkisi bulunmayan ya da pek az olan) espri anlayışı hakkında bir değer. Üç denek grubundan ilkine, not sıralamasının kusursuz bir öngörücü olduğu; ikincisine, odaklanmanın yalnızca ortalama bir öngörücü görevi gördüğü ve üçüncüsüne ise espri anlayışının değer taşımadığı söylenmiştir. Beklenildiği gibi, ilk grup iyi performans göstermiştir. Ancak ikinci grup ortalamaya çekilmeyi hesaba katmamıştır; değerlendirdikleri kişinin odaklanma ya da espri anlayışı puanı çok yüksekse (ya da çok düşükse) not ortalaması için de aynı şekilde yüksek (ya da düşük) bir puan tayin etmişlerdir. Kusurlu bir öngörücüyle uğraştıkları gerçeğini hesaba katmamışlardır ve çoğu puan ortalama etrafında toplaştığından, değerlendirilen öğrencinin, odaklanma ya da espri anlayışı ölçümlerindeki çok yüksek ya da çok düşük bir puana denk gelen aşırı bir puandan ziyade, ortalamaya yakın bir not ortalamasına sahip olması çok daha muhtemeldir. Ekonomistler, bir işin neden bir yıl istisnai şekilde iyi, sonraki yıl ise daha kötü gittiğini açıklamaya çalışarak gereksiz zaman ve kâğıt harcamışlardır. Ortalamaya çekilme ilkesini kullanmış olsalardı, kendilerine de okurlarına da çok zaman kazandırabilirlerdi.</p>

  <p class="normal1">Bu yanılgının nedeni tartışılmıştır. Bulunabilirlik etkisinin bir rolü olabilir. İnsanların akıllarında, öngörücünün değerinin yüksek ya da düşük olması vardır ve bu değer neye işaret eder diye düşünmeksizin, ona karşılık gelecek bir tahminde bulunurlar. Öngörücünün kusurlu olduğu biliniyor olsa da, insan tahmin etmeye çalıştığı değerin öngörücünün değerine karşılık geleceği fikrinden kendisini alamaz; tabii söz konusu kusursuz bir öngörücüyse, bu akıl yürütme doğru olacaktır. Yanılgı, 15. Bölüm’de tartışılan mavi ve yeşil taksiler problemindeki gibi, olasılıkları değerlendirirken temel oranı hesaba katmama kusurundan farklı değildir.</p>

  <p class="normal1">Ortalamaya çekilmeye bağlı olarak görülen bir diğer hata da, insanların kararlarına duydukları güvenle ilgilidir. Gördüğümüz gibi, kusurlu öngörücünün puanı yüksekse, değişkene dair tahminin ortalamaya yaklaşacak şekilde aşağı çekilmesi ve aynı şekilde öngörücü puanı düşükse, tahminin ortalamaya yaklaşacak şekilde yükseltilmesi gerekir. İnsanlar bu konuda çuvallamakla kalmazlar, üstüne üstlük, yüksek ve düşük öngörücü puanlarına dayanan yanlış kararlarına, puanlar ortalama değere yakınken olduğundan daha fazla güvenirler. Aşırı öngörücü puanları, çok büyük hatalarla sonuçlanması muhtemel puanlar olsalar da, aşırı güven doğururlar. İnsanlar bir şey (öngörücü puanı) aşırıysa, onunla bağlantılı her şeyin de (tahmine olan güvenleri) aşırı olması gerektiğini bilinçsiz bir şekilde düşünüyor gibiler.</p>

  <p class="normal1">Güven duygusuna ilişkin bir diğer ilginç hata da basit bir örnekle gösterilebilir. Hesap makinelerinden önceki devirlerde, bir muhasebecinin bir adayın iyi bir çalışan olup olamayacağını değerlendirmeye çalıştığını farz edin. Muhasebeci, adayın toplama ve çıkarma yapma hızını test edebilir. Adayın işinde ne kadar düzenli olduğu, dürüstlüğü gibi diğer unsurları da elbette hesaba katmak isteyecektir. Toplama yeteneğinin çıkarma yeteneğiyle tamamen korelasyon halinde olması kuvvetle muhtemeldir; birinin toplama yeteneğine dair bir ölçümümüz varsa, çıkarma yapmada ne kadar iyi olduğunu neredeyse kesinlikle tahmin edebiliriz. O halde, adayın ne kadar iyi bir çalışan olacağını tahmin etmek için, hem toplama hem de çıkarma becerilerine dair ölçümleri hesaba katmak bir fayda getirmez. İkisi tamamen korelasyon halinde olduğundan, yalnızca bir ölçüme ihtiyacımız vardır. Öte yandan, düzenlilik ve dürüstlük, toplama çıkarma becerisiyle muhtemelen zayıf bir korelasyon içinde olacağından, (toplama ya da çıkarma becerisinin yanı sıra) bu iki etkeni kullanmak, kendisinin başarılı bir çalışan olup olmayacağını değerlendirmeye yardım edecektir.</p>

  <p class="normal1">Uygulamada insanlar, sıradaki deneyin de gösterdiği gibi, aslında yapmaları gerekenin tam aksini yapmaktadırlar: korelasyon halinde olan niteliklere olmayanlardan daha fazla güvenirler. Deneklere, öğrencilerin akademik başarılarının, her biri öngörücü olarak yalnızca ortalama derecede güvenilir ve güvenilirlik dereceleri aynı dört testle tahmin edilebileceği söylenmiştir. Testler ikili gruplara ayrılmıştır. İlki “esnek düşünme” ve “sistemli akıl yürütme”, ikincisi ise “yaratıcı düşünme” ve “sembolik beceriler”dir. Deneklere, ilk çiftteki puanların birbirleriyle ileri derecede korelasyon içinde olduğu (yani “esnek düşünme” puanının “sistemli akıl yürütme” puanından doğru şekilde tahmin edilebileceği), ikinci çiftteki puanların ise korelasyon göstermediği (yani “sembolik beceriler” puanından “yaratıcı düşünme” puanının çıkarılamayacağı) söylenmiştir. Sonrasında deneklere, hayali öğrencilerin dört testteki uydurma puanları, söylenenlere uygun şekilde düzenlenmiş olarak verilmiştir. Örneğin bir öğrencinin “esnek düşünme” puanı 16 ise, “sistemli akıl yürütme” puanı, diyelim 15 ile 17 arasındadır; oysa 16 olan “yaratıcı düşünme” puanı, diyelim 1’den 20’ye bir “sembolik beceriler” puanıyla rastgele eşleştirilmiştir. Deneklerin, korelasyon içinde olan ya da olmayan çiftlerden öğrencinin akademik başarısı hakkında tahminde bulunmaları gerekmiştir. Bu tahminlerin doğruluğuna ne kadar inandıkları sorulduğunda, korelasyon içindeki çiftlere dayalı olanlar konusunda çok daha emin olduklarını ifade etmişlerdir. Fakat bu, rasyonel bir yargının tam tersidir. Bir puan diğerinin güvenilir şekilde tahmin edilmesini sağlıyorsa, diğer puanı bilmek bize yeni bir bilgi vermez, oysa iki puan arasında korelasyon yoksa ikisini birden kullanmak tahminimizi iyileştirebilir.</p>

  <p class="normal1">Anlatılan hata, muhtemelen, korelasyon içindeki puanların birbirleriyle tutarlı olmasından kaynaklanıyor ve bu yüzden insanlar bu puanların, tahmin etmeleri gereken asıl puanla tutarlı olduğunu düşünüyorlar. Öte yandan korelasyon göstermeyen puanlar genellikle birbirleriyle tutarsız olduklarından, insanlar asıl puanı güvenilir şekilde tahmin edemeyeceklerini sanıyorlar.</p>

  <p class="ortayazi">* * *</p>

  <p class="normal1">Bu bölüm, sınırlı sayıda kanıttan doğru sonucu çıkarma konusunda çuvallamaya dair birkaç örnekle sona eriyor. Bir seçim kurulunun, bir öğrenciyi klinik psikoloji yüksek lisans programına kabul edip etmemeye karar vermeye çalıştığını varsayın. Kurul, iki kanıta bel bağlıyor: öğrencinin özel bir sınavdaki performansı ve bir psikiyatri hastanesinde çalıştığı süre. Bu iki rakam arasında korelasyon yoktur; yani birinden diğerini çıkarmak imkânsızdır. Doğrusu, bu aday, programa kabul edilmiş çoğu öğrenciden daha uzun süre bir psikiyatri hastanesinde çalışmıştır. Haliyle kurul bunu çok iyi bir özellik olarak görür, ancak adayın sınav sonuçları kayıptır. Sonuçlar bulunduğunda, öğrencinin puanının, başvuran diğer adayların ortalamasından yalnızca biraz daha iyi olduğu görülür. Kurul, adayla ilgili görüşlerini iyi yönde mi kötü yönde mi değiştirmeli, karar vermeye çalışın. Çoğu kişi kötü yönde değiştirmeleri gerektiğini düşünür, oysa aslında iyi yönde değiştirmeliler. Bu hata da, yine ortalamaya çekilmeyi hesaba katamamaktan kaynaklanmaktadır. Psikiyatri hastanesi deneyimi sınav sonuçlarıyla korelasyon içinde olmadığından, öğrencinin sınav sonucunun ortalama olacağı varsayılmalıdır. O halde öğrencinin puanının ortalamanın üstünde olduğu öğrenildiğinde, kurulun görüşü iyi yönde değişmelidir. Yanılgı kısmen, insanların, 16. Bölüm’de yer alan olasılıklar durumunda yaptıkları gibi, bir araya getirmek yerine puanların ortalamasını almalarından kaynaklanır.</p>

  <p class="normal1">Rulet oynadığınızı ve topun altı kere siyaha geldiğini farz edin. Deneyimli kumarbazlar da dahil çoğu kişi, bir sonraki atışta kırmızıya gelme ihtimalinin siyah gelme ihtimalinden yüksek olduğunu düşünür. Zira çok sayıda atışta ortalama aynı sıklıkta kırmızı ve siyah top gelir. Daha önce bahsi geçen bir fikre dönersek, SSSSSSK dizisi, yedi siyahtan oluşan bir diziye kıyasla, tipik bir serinin daha iyi bir temsilcisidir. Ancak topun hafızası yoktur; kaç kere peş peşe bir renge gitmiş olduğu fark etmez, sonraki atışta aynı renge gelme şansı eşit kalır. Aşikâr nedenlerden ötürü bu hataya “kumarbaz safsatası” denmektedir.</p>

  <p class="normal1">Fischhoff’un işaret ettiği gibi, aynı hata, kumardan daha ciddi konularda da görülebilir; saygın Amerikalı tarihçi Morrison bile bu hataya düşmüştür. Başkanlıktaki beşinci yılının başında Roosevelt’in, anayasa mahkemesini kendi seçtiği hâkimlerle dolduracağını açıkladığını belirtmiştir. Morrison, Roosevelt’in başkanlığının ilk dört yılında hiçbir hâkimin emekli olmadığını vurgulamış ve hâkimlerin ortalama görev sürelerini hesaba katarak, “o yıl bir ya da daha çok hâkim seçebilme ihtimali [Roosevelt lehine] on bire birdi,” öngörüsünde bulunmuştu. Fischhoff ise şöyle demektedir: “Geçmiş dört yıl tarihtir ve sonraki yılda en azından bir boş koltuk olma olasılığı hâlâ 0,39’du.”</p>

  <p class="normal1">Bununla ilişkili bir diğer safsata, aslında rastgele gerçekleşen bir dizi olayda bir örüntü görmektir. Bu konuda sık verilen bir örnek, Blitz sırasında Almanlar’ın Londra’ya attıkları bombalardır. Londralılar, Almanlar’ın nereleri hedeflediklerine, dolayısıyla da nerelere sığınmaları gerektiğine dair ayrıntılı kuramlar geliştirmişlerdi. Pek çok kişi, Londra’nın doğu yakasının payına çok daha fazla bomba düşmüş olduğu ve Almanlar’ın yoksulu zenginden ayırmaya çalıştıkları gibi hatalı bir çıkarım yapmıştır. Savaştan sonra Almanlar’ın bombaladığı yerler istatistiksel analizden geçirildiğinde, rastgele bomba atılmış olduğu bulunmuştur. Bir şeylerden anlam çıkarma –birinin neden intihar mektuplarını saptamada özellikle iyi olduğunu açıklamak için olduğu gibi–, olmayan örüntüler görme ya da kuramlar uydurma arzusu, insanın fena yanılmasına yol açabilir.</p>

  <p class="normal1">Son olarak, insanların, çok zayıf bir kanıttan yola çıkılarak yapılan tüm tahminlerin zayıf olacağını bir türlü görememelerini örnekleyelim. Deneklere, bir yüksek lisans öğrencisinin projektif testlere dayanan bir tarifi verilmiştir. Deneklere, 12. Bölüm’de anlatılan Rorschach ya da “Bir İnsan Çiz Testi” gibi projektif testlerin, tahmin yapma açısından neredeyse hiç değer taşımadığını söylenmiştir. Kendilerine, yüksek lisans öğrencisinin kayıtlı olabileceği dokuz program adını içeren bir liste verilmiştir ve içlerinden doğru olanı seçmeleri istenmiştir. Projektif testten çıkan tarifinden (“... yaratıcılıktan yoksun ... düzene, netliğe ve düzgün sistemlere ihtiyaç duyuyor ... başkalarına karşı hisleri ve sempatisi az... ”) ötürü, çoğu denek, öğrencinin mühendislik okuduğuna karar vermiştir. Sonrasında deneklere öğrencinin eğitim fakültesinde okuyor olduğu ve engelli çocuklar üzerine özel bir programda çalıştığı söylenmiştir. Deneklere, bu bilgileri, projektif testler sonucu verilen tarifle nasıl bağdaştırdıkları sorulmuştur. Çoğu denek, tarifin eğitim alanında çalışan birine uyabilecek kısımlarını (“hayli vicdanlı”) seçmiştir. Neredeyse hiçbiri, kişilik testlerinden çıkan sonuçlara karşı çıkmamıştır. Kötü kanıtlara, daima gereğinden fazla değer veririz.</p>

  <p class="indentmetin">Kıssadan Hisse</p>

  <p class="indentmetin">1. İster iyi ister kötü, aşırı bir şey olduğunda, aynı şeyin bir dahaki sefere sırf istatistiksel nedenlerden ötürü, çok daha az aşırı olacağını unutmayın: ortalamaya dönecektir.</p>

  <p class="indentmetin">2. Kusurlu kanıt üzerinden tahminde bulunurken, tahmininizi öngörücünün değerinden çok, tahmin ettiğiniz şeyin ortalama değerine yaklaştırın.</p>

  <p class="indentmetin">3. İki kanıt her zaman uyuşuyorsa, tahmin yaparken yalnızca birini hesaba katmanız gerekir.</p>

  <p class="indentmetin">4. Özellikle bir meslek sahibiyseniz, bazı temel istatistik kavramlarını ve temel olasılık kuramını öğrenin. Birkaç günden uzun sürmez. Zevkli bir başlangıç, J. A. Paulos’un (“Diğer Teşekkürler” başlıklı bölümde bahsi geçen) “Innumeracy”sidir.</p>

  <p class="indentmetin">5. “Kumarbaz safsatası”na kanmak ne kazandırır ne kaybettirir.</p>

  <div class="clrb"></div>
</body>
</html>
