<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>EskiIstanbulKonaklari</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f6c71b61-44bd-45b9-b390-2dbce4502069" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_11">Münir Paşa ve Konağı</h1>

  <p class="normal">Annemi kaybettikten sonra her akşam babaannemin yatak odasındaki kanepeye serilen yatağımda yatardım. Dadımın anlattığı masalları dinlerdim. Selamlıktan hareme girdiği vakit her gece anasından evvel oğlunu görmek için bulunduğum odaya gelen babam, bana; “Dadın hangi masalı söylüyor” derdi ve beni söyletirdi. Bu, büyükannemin vefatına kadar böylece devam etti. Bu masal annemin ölümüne kadar devam etti. 1308 [1892].</p>

  <p class="normal">Yaz gecesinin birinde idi. hastalanan haminnemi tedavi eden Profesör Doktor Rasim Paşa hastanın yatak odasından çıktı, selamlığa geldi. Ağlarcasına kısık bir sele: “İnnâ lillâh”<sup class="calibre3"><a href="../Text/EskiIstanbulKonaklari_split_049.html#footnote-806-95" id="footnote-806-95-backlink">[95]</a></sup> diyebildi. Babam “Kitabımın cildi koptu” diye bağırmaya, dövünmeye başladı. Dostlarımız, akrabamız, komşularımız haremle selamlıkta yani evimizde idiler. Bu hüzünlü gürültü arasında beni kolumdan tuttular, yalı komşumuz Reşad Bey’in yalısına götürüler. (Reşad Bey, Sadrazam Fuad Paşa’nın torunudur).</p>

  <p class="normal">Bu acıdan her kula mukadder olan bu neticeden sonra benim on, on iki yaşıma kadar üzerinde yattığım kanepe babamın odasına geçirildi. Artık babamla beraber yatıp kalkmaya başlamıştım. Büyük anamın yerine babamla dolaşmaya başlamıştım. Babacığım beni o yaşımda, bu yaşımdaki insanların arasında dolaştırır, çanta gibi kolunda gezdirirdi. Ta Beyrut’a gidinceye kadar 1313 [1897] bu hal böyle devam etmişti. Bu arkadaşlıktan dolayıdır ki, babam ne görürse, ne konuşursa ben de görür duyardım. Hatta çocukluk bu ya, bazen lakırdıya bile karışırdım. İhtiyarlar buna müsaade ederlerdi. O kadar ki benimle konuşmayı seve seve uzatırlardı. “Biz de böyle yetiştik” derlerdi.</p>

  <p class="normal">İşte böyle dolaştırılmalarımdan birinde idi. selamlıkta yemek yiyorduk. Babam bana: “Yemekten sonra kaçma. Beraber Münir Paşa’ya gideceğiz; aile dostudur. Bursa’dan geldi. Bizi çok sever. Hem de konağını görürsün. Zavallı bin dikkatle yaptırdığı konakta oturamamıştı. Kamil Paşa’yı sadrazamlıktan azlettiren jurnal hadisesinde Dâhiliye Nâzırlığı’ndan azledildi; Bursa valisi oldu. Şimdi ona gideceğiz” dedi ve feneri hazırlaması için ayvaza haber yolladı.</p>

  <p class="normal">Yola çıktık. Beyazıt’ta oturduğumuz konaktan Saraçhanebaşı’na doğru yürümeye başladık. Büyükannemin vefatından sonra Bebek’teki yalımızı muvakkaten bırakmış, Beyazıt’ta amcamın damadı Nazım Bey’in konağına gelmiştik. (Nazım Bey Adliye Nâzırı iken 31 Mart Vakası’nda Ahmed Rahmi Bey sanılarak şehit edilen Nazım Paşa’dır.) İç yollar bugünkü gibi çok bozuktu. Güç halle seke seke yürüyorduk. Nihayet konağın bahçe kapısına yetiştik. Biraz sonra merdivenlerinden çıkmaya başlamıştık. Karşımıza paşanın Dâhiliye Nâzırı iken mühürdarlığında bulunan Ramiz Bey’in oğlu Neyyir Bey çıktı. (Bu Neyyir Bey dünyanın en namuslu adamlarından biriydi) ve bizi doğruca Münir Paşa’nın odasına götürdü. Koyu renkli bir kostüm giyimli ve siyahça fesli ve beyaz sakallı, boysuzca bir zat yerinden kalkmış olarak bize doğru yürüyordu. Babam daha hızlı yürüdü, paşanın elini öptü. Paşa da onu öptü. Beni kendisine prezante eden babamdan sonra ben de aynı şeyi yaptım.</p>

  <p class="normal">Onlar baba oğul gibi konuşmaya başladılar. Beni de bir tarafa oturttular.</p>

  <p class="normal">Münir Paşa yaptırdığı ve fakat ikmalinden evvel Bursa’ya gittiği için içinde bir gün olsun oturamadığı konağına kavuşmaktan dolayı çok memnun olduğunu söylüyor ve artık ihtiyarlığından ömrünün sonuna kadar evinde kalarak memlekete dua edeceğinden bahsediyor ve yazlar için Kuzguncuk üstündeki köşkünün de fena olmadığını ilave ediyordu. Bir, bir buçuk saat sonra yine aynı teşrifat ile ev sahibinden ayrılırken paşa da bizimle beraber sofaya çıkmıştı. Önümüze düşerek konağın selamlığını, salonları, misafir odalarını, yemek odalarını birer birer bize gösterdi.</p>

  <p class="normal">Birkaç gün sonra Münir Paşa’nın pederime iade-i ziyaret ettiğini, bizi evde bulamadığı için teessüf ettiğini söylediler. O akşam yemeğinde Münir Paşa’dan bahis olundu. Babam kendisini eskiden beri tanıyordu. Dâhiliye Müsteşarlığı’na tayin olunduğu zaman paşa Dâhiliye Nâzırlığı’nda idi. Daima sırası düştükçe Münir Paşa’nın çok kibar ve kibarlığa çok düşkün bir zat olduğunu söylerdi. Münir Paşa konağının intizamı da meşhurdu. Uşakların en iyisi bu konakta toplanırdı. Ağaların terbiyelileri Münir Paşa da bulunurdu ki, bunların hepsine mühürdarı Neyyir Bey bakardı. Münir Paşa’nın bir hayli fukarası vardı. Bunlara aylıklar verir, yemekler yedirirdi. Fakat hasutlar,<sup class="calibre3"><a href="../Text/EskiIstanbulKonaklari_split_049.html#footnote-806-96" id="footnote-806-96-backlink">[96]</a></sup> evlerinde yemek yedikleri adamları kıskanan ve türlü türlü yalan rivayetlerle dile getiren müzevirler bunu da çekemediler. Ağızlarına geleni söylüyorlardı. Onlar söyleyedursunlar, Münir Paşa’yı tanımayanlar da söylenmekten hali kalmamışlardı. Münir Paşa’nın konağı ceviz ağacından yapılmış, kapı tokmakları gümüşten, merdiven tırabzanları billurdan, pencereler yaylı ve sazlı yani açılır açılmaz çalgı çalarmış. Tavanlarda yağlı boya resimlerin çerçeveleri altından mamul imiş. Hele eşya ve sofa takımları Londra’dan gelmiş, emsali saraylarda yokmuş gibi hezeyanlar dahi duyulmakta idi.</p>

  <p class="normal">Çok doğru olarak bunu da biliyorum. Bir gün bu konak inşa edilmekte iken paşanın mühürdarı Neyyir Bey’in pederi Ramiz Bey babamla Nasır Bey’i (Beylikçi) yemeğe davet eder. “Yemekten sonra da haydi efendilerim gidelim, konağı gezelim”, der, giderler. Bir müddet de bahçede dolaşırlar. Hep beraber kapının önüne çıkarlar. (Ramiz Bey’in konağı bunun karşısında idi). Vedalaşırlar. Babamla Nasır Bey arabaya binmek üzere Ramiz Bey’den ayrılırlar, biraz ilerlerler. Karşıdan gelen iki adamdan biri başını kaldırır konağa doğru bakar, “Be herif, dünyaya sığmıyorsun, inşallah oturamazsın” der. Yürürken Nasır Bey herifi kolundan tutar: “Ne fena adamsın. Allah belanı versin. Ne istiyorsan iste, Allah sana da versin. Hasut herif” diye softayı azarlar.</p>

  <p class="normal">Münir Paşa babamla kendisini ziyaretimizden on, on beş gün sonra yine Bursa’ya vali olmaz mı? Biçare adam hasta hasta yine konağından ayrılır, Bursa’ya gider. Bir müddet sonra da orada ölür. Allah rahmet eyleye.</p>

  <p class="normal">Otuz beş sene sonra 1944’te Saraçhanebaşı’nda Horhor’da yanarak kül olan Hayriye Lisesi işte dillere destan olan bu konaktı.</p>

  <p class="sagitalik">Yeni Halk, 25 Ağustos 1944</p>

  <div class="clrb"></div>
</body>
</html>
