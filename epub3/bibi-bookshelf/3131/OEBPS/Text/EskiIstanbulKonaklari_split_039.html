<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>EskiIstanbulKonaklari</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f6c71b61-44bd-45b9-b390-2dbce4502069" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="solbaslik" id="calibre_toc_27">Boğaziçi’nde Eski Yalılar</h1>

    <p class="normal">1- Çubuklu’da Keçecizade İzzet Molla’nın oğlu ve Sultan Aziz’in sadrazamı Fuad Paşa’nın şahane bir yalısı vardı. Bu sahilhane ben doğmadan evvel yanmıştı. Yalının bende bulunan bir fotoğrafı, Bebek’teki yalımızla beraber yanmıştır. Binaenaleyh bina hakkında fazla malumat veremeyeceğim. Ancak Fuad Paşa ile büyükbabam ve çoluk çocukları çok samimi dost oldukları cihetle mesmûatımdam<sup class="calibre3"><a href="../Text/EskiIstanbulKonaklari_split_049.html#footnote-806-174" id="footnote-806-174-backlink">[174]</a></sup> bazılarını burada işaret edeceğim. Yaz mevsimini ailesiyle beraber burada geçirirdi. Diğer nâzır paşalar da sadrazamın Boğaziçi’ndeki yalısına gelmesiyle beraber sayfiyelere giderlerdi. Ekserisi Boğaziçi’nde toplanırdı. Burası o tarihte “en vogue” yani itibardaydı.</p>

    <p class="normal">Bir ağustos ayında Sadrazam ve Hariciye Nâzırı Fuad Paşa yalıda büyük bir “Bal champétre”, kır âlemi tertip eder. Sultan Aziz’in gelmesi ihtimaline binaen de bahçenin münasip bir mevkiinde güzel ve geniş bir kameriye inşa ettirir. Yalının denize nâzır olan salonlarından birine iki pencereyi bir büyük pencereye tahvil ettirmek<sup class="calibre3"><a href="../Text/EskiIstanbulKonaklari_split_049.html#footnote-806-175" id="footnote-806-175-backlink">[175]</a></sup> suretiyle bir balkon yaptırır. Muayyen olunan gecede donanma başlar. Bütün yalı ve dağları, ormanları ve bahçeleri fenerle donanır. Büyük ve küçük elçiler, İstanbul’da ikamet eden kerli ferli ecnebiler, sefaretlerin erkânı, konsoloslar ve madamları bütün nâzır paşalar (vekiller), rical-i devlet nama muharrer<sup class="calibre3"><a href="../Text/EskiIstanbulKonaklari_split_049.html#footnote-806-176" id="footnote-806-176-backlink">[176]</a></sup> davetiyeleriyle gelmeye başlarlar. Padişahın iradesiyle Mabeyn-i Hümayun Muzikası<sup class="calibre3"><a href="../Text/EskiIstanbulKonaklari_split_049.html#footnote-806-177" id="footnote-806-177-backlink">[177]</a></sup> Çubuklu’ya gelir; âlem başlar. Misafir dostlarıyla konuşmaya, dolaşmaya, gezmeye, büfelere uğrayıp çerezlenmeye koyulurlar. Fuad Paşa herkesin yanına sokulur, konuşur, misafirlerini ağırlar. Bir ufak hikâyesi de vardır.</p>

    <p class="normal">Bu sırada seryaverin paşaya doğru koştuğunu görürler ve belki padişah geliyor diye dikkatli bulunurlar. Fakat sadrazamda telaş görülmez, yaver de geri döner. Meraklılar merak eder ve öğrenirler. Yaver, sadrazama: “Nafia Mektupçusu Said Bey geldi. Davetiyelerde işaret olunan kıyafetle gelmediği için teşrifatçılar içeriye koymamışlar; o da ısrar ediyor, ne emredersiniz?” demiş. “Avdetini rica ediniz” cevabını almışmış! Seneler geçer bu yalı arsasının satılacağı duyurulur. Bunu haber alır almaz bir adamını yollar, muameleyi ikmal ettirir, Sadrazam Said Paşa yalıyı satın alır. Mevkii Mısır Hıdivi Abbas Hilmi Paşa’nın kuleli şatosuna mülahıktır<sup class="calibre3"><a href="../Text/EskiIstanbulKonaklari_split_049.html#footnote-806-178" id="footnote-806-178-backlink">[178]</a></sup> ve burundaki akıntıya gelmezden hâlâ bomboş görünen kocaman ve çırılçıplak arsanın bulunduğu yerdir. Babam, “Said Paşa o günkü kır âlemine kabul edilmemesinin hiddetini arsadan aldı, onu metruk bir halde çürüttü” derdi.</p>

    <p class="normal">2- Bebek’te Mustafa Şekip Paşa Yalısı... Senelerce mahdumu Sadrazam (Başvekil) Arifî Paşa ile biraderi Memduh Bey’e mesken olmuştu. Bugün o zaman ilaveten ve kârgir olarak inşa edilen tek bir parçası ve dağlarıyla, ormanı kalmıştır. Sahildeki arsaları satılmış, betondan yalılar yapılmıştır. Bu sahilhane sahiplerinin hususiyeti şunlardı. Arifî Paşa’nın sıhhatine fevkalade ihtimamı, sofrada bamya âdetini sayacak kadar merakı, küçük oğullarına dirhemle yemek yedirmesi ve ağustos sıcaklarında odasından ancak sofaya açılan kapıyı açtırması, rüzgârlı havalarda arabaya binerken ve çıkarken yatak çarşafına bürünmesi gibi. Yoksa bulunduğu sefaretlerde, müteaddit Hariciye Nezareti’nde ve Başvekaleti’nde gayet cesurane hareket ettiğini herkesten duyardım.</p>

    <p class="normal">Bunu da babamdan öğrenmiştim. Arifî Paşa gayet nazik ve terbiyeli bir adamdı. Gürültüden, sert konuşmalardan korkardı. Bir gün Meclis-i Vükela’da Serasker Ali Saip Paşa ile Maliye Nâzırı Agop Paşa kavga edercesine hızlı konuşmuşlar. Babam bir de ne görsün... Sadrazam iskemlesinde yok... Masanın altına kayıvermiş. Meclisten sonra babama: “Aman oğlum, bu paşalar ne kadar huşunetli adamlar, rahatsız oldum” demiş. Zavallı müteverrimen<sup class="calibre3"><a href="../Text/EskiIstanbulKonaklari_split_049.html#footnote-806-179" id="footnote-806-179-backlink">[179]</a></sup> Nuruosmaniye’deki konağında vefat etti ve vefatından bir müddet evvel kendisine ısrarla bir ikinci defa sadaret teklif olunduğu halde “Mümkünse zat-ı şahane bana afiyet ihsan buyursunlar” dedi katiyen kabul etmedi. Birkaç gün sonra da öldü. Su gibi Fransızca ve İngilizce bilir, kolaylıkla bilirdi.</p>

    <p class="normal">3- Sadrazam Mehmed Emin Rauf Paşa’nın yalısı... Vefatından sonra Âli Paşa’ya ve Âli Paşa veresesinden de Mısır Hıdivi Abbas Hilmi Paşa’nın validesine (Valide Paşa) intikal etti. Bebek koyundaki bu yalı, diğerlerinden mevki itibarıyla daha havadardır, daha yazlıktır. Poyraza nazırdır. Dağ tarafı da ormanlarıyla mümtaz ve meşhurdur.</p>

    <p class="normal">Âli Paşa bunu satın almıştı ve biraz tamir ederek sonuna kadar oturmuştu. İki kat; gayet büyük sofalı; büyük odalı; yüksek pencereli ve denizin ta kıyısında idi. haricî manzarası elbette ki bugünkünden daha güzel ve Boğaziçi’ne daha muvafık ve münasipti. O kadar ki, harem ve selamlık kapıları önündeki ahşap kayık iskeleleri bile -hâlâ gözümün önündedir- başlı başına birer güzellikti. Bu yalıyı daha sonraları Mısır Hıdivi Abbas Hilmi Paşa satın almıştı. Bugün Mısır sefarethanesidir. İbrahim Paşa ile Hafız Efendi’nin Bebek’teki konaklarının denizle münasebeti sahibi oldukları birer kayıkhaneden ibaretti. Kayıkları, sandalları orada dururdu.<sup class="calibre3"><a href="../Text/EskiIstanbulKonaklari_split_049.html#footnote-806-180" id="footnote-806-180-backlink">[180]</a></sup></p>

    <p class="normal">Zamanında dilden dile destan olan bir iki menkıbesi de vardır bu yalının:</p>

    <p class="normal">a) Mehmed Emin Rauf Paşa bu yalıda otururken bir yaz günü Bebek’ten evvel ikamet ettiğimiz Kandilli’deki yalımıza bir kayık gönderir. O tarihte ametçilik memuriyetinde bulunan büyükbabamı nezdine davet eder. Çanakkale mutasarrıfına telgrafla ve şifre ile vereceği emri gösterir: “İspanya elçimiz Fuad Efendi’nin İstanbul’a gelmek üzere Çanakkale’den geçerken kârının itmam edilmesi...” (Yani idam edilmesi). Ametçi beyin fesi başından fırlar, sebebini sorar. Aldığı cevap şudur: “Bu Fuad Efendi, dirayetli bir adamdır; fakat İspanya’da şapka giymiştir, binaenaleyh kâfir olmuştur. Bırakırsak ileride büyük makamlara gelecektir. Böyle bir adama bu yol açılmaz, öldürmeli.” Bunun üzerine büyükbabamın Fuad Efendi lehine söylemediği kalmaz, yalvarır, yakarır, telgraf çektirtmez. Avdetinden sonra bu haberi alan Fuad Efendi, “Mümtaz Efendi şecaat etmeseydi ben çoktan yok olacakmışım” dermiş. Bu Fuad Efendi Keçecizade İzzet Molla’nın oğlu Sadrazam Fuad Paşa’dır.</p>

    <p class="normal">b) Baba ile oğlunun farkını göstereceği için bunu da yazacağım: Mehtaplı bir geceydi; Âli Paşa Bebek’teki yalısının korusunda bazı misafirleriyle beraber âlem-i âb<sup class="calibre3"><a href="../Text/EskiIstanbulKonaklari_split_049.html#footnote-806-181" id="footnote-806-181-backlink">[181]</a></sup> tertibini arzu etmiş ve tabiatıyla kendisinden ayrılmayan Saib Bey de âlemde bulunmuş, neşelenmiş, neşelendirmiş. Üç dört kişilik misafir de varmış. Âli Paşa mutadı hilafına<sup class="calibre3"><a href="../Text/EskiIstanbulKonaklari_split_049.html#footnote-806-182" id="footnote-806-182-backlink">[182]</a></sup> olarak fazlaca kaçırmış, çakırkeyf bir halde şakalaşmaya başlamış. Emsali namesbuk<sup class="calibre3"><a href="../Text/EskiIstanbulKonaklari_split_049.html#footnote-806-183" id="footnote-806-183-backlink">[183]</a></sup> böyle bir halet Saib Bey’e frenleri boşaltarak fazla cüret verdiğinden, o da daha üstü açık nüktelere girişmiş.</p>

    <p class="normal">Âli Paşa ile bir nevi müsabaka-i letaif tahaddüs etmiş<sup class="calibre3"><a href="../Text/EskiIstanbulKonaklari_split_049.html#footnote-806-184" id="footnote-806-184-backlink">[184]</a></sup> ve mağlup olan Âli Paşa “Vay seni gidi hınzır” diye Saib Bey’i kovalamış. Limonluğa kaçan bey, orada da yakalanacağını hissedince paçaları sıvamış, koşa koşa yalıya inmiş, doğruca paşanın büyük oğlu Ali Fuad Bey’in odasına girmiş, nefes nefese bir iskemleye oturmuş. Sormuşlar, anlatmış. Ali Fuad Bey şu mütalaada bulunmuş: “Evet, bizim peder ara sıra hiffet eder.” Saib Bey, gene paçaları sıvamış, yukarı çıkmış. “Ne yaptın?” demişler. Anlatmış: “Âli Paşa’da hakkı var, ben onun oğlu olmalıydım” demiş.</p>

    <p class="normal">c) Mısır hıdivinin validesi donanmalarıyla dile geldi. Yalı fevkalade donanır, aradaki orman elektrik lambalarıyla gözler kamaştıracak hale getirilir. Mısır’ın meşhur hanendeleri dinlenir, fişeklerin envai semalar aydınlatırdı. Bu yalıda içerdeki saz takımının, muganniyelerin, köçeklerin temsilcileri yüzü geçmişti ve sık sık faaliyetlerini gösterirlerdi. Hele II. Sultan Hamid’in birinci kızı Zekiye Sultan babasının müsaadesiyle senede bir iki defa Valide Paşa’yı ziyaret ettiği zaman hazırlanan ve yapılan resmî kabul, cidden tazimkârane olurdu. Sokak kapısından, yalının kapısına kadar bahçeye halılar serilirdi. Elleri çiçek demetleriyle dolu halayıklar sıra sıra kapılardan, sofalardan salonlara kadar selam dururlardı. Sultanın arabası gözükür gözükmez, Valide Paşa kapının önüne kadar gelirdi. Sokak kapısı açılır, araba içeriye girer, binanın kapısı önünde dururdu. Kapıyı baş kalfa açar; sultanın eteğini öper; koltuğuna girer; salona çıkarırdı. Zekiye Sultan, Valide Paşa’yı hürmetle severdi.</p>

    <p class="sagnormal"><span class="ideitalik">Akşam,</span> 20 Ekim 1946</p>

    <div class="clrb"></div>
  </div>
</body>
</html>
