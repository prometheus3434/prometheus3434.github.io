<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>EskiIstanbulKonaklari</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f6c71b61-44bd-45b9-b390-2dbce4502069" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_16">Müteveffa Konaklar</h1>

  <p class="normal">Müşir Vasıf Paşa Saraçhanebaşı’ndaki Sultan Abdülhamid-i Sâni vezirlerinden Mustafa Zihni Paşa’ya sattı. Bu konak zamanında en güzel konaklardan biriydi. Yüksekti ve denizi görürdü. Genişti; rahat rahat içinde dolaşılırdı. Bahçesi vardı ve havadardı. İyi de döşetilmiş idi. Şaşaalı değildi; fakat zevk-i selim ile süslü ve vakarlı idi. Paşanın selamlıkta oturduğu oda hakikaten inşirah verici ve zevkliydi. Bu konağın ağaları da efendiden insanlardı. Zira kıdemli ve terbiyeli ağalardı. Harem dairesinin de pek muntazam olduğunu duyardık. Konak epeyi kalabalıktı da. Paşanın kerimesi ve damadı Şura-yı Devlet azasından Reşad Bey ve oğlu ve Ahmed Haşim merhumun zevcesi olan kızı hep beraber bu konakta, yazları da Erenköyü’nde otururlardı. (Reşad Bey birkaç sene evvele kadar yaşadı, yani çok muammer oldu). Paşanın güzel aşçıları, güzel yemekleri vardı. Misafirlerini hiç sıkmaz, en büyüğünden en küçüğüne kadar herkesle arkadaş gibi konuşurdu ve daha ziyade konuşturmayı severdi. Orta boylu ve sağ tarafa meyilli idi. Daima sağ elinde tespih tutar ve yürürken de onu bırakmazdı. Yazın en sıcak günlerinde dahi sokakta pardösüsüz görülmezdi. Biraz da yanpiri yürürdü. Ama veçhen çok sempatikti; gözleri çok parlaktı. Hele zekâsı ve aklı büsbütün parlaktı. İyi idareci; bahusus iyi maliyeciydi. Mükerreren Maliye Nâzırlığı’nda bulundu. Devr-i Meşrutiyet’ten (1908) evvel son memuriyeti Ticaret ve Nafia Nâzırı; ondan sonra da Âyan azası oldu. Daha evvel birçok vilayette de valilik etmişti. Babıâli’nin yetiştirdiği güzide zatlardan biri idi. Konak en son zamanlarda bir mektep olmuştu. Agâh Beyefendi’nin müdür olduğu lise galiba. Bir müddet evvel yıkıldı, bugün yerlerinde yeller esiyor. Cenab-ı Hak Mustafa Zihni Paşa’ya ve konağına ve mektebe rahmetler eylesin. Bakalım yerine garaj mı yapılacak? Bu konağım hemcivarı bir konak da Hacı Akif Paşa’nın konağıydı ve Atatürk Bulvarı dolayısıyla yıkılan İbrahim Paşa Hamamı’nın arkasındaki sokak üzerinde ve geniş bir bahçe içerisinde idi. Hatta harem ve selamlık olmak üzere iki konaktı. Kalabalıktı da. Paşa’nın tek bir oğlu vardı: Derviş Bey. Onunda iki oğlu vardı: İsmail ve Faiz Beyler. Ve bunların hepsinin ayrı ayrı daireleri ve misafirleri vardı. Hele haremde bir sürü saraylı kızlar vardı. Zira paşa memuriyetten başka ve ilaveten Sultan II. Abdülhamid’in büyük kızı Zekiye Sultan’ın da kâhyasıydı. Saraylı kızlar nöbetle paşanın konağına gelirler tebdil-i hava ederlerdi. O zamanın tabirince Hacı Akif Paşa çok namuslu bir devlet ricaliydi. Allah afiyet versin torunları hayattadır. Fakat bu konaktan eser kalmadı.</p>

  <p class="normal">Kıztaşı’nda da bir konak bilirim. Pek çocuktum; hayal meyal hatırlıyorum. Sebeb-i akrabasından olduğum Kars Valisi Şerif Paşa’nın yani büyükbabam Ebubekir Mümtaz Efendi’nin bacanağı Şerif Paşa’nın birçok evladı vardı. Defter-i Hakanî Senedat-ı Şeriye Müdürü Esad Molla Bey, Tevhide Hanım, Celaleddin ve Ahmed Paşalar, Süleyman ve Nizameddin Beyler ki bunlardan Ahmed Paşa Damad Mehmed Şerif Paşa’nın babasıdır. Bu konağı Kıbrıslı Kamil Paşa satın almıştı ve senelerce içinde oturdu. Onun da çocuklarından birçoğu bu konakta doğdu. Uğurlu bir konaktı, fakat uğursuz bir yangın onu kül etti. Ne konak kaldı; ne bahçe ve ne de bostan kaldı. Hak rahmet eyleye ona ve sahiplerinden vefat edenlere.</p>

  <p class="sagnormal"><span class="ideitalik">Son Saat,</span> 5 Haziran 1954</p>

  <div class="clrb"></div>

  <div class="calibre1" id="calibre_pb_25"></div>
</body>
</html>
