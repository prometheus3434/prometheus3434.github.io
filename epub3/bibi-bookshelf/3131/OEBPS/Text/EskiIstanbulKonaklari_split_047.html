<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>EskiIstanbulKonaklari</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f6c71b61-44bd-45b9-b390-2dbce4502069" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_31">Mısırlı Zeynep Hanım’ın Yalısı</h1>

  <p class="normal">Bugün Mısır sefarethanesi olan Bebek’teki beton sahilhane evvelce ahşap bir yalı idi ve evvela Mehmed Emin Rauf Paşa’nın yalısıydı. Hayli uzundu; fakat çok yüksek değildi. Manzarası ve estetiği bozulur diye eski yalılar, pek havalanmazlardı. Yalnız dâhilen çok geniş ve ferah idiler. Eflâke ser çekmiş tavanlı sofalar, basamakları gayet kısa geniş merdivenler ve pencereler hususiyetlerindendi. Eski adamlar, “Bu sofalar, bu odalarda at koşar” derlerdi. Hakikaten de öyle idi. Mesela bizim Bebek’teki yalımızın bahçesindeki ahır dairesinden atlarımıza binip sahilden gezmeye çıkarılacağımız zaman bindiğimiz beş altı atla beraber yalının avlusuna iner; oradan geçerek deniz kenarı yoluna çıkardık ve hep birlikte bunu yaptığımız halde hiç sıkılmazdık, hem sıkışmazdık.</p>

  <p class="normal">Rauf Paşa Yalısı da böyle idi ve sonra sadrazam Paşa’ya geçtiği halde hep öyle kaldı. Ufak tefek tamirden başka bir rahne görmedi. “Rahne görmedi” diyorum; zira bu yalıyı satın alıp yıktıktan sonra bugünkü hale sokan Abbas Hilmi Paşa’nın validesi pek hüsnü telakkiye uğramamıştı. Boğaziçi bozguna uğruyor, dedirtmişti.</p>

  <p class="normal1">Bir Yalı Daha</p>

  <p class="normal">Rauf Paşa Yalısı’nın yanı başında eski usul bina edilmiş bir yalı daha vardı. O da öteki gibi geniş, ferah, sevimli bir sahilhane idi ve öteki gibi havalanmamıştı. Belki daha hantaldı; fakat güzeldi. Bu da Mısır Hıdivi Mehmed Ali Paşa kerimesi Zeynep Hanımefendi’nin yalısıydı. Merhumeden sonra biraderi Halim Paşa, senelerce içinde oturdu. Her ikisinin arkasında kocaman birer de koruluk ve köşkler de vardı. Tepeciklere arabalarla çıkmak için mükemmel birer de şoseleri vardı. Ayrıca bir sürü merkep, bahçe kapıları bekler, misafirleri ve arzu edenleri köşklere çıkarırdı. Bu merkeplere refakat eden at uşakları sırmalı cepkenler ve şalvarlar giyerlerdi. Fakat Mısır usulü yalın ayak koşarak hayvanları at başı takip ederlerdi. Hele Zeynep Hanım hayatta iken evi bir darüleytam gibiydi, derler. Hanegîlerle dolardı ve kolay da boşalmazdı.</p>

  <p class="normal">Bundan dolayı birçok daire ilave olunurdu. Kalfa ve kalfanın köyünden gelen şusu busu halayık ve halayığın ninesi veya teyzesi yahut hemşiresi; bacıların akrabası, dadıların kardeşleri gibi bir sürü ilaveler koca yalıyı adeta ufaltırdı. Bu kalabalığı sokacak mahal bulamazlardı.</p>

  <p class="normal">Misafir yatak takımlarını muhafaza eden odalarındaki dolaplar hesapsızdı. Ve bu misafirlere yetişmek için ayrıca bir servis ekibi vardı: Yatakçı baş kalfaları ve maiyeti gibi... Bunları doyurmak da bir mesele idi. Hemen her büyük bir kalfanın odasına tahsis edilmiş tablalar, birkaç tane misafir sofrası, hanımefendinin yemek odasındaki muhteşem sofra ve her takımda altı yedi türlü yemek; sabah akşam kurulan sofralarda ev halkına ve misafirlere takdim olunurdu. Bu da vardı; bu yemekler kemal-i neşe ve inşirahla ekl olunurdu. Hele Zeynep Hanımefendi’nin bir âdeti vardı: Yemeğe otururken ve kalkarken eller açılır, Cenab-ı Hakk’a şükredilirdi.</p>

  <p class="sagnormal"><span class="ideitalik">Akşam,</span> 5 Ekim 1950</p>

  <div class="clrb"></div>
</body>
</html>
