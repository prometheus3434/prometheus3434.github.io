<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoc.css" type="text/css" rel="stylesheet"/>
</head>

<body>
  <h1 class="mt9" title="Giriş"></h1>

  <p>Burada doğru dürüst bir şey öğrenilmez. Eğitmen eksiği var ve biz de Benjamenta Erkek Enstitüsü öğrencileri olarak hayatta asla başarılı olamayız. Demek istediğim; gelecekte hepimiz küçük insanlar olacağız, yükselemeyeceğiz. Aldığımız eğitimin temel amacı, bizlere her ikisi de, ya çok az başarı vaat eden ya da hiç başarı vaat etmeyen iki özellik; sabır ve itaat aşılamak. İçsel başarılar, evet. İyi de bu tür bir başarının ne getirisi olur ki? İçsel kazanımlar insanın karnını doyurur mu? Ben zengin olmak istiyorum; şoförüm olsun istiyorum, para harcamak istiyorum. Bunu okul arkadaşlarımdan biri olan Kraus’a söyledim. Fakat o da küçümseyerek omuz silkmekle yetindi ve söylediklerimin tek kelimesini bile dikkate almadı. Kraus’un prensipleri var, eğere iyice yerleşmiş ve atını memnuniyetin üzerine sürüyor. Aslında bu prensipler dörtnala ilerlemek isteyen insanların pek kullanmak istemedikleri bineklerden biridir. Benjamenta Enstitüsü’ne geldiğimden beri kafamı neredeyse hiçbir şey kurcalamaz oldu. Garip ve hiç alışık olmadığım bir memnuniyet hissi sardı beni. İtaat konusunda, emirleri canla başla yerine getirmekte uzmanlaşan Kraus kadar olmasa bile yine de hiç fena sayılmam. Tüm öğrenciler; Klaus, Schacht, Schilinski, Fuchs, uzun Peter, ben ve tüm diğerleri bir konuda eşitiz; mutlak yoksulluk ve muhtaçlık. Küçüğüz; onursuz olacak kadar küçük. Cebinde bir Mark harçlığı olan yüce bir prens gibi görülür. Benim gibi sigara içenler, savurganlık yapıyor olsalar bile yine de ilgi görürler. Üniforma giyiyoruz. Bu üniforma bizi hem aşağılıyor hem de yüceltiyor. Üniformalarla çekingen biri gibi görünüyoruz. Bu belki bir utançtır. Fakat üniformanın içinde aynı zamanda güzel de görünüyoruz. Bu bizi, kendisine ait fakat yırtık ve kirli kıyafetlerle dolaşan insanların içinde bulunduğu utançtan kurtarıyor. Örneğin benim için üniforma giymek çok iyi çünkü ben ne giymem gerektiğine kolay kolay karar veremem. Ne var ki bu konuda da karmaşa yaşıyorum. Belki içimde çok çok adi biri var. Ama belki de damarlarımda aristokrat kanı taşıyorum. Bilemiyorum. Ancak şundan eminim: hayatımın ileriki döneminde yusyuvarlak, hoş bir sıfır olacağım. Yaşlı bir adam olarak; kendine güvenen, kötü yetiştirilmiş ilkel gençlere hizmet edeceğim, ya dileneceğim, ya da yok olacağım.</p>

  <p>Aslına bakarsanız biz öğrencilerin, ya da çırakların yapacağı çok az şey var; bizlere neredeyse hiç görev verilmiyor. Burada geçerli olan kuralları ezberliyoruz. Ya da "Benjamenta Erkek Enstitüsü’nün Amaçları nelerdir?" başlıklı kitabı okuyoruz. Kraus bunun dışında kendi çabasıyla bir de Fransızca öğreniyor, çünkü ders planımızda yabancı diller ve buna benzer başka dersler yer almıyor. Sadece tek bir dersimiz var, o da durmadan kendini tekrar ediyor. "Oğlan çocuğu nasıl davranmalı?" Temelde dersler hep bu soru etrafında dönüyor. Hiç bilgi edindirilmiyoruz. Daha önce de belirttiğim gibi eğitmen eksikliği var. Demek istediğim, yüce eğitmen ve öğretmenler ya uyuyorlar; ya ölüler; ya ölü gibi görünüyorlar ya da taşlaşmışlar. Sayılarının hiç önemi yok, bizlere hiç faydaları da yok. Özel nedenlerden ötürü ölü gibi yatıp uyuyan öğretmenlerin yerine bizleri eğiten ve bizlere hükmeden genç bir bayan var; Okul müdürünün kız kardeşi Bayan Lisa Benjamenta. Dersliğe ve derse elinde beyaz bir sopayla geliyor. Geldiğinde hepimiz ayağa kalkıyoruz. Ancak o oturduktan sonra oturabiliyoruz. Elindeki sopa ile kısa aralıklarla ve otoriter bir şekilde üç kez artarda masanın kenarına vurmasıyla ders başlıyor. Hem de ne ders! Dersi garip bulduğumu söylersem yalan söylemiş olurum. Hayır, Bayan Benjamenta’nın bizlere öğrettiklerini dinlemeye değer buluyorum. Çok az şey öğretiyor ve öğrettiklerini sık sık tekrarlıyoruz, fakat belki de öğretilen tüm bu anlamsızlık ve gülünçlüklerin ardında bir sır gizlidir. Gülünç mü? Benjamenta Enstitüsü’nde okuyan öğrenciler için gülünçlük asla söz konusu olamaz. Bizlerin yüzü ve davranışları her zaman ciddidir. Henüz tam bir çocuk olan Schlinski bile çok az güler. Kraus ise asla gülmez, ya da dayanamadığı zamanlarda çok kısa güler ve sonrasında kurallara aykırı bir davranışta bulunduğu için çok sinirli olur. Genel olarak biz öğrenciler gülmeyi sevmeyiz, demek istediğim, çok fazla gülemeyiz. Gülmek için gerekli olan neşe ve gevşeklik bizlerde yok. Yanılıyor muyum? Tanrı biliyor ya burada bulunuşum anlaşılmaz bir rüya gibi geliyor bana.</p>

  <p>En küçüğümüz Heinrich’tir. İnsan bu gence ister istemez, hiçbir şey düşünmeksizin sevecen davranıyor. Dükkânların önünde durup sessizce camekândaki eşyaları, abur cuburu izliyor büyük bir içtenlikle. Sonra da her zaman yaptığı gibi dükkâna girip cebindeki altılıkla şeker, çikolata alıyor. Henüz küçük bir çocuk olmasına rağmen eğitimli bir yetişkin gibi konuşuyor ve öyle de davranıyor. Saçları her zaman düzenli bir şekilde taranmış ve ayrılmış oluyor ki; bu konuda aşırı özensiz olduğum için ona ayrı bir saygı duymalıyım. Heinrich’in sesi de kuş cıvıltısı kadar ince. Onunla yürüdüğünüz zaman kolunuzu ister istemez omzuna atma ihtiyacı duyuyorsunuz. Hem bir albay edasıyla dolaşıyor hem de boyu çok kısa. Kişilik sahibi değil. Çünkü henüz bunun ne anlama geldiğini bile bilmiyor. Eminim ki bayat hakkında da düşünmüyordur, hem bunu niçin yapsın ki? Çok iyi biri, çalışkan, kibar da ama bilinç sahibi değil. Evet, tam bir kuş gibi. Her yerde çok rahat davranıyor. Bir kuş, ancak bir başkası ona elini uzatırsa elini uzatır, bir kuş böyle hareket eder ve şöyle durur. Heinrich’teki her şey öyle masum, öyle uyumlu ve huzurlu ki. Uşak olmak istediğini söylüyor. Bunu söylerken hiç de istekli değil ama aslına bakacak olursanız uşaklık onun için en doğru ve uygun meslek. Davranış ve duygularındaki bu incelik öyle bir yönde ilerler ki sonunda doğruya ulaşır. Ne tür deneyimler yaşayacak? Tecrübe ya da bilgi bu gence yaklaşmaya cüret edebilecek mi? Peki ya ham düş kırıklıkları Heinrich’i, o olağanüstü duyarlı insanı, huzursuz etmekten utanmazlar mı? Ayrıca biraz soğuk olduğunu düşünüyorum; hareketli, meydan okuyan bir yanı yok. Belki de cesaretini kıracak birçok şeyin farkına bile varmayacak. Dikkatsizliğine çare olacak birçok şeyin yanından geçip gittiğini ise hissetmeyecek. Kim bilir belki de yanılıyorumdur. Ne olursa olsun bu tür saptamalar yapmak hoşuma gidiyor. Heinrich belli oranda anlayışsız aslında. Bu şansı ona çok görmemeli. Eğer Heinrich bir prens olsa idi önünde ilk diz çöküp ona saygı gösterisinde bulunan ben olurdum. Ne yazık... *</p>

  <p>Buraya ilk geldiğimde ne kadar aptalca davranmışım. İlk olarak bina merdivenlerinin berbat durumunu kafaya takmıştım. Bugün ise, büyük şehirdeki her binanın arka kısmındaki herhangi bir merdivenden farkı yok işte. Sonra kapı zilini çaldım ve bana kapıyı maymuna benzer bir yaratık açtı. Bu Kraus’tu. Bugün onu kuşatan kişisel özellikler açısından kendisine büyük değer versem de, o gün Kraus’u bir maymuna benzetmiştim. Bay Benjamenta’nın müsait olup olmadığını sordum. O da bana: "Evet efendim" diye yanıt verdi ve önümde aptalca eğilerek beni selamladı. Bu selamlama bende müthiş bir korku uyandırdı çünkü burada garip şeyler olduğu hissine kapıldım. Ve o andan itibaren Benjamenta Enstitüsü’nü bir kandırmaca gibi görmeye başladım. Sonra müdür odasına girdim. Bundan sonra olanları düşündükçe nasıl da gülesim geliyor! Bay Benjamenta bana ne istediğimi sordu. Çekinerek öğrencisi olmak istediğimi söyledim. Bunun üzerine Bay Benjamenta sustu ve gazetesini okumaya daldı. Müdür odası, müdürün kendisi, az önceki maymun, kapılar, bu sessizlik ve gazete okuyuş; her şey, her şey gözüme fazlasıyla şüphe uyandırıcı ve yıkıcı göründü. Aniden ismimi ve kimliğimi sordu. İşte şimdi işim bitmişti, çünkü birden buradan asla sağ çıkamayacağım düşüncesine kapıldım. Kekeleye kekeleye cevap verdim. İyi bir aileden geldiğimi söyleme cesaretini gösterdim ama. Bir de babamın Grossrat<a class="dipnot_s" id="k1" href="../Text/dipnotlar.xhtml#a1">1</a>&#160;olduğunu, kusursuzluğunun beni boğmasından korktuğum için de ondan kaçtığımı söylemeyi ihmal etmedim. Müdür yine bir süre sustu. Artık kandırılıyor olduğum düşüncesi tüm benliğimi sarmıştı. Artık, gizlice işlenen cinayetleri, doğranan cesetleri düşünmeye başlamıştım ki müdür o hükümdarlara mahsus sesiyle yanımda para olup olmadığını sordu ve ben de evet dedim. "Hadi hemen ver o zaman. Çabuk!" diye emretti ve ilginç ama her ne kadar bu sefaletten etkilenmiş olsam da emre hızlı bir şekilde itaat ettim. Artık bir hırsızın ya da yankesicinin eline düştüğümden hiç şüphem olmasa da kayıt parasını itaatkâr bir şekilde oraya bırakıverdim. O zamanki duygu ve düşüncelerim şimdi bana ne kadar da komik geliyor. Parayı aldıktan sonra tekrar sessizleşti. O sırada utana sıkıla da olsa makbuz isteme cesaretini gösterdim. Fakat şu cevabı aldım; "Senin gibi keratalara makbuz yok". Neredeyse bayılacaktım. Müdür bir zile bastı. Aptal maymun Kraus telaşla içeri girdi. Aptal maymun mu? Hiç de değil. Kraus çok, çok iyi bir insan. Ne var ki ben bunu o sırada anlayamamıştım. "Bu yeni öğrencimiz Jakob. Onu sınıfa götür." Kraus müdürün sözünü bitirmesini beklemeden beni kolumdan tutup Hoca Hanım’ın karşısına çıkardı. İnsan korktuğu zamanlarda ne kadar çocuksu davranışlarda bulunuyor. Güvensizlik ve yabancılıktan kaynaklanan bu davranış biçimi kadar kötüsü yok. Böylece öğrenciliğim başlamış oldu.</p>

  <p>Okul arkadaşım Schacht ilginç biri. Müzisyen olmak istiyor. Hayal gücünün de yardımıyla, çok iyi keman çaldığını söylüyor. Ellerine baktığımda buna inanıyorum. Gülmeyi seviyor ama güldükten hemen sonra yüzüne ve duruşuna çok yakışan ağır bir melankoliye kapılıyor. Schacht’ın çok beyaz bir yüzü ve adı konmamış manevi sancıları ifade eden ince uzun elleri var. Narin vücut yapısına sahip ve yerinde duramıyor. Kıpırdamadan ayakta durmak ya da oturmak onun için neredeyse imkânsız. Hasta, inatçı bir kızı andırıyor. Somurtmayı da çok seviyor. Bu da genç bir adamın şımarık bir genç kıza benzemesine yol açıyor. Schacht’la beraber sıkça benim odama çıkar, elbiselerimizi ve kıyafetlerimizi çıkarmadan yatağa uzanıp kurallara aykırı olsa da sigara içeriz. O genelde kurallara pek kulak asmaz. Doğrusunu söylemek gerekirse ne yazık ki benim de bu konuda ondan aşağı kalır yanım yok. Yattığımız yerden birbirimize hikâyeler anlatıyoruz. Bunlardan bazıları gerçek hayattan, yani yaşadığımız şeylerden ama çoğunlukla kafadan uydurduğumuz öyküler oluyor. Böyle zamanlarda etrafımızdaki sesler azalıyor. O dar ve karanlık oda genişlemeye başlıyor; sokaklar, salonlar, şehirler, saraylar, yabancı insanlar ve yerler görünmeye; gürültüler, fısıldamalar, konuşmalar, ağlamalar duyulmaya başlıyor. Hayal gücü yüksek olan Schacht’la vakit geçirmeyi seviyorum. Ona söylenen her şeyi anlıyormuş gibi görünüyor ve arada sırada anlamlı şeyler de söylediği oluyor. Ve çoğunlukla yakınıyor. Benim de sohbette en çok sevdiğim şeydir yakınma. Yakınmaları dinlemeyi severim. İşte o zaman insan karşısında konuşan kişiye şöyle bir bakar ve içten içe acır. Hüzünlü bir şeyden bahsetmiyor olsa da, Schacht’ın zaten acıma uyandıran bir yanı vardır. Duyarlı bir hoşnutsuzluk içinde ise şayet kişi; yani, daha iyiye, daha güzele karşı bir özlem içerisindeyse, Schacht onun için doğru adrestir. Schacht sağduyulu biri. Kim bilir belki de doğuştan bir sanatçı hassasiyetine sahiptir. Bana hasta olduğunu söyledi, fakat hastalığının kesin belirtileri olmadığı için bunu kimseye söylemememi rica etti. Ben de onu rahatlatmak için şerefim üzerine yemin ettim. Sonra da ondan bana hastalığının ne olduğunu göstermesini istedim. Bunun üzerine biraz sinirlendi ve yüzünü duvara döndü. Bana "ne kadar da utanmazsın" dedi. Çoğunlukla tek kelime etmeden yan yana uzanırız. Bir defasında yavaşça elini tutmaya cesaret etmiştim. Fakat o elini çekerek "Bu saçmalık da neyin nesi? Bırak şunu" demişti. Schacht’ın benimle kurduğu yakınlıktan hoşlandığını net bir şekilde hissetmiyorum, fakat zaten böyle durumlarda netlik pek gerekli olmaz. Onu öylesine seviyorum ki; varlığımı zenginleştirdiğini düşünüyorum. Elbette bunu asla ona söylemiyorum. Onunlayken saçma sapan şeylerden bahsediyoruz. Çoğunlukla, büyük laflar etmekten çekinerek ciddi şeylerden konuştuğumuz da oluyor. Güzel sözler çok sıkıcı. Ah, Schacht’la odada yaptığımız konuşmalarda, biz Benjamenta Erkek Enstitüsü öğrencilerinin yarı zamanlı bir tembelliğe mahkûm olduğunu anlıyorum. Ya bir yerde oturuyor, yatıyor yada dikiliyoruz. Schacht’la birlikte zevk için mum yakıyoruz. Bu kesinlikle yasak, fakat zaten tam da bu yüzden mum yakmak bu kadar zevkli ya. Kim takar kuralları: mumlar o kadar gizemli ve güzel yanıyor ki. Ve arkadaşımın yüzünün mumun o küçük titrek kırmızımsı ışığıyla aydınlandığında nasıl göründüğünü bir düşünün. Mumları yanarken gördüğümde zengin olduğumu düşünüyorum. Biraz sonra hizmetçi kürkümü getirecekmiş hissine kapılıyorum. Elbette bu çok saçma. Ama bu saçmalık insanın içini ısıtıyor. Schacht aslında kaba yüz hatlarına sahip, ancak yüzündeki solgunluk yüz hatlarını inceltiyor. Burnu da kulakları da çok büyük. Ağzı minicik. Bazen Schacht’a dışardan şöyle bir baktığımda dayanılmaz acılar içinde biri olduğunu düşünüyorum. Hüzünlü bir etki bırakan bu insanları nasıl da seviyorum. Bu dostça bir sevgi mi? Evet, olabilir.</p>

  <p>Okuldaki ilk günümde fazlasıyla mızmızdım; hatta tam bir ana kuzusu gibi davranmıştım. Bana diğerleriyle; yani Kraus, Schacht ve Schlinski’yle birlikte kalacağım odayı göstermişlerdi. Aynı zamanda bu gruptaki dördüncü kişiydim. Herkes oradaydı; arkadaşlarım, beni kızgın bakışlarla süzen Müdür Bey ve Hoca Hanım. İşte o an Hoca Hanım’ın ayaklarına kapanıp bağırmaya başladım; "Hayır, bu odada kalmam imkânsız. Burada nefes bile alamam. Burada kalmaktansa sokakta yaşarım daha iyi." Bunları söylerken genç bayanın bacaklarını sıkıca tutuyordum. Hoca Hanım kızmış görünüyordu ve ayağa kalkmamı istedi. Ben de ona "Bana kalacak insana yakışır bir oda vermeye söz vermezseniz ayağa kalkmam. Sizden rica ediyorum, size yalvarıyorum Bayan; isterseniz bir deliğe yerleştirin beni ama burada bırakmayın. Burada kalamam. Elbette diğer arkadaşlarıma hakaret etmek istemiyorum. Eğer ettiysem de özür dilerim ama üç kişiyle birlikte; üstelik dördüncü olarak bu kadar küçük bir odada kalmak mı? Hayır olmaz. Ah Bayan" dedim. Hoca Hanım’ın gülümsemeye başladığını hissetmiştim. Bunun üzerine bileklerine daha da sıkı sarılarak devam ettim: "Uslu bir çocuk olacağım. Size söz veriyorum. Her söylediğinizi yerine getireceğim. Benden, davranışlarımdan dolayı asla şikâyetçi olmayacaksınız." "Doğru mu bu: Senden asla şikâyetçi olmayacak mıyım?" dedi Bayan Benjamenta. "Elbette saygıdeğer Bayan" diye yanıtladım. Bayan Benjamenta okul müdürü olan ağabeyiyle şöyle bir bakıştı ve bana: "Öncelikle yerden bir kalk bakalım. Ahh. Ne kadar da kibar bir rica bu. Hadi gel o zaman. Bence başka yerde kalmanda bir sakınca yok." Beni şu anda kaldığım odaya götürmüş ve sormuştu; "Peki bu oda hoşuna gitti mi?" ben ise, "Küçük bir oda. Evdeki camlarda perde vardı. Ve odalar da güneş alırdı. Buradaki odada ise sadece dar bir yatak bir de yıkanma yeri. Evde düzgün mobilyalarla döşenmiş odalarımız vardı. Ama kızmayın Bayan Benjamenta. Burayı sevdim. Teşekkür ederim. Evde her şey çok daha güzel, sıcak ve zarifti ama burası da iyi. Ev ile burası arasında yaptığım kıyaslamayla ve daha kim bilir başka nelerle canınızı sıktığım için özür dilerim. Fakat bu oda çok ama çok hoşuma gitti. Gerçi şu duvardaki pencereye pencere demeye bin şahit lazım. Ve burası kesinlikle fare ya da köpek yuvasını andırıyor. Ama burayı beğendim. Ben de bunları söyleyecek kadar yüzsüz ve nankörüm değil mi? Belki de fazla değer verdiğim bu odayı benden alıp kesin bir emirle beni diğerleriyle birlikte kalacağım o odaya gönderseniz çok daha iyi olur. Şüphesiz ki arkadaşlarım kendilerini aşağılanmış hissediyorlardır. Ve siz bayan; kızgınsınız. Bunu görebiliyorum. Bu yüzden de üzgünüm" diyebilecek kadar küstahtım. "Şapşal bir çocuksun. Sus artık" dedi ve gülümsedi. İlk gün her şey ne kadar da aptalcaydı. O kadar uygunsuz davrandığım için ne kadar utanmıştım. Bugün bile düşündükçe hâlâ utanırım. İlk gece rahat uyuyamadım. Rüyamda Bayan Benjamenta’yı gördüm. Odayla ilgili görüşlerime gelince; bugün odamı bir yada iki kişiyle paylaşıyor olsaydım çok daha mutlu olurdum. İnsanlardan kaçınca insan yarı deli oluyor.</p>

  <p>Bay Benjamenta bir dev ve biz öğrenciler ise her zaman biraz sinirli olan bu devle karşılaştırıldığımızda adeta birer cüceyiz. Bizler gibi bir grup küçük ve anlamsız canlıya hükmeden biri olarak aslında doğal olarak can sıkıcı bir iş üstlenmiş oluyor. Çünkü bu iş, yani bizleri yönetmek kesinlikle ama kesinlikle ona göre bir iş değil. Hayır, Bay Benjamenta bambaşka işlerle uğraşmalıydı. Bu herkülvari insan bizi eğitmek gibi küçük bir görevle karşılaştığında elbette uyumaktan; demek istediğim homurdanarak, düşünceli düşünceli gazete okumaktan başka bir şey yapamaz. Bu adam enstitüyü kurmaya karar verirken ne düşündü acaba? Aslına bakacak olursanız bir yandan da acıyorum bu adama. Bu duygu ona olan saygımı artırıyor. Ayrıca enstitüye ilk geldiğim zaman, sanırım buradaki ikinci günümün sabahındaydı, aramızda küçük ama küçük olduğu kadar da etkili bir olay geçti. Müdür odasına gittim ama ağzımı açmaya fırsat kalmadan kızarak "Tekrar dışarıya çık. Terbiyeli biri gibi girmeyi dene odama" dedi. Dışarı çıktım ve daha önce yapmayı unuttuğum şeyi yaptım; kapıyı vurdum. "Gir" sesini duydum ve içeriye girip beklemeye başladım. "Selam vermeyi unuttun. Benim karşıma çıktığında ne demen gerekir?" Onu eğilerek selamladım ve zayıf bir ses tonuyla "İyi günler Müdür Bey" dedim. Bugün artık o: "İyi günler Müdür Bey"i ezbere söyleyecek kadar eğitilmiş durumdayım. O zamanlar saygılı ve kibar davranmaktan nefret ediyordum. Başka türlüsünü de bilmiyordum. O dönemde bana komik ve aptalca gelen, bugün şık ve güzel geliyor. "Yüksek sesle konuş, kahrolası" diye bağırdı Müdür Bey. "İyi günler Müdür Bey" şeklindeki selamlamayı beş kez tekrarlamam gerekti. Ancak ondan sonra bana ne istediğimi sordu. Çok kızmıştım. "Burada hiçbir şey öğrenmiyoruz. Burada kalmak istemiyorum. Lütfen bana paramı geri verin. Ben de defolup gideyim. Öğretmenler nerde? Herhangi bir plan, bir fikir var mı ortada? Hiçbir şey yok. Gitmek istiyorum. Kim olursa olsun hiç kimse beni bu karanlık ve gizemli yerde tutamaz. Dahası var; ailemden aldığım eğitim sizin saçma sapan kurallarınıza kafa patlatmama, bu kuralların beni aptallaştırmasına izin vermeme engel teşkil ediyor. Ayrıca, böyle söylesem de kesinlikle anne ve babamın yanına dönmeyi düşünmüyorum. Asla. Sokaklara çıkacağım ve kendimi köle diye satacağım. Bu da çok önemli değil zaten." Söyleyeceklerim şimdi bitmişti. Bugün o aptalca konuşmamı hatırladıkça gülmekten karnım ağrıyor. Fakat o zamanlar fazlasıyla ciddiydim. Ne var ki Müdür Bey sessizliğini bozmadı. O sırada ben kendisinin yüzüne ağız dolusu bir küfür savurmak üzere hazırlanmaktaydım ki sakin bir şekilde konuşmaya başladı: "Alınan para geri verilmez. Burada hiçbir şey öğrenmediğin yolundaki aptalca fikrine gelince; yanılıyorsun. Çünkü burada bir şeyler öğreniyorsun. Her şeyden önce çevreni tanımaya çalış. Arkadaşların en azından tanışmaya değer insanlar. Konuş onlarla. Sakin olmanı öğütlerim sana. Gayet sakin." Müdür Bey’in "Gayet sakin" sözcüklerini söylerken zihninde dolaşan düşünceler benim uzağımdan yakınımdan geçmiyordu bile. Gözlerindeki mahzun ifadeyle hakkımda ne kadar iyi ve ince düşündüğünü görmemi ister gibiydi. Düşünceli olduğuna dair kesin işaretler verdi ve sustu. Ne yapabilirdim? Bay Benjamenta çoktan gazeteleriyle ilgilenmeye başlamıştı. Sanki inanılmaz kuvvetli bir fırtına yaklaşıyordu. Artık benimle ilgilenmeyen müdürü neredeyse yerlere kadar eğilerek selamladım ve kuralların emrettiği şekilde "Hoşça kalın Müdür Bey" dedim, topuklarımı birbirine vurdum, dimdik durdum. Arkamı döndüm. Yok, hayır; el yordamıyla kapının kolunu ararken gözlerim hâlâ müdürün yüzündeydi. Arkamı dönmeden geri geri giderek çıktım kapıdan. Bir devrim girişimi böyle son buldu. O andan itibaren böyle asi çıkışlarım olmadı. Tanrım, fakat dayak yedim. Gerçekten büyük sevgi görmeyi umduğum birinden. Ses bile çıkaramadım, gözümü kırpmadım, üzülmedim de. Sadece acıdım. Kendime değil ona; Müdür Bey’e. Aslında sık sık düşünüyorum Müdür Bey’i, hem onu hem de kız kardeşini; biz gençlerle birlikte nasıl yaşadıklarını. Orada, evlerinde ne yapıyorlar acaba? Neyle uğraşıyorlar? Fakirler mi? Fakir mi Benjamentalar? Burada "gizli odalar" var. Şimdiye kadar hiç girmedim. Böylesine inançlı olduğu için kendisine öncelik tanınan Kraus girmiş. Fakat o da Müdür Bey’in dairesinin neye benzediği hakkında hiçbir bilgi vermek istemiyor. Ona bu konuyla ilgili bir şeyler sorduğumda gözlerini bana dikip susuyor. Kraus tam anlamıyla susabiliyor. Eğer patron olsaydım Kraus’u kesinlikle emrimde çalıştırırdım. Fakat belki bir gün bu gizli odalara girebilirim. Acaba orada neler görürüm? Belki çok özel şeyler görmem. Yok, yok biliyorum; burada bir yerlerde muhteşem şeyler var.</p>

  <p>Gerçek olan bir şey var, burada tabiat eksik. Bir kere burası büyük bir şehir. Evde her yanda, ister uzak olsun ister yakın, manzara olurdu. Yolda yürürken kuş cıvıltıları duyduğumu hatırlar gibiyim. Kaynaklar her daim mırıldanırdı. Ormanlarla kaplı dağ tüm görkemiyle tertemiz şehri yukarıdan izlerdi. Yakınlardaki gölde akşamları gondollarla dolaşılırdı. Kayalıklar, ormanlar, dağlar ve tarlalar birkaç adımda erişebileceğiniz kadar yakındı. Koku ve ses hiç eksik olmazdı. Şehrin sokakları bahçedeki patikalara benzerdi, öyle yumuşak, öyle temizdiler. Yemyeşil bahçelerden beyaz güzel evler bakardı hınzır hınzır. Tanıdık insanlarla karşılaşılırdı. Örneğin parkta dolaşan Bayan Haag gibi. Şimdi ne kadar aptalca, o zamanlar tabiat, dağ, göl, nehir, köpüren şelale, yeşillik ve her tür şarkı, sesler yanıbaşımdaydı. Yürüdüğünüzde gökyüzünde dolaştığınızı sanırdınız, çünkü dört bir yanınızda masmavi gökyüzü uzanırdı. Durakladığınızda hemen yere uzanıp gökyüzüne bakarak sessizce hayaller kurabilirdiniz, çünkü zemin çim ya da yosun kaplı olurdu. Ve ağaçlar mis gibi aromalı bir güç kokarlardı. Orman çamlarını tekrar görebilecek miyim? Ayrıca bu pek üzücü sayılmaz. Bir şeyleri özlemenin de kokusu ve gücü var. Evimizin bahçesi yoktu ama her şeyi çevreleyen güzel, temiz, şirin bir bahçe vardı. Hasret çektiğimi sanmıyorum. Saçmalık. Burası da güzel.</p>

  <p>Doğru dürüst sakalım çıkmasa da ara sıra sokaklarda dolaşmak amacıyla berbere gidip tıraş oluyorum. Berber çırağı bana İsviçreli olup olmadığımı soruyor. Amerikalı? Hayır o da değil. Rus? Ee peki nereliyim o zaman? Bu tür milliyetçilik kokan soruları net bir sessizlikle cevaplamayı seviyorum, anavatanıma dair duygularımı öğrenmek isteyen insanları ikilemde bırakmayı da. Ya da yalana başvurup; Danimarkalı olduğumu söylüyorum. Bazı gerçeklikler sadece yaralar ya da can sıkar. Güneş bazen buradaki hareketli caddelerde muhteşem bir şekilde parlar. Ya da her şey; çok çok sevdiğim şeyler bile öyle bozuk, öyle karanlık olur ki. Bazen yaramazlık yapsam da herkes bana fazlasıyla insancıl davranıyor. Öğleden sonraları genellikle tembel tembel bir bankta oturuyorum. Çevredeki ağaçlar çok renksiz. Yapraklar yapay bir ağırlıkla daldan sarkıyor. Buradaki her şey sanki tenekeden yada ince demirden yapılmış gibi. Çok geçmeden tekrar yağmur başlıyor ve her yeri kaplıyor. Şemsiyeler açılıyor, asfalttan taksiler geçiyor, insanlar koşuşturuyor, genç kızlar eteklerini kaldırıyorlar. Eteğin altından çıkan bacakları görmenin hoşluk veren tuhaf bir yanı var. Böyle dar bir çorabın sardığı kadın bacağını görmek asla mümkün değilken, birden bire karşınıza çıkıveriyor. Ayakkabılar o güzel, yumuşak ayaklara iyice oturuyor. Sonra tekrar güneş açıyor. Rüzgâr çok sık esmiyor. Böyle zamanlarda ev akla geliyor. Evet, annemi düşünüyorum. Annem ağlar. Ona neden mektup yazmıyorum? Bunu anlayamıyorum, kafam almıyor, buna rağmen oturup yazamıyorum bir türlü. Olay şu; haber vermeyi sevmiyorum. Bana çok aptalca geliyor. Kahretsin, beni seven bir ailem olmamalıydı. Sevilmekten ve aranan biri olmaktan hiç hoşlanmıyorum. Artık bir oğulları olmadığı fikrine alışmalılar.</p>

  <p>İnsanın hiç tanımadığı, hiç ilgisi olmayan insanlara yardım etmesi; bu çok güzel bir şey, kişiye tanrının bulutlar arasındaki cennetinin kapılarını aralar. Aslında herkes, ya da neredeyse herkes herkesi ilgilendiriyor. Öylesine yanımdan geçenler bile beni ilgilendiriyor. Burası kesin. Ayrıca neticede bu kişisel bir konu. Yürüyüşe çıkmışım, hava güneşli, aniden bir köpeğin ayaklarıma doğru havladığını görüyorum. O sırada bu süslü köpeğin minik ayaklarının tasmasına dolanmış olduğunu fark ediyorum. Hayvan yürüyemiyor. Eğiliyorum ve bu büyük kazayı atlatmış oluyor. Sonra köpeğin sahibi geliyor. Olanları görüyor ve bana teşekkür ediyor. Şapkamı hafifçe kaldırarak bayanı selamlıyorum ve yoluma devam ediyorum. Arkada bıraktığım kadın şimdi hâlâ dünyada saygılı gençlerin yaşadığını düşünüyor. İyi ya işte, genel olarak dünyadaki tüm gençlere bir iyilik etmiş oldum. Hiç de güzel olmayan o kadın nasıl da gülümsedi. "Teşekkürler Beyefendi." Bana "beyefendi" dedi. Evet, nasıl davranılacağını bilirse insan bir beyefendidir. Ve insan önemsediği kişilere teşekkür eder. Gülen insan da güzeldir. Her kadın kibar bir iltifatı hak eder. Her kadının hoş bir yanı vardır. Kraliçe edasında ne çamaşırcı kadınlar gördüm. Bunların hepsi o kadar garip ki, çok garip. Ama güneş nasıl da parlıyordu ve ben nasıl uzaklaştım oradan. Bir dükkâna girdim. Bu arada fotoğraf çekilmeliyim, çünkü Bay Benjamenta benden bir resim istedi. Ve sonra da kısa ama kapsamlı, gerçekçi bir otobiyografi yazmam gerekiyor. Bunun için kâğıda ihtiyacım var. Bunun için bir de kâğıt satan bir dükkâna gitmem gerekecek.</p>

  <p>Arkadaşım Schlinski Polonya kökenli. Güzel, kırık bir Almanca konuşuyor. Neden bilmiyorum; yabancı gelen her şey asil görünüyor. Schlinski’nin en büyük gururu sahip olduğu elektrikli kravat iğnesidir. Ki onu nasıl elde ettiğini kimse bilmiyor. Kibrit yakmayı da çok seviyor. Schlinski’nin ayakkabıları her zaman parlayacak kadar temiz olur. Garip ama onu genellikle elbiselerini temizlerken, çizmelerini silerken ya da şapkasını fırçalarken görürsünüz. Kendini ucuz bir cep aynasında izlemeyi de seviyor. Ayrıca biz öğrenciler, kibir ne demektir bilmesek de hepimiz birer cep aynası taşıyoruz. Schlinski’nin yapı itibarıyla zayıf, çok güzel bir yüzü ve gün içersinde yeteri kadar tarayıp bakamadığı dalgalı saçları var. At binmek istediğini söylüyor. Bir atı tımarlamak, temizleyip gezdirmek en büyük hayali. Yetenekleri bunun için gerçekten yetersiz. Zeki olmadığı kesin. Hassas olduğunu söylemek ise kesinlikle mümkün değil. Tüm bunlara rağmen aptal değil. Belki saf denebilir ama okul arkadaşlarım hakkında konuşurken bu sözcüğü kullanmayı pek sevmiyorum. Aralarındaki en zeki öğrencinin ben oluşu belki de sanıldığı kadar sevinilecek bir durum değildir. Fikirler ve düşünceler, insan onlarla ne yapacağını bilmediği hissine kapılıyorsa, ne işe yarar ki? Peki o zaman. Hayır, hayır kehanette bulunmak istiyorum fakat kibirlenmek, kendimi çevremdekilerden üstün görmek istemiyorum. Schlinski hayatta mutlu olacak. Kadınlar onu tercih edecek, kadınların gelecekteki sevgilisi olacak. Teni, asil görünen esmer bir tonda, ayrıca yüzü ve ellerinin rengi daha açık. Gözleri bir ceylanınki kadar ürkek. Muhteşem gözleri var. Tüm bu görünümüyle köylü bir asil olabilirdi. Tavırları, hem şehirli hem köylü yanları olan, hem inceliği hem kabalığı zarif ve güçlü yapısında kaynaştırmış bir araziyi andırıyor. Hareketli caddelerde tembel tembel dolaşmayı çok sever. Bazen, tembel tembel dolaşmaktan nefret eden, küçümseyen hatta hor gören Kraus’un yerine onunla arkadaşlık ettiğim olur. İçeri girdiğimizde Kraus bizi "Demek yine eğlenmeye gittiniz ha?" diyerek karşılıyor. Kraus hakkında çok fazla konuşacağım. Aramızdaki en dürüst ve çalışkan o. Çalışkanlık ve dürüstlük tükenmez, sonsuz alanlardır. İyilik ve dürüstlük kadar beni etkileyen başka bir şey daha olamaz. Hainlik ve kötülük elbet bir gün son bulacaktır ancak iyi ve değerli olandan ders almak zor olduğu kadar caziptir de. Hayır, beni günahlardan ziyade faziletler ilgilendiriyor. Şimdi Kraus’u betimlemeliyim. Bundan çekiniyorum. Aşırı duyarlı mıyım? Ne zamandan beri? Umarım ki duyarlılık değildir.</p>

  <p>Artık her gün fotoğrafçıya uğrayıp resimlerimin hazır olup olmadığını soruyorum. Her defasında asansörle en üst kata kadar çıkabiliyorum. Ne yazık ki bu hoşuma gidiyor ve diğer düşüncesizliklerimle de uyumlu. Asansöre bindiğimde kendimi çocuk gibi hissediyorum. Diğer insanlar da böyle hisseder mi acaba? Otobiyografimi hâlâ yazmadım. Geçmişim hakkındaki gerçekleri yazmak beni biraz utandırıyor. Gün geçtikçe Kraus bana daha sitemkâr bakar oldu. Bu bana gayet uygun. Sevdiğim insanları az da olsa kızgın görmek hoşuma gidiyor. Hiçbir şey beni kalbimde yer etmiş insanların hakkımda yanlış fikirler edinmeleri kadar mutlu etmez. Belki bu haksızlık, ama cesurca ve demek ki yerinde bir durum. Ayrıca bende biraz da anormal bir hal almaya başladı. Örneğin, bilincim yerindeyken ölmek; dünyada en çok sevdiğim kişinin hakkımda hastalıklı, yanlış düşüncelere sahip olması bana ifade edilmeyecek derecede hoş geliyor. Bunları anlatamayacağım kadar hoş bir şekilde hayal edebiliyorum. Kimse anlayamaz bunları. Ya da ancak tersliklerdeki güzellik ürpertilerini görebilenler anlar. Kabalık, aptallık uğruna sefalet içinde ölmek. Buna değer mi? Hayır, elbette değmez. Ancak zaten bunlar aptallığın en bayağı türü. Şimdi aklıma bir şey geldi. Neden bilmem bunu söyleme gereği duydum. Bir hafta önceydi sanırım, cebimde on Mark vardı. Şimdi bu on Mark uçtu gitti. Bir gün konsomatrislerin de çalıştığı bir restorana gittim. Beni öyle karşı konulmaz bir şekilde çekti ki anlatamam. Karşıma bir bayan çıktı ve kanepeye oturmaya zorladı. Bunun nereye varacağını tahmin ediyordum. Gerçi aşırıya kaçmadan karşı da koydum. Benim için hem pek önemi yoktu, hem de vardı. Bu bayana karşı kibar ve burnundan kıl aldırmayan adamı oynamaktan müthiş zevk alıyordum. Çevremizde kimse yoktu ve hoş aptallıklar yapıyorduk. İçiyorduk. O her fırsatta gidip içkilerimizi tazeliyordu. Bana tahrik gücü yüksek jartiyerini gösteriyor ben de jartiyerini dudaklarımla okşuyordum. Ahh, insan bu kadar aptal mı? Her defasında gidip yeni içecekler getiriyordu. Ve o kadar da hızlıydı ki. Aptal gençlerden kolayca büyük paralar kazanmak istiyordu. Bunun farkındaydım ancak beni aptal olarak görmesi bile hoşuma gidiyordu. Böylesi tuhaf bir ahlaksızlık: yavaş yavaş soyulduğunuzu bile bile içten içe sevinmek. Ne var ki her şey bana öyle büyüleyici geliyordu ki. Etrafımı hoş, kulağımı okşayan bir müzik kaplamıştı. Yanımdaki bayan Polonyalıydı, zayıf, yumuşak ve çekici bir davetkârlığı vardı. "On Markım gitti" diye düşündüm. Sonra da onu öptüm. "Söyle bana nesin sen? Asil bir beyefendi gibi davranıyorsun" dedi. Ondan yayılan kokuyu içime çekmeye doyamıyordum. Bunu fark etti ve bu onun da hoşuna gitti. Aslına bakarsanız: sevgi ve güzellik aramaksızın sadece arzuların affettiği ahlaksızlığın hüküm sürdüğü yerlere giden adam alçaktan başka nedir? Ona seyis olduğumu söyledim. "Bu meslekteki biri için fazla kibar davranıyorsun" diye yanıt verdi. "Hadi bana iyi günler de" diye de devam etti. Ben de bu tür yerlerde "iyi günler demek" ne anlama geliyorsa onu yaptım: o da bana gülerek, şakalar yaparak ve beni öperek açıklamalar yaptı, ben o işi yaptım. Bir dakika sonra kendimi gece karanlığındaki sokakta buldum, son kuruşuma kadar harcamıştım. Şimdi ne düşünüyorum bunun hakkında? Bilmiyorum. Tek bildiğim; az da olsa tekrar para bulmalıyım. Ama nasıl yapacağım? Neredeyse her gün sabah erken saatlerde Kraus’la benin aramda fısıltı halinde bir atışma oluyor. Kraus, beni iş yapmaya zorlaması gerektiğini düşünüyor. Sabahları erken kalkmayı sevmediğim kanısındaysa yanıldığını da söyleyemem. Yani, evet yataktan kalkmayı sevmiyor değilim ama yatakta gerekenden fazla kalmak da çok hoşuma gidiyor. Bir şey yapmak zorunda olmamak bazen öyle çekici geliyor ki insana, kendinizi buna teslim etmekten başka bir şey gelmez elinizden. Bu yüzdendir ki, insana yolsuzluklarla hoşnut olma fırsatını verdiğinden dolayı her tür zorlamayı severim. Şayet dünyada hiçbir kanun, kural olmasaydı ölürdüm, açlıktan, sıkıntıdan patlardım. İnsanlar beni zorlamalı, iteklemeli, yol göstermeli. Böylesi benim için en iyisi. Neticede son kararı yine ben veriyorum. Suratımı buruşturmama neden olan kurala başlangıçta sinirlenirim ama sonra sakinleşmeye çalışırım. Kraus, Benjamenta Enstitüsü’nde geçerli olan kuralların temsilcisi. Bu yüzden ben de en iyi öğrencileri aralıksız kavga etmeleri için yüreklendiriyorum. Kavgayı acayip seviyorum. Kavga etmesem hasta olurum. Kraus da sataşma ve tartışmaya her zaman hazır. O her zaman haklı: "Nihayet kalkacak mısın? Tembel teneke!" Ben de her zaman haksızım: "Evet, evet. Sabırlı ol. Geliyorum." Haksız olan, her zaman için haklı olandan daha fazla sabır talep edecek kadar yaramazdır. Haklılık ele avuca sığmaz, haksız olmanın ise gururlu, şımarık bir rahatlığı vardır. Tartışmasız iyi düşünen biri (Kraus), iyi ve gerekli olanı öyle aman aman da bağrına basmayana (yani bana) yenilir. Ben kazanıyorum, çünkü yatakta oluyorum ama Kraus kapıya vurarak yakınmak suretiyle boşu boşuna "Uyan artık Jakob! Hadi ama. Tanrım ne kadar da tembel birisin" derken sinirden titriyor. Ah sinirlenebilen insanlar... Onları seviyorum. Kraus her fırsatta sinirlenir. Bu öyle güzel, öyle eğlenceli ve asil ki. Ve biz birbirimize öyle uygunuz ki. Kızgın olanın karşısında her zaman bir günahkâr olmalı. Yoksa bir şey eksik kalır. Yataktan kalktığımda ise tembel tembel bakınıyormuş gibi yapıyorum. Yardım edeceğine şimdi de dikilmiş aptal aptal bakınıyor, deli" diyor. Ne kadar da güzel. Kızmış birinin homurtularını, pazar günü güneşinde parıldayan nehrin gürültüsünden daha çok seviyorum. İnsanlar, insanlar, sadece insanlar! Evet, bu kıpır kıpır: insanları seviyorum. Aptallıklarını ve çabuk sinirleniyor oluşlarını en muhteşem doğa harikalarından da güzel ve değerli. - biz öğrenciler zatı muhteremlerden daha erken kalkmak, sınıfı ve müdür odasını derleyip toplamak zorundayız. Bu işi hepimiz ikişer kişilik gruplar halinde dönüşümlü olarak yapıyoruz. "Kalk artık. Yeter ama" - ya da "sabrım tükenmek üzere" veya "kalk artık. Vakit geldi. Çoktan eline fırçayı almış olmalıydın" - ne kadar da eğlendirici. Kraus, her zaman kızgın olan Kraus, bana ne kadar da iyi davranıyor.</p>

  <p>Ta en başa dönmeliyim, okula başladığım ilk güne. O zamanlarda henüz tanışmadığım iki oğlan, Schacht ve Schlinski mutfağa inmiş ve bir tabak içinde sınıfa kahvaltılık getirmişlerdi. Benim için de bir şeyler getirmişlerdi ama benim iştahım yoktu ve kahvaltılıklara dokunmamıştım. ‘Temek zorundasın" demişti Schacht ve Kraus da eklemişti: "Tabaktakilerin hepsini silip süpüreceksin. Anlaşıldı mı?" Bu konuşma şeklinin beni nasıl sinirlendirdiğini hâlâ hatırlıyorum. Yemeye çalışmıştım ama korkarak da olsa tabağın çoğunu bırakmıştım. Kraus bana yaklaştı, ağırbaşlılıkla omzuma dokundu ve "Buranın çömezisin. Şunu bilmelisin ki, yemek olduğu sürece kurallar onu yemeni gerektirir. Kibirli birisin. Ama biraz bekle, kibrin geçecektir. Bu tereyağlı ekmeği ve üzerine salam konmuş ekmeği sokakta bulabilir mi insan? Nasıl? Sakin ol ve bekle. Belki iştahın açılır. Ne olursa olsun tabağında kalanları yemelisin. Anladın sanırım. Benjamenta Enstitüsü’nde tabakta kalan yemek artıkları hoş görülmez. Hadi, ye. Dediğimi yap. Bu kaygılı ve ince olmayı amaçlayan bir nezaket. Ama bu inceliği yakında kaybedersin, inan bana. İştahın olmadığını mı söylemek istiyorsun? Ama bana kalırsa iştahın olmalı. Kibirli olduğun için iştahın yok, hepsi bu. Ver şunu. Tümüyle yasalara aykırı da olsa bu defa sana tabağındakileri bitirmen için yardım edeceğim. Görüyor musun nasıl bitirilirmiş? Bu bir sanat eseriydi. İnan bana." Tüm bunlar ne kadar utanç vericiydi. Yiyen çocuklara karşı güçlü bir antipati duymaya başladım, peki ya bugün? Bugün tüm diğer öğrenciler gibi ben de tabağımdakileri silip süpürüyorum. Hatta özenle hazırlanmış, mütevazı yemek beni her defasında mutlu ediyor. Yemeği reddetmek aklımın ucundan bile geçmiyor. Evet, başlangıçta kibirli ve küstahtım, kim bilir neye bozulmuş, nasıl küçük düşmüştüm. Benim için her şey yeniydi, bundan ötürü de düşman. Yoksa ben normalde mükemmel bir salaktım. Bugün de salağım ama daha ince ve sevecen bir tarza sahip, başka bir çeşit salak. Evet, bütün iş bu tarzda. İnsan aptal ve bilgisiz olabilir: ama biraz süslenmeyi, yaltaklanmayı ve doğru davranmayı biliyorsa onun için her şey bitmiş değildir. Hatta tam aksine yaşamda yolunu zekilerden ve bilgi küplerinden bile daha iyi bulur. Tarz; evet evet.</p>

  <p>Buraya gelmeden önce Kraus’un çok zor bir hayatı varmış. Denizcilik yapan babasıyla birlikte Elbe nehrinde ağır kömür yüklü sandallarla bir o yana bir bu yana gidip gelmiş. Hastalanana kadar çalışmış. Şimdi de bir beyefendinin hizmetinde çalışmak, uşak olmak, istiyor. Sahip olduğu niteliklere bakılırsa bu iş için yaratıldığı söylenebilir. Kraus’tan harika bir uşak olur, çünkü alçakgönüllülük ve yardımseverlik gerektiren bu işe uygun olan sadece dış görünüşü değil. Arkadaşımın ruhu, tabiatı ve tüm benliği hizmet etmeye yatkın. Hizmet etmek! Tek istediğim Kraus’un doğru düzgün bir efendisinin olması. Öyle beyler, beyefendiler, kısacası işverenler var ki; dört dörtlük bir hizmetten anlamıyor, dört dörtlük hizmet almayı istemiyor, dahası gerçek bir hizmeti nasıl karşılamak gerektiğini bilmiyorlar. Kraus’un bir stili var ve muhakkak bir kontun, yani çok çok saygın birinin yanında çalışmalı. Kraus öyle herhangi bir uşak ya da işçi gibi çalıştırılmamalı. O efendisini çok iyi temsil etme yeteneğine sahip. Yüzü bunun için; herhangi bir anlamı, bir davranış biçimini ifade etmek için yaratılmış. Onu tutacak olan kişi tavrına ve davranışlarına güvenebilir. Tutmak? Evet, böyle deniyor. Kraus günün birinde birileri tarafından kiralanacak, ya da birileri onu kiralayacak. Bu onu mutlu ediyor. Ve bu yüzden de yavaş öğrenmesine rağmen ısrarla Fransızca çalışıyor. Onu üzen bir konu var. Söylediğine göre berberde çirkin şeyler bulaşmış ona, yuvarlak kırmızı şeyler, kısacası noktalar, daha da acımasızca söylemek gerekirse; sivilce. Durum vahim, çünkü Kraus gerçekten çok kibar ve itibar sahibi birinin yanında çalışmak istiyor. Ne yapmalı? Zavallı Kraus. Onu müthiş derecede rahatsız eden bu noktacıklar, mesela onu öpmem gerekse umurumda bile olmazdı. Çok ciddiyim: gerçekten, görünüşünün güzel olmadığını fark etmiyorum bile. Yüzünde onun güzel ruhunu görüyorum ve asıl öpülmeyi hak eden zaten ruhtur. Fakat gelecekte Kraus’un efendisi olacak kişiler böyle düşünmeyecekler ve bu yüzden de Kraus kendisini çirkinleştiren o yaralara merhem sürüyor. Kibirli biri olduğundan değil, yaraların iyileşme hızını izleyebilmek için ayna kullanıyor. Eğer yüzünde bu izler olmasaydı asla aynaya bakmazdı, çünkü dünya üzerinde bu kadar kibirsiz, alçakgönüllü biri daha olamaz. Onunla canı gönülden ilgilenen Bay Benjamenta sık sık Kraus’un geçmesi beklenen hastalığının her aşamasıyla yakından ilgileniyor. Malum Kraus yakında hayata atılmalı ve çalışmalı. Okuldan ayrılacağı anı düşündükçe endişeleniyorum. Ama bu o kadar da çabuk olmayacak. Sanırım uzun süre yüzünü tedavi etmesi gerekecek. Gerçi onun gitmesini hem istiyorum hem istemiyorum. Okuldan ayrıldığında onu özleyeceğim. Onun, niteliklerini değerlendiremeyecek bir efendiye gitmek için çok zamanı olacak, ben ise; her ne kadar o farkında olmasa da, sevdiğim birinden mahrum kalacağım.</p>

  <p>Bu satırları genellikle geceleri, biz öğrencilerin boş boş oturdukları ya da çalıştıkları büyük çalışma masasının üzerindeki lambanın ışığında yazıyorum. Bazen Kraus meraklanıyor ve omzumun üstünden bakıyor. Bir seferinde onu azarladım : "Kraus söyler misin, ne zamandan beri seninle alakası olmayan konular ilgini çeker oldu?" Kendisini sessizce yaklaşan merakın gizemli yolunda ilerlerken buluveren herkes gibi o da çok sinirlendi. Bazen gece geç saatlere kadar parktaki bir bankta yalnız başıma boş boş oturuyorum. Sokak lambaları yanıyor, elektriğin parlak ışığı ağaç yapraklarının arasından su gibi yanarak süzülüyor. Her şeyi bir sıcaklık kaplıyor, yabancı gizleri ele veriyor. İnsanlar geziniyor. Parktaki gizli patikalardan fısıltılar duyuluyor. Sonra ben geri dönüyorum ve kapılar çoktan kapanmış oluyor. Yavaşça "Schacht" diye sesleniyorum. Arkadaşım sanki sözleşmişiz gibi bana anahtarı atıyor. Bu kadar uzun süre dışarıda kalmak yasak olduğundan parmak uçlarıma basa basa yukarıya çıkıp odama giriyor ve yatağıma uzanıyorum. Sonra da rüyaya dalıyorum. Kötü rüyalar da görüyorum sık sık. Bir gece o uzaktaki sevgili annemin suratına bir tokat attığımı gördüm. Çığlıklar atarak nasıl da aniden uyanmıştım. Rüyamdaki davranışımdan duyduğum utancın sızısı yataktan kalktıktan sonra da peşimi bırakmadı. O kutsal varlığı, saygı uyandıran saçlarından tutup yere vurmuştum. Ooo, böyle şeyleri düşünmemeli. Annemin gözlerinden yaşlar boşanıyordu. Bu ıstırabın onu ne kadar perişan ettiğini, annemin nasıl acıya boğulduğunu ve sonra da başının nasıl yere eğildiğini çok net hatırlıyorum. Ama bu görüntüleri tekrar tekrar gözümde canlandırmak niye? Yarın otobiyografimi yazmam ya da güzel bir azar yemeyi göze almam gerekecek. Her akşam, saat dokuz gibi, biz öğrenciler iyi geceler şarkısı söylüyoruz. İç salonlara açılan kapının yanında yarım daire şeklinde diziliyoruz sonra kapı açılıyor ve Bayan Benjamenta bembeyaz, dökümlü kıyafetiyle eşikte beliriyor. Bize "İyi geceler çocuklar" diyor. Yatmamızı emrediyor ve sessiz olmamız gerektiği konusunda bizi uyarıyor. Sonra Kraus sınıfın lambasını söndürüyor. O andan itibaren fısıltı halinde bile olsa ses çıkarmak yasak. Herkesin parmak ucunda yürüyerek yatağını bulması gerekiyor. Bunların hepsi çok garip. Peki Benjamentalar nerede yatıyor? Hoca Hanım iyi geceler derken tıpkı bir meleğe benziyor. Ona nasıl saygı duyduğumu anlatamam. Müdürümüz akşamları hiç ortalıklarda gözükmez. Bu işte bir gariplik olup olmadığını bilmem ama dikkat çektiği kesin.</p>

  <p>Benjamenta Enstitüsü eskiden daha ünlüymüş sanırım. Sınıfımızın duvarında eski dönemlere ait kocaman bir resim var. Fotoğrafta o kadar çok Öğrenci var ki. Sınıfımız çok iddiasız döşenmiş. Sınıfta uzun bir masa, on, on iki kadar sandalye, kocaman bir dolap, küçük bir masa, ilkinden daha küçük bir dolap, eski bir valiz ve birkaç önemsiz nesne dışında hiçbir mobilya yok. İç salonların gizemli dünyasına açılan kapının üzerinde duvar süsü olarak hiç de ilginç olmayan bir süvari kılıcı ve kını çapraz bir şekilde asılı duruyor. Kılıcın üzerinde de bir miğfer var. Bu dekor tıpkı bir işaret ya da naif bir kanıt gibi burada geçerli olan kuralları hatırlatıyor. Benim fikrime gelince: büyük olasılıkla eski bir ikinci el dükkânından alınmış olan bu süs eşyalarını hediye olarak bile kabul etmek istemem. Kılıç ve miğfer iki haftada bir temizlenmek amacıyla, ki bu işin hoş olduğu kadar çok da aptalca olduğu söylenmelidir, bulundukları yerden indirilir. Sınıfta bu süslerin dışında ölen Kaiser’in ve hanımının resimleri de var. Eski Kaiser dost canlısı birine benziyor. Kaiser’in hanımında ise sade bir anaçlık göze çarpıyor. Biz öğrenciler sınıfı genellikle sıcak su ve sabun ile temizliyoruz. Böylece her taraf mis gibi kokuyor ve pırıl pırıl oluyor. Her şeyi kendi başımıza yapıyoruz. Hizmetçiler gibi çalışırken her birimiz önlük takıyoruz ve kadınlarla özdeşleşen bu önlüklerin içinde hepimiz ama hepimiz çok komik görünüyoruz. Fakat temizlik günleri çok eğlenceli geçiyor. Yerler neşe içinde paspaslanıyor, mutfaktakiler dahil olmak üzere tüm eşyalar parlatılıyor. Bu iş için fazlasıyla bez ve deterjan mevcut. Masa ve sandalyeler suyla temizlenir, kapı kolları parlayıncaya kadar silinir, pencere pervazlarının tozu alınır ve silinir, herkesin bir işi vardır, herkes bir şeyle meşgul olur. Böyle temizlik günlerinde aklımıza masallardaki cüceler gelir. Hani şu tüm zor ve yorucu işleri gerçeküstü bir iyi niyetle yapan canlılar. Bizlerin bu işleri yapma sebebi zorunluluk, fakat neden zorunlu olduğumuzu hiçbirimiz tam olarak bilmiyoruz. Günün birinde emirlere sorgusuz sualsiz itaat etmenin nereye varacağını düşünmeden, hiç sorgulamadan söyleneni yapıyoruz. Bu işleri yapma zorunluluğumuzun nedenleri üzerine düşünmeden çalışıyoruz. Yine böyle bir temizlik gününde en büyüğümüz olan arkadaşım Tremala bana çirkin bir el şakası yaptı. Sessizce arkama geçerek o pis eliyle (böyle şeyler yapan el kaba ve pistir) bir hayvanı kızıştırır gibi, sanki yaptığı hoş bir şeymiş gibi, iğrenç bir şekilde hassas bölgeme dokundu. Aniden arkamı dönerek o terbiyesizi bir vuruşta yere serdim. Normalde o kadar güçlü değilim. Tremala benden çok daha güçlüdür. Ama kızgınlık bana inanılmaz bir güç verdi. Tremala ayağa kalkar kalkmaz üzerime atladı. Tam o sırada kapı açıldı ve eşikte Bay Benjamenta göründü. "Jakob, Schlingel" diye seslendi "buraya gelin bakayım!" Müdürün yanına gittim. Müdür kavgayı kimin başlattığını bile sormadan kafama bir tokat attı ve gitti. Arkasından koşup yüzüne ne kadar haksız olduğunu bağırmak istedim. Fakat kendime hakimdim. Arkadaşlara şöyle bir bakıp işimin başına döndüm. O günden beri Tremala’yla hiç konuşmuyorum. O da zaten benimle konuşmuyor ve nedenini biliyor. Ancak bu duruma üzülüyor mu üzülmüyor mu beni şu kadar ilgilendirmiyor. O nahoş olay, nasıl desem, çoktan unutuldu. Tremala eskiden gemilerle denize açılmış. Zaten kötü bir insan ve duruma bakılırsa yaptığı kötülüklerden mutluluk duyuyor. Ayrıca çok da eğitimsiz, bu yüzden de umurumda bile değil. Hem üçkâğıtçı hem de inanılmayacak kadar aptal: ne kadar da sıradan! Tremala’nın bana öğrettiği tek şey: insanın gelebilecek her türlü saldırıya ve rahatsızlığa hazırlıklı olması gerektiğidir.</p>

  <p>Sık sık tek başıma sokaklarda dolaşmaya çıkıyorum ve çok vahşi olduğu izlenimi uyandıran bir hayatın içinde yaşadığımızı düşünüyorum. Nasıl bir itiş kakış, nasıl bir gürültü. Bağrış çağrışalar, sesler, tangırtılar, gümbürtüler. Ve her şey o kadar iç içe geçmiş halde ki. İnsanlar, çocuklar, genç kızlar, adamlar ve asil kadınlar arabaların tekerlekleri dibinde yürüyorlar. Kalabalığın içinde yaşlı adamlar, sakatlar ve başı örtülü insanlar da var. Sürekli yenilenen bir insan ve araç silsilesi. Tramvayın vagonları insan figürleriyle doldurulmuş kutulara benziyor. Otobüsler kocaman hantal bir böcek gibi hareket ediyor. Sonra bir de gözetleme kuleleri gibi görünen arabalar var. İnsanlar yüksek sürücü koltuğuna oturup yürüyen, zıplayan ne varsa altlarına alıp yollarına devam ediyorlar. Kalabalığın arasından yenileri çıkıyor, yaklaşıyor, geçiyor ve bu böyle hiç aralıksız devam ediyor. Atlar yürüyor. Hızlı geçen resmi arabaların açık camlarından kuştüyleriyle süslenmiş güzel şapkalar görünüyor. Buraya Avrupa’nın dört yanından insan örnekleri gönderiliyor. Asilleri, düşkün ve acizlerin yanında görmek mümkün. Nereye gittiğini bilmediğiniz insanlar görüyorsunuz ve nereden geldiğini bilmedikleriniz alıyor onların yerini. İnsan nereden gelip nereye gittiklerini tahmin etmeye çalışıyor. Az da olsa çözebildiği zaman seviyor. Ve güneş hâlâ herkesi aydınlatıyor. Birinin burnuna, diğerinin ayakucuna vuruyor. Ayak uçları parıltılı ve algıları yanıltan bir şekilde eteğin altından çıkıyor. Köpekçikler saygın hanımefendilerin kucağında arabalarda geziyorlar. Göğüsler çıkıyor insanın karşına, elbiselere, kıyafetlere sıkışmış, dişil göğüsler. Bir sürü aptal sigara, o aptal adamların ağızlarında. Ve insanın aklına, akla hayale gelmeyen sokaklar, görünmez, yeni ve yeni olduğu kadar da insan kaynayan bölgeler geliyor. Akşamları saat altı ile sekiz arası caddelerin en kalabalık zamanıdır. Bu saatlerde toplumun en üst tabakası yürüyüşe çıkar. Peki, bu kalabalık arasında; bu renkli, bitmek bilmeyen insan seli arasında nedir insan? Bazen tüm bu renkli yüzler kızılla yumuşar; batan akşam güneşinin rengine boyanır. Peki ya hava kapalıysa ve yağmur varsa. O zaman benim de dahil olduğum bu insan kalabalığı hayal ürünü figürler gibi o tülün ardında kayboluruz; bir şey arar ve öyle görünüyor ki, asla güzel ve doğru bir şey bulamaz halde. Her şey zenginlik ve düşsel lüks ürünler peşinde. Çok hızlı yürüyorlar. Hayır, herkes otokontrol sahibi, ancak telaş, hırs, baskı ve huzursuzluk parlayan o arzulu gözlerden dışarı taşıyor. Sonra her şey yine sıcak öğle güneşine teslim oluyor. Her şey uyuyormuş gibi görünüyor; arabalar, atlar, tekerlekler, sesler... Ve insanlar öyle anlamsız bakıyorlar ki. Yıkılacakmış izlenimi uyandıran yüksek evler rüyaya dalmış gibi görünüyorlar. Genç kızlar ellerinde paketlerle o evlere doğru ilerliyorlar. İnsanın küfredesi geliyor. Geri döndüğümde Kraus oturduğu yerden benimle dalga geçiyor. Ona insanın biraz da dünyayı tanıması gerektiğini söylüyorum. "Dünyayı tanımak mı?" diyor bana, düşüncelere dalmış gibi görünüyor. Ve yüzüne küçümseyen bir gülümseme yerleşiyor.</p>

  <p>Hans okula benden iki hafta sonra geldi. O gerçek bir çiftçi çocuğu. Hani şu Grimm masallarında rastlanan cinsten. Macklenburg’tan geliyor ve çiçekle karışık yeşil çimen, ahır ve de çiftlik kokuyor. Zayıf, kaba ve kemikli. Burun deliklerimi kapatmayı başarabildiğim zamanlarda hoşuma giden garip, samimi bir çiftçi aksanı var. Hayır, Hans koktuğu için değil. Ancak hassas burunları kapatmak gerekiyor; duyarlı, kültürlü, ince burunları. Ve inanın Hans’ı rahatsız etmek için değil. Tamamen istemdışı. O da bunun gibi şeylerin farkında bile değil zaten. Bu köylünün duyuları ve duyguları bunu fark etmek için fazla sağlıklı ve yalın. Bu çocuğa dikkatlice baktığınızda toprağı, onun üzerinden akan suları ya da kıvrımlarını görüyorsunuz. Fakat dikkatlice bakmanıza hiç gerek yok. Hans dikkatli bakışları davet eden bir çocuk değil. Onu umursamıyor değilim, kesinlikle ama nasıl söylesem, biraz uzak ve hafif. Ağır bir yükü olamadığından herkes onu hafife alıyor. Çünkü aksi takdirde duygulara seslenmiş olacaktı. Grimm masallarındaki çiftçi çocuğu. Köklü bir Alman yanı var. Hoş ve kendini daha ilk bakışta ele veren açık seçik bir yanı. Sevgi dolu, iyi bir arkadaş. Gelecekte durup dinlenmeksizin çalışması gerekecek. Çalışıp çabalayacak ve talihsizliklerin farkına varmayacak. Güçlü ve kuvvetli. Çirkin de değil. Ayrıca; ben de kendime gülmeye başlayacağım: herkeste ve her şeyde küçük de olsa güzel bir yan buluyorum. Dostlarımı ve arkadaşlarımı seviyorum.</p>

  <p>Ben doğuştan şehirli miyim? Evet, bu mümkün. Beni şaşırtmalarına ya da uyutmalarına hiç izin vermiyorum. Bende, aniden geliveren heyecan nöbetlerine rağmen buz gibi bir yan var. Altı günde bölgenin altını üstüne getirdim. Ayrıca çok küçük bir şehirde büyüdüm. Şehir havasını, şehrin dokusunu ana sütüyle beraber yudumladım. Henüz çocukken naralar atan içkili işçileri yıkıla yıkıla dolaşırken gördüm. O zamanlardan beri tabiat gözüme küçük ve gökyüzü kadar uzak gelir. Bu yüzden de tabiatsız yapabilirim. İnsan Tanrı’dan da vazgeçmeli midir? İyi, temiz ve yüce olanın sisler içinde bir yerde saklandığını bilmek; sessizce, buz gibi fakat buğulu bir içtenlikle onu yüceltmek, ona dua etmek; ben bunlara küçüklüğümden beri alışığım. Henüz çocukken bir gün bir sürü bıçak yarası almış bir fabrika işçisini duvar dibinde kanlar içinde yatarken görmüştüm. Başka bir seferinde ise, Ravacholların dönemi; gençlerin kendi aralarında, yakında bizi de bombalayacaklarını konuştuğu bir dönemdi. Çok eski zamanlardı. Aslında ben bambaşka bir şeyden bahsedecektim; sınıf arkadaşım Peter’den, yani uzun Peter’den. Bu sulak yerde büyümüş arkadaşım çok şakacıydı. Böhmen yakınlarından, Teplitz’dendi ve hem Slavca hem de Almanca biliyordu. Babası polismiş. Peter bir iplikçinin yanında ticaret eğitimi almış. Sanırım orada hiçbir şeyden anlamayan, işe yaramaz ve güvenilmez biri gibi davranmış. Bana sorarsanız bu, çok da sevimli bir davranış. Gerektiğinde Lehçe ve Macarca da konuşabileceğini söylüyor. Ama burada ondan bu dilleri konuşmasını talep eden olmadı. Ne kadar çok dil biliyor! Hiç şüphesiz ki Peter, on bir arkadaşımız arasında en şapşal ve sakarı. Fikirlerim belki önemsiz ama şunu söylemeliyim ki bu Peter’i benim gözümde yüceltiyor, çünkü aptalları çok seviyorum. Her şeyi anlamak isteyen, bilgi ve espriyle donanmış, burnu büyük insanlardan nefret ediyorum. Uyanık ve tecrübeli insanlar benim için tam bir kâbustur. Bu açıdan Peter ne kadar da iyi biri. Bu kadar uzun olması bile hoş. Ama en hoş olan ona sürekli bir centilmen olduğunu, asil ve zarif bir bahtsız olduğunu hatırlatan vicdanı. Ne kadar da komik bir şey. Her fırsatta başından geçen, bana kalırsa başından hiç geçmemiş maceralarını anlatıyor. Şu da bir gerçek ki Peter dünyanın en hoş, en zarif bastonuna sahip. Peter yollara düşüyor ve o kalabalık caddelerde bastonuyla yürüyüşler yapıyor. Bir seferinde ona F... Caddesi’nde rastladım. F... Caddesi şehir hayatının yaşandığı en büyüleyici yerdir. Daha ona yaklaşmadan el salladı, hafifçe başını eğdi ve bastonunu salladı. Sonra, ona yaklaştığımda endişeli bir baba gibi bana baktı. Neredeyse "Sen de mi buradasın? Jakob, Jakob buralar sana göre yerler değil" demek ister gibiydi. Sonra da sanki bu dünya üzerindeki en mühim insanlardan biriymiş, bir gazete editörüymüş de kaybedecek zamanı yokmuş gibi yanımdan ayrıldı. Sonrasında kafa ve şapka kalabalığının arasında kaybolan yuvarlak, aptal, hoş bir şapka gördüğümü hatırlıyorum. Hani derler ya; kalabalığın içinde kayboldu. Peter hiç ama hiçbir şey öğrenmiyor. Gerçi komik ama en çok da onun öğrenmeye ihtiyacı var. Öyle görünüyor ki onun burada, Benjamenta Enstitüsü'nde bulunmasının tek amacı o muhteşem aptallıklarıyla parlamak. Belki burada olduğundan çok daha fazla, hatırı sayılır ölçüde aptallaşacak. Bu aptallık neden kendini gerçekleştiremesin? Örneğin ben Peter’in hayatta bu kadarcık bile başarılı olmasına şaşırıyorum. Gariptir ama bunu hak ettiğini düşünüyorum. Evet, daha da ileri gidiyorum. Bana öyle geliyor ki, gelecekte Peter gibi bir patronum, müdürüm, efendim olacağını düşünüyorum ve bu öyle rahatlatıcı, öyle hoş bir şey ki. Çünkü böyle aptallar yükselmek, iyi yerlere gelmek, iyi yaşamak ve emir vermek için yaratılmıştır ve benim gibi yeterince zeki olanlar da sahip oldukları yetenekleri başkalarının hizmetinde geliştirmek, tüketmek durumundadır. Ben, ben alçak ve küçük bir şey olacağım. Bana bunu söyleten duygu mükemmel ve kesin bir gerçektir. Aman Tanrım, buna rağmen yeterince yaşama gücüm var mı? Neler oluyor bana? Sıklıkla kendimden korktuğum olur ama uzun sürmez. Hayır, hayır, kendime güveniyorum. Ama bu da garip değil mi? Sınıf arkadaşım Fuchs’u tanımlamak için söyleyebileceğim tek bir sözcük var; eğri ve yamuk. Fuchs beceriksiz bir takla gibi konuşur ve oyun hamurundan yoğrulmuş bir insan müsveddesi gibi davranır. Her şeyi o kadar itici ki; bu yüzden akılda tutmaya bile değmez. Fuchs hakkında bir şeyler bilmek çok gereksiz; kaba, rahatsız edici bir fazlalık. İnsan böyle bir haydudu ancak yok saymak için tanır. Fakat insan bir şeyi küçümsemek istemediğinden, o şeyi unutur ya da görmezden gelir. Bir "şey". Evet, o tam anlamıyla bir "şey". Aman Tanrım bugün ne kadar da kötü şeyler söylüyorum değil mi? Bu yüzden neredeyse kendimden nefret edeceğim. Neyse, güzel şeylerden bahsedelim. Bay Benjamenta’yı artık nadiren görüyorum. Bazen müdür odasına girip yerlere kadar eğilerek kendisini selamladıktan sonra: "İyi günler Müdür Bey" dedikten sonra o imparator müsveddesinden dışarıya çıkmak için izin istiyorum. "Otobiyografini yazdın mı bakayım?" diye soruyor. Ben de; "Henüz değil. Fakat yazacağım" diye yanıt veriyorum. Bay Benjamenta oturduğu yerden kalkıp benim yanıma geliyor ve yumruğunu neredeyse burnuma dayıyor. "Vaktinde dön tamam mı evlat? Yoksa neler olur bilirsin." Ne demek istediğini anlar, tekrar selam vererek odadan çıkarım. Çok garip, şiddet uygulayanları kızdırmayı ne kadar seviyorum. Acaba Bay Benjamenta tarafından cezalandırılmak için mi çabalıyorum? Yoksa içimde haylaz güdüler mi taşıyorum. Her şey ama her şey mümkün. En kalleşçe, en ahlaksızca olan bile. Şimdilik yeter, yakında şu otobiyografimi de yazacağım. Bay Benjamenta’yı oldukça hoş buluyorum. Harika kahverengi bir bıyığı var, değil mi? Harika kahverengi bir bıyık mı? Aptalın tekiyim. Hayır, müdürümüzün hiç de iyi, güzel bir yanı yok. Onu güzel yapan hatta tanrılaştıran geleceğimizin onun ellerinde olması. Gerçek insanlar ve adamlar asla görsel anlamda güzel olmazlar. Gerçekten güzel bir bıyığı olan adamlar ya opera sanatçılarıdır ya da herhangi bir dükkânda yüksek maaşla çalışan bölüm şefleri. Her neyse, istisna da olsa yeteneklerle bezenmiş güzel erkekler de vardır. Bay Benjamenta’nın yüzü ve (çoktan yakında tanıma fırsatı bulduğum) elleri budaklanmış; zamanın herhangi acımasız bir döneminde balta darbelerine direnmiş köklere benziyor. Asil ve zeki bir kadın olsaydım eğer, mutlaka ama mutlaka zavallı gibi görünen enstitü müdürlerine iltifatlar ederdim. Fakat sanırım Bay Benjamenta dünya adı verilen toplumla pek iletişim halinde değil. Her zaman evinde oturuyor. Şüphesiz bir şeylerden saklanıyor. Kendini "yalnızlık" ta saklıyor. Evet, bu asil ve akıllı adam hayatının sonuna kadar korkunç bir yalnızlık içinde yaşayacak. Geçmişte muhakkak bir şeyler bu adamı derinden etkilemiş, belki de yaralamıştır. Kim bilir? Benjamenta Enstitüsü’nden bir öğrenci bu konuda ne bilebilir ki? En azından ben hâlâ araştırıyorum konuyu. Sadece araştırmak için, hiçbir başka amaç için değil, sık sık müdür odasına girip "Dışarıya çıkabilir miyim Müdür Bey?" gibi saçma sapan sorular soruyorum. Bu adam bana kendini sevdirdi, onunla ilgileniyorum. Hoca Hanım da çok ilgimi çekiyor. Ve işte tam da bu yüzden; tüm bu gizemli şeylerden bir şey çıkarmak için kızdırıyorum Müdür Bey’i, farkında olmadan ağzından bir şeyler alabilirim diye. Bana vursa ne kaybederim ki? Bilgi edinme isteğim artık bir tutku halini aldı. Bu esrarengiz adamın bana olan kızgınlığının verdiği acı, benim yanımda dilinin çözülmesine olan isteğimin yanında hiç kalır. Bunu öyle çok istiyorum ki -muhteşem, muhteşem- bu tür insanların güvenini kazanmış olmak. Daha zamanı var, fakat sanırım sonunda Benjamenta’ların gizemini öğrenmeyi başaracağım. Gizemlerin dayanılmaz bir sihri olduğu düşünülür hep. Dile gelmeyen güzellikte bir yanları vardır. Kim bilir, kim bilir. Ah!..</p>

  <p>Büyük şehrin gürültüsünü ve bu hareketli kalabalığı seviyorum. Hiç durmaksızın süre giden hareket belli bir ahlakı gerekli kılıyor. Örneğin bir hırsızı alalım; bu hareket halindeki insanları görünce ister istemez kendisinin nasıl bir dolandırıcı olduğunun farkına varmalı. Mutlu, enerjik yapısı bozulmuş, yıkılmış kişiliğinde iyileştirmeler yapmasına sebep olabilir bu. Yaratıcı bütün güçleri görebildiğinde, kendini beğenmiş palavracı belki biraz daha alçakgönüllü ve düşünceli olur ve pek çok insanın yumuşak başlılığı dikkatini çektiğinde o gösteriş meraklısı muhtemelen kibir ve burnu büyüklük içinde nasıl da aptalca ve kasım kasım kasılarak hava atan korkunç bir mahluk olduğunu düşünebilir. Büyük şehir insanı eğitir, geliştirir. Bunu da örneklerle yapar. Hem de öyle kuru kuru kitaplardan alınmış eğitici sözlerle değil. Profesör benzeri bir şey yok. İnsanın hoşuna giden de bu, çünkü yığınlar halindeki bilginin yüceliği insanı yüreklendiriyor. Ayrıca burada o insanı ileri götüren, destekleyen, yardım eden o kadar çok şey var ki. Hepsini saymak neredeyse imkânsız. Zarif, güzel, canlı bir şekilde konuşmak ne kadar zor. İnsan bu mütevazı hayata minnet duyuyor. İnsanın ne zaman acelesi olsa, ne zaman koştursa o zaman biraz minnet duyuyor. Zamanı bol olanlar onun ne kadar değerli olduğunu bilmiyorlar, işte bunlar hakiki, aptal nankörler. Şehirlerde ayak işine bakan çocuklar bile zamanın ne kadar kıymetli olduğunu hissediyor. Gazeteci çocuklar ise vakitlerini boşa harcamak istemiyor. Ve sonra da hayal kadar, resimlerdeki kadar güzel ve şiir gibi olan!., insanlar hareket ediyor ve birbirlerinin yanından geçip gidiyorlar. Bunun bir anlamı var, uyandırıyor, ruhu daha canlı bir enerjiye dönüştürüyor. Duruyor olmama rağmen kafamdan ve önünden yüzlerce insan geçiyor. Bu bile insana nasıl savsaklayıcı olduğunu ne kadar tembel olduğunu çok açık bir şekilde göstermeye yetiyor. Burada herkesin acelesi var, çünkü insanlar her an çabalayıp bir şeylere ulaşmak üzere ilerlemenin ne kadar güzel olduğunu düşünüyorlar. Hayatın hızlı bir ritmi var. Yaralar derinleşir ve ağrılar ağırlaşır, çünkü burada sevinç her yerdekinden fazla ve uzun sürelidir. Sevinçli kişiler, zorlukla ve alınlarının teriyle bu sevinci hak etmiş gibiler. Sonrasında ise bahçeler, narin çitlerin ardında İngiliz parklarına benzeyen gizli köşeler gibi sessiz ve yitik uzanıyorlar. Onların yanı başında ise sanki hayatta doğa ya da düşler yokmuşçasına trafik hareketli bir şekilde akıyor. Tramvaylar titreyen köprülerin üzerinden geçiyor. Geceleri masallardaki kadar zengin ve gösterişli vitrinler ışıldıyor ve insan kalabalıkları bu çekici endüstri zenginliğinin etrafında dolaşıp duruyor. Evet, tüm bunlar benim için güzel ve büyük şeyler. Eğer karmaşanın, kalabalığın içindeyseniz kazanırsınız. Tam anlamıyla ve acele etmeden tüm bu hareketli karmaşanın içinde yaşama çabasında olanların bacaklarında, kollarında ve göğsünde güzel bir his oluyor. Bu çok şiirsel. Bayan Benjamenta bu yazdıklarımı okusaydı beni haklı olarak azarlardı. Kraus’tan bahsetmeme gerek bile yok. O, şehir ve taşra arasında pek ayrım yapmıyor. Onun dikkatini çeken şeyler; birincisi insanlar, ikincisi sorumluluklar, üçüncü ve hepsinden de önemlisi annesine göndermeyi düşündüğü birikimleridir. Kraus ailesine her zaman mektup yazar. Sade ve tamamen insancıl bir eğitimden geçmiştir. Tüm o gülünç, ışıltılı vaatleriyle şehirlerin karşı konulmazlığı ona çekici gelmiyor. Ne kadar da dürüst, müşfik ve sağlam bir ruh.</p>

  <p>Fotoğraflarım nihayet çıktı. İyi çekilmiş bu fotoğrafta dünyaya öyle enerjik bir bakışım var ki. Kraus beni kızdırmak için Yahudi’ye benzediğimi söylüyor. Sonunda nihayet biraz da olsa gülüyor. "Kraus" diye sesleniyorum "lütfen şunu unutma ki Yahudiler de insan". Yahudilerin değeri ve değersizliği üzerine konuşuyoruz ve bu konuyu enine boyuna tartışıyoruz. Kraus’un düşünceleri beni şaşırtıyor. "Yahudiler’in çok parası var" diyor. Bunun üzerine ben de başımı sallıyorum. Ben de aynı fikirdeyim. "Para insanları Yahudileştiriyor" diyorum ve ekliyorum; "Fakir Yahudi, Yahudi değildir. Zengin Hıristiyanlar ise, lanet olsun ki, en kötü Yahudi işte asıl onlardır". Söylediklerimi olumlamak için başını sallıyor. Nihayet, sonunda bir kez de olsa aynı fikri paylaşıyoruz. Fakat Kraus tekrar sinirleniyor ve çok ciddi bir tavırla konuşmaya başlıyor: "Çok konuşma. Nerden çıktı şimdi bu Yahudiler ve Hristiyanlar meselesi? Böyle bir şey yok. Aklı başında insanlar ve savruk insanlar vardır. Hepsi bu. Sen ne düşünüyorsun Jakob? Sen hangilerindensin? İşte asıl tam da bu noktada konuşma derinleşiyor. Kraus’un benimle konuşmaktan hoşlandığını biliyorum. O güzel, ince ruh. Ne var ki bunu kabullenmek istemiyor. Ah kolay kolay itirafta bulunamayan insanları nasıl da seviyorum. Kraus kişilik sahibi biri. Bunu çok net bir şekilde hissedersiniz. Otobiyografimi yazdım fakat sonra yırtıp attım. Bayan Benjamenta beni geçenlerde daha dikkatli ve itaatkâr olmam konusunda ikaz etti. Dikkat ve itaatin ne demek olduğunu çok iyi biliyorum ve ne var ki: gözümden kaçıyorlar. Erdemli fikirler içindeyim fakat iş erdemli olmaya geldiğinde, o zaman nasılım? Değil mi ya, evet, o zaman işler değişiyor. İşte o zaman insan reddediyor, insanın canı sıkılıyor. Ayrıca ben kabayım da. Konu Hoca Hanım’dan önce koşturarak saygı dolu bir şekilde kapıları açmak olduğunda centilmenlik ve kibarlığa bayılıyorum. Peki ya böyle zamanlarda kim masa başında kütük gibi oturuyor. Yerinden ok gibi fırlayıp da nezaketini kanıtlayan kim oluyor? Aptal Kraus. Kraus tam anlamıyla bir şövalye. Aslında tam bir Ortaçağ adamı. Yazık ki on ikinci yüzyılı yakalayamamış. Kraus, bağlılık, hizmet ve gönüllü yardımseverliğin ta kendisi. Kadınlar hakkında hiçbir fikri yok, onlara sadece önem veriyor. Hoca Hanım’ın yere düşürdüğü eşyaları kim eğilip alıyor ve hızla ona geri veriyor? Görev için canını dişine takan kim? Alışverişten dönerken Hoca Hanım’ın paketlerini kim taşıyor? Peki ya kimse kendisini görevlendirmediği halde merdivenleri ve mutfağı temizleyen kim? Tüm bunları bir teşekkür bile beklemeden yapan kim? Kendisiyle bu denli barışık olan genç kim? Bu gencin adı ne? Ah, ben elbette biliyorum. Bazen şu Kraus beni bir dövse diyorum. Ama onun gibi bir insan nasıl dayak atsın ki? Kraus sadece güzel ve iyi olanı yapmak istiyor. İnan ki abartmış değilim. Asla kötü emelleri yoktur. Gözleri ürkütecek kadar iyi bakıyor. Hile, yalan ve kibirle donatılmış; hile, yalan ve kibir üzerinde dönen şu dünyada Kraus gibi bir insan nasıl yaşar? İnsan Kraus’a baktığında ister istemez alçakgönüllülüğün dünya üzerinde nasıl da kurtarılamayacak derecede kaybolduğunu görüyor.</p>

  <p>Saatimi tütün alabilmek için sattım. Saatsiz yaşayabilirim ama tütünsüz asla. Bu rezil bir şey biliyorum ama mecburi. Biraz para bulmalıyım yoksa yakında elbiselerim eskisi kadar temiz olamayacak. Gömlek yakalarımın temiz olması benim için bir zorunluluk. Bir insanın mutluluğu hem bu tür şeylere bağladır hem de değildir. Mutluluk mu? Hayır. Fakat insan düzgün olmalı. Temizlik zaten kendi başına mutluluktur. Zırvalıyorum. Özlü sözlerden nefret ediyorum. Hoca Hanım bugün ağladı. Nedeni neydi? Dersin ortasında gözlerinden yaşlar boşanıverdi. Beni öyle derinden etkiledi ki. Her neyse ben yine gözümü açık tutayım. Sesi soluğu çıkmayan şeyleri araştırmayı seviyorum. Dikkatli oluyorum. Dikkat etmek hayatı güzelleştiriyor. Dikkat etmeksizin yaşanmaz. Anlaşılan Bayan Benjamenta’nın bir sorunu var ve bu sorun oldukça büyük bir sorun olmalı, çünkü öğretmenimiz kendi üzerindeki kontrolünü bu şekilde kaybetmezdi. Elime para geçmeli. Ayrıca otobiyografimi şimdi yazdım. Tam da aşağıdaki gibi oldu.</p>
</body>
</html>