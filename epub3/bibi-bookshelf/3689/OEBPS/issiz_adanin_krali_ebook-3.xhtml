<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>issiz_adanin_krali_ebook-3</title>
    <meta http-equiv="Content-Type" content="text/html; charset=utf-8" />
  

</head>
  <body id="issiz_adanin_krali_ebook" xml:lang="tr-TR">
		<div>
			<p xml:lang="en-US"><span></span></p>
			<p></p>
			<p></p>
			<p></p>
			<p></p>
			<p></p>
			<p></p>
			<p><st c="0">İkinci Bölüm</st></p>
			<p></p>
			<p id="toc_marker-3"><st c="13">Dört bir yanda su</st></p>
			<p></p>
			<p></p>
			<p><st c="31">Dünyanın üçte ikisinin suyla kaplı olduğunu söylüyorlar. </st><st c="89">Açık denizde yol alırken bu bilgi son derece inandırıcı geliyor; suyu görmekle kalmıyor, resmen hissediyorsunuz. </st><st c="202">Deniz suyu veya yağmur suyu sırılsıklam olmanıza yetiyor. </st><st c="260">Zamanımın çoğunu iliklerime kadar ıslanmış halde geçirdiğimi söyleyebilirim. </st><st c="337">Üzerimde hava koşullarına uygun giysiler olmasına rağmen –kaptan bu konuda hiç taviz vermiyordu– yine de kuru kalamıyordum.</st></p>
			<p><st c="460">Teknenin içinde de her şey nemliydi. </st><st c="498">Uyku tulumları bile. </st><st c="519">Yalnızca güneş açtığında ve deniz sakinleştiğinde kuruma imkânı bulabiliyorduk. </st><st c="599">Her şeyi güverteye çıkarıp astığımızda, Peggy Sue bir tekneden çok bir çamaşırhaneyi andırıyordu. </st><st c="697">Yeniden kuru olduğumuzu hissetmek bizim için büyük bir lükstü; ama bunun fazla uzun sürmeyeceğini biliyorduk.</st></p>
			<p><st c="806">Günlerin günleri, haftaların haftaları kovaladığı upuzun bir yolculukta üç kişinin yapacak fazla şey bulamayıp sıkılacağını düşünüyor olabilirsiniz. </st><st c="956">Eğer öyleyse çok yanılıyorsunuz. </st><st c="989">Gündüz vakitleri bir an bile sıkıcı geçmiyordu. </st><st c="1037">Sürekli meşguldüm: Yelkenleri topluyor, salıyor, vinçleri kullanıyor, dümene geçiyor –en sevdiğim kısım buydu– bitmek bilmeyen tamir işlerinde babama yardımcı oluyordum.</st></p>
			<p><st c="1206">Babamın deldiği, çivi çaktığı, vidaladığı ya da testereyle kestiği şeyleri sabit tutmak için başka bir çift ele ihtiyacı oluyordu. </st><st c="1338">Bunlar dışında ise sürekli yerleri paspaslıyor, çay demliyor, bulaşıkları yıkıyor ya da kuruluyordum. </st><st c="1440">Her işi severek yapıyordum, dersem yalan söylemiş olurum. </st><st c="1498">Fakat yine de canım bir an için bile sıkılmıyordu.</st></p>
			<p><st c="1548">Mürettebattan yalnızca birinin aylaklık etmesine izin vardı ve o da kendisine verilen bu hakkı sonuna kadar kullanıyordu. </st><st c="1671">Stella Artois, açık denizde havlayacak pek bir şey bulamadığı için, sallantılı günleri benim kamaramda, yatağımın üstüne kıvrılıp uyuyarak geçiriyordu. </st><st c="1823">Fakat hava güzelse genelde teknenin baş tarafında nöbet tutuyor, su haricinde bir şey görebilmek için tetikte bekliyordu. </st><st c="1945">Hareket eden bir şeyin gözünden kaçması mümkün değildi. </st><st c="2001">Dalgalara dalıp çıkan bir grup domuzbalığı veya tekneye, uzanıp dokunabileceğimiz mesafeden eşlik eden bir yunus ailesi. </st><st c="2122">Balinalar, köpekbalıkları, hatta deniz kaplumbağaları... </st><st c="2179">Hepsini görüyorduk. </st><st c="2199">Annem fotoğraf ve video çekiyor, babamla ben de dürbün sırası için kavga ediyorduk. </st><st c="2283">Stella her zamanki halinden ödün vermiyor, çoban köpeği içgüdüleriyle deniz yaratıklarına havlayarak emirler yağdırıyordu.</st></p>
			<p><st c="2405">Zaman zaman sinir bozucu olabiliyordu Stella; kokulu ıslaklığını her yana taşıyordu; ama yine de onu yanımıza aldığımız için bir kez bile pişmanlık duymamıştık. </st><st c="2567">Bizim en büyük tesellimizdi. </st><st c="2596">Tekne dalgalarda savrulup durduğunda annem kendisini mide bulantısından ölecekmiş gibi hissederken, bembeyaz suratıyla Stella’yı kucağına alıyor ve ona sımsıkı sarılıyordu. </st><st c="2769">Ben de dağ gibi dalgalardan ve rüzgârın çığlıklarından korktuğumda yatağıma girip yanıma Stella’yı alıyor ve kafamı onun boynuna gömüyordum. </st><st c="2910">Böyle zamanlarda –böyle günler sayıca fazla değildiler ve zihnimde hâlâ capcanlılar– Eddie’nin bana hediye ettiği futbol topunu da yanımdan ayırmıyordum. </st></p>
			<p><st c="3064">Topun bana şans getirdiğine inanmaya başlamıştım. </st><st c="3114">Gerçekten de işe yarıyor gibiydi. </st><st c="3148">Ne de olsa tüm fırtınalar bir süre sonra diniyordu ve biz yine suyun üzerinde, sapasağlam halde yolumuza devam ediyorduk.</st></p>
			<p><st c="3269">Anne babamın benim eğitimim konusunu unutmalarını umuyordum. </st><st c="3331">İlk başlarda öyle gibi görünüyordu da. </st><st c="3370">Fakat birkaç fırtına tecrübesi kazandıktan ve yola alıştıktan sonra bir gün hep birlikte oturduğumuz sırada bana acı haberi verdiler. </st><st c="3504">Hoşuma gitse de gitmese de derslerime çalışmam gerekiyordu. </st><st c="3564">Özellikle annem bu konuda son derece kararlıydı. </st></p>
			<p><st c="3613">Bu konuda babamdan yardım istememin bir işe yaramayacağını görebiliyordum. </st><st c="3688">Onunla bu konuyu konuşmaya kalktığımda omuz silkip “Kaptan annen,” demekle yetindi. </st><st c="3772">Ve böylece konu burada kapandı. </st><st c="3804">En azından, evdeyken annemle tartışabiliyordum, çünkü orada sadece annemdi; Peggy Sue’da ise durum farklıydı, çünkü burada annem kaptandı ve her dediği emir sayılıyordu.</st></p>
			<p><st c="3973">Resmen bir komploya kurban gitmiştim. </st><st c="4012">Kafa kafaya vermişler ve benim için kapsamlı bir eğitim programı hazırlamışlardı. </st><st c="4094">Baştan sona bitirmem gereken matematik kitapları vardı; babam takıldığım yerlerde bana yardım edeceğini söylüyordu. </st><st c="4210">Coğrafya ve tarih dersleri için, dünyayı dolaştığımız sırada uğradığımız her ülke hakkında mümkün olan her türlü bilgiyi bulup kâğıda dökecektim. </st><st c="4356">Çevre ve sanat dersleri içinse gördüğüm tüm bitkileri ve hayvanları (özellikle de kuşları) defterime çizecek ve her biri hakkında bilgi edinecektim.</st></p>
			<p><st c="4504">Annem bana denizde yön bulma konusunda da eğitim vermeye kararlıydı. </st><st c="4574">“Bana bunu Huysuz Bill öğretti,” diyordu. </st><st c="4616">“Ben de sana öğreteceğim. </st><st c="4642">Evet, okuldan verilen ders programında bu yok belki, ama böyle bir bilgi hiç beklemediğin bir anda işine yarayabilir.” Sonraki günlerde bana sekstantı kullanmayı, pusula kerterizi almayı, harita üzerinde rota çizmeyi gösterdi. </st><st c="4869">Her sabah ve akşam, hiç aksatmadan, teknenin seyir defterine bulunduğumuz enlem ve boylamı yazmak zorundaydım.</st></p>
			<p><st c="4979">Daha önce yıldızları doğru düzgün fark etmemişim sanırım. </st><st c="5038">Ama geceleri güvertede nöbetteyken, Peggy Sue otomatik dümende olduğu sırada, diğerleri aşağıda uyurken, bana yalnızca yıldızlar eşlik ediyordu. </st><st c="5183">Bazen onlara baktığımda, yeryüzünde kalan son insanlar bizmişiz gibi hissediyordum. </st><st c="5267">Biz, etrafımızı saran kapkaranlık su ve tepedeki milyonlarca yıldız.</st></p>
			<p><st c="5335">Kompozisyon dersine çoğunlukla bu gece nöbetleri sırasında çalışıyordum. </st><st c="5409">Teknenin seyir defterinin benim gözümden yazılmış haliydi. </st><st c="5468">Bu defteri bizimkilere göstermek zorunda değildim, ama birkaç haftada bir, bir şeyler yazmamı istiyorlardı. </st><st c="5576">Benim için seyahatimizin gizli ve kişisel bir kaydı olacaktı bu. </st></p>
			<p><st c="5641">Okuldayken yazma konusunda pek iyi olduğum söylenemezdi. </st><st c="5698">Ne yazacağıma, nereden başlayacağıma bir türlü karar veremezdim. </st><st c="5763">Ama Peggy Sue’da defterimi açar açmaz yazmaya başlayabiliyordum. </st><st c="5828">Anlatmak istediğim öyle çok şey vardı ki... </st><st c="5872">Sanırım işin püf noktası da buydu. </st><st c="5907">Kendimi yazıyormuş gibi hissetmiyordum. </st><st c="5947">Yazmaktan çok konuşuyor gibiydim. </st><st c="5981">Anlatacaklarım kolumdan aşağı ellerime akıyor, oradan parmaklarıma ve kaleme, oradan da sayfaya geçiyordu. </st><st c="6088">Şimdi, yani yıllarca sonra bile bu deftere baktığımda, onu okuyormuşum gibi değil, sanki o bana bir şeyler anlatıyormuş gibi hissediyorum. </st></p>
			<p><st c="6227">Şu an seyir defterime bakıyorum. </st><st c="6260">Sayfalar biraz buruşmuş ve geçen zamanla birlikte sararmış. </st><st c="6320">Benim kargacık burgacık yazım da azıcık solmuş, yine de yazdıklarımın çoğu okunuyor. </st><st c="6405">Birazdan size bu defterden seçtiğim birkaç bölümü göstereceğim. </st><st c="6469">Kısa kısa yazmışım fakat hikâyeyi anlamanız için yeterli. </st><st c="6527">İşte o büyük yolculuğu bu şekilde kayıt altına aldım. </st><st c="6581">Peggy Sue ile uçsuz bucaksız okyanuslarda ilerlerken, on bir yaşında bir çocuğun aklından bunlar geçiyordu.</st></p>
		</div>
	<div id="charCountTotal" value="6688"></div></body>
</html>
