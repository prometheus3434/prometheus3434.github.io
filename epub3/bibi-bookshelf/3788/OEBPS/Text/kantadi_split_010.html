<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kantadi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">IV<br class="chapter"/>
  <br class="chapter"/>
  Savaş Sonrasında Dünya Kapitalizmi<br class="chapter"/>
  ve Abd Emperyalizmi</h1>

  <p><br class="chapter"/>
  <br class="chapter"/></p>

  <p class="normal">İkinci Dünya Savaşı bittiğinde doğum yeri olan yaşlı kıta Avrupa’da kapitalizm büyük bir bunalım içindeydi. Sadece savaşı kaybeden ve işgal edilen Almanya ve İtalya değil, muzaffer Fransa ve İngiltere de yanmış, yakılmış, milyonlarca insanını yitirmiş, ekonomik kaynaklarını tüketmiş durumdaydı. Asya’da Japonya artık Amerikan işgali altındaydı ve müthiş can kaybına ve yıkıntıya neden olan stratejik bombardımanın ardından gelen iki atom bombasının yıkımı altında ezilmiş, sadece İmparatoru kurtararak kayıtsız şartsız teslimi kabullenmişti.</p>

  <p class="normal">Kapitalizm, ayrıca ikinci bir kanlı paylaşım savaşıyla faşizmin ağır mirasını da taşıyamayacak ölçüde kitleler nezdinde inandırıcılığını ve itibarını yitirmişti. Finans kapitalin, obur iştahlarına ve kıyıcılıklarına gem vurulamayan para babalarının hırsları ve sermayenin siyasi temsilcilerinin emperyal düşleri uğruna bütün dünya ateşe atılmış, on milyonlarca insan ölmüş, insanlar geleceklerini yitirmiş, emekçilerin alınteriyle üretilen zenginlikler heba edilmiş, yılların emeği ve düşünce gücüyle geliştirilmiş üretici güçler yıkıma uğratılmıştı. Kapitalist uygarlık maddi ve manevi bir düşkünlük içinde can çekişiyordu Avrupa’da.</p>

  <p class="normal">Buna karşılık, faşizme karşı komünist partizanların özverili direnişleriyle savaştaki kahramanlıklarının anıları, kurtarıcı Kızıl Ordu’nun büyük saygınlığı, kitlelerin yeni bir yaşam projesine duydukları yakıcı ihtiyaç, işçi sınıfının önderliğinde yeni bir dünyanın kurulmasının, devrim ve sosyalizm özleminin moral kaynaklarını ve itici gücünü oluşturuyordu.</p>

  <p class="normal">Sovyetler Birliği bu savaşta 20 milyon insanını yitirmiş, fabrikaları yıkılmış, kentleri, köyleri yakılmış, yolları, santralları, barajları, köprüleri, hastane ve okulları, bütün altyapısı büyük tahribata uğramıştı.</p>

  <p class="normal">Buna karşılık, Amerika ana karasında tek bir mermi bile patlamamıştı. Amerikan kayıpları, İç Savaş’takinden daha azdı. Amerikan ekonomisi, savaş sanayisinin kazandırdığı ivmeyle Büyük Bunalım’ı ve depresyonu aşmış, eklenen 25 milyar dolarlık ek kapasiteyle canlanmış, büyümüştü. Artık ABD, dünya üretiminin neredeyse yarısına yakınını gerçekleştiriyordu.</p>

  <p class="normal">Amerikan ordusu artık yeryüzünün en büyük ölüm makinesi olmuştu. Üstelik şimdi elinde atom tekeli de vardı.</p>

  <p class="normal">Kısacası, ABD, kapitalizmin yeni yükselen gücü, tek hegemonu, emperyalist rekabetin tek muzaffer gücü olarak tarih sahnesinde yeni bir çıkış yapıyordu.</p>

  <p class="normal">Ne var ki, sadece bu büyük güç değildi, savaş sonrasındaki Amerikan tavrını belirleyen. Bunun yanında korku da belirleyiciydi, Amerika’nın yeni yönelişlerinde.</p>

  <p class="normal">Her şeyden önce, savaşın bitmesi kendisi açısından ekonomik sorunları da beraberinde getiriyordu. Devlet kapitalizmi, silahlanma ve savaş ekonomisiyle ekonomiyi canlandırmış, tekellere yeni kaynaklar aktarabilmişti. Şiddete müptela Amerika’yı barış da korkutuyordu. Unutmamak gerekir ki, 1929 Bunalımı esas olarak askerî sektörün genişlemesiyle atlatılabilmiş ve savaş sonrasında da, başka etkenlerin yanı sıra, yine esas olarak, askerî yatırımlar öteki özel yatırımlara göre ekonominin canlanmasında iki misli etkin rol oynamıştı. Askerî yatırımların, dönem içinde, iç sabit sermaye birikiminin yüzde 60’ını oluşturduğu zamanlar olmuştur.<sup class="calibre3"><a href="../Text/kantadi_split_225.html#footnote-135269-1" id="footnote-135269-1-backlink">[1]</a></sup></p>

  <p class="normal">Üstelik doğum yerinde yıkılmakta olan kapitalizmin ve kapitalist devletlerin devasa yükü artık onun üzerindeydi. Roosevelt’in ölümüyle başkanlık makamına oturan Harry S. Truman’ın 1947 yılında Baylor Üniversitesi’nde yaptığı konuşmada dediği gibi, “Amerikan sistemi Amerika’da da ancak bir dünya sistemi olabilirse varlığını sürdürebilir”di. Truman’a göre, barıştan önce özgürlüğe ihtiyaç vardı ve bunu gerçekleştirebilecek tek güç “özel sektör”dü. Özel girişimci sistemin düşmanı, ona göre “komuta ekonomisi”ydi ve şayet hemen gerekli önlemler alınmazsa bu “gelecek yüzyılın modeli” olacaktı. Dolayısıyla da, “bütün dünya Amerikan sistemini kabullenmeli”ydi. Böylece Amerikan sistemi, Amerika içinde de geçerliliğini sürdürebilecekti.<sup class="calibre3"><a href="../Text/kantadi_split_226.html#footnote-135269-2" id="footnote-135269-2-backlink">[2]</a></sup> Bunun yolu, kapitalizmi, Amerikan hayat tarzından ve çıkarlarından yeniden üreterek ayağa kaldırmaktı.</p>

  <p class="normal">Bu, bir başka açıdan da yaşamsal öneme sahipti Amerika bakımından. ABD, bir yandan büyük borçlar vermiş olması nedeniyle ama ondan da önemlisi, 16 milyar dolarlık ihracatını artırarak sürdürebilmesi, yani ürettiklerini satabilecek temel pazar olarak canlanması açısından da kapitalist Avrupa’yı korumak ve yeniden yapılandırmak zorundaydı.</p>

  <p class="normal">Dolayısıyla, kapitalist Avrupa’nın içler acısı hâli ve gelecek vadetmeyen çöküşü, Amerika’yı dehşetli korkutmaktaydı.</p>

  <p class="normal">Truman’ın danışmanlarından ve Truman Doktrini diye anılacak mesajın yazılmasına katkıda bulunan Joseph M. Jones, bir Dışişleri yetkilisine yazdığı mektupta bu korkuyu şöyle izah ediyordu:</p>

  <p class="indentmetin">Dünyanın Kasım 1942’de savaşın seyrinin döndüğünden bu yana en büyük krize doğru yaklaştığını gösteren pek çok işaret var. Bu esas olarak Britanya İmparatorluğu, Fransa, Yunanistan ve Çin’de odaklanan bir ekonomik bunalım. ... Şayet bu bölgelerin ekonomik anarşiye yuvarlanmasına izin verilirse, o zaman, en iyi olasılıkla, Amerikan yörüngesinden çıkacak ve bağımsız bir millî politika izleyeceklerdir; daha kötü olasılıkla da Rus yörüngesine kayacaklardır. [Şayet bu iki olasılıktan biri gerçekleşirse, ABD bir “ekonomik tecrit”le karşılaşacaktır ki, o zaman da] 1929-32 döneminden daha büyük bir depresyondan ve dünyanın dört bir yanında üstlenmeye mecbur kalacağımız doğrudan yükümlülüklerin getireceği ağır vergileri ödemekten nasıl kaçınabiliriz bilemiyorum.<sup class="calibre3"><a href="../Text/kantadi_split_227.html#footnote-135269-3" id="footnote-135269-3-backlink">[3]</a></sup></p>

  <p class="normal">Sonradan Dışişleri Bakanlığına terfi edecek olan Dean Acheson da Bakanlık Müsteşarıyken <span class="ideitalik">(Undersecretary)</span> 1944 yılında bir Kongre Komitesi’ne konuşurken açık ve netti:</p>

  <p class="indentmetin">Bu bir pazar meselesidir. ... Kabul etmeliyiz ki, ülkenin ürettikleri, üretimi mümkün kılan mali düzenlemelerle kullanılmakta ve satılmaktadır. [Oysa başka bir düzen altında] ülkenin bütün üretimini ABD içinde kullanabilirsiniz [ama kapitalist sistemde hükümet] yabancı pazarlar aramak zorundadır. [Aksi takdirde] ekonomik ve sosyal sistemimiz üzerinde çok kapsamlı etkileri olabilecek ... kötü durumlara [düşebiliriz].<sup class="calibre3"><a href="../Text/kantadi_split_228.html#footnote-135269-4" id="footnote-135269-4-backlink">[4]</a></sup></p>

  <p class="normal">Amerika Birleşik Devletleri’ni, ayrıca devrim korkusu da sarmıştı. Bu ikili bir devrim korkusuydu. Birincisi, Sovyetler Birliği’nin gücünden ve saygınlığından ve Doğu Avrupa’yla özellikle Fransa ve İtalya’daki gelişmelerden kaynaklanan “sosyalizm” korkusuydu. “Açık Kapı İmparatorluğu”, sermayesine kapıların kapanmasından da dehşetli ürküyordu.</p>

  <p class="normal">Bu korkunun kaynağı, mazlum halkların dünyasında, sömürgeciliğin artık kaçınılmazlığı belli olan tasfiyesiyle birlikte ortaya çıkması beklenen “ulusalcı”, “modernleşmeci”, “kalkınmacı” ve “bağımsızlıkçı” sosyal dönüşümlerdi. Emperyalist egemen, dönemin koşulları içinde, yurtseverlik ve demokrasi temeli üzerinde inşa edilebilecek devletçi kapitalizmden de korkuyordu.</p>

  <p class="normal">ABD, bir yandan kapitalist korumacılık ve devletçilikle mücadele edecek, bir yandan sosyalizm hayaletiyle başa çıkacak, bir yandan eski emperyalist rakiplerini kendine bağımlı tutarak kalkındıracak ve kendi içinde de sömürü cenderesini işletecekti. Unutmamak gerekir ki, 1941 yılının savaş canlanması içinde dahi ülkede 8 milyon işsiz vardı.</p>

  <p class="normal">Kapitalizmin ölümcül hastalıkları ve sosyal devrimin çeşitli varyasyonlarının korkusu ülke egemenlerini sarsmaktaydı.</p>

  <p class="normal">Şimdi iki şey yapılacaktı. Birincisi, hayatla inatlaşılacak, eldeki bütün olanaklar, paranın gücü, Hollywood’un düşsel propaganda makinesi, ideolojik saldırı aygıtları, hile ve desise, işbirlikçiler, uşaklar, Amerika’nın ocağına düşmüş eski rakiplerin sermayedarları ve politikacıları, askerleri ve elbette şiddet, bütün boyutlarıyla acımasız şiddet, sabotaj, kışkırtma, yıkıcı terör bu yolda kullanılacak, tarihin tekerleklerinin hızı kesilecek, yönü değiştirilmeye çalışılacaktı.</p>

  <p class="normal">İkinci olaraksa, dünyaya, Amerikan Yaşam Tarzı, bir yaşam projesi olarak dayatılacak, Amerikan liberalizminin kozmopolit değerleriyle alternatif kalıba dökülecekti insanlık.</p>

  <p class="normal">Şimdi bu noktada, Amerikan resmî ideolojisindeki “Aşikâr Yazgı/Takdiri İlahi” düşüncesine yeniden dönmemiz gerekmektedir. Amerikan düzeni, yaşam biçimi ve değerleriyle kurumları, insanlığa, Tanrı tarafından gönderilmiş eşsiz bir deneyimdir. Seçilmiş bir halk olarak Amerikalıların ilahî misyonu, bütün insanlığa refah ve özgürlük götürmek için bu deneyimi yaygınlaştırmaktır. Tanrı’nın insanı kendi gül cemalinden yaratması gibi, Amerika da insanlığı kendi hayat tarzından yeniden oluşturacaktır.</p>

  <p class="normal">Bu ilahî misyonun gerektirdiği tanrısal güç artık ABD’nin elindedir. O, yeryüzünde yaşamı yok edecek “mutlak silah”a <span class="ideitalik">(absolute weapon)</span> yani atom silahına, yani mutlak yıkım gücüne sahiptir. O, aynı zamanda, “en başta gelen yeniden -imar silahına- o zamana kadar hiçbir ulusun sahip olmadığı zenginliğe” de sahiptir.<sup class="calibre3"><a href="../Text/kantadi_split_229.html#footnote-135269-5" id="footnote-135269-5-backlink">[5]</a></sup> ABD, ayrıca tanrısal bir dokunulmazlığa da sahiptir; ona başkalarının eli kolu yetişemez, okyanusların korumasında “şahane bir uzaklıkta”dır. Bu, iki dünya savaşıyla da kanıtlanmıştır. O yeryüzünün dört bir yanında savaşmış, taraflar iki savaşta yüz milyona yakın kayıp vermişlerdir ama onun topraklarına tek bir kurşun bile ulaşamamıştır!</p>

  <p class="normal">Mutlak moral üstünlük, mutlak haklılıkla birlikte düşünüldüğünde bu ülkenin mutlak güvenliğe sahip olması da insanlığın yararınadır çünkü o, şeytanlarla savaşmaktadır. Ama bu, yani mutlak güvenlik arayışı, karşısındakiler için, Kissinger’in deyişiyle, “mutlak güvensizlik” anlamına gelecektir, ne gam! Kissinger şöyle diyor: “Ama bir ülke için mutlak güvenlik bütün ötekiler için mutlak güvensizlik demektir; ancak öteki ülkeleri iktidarsızlığa indirgemekle mümkün olabilir.”<sup class="calibre3"><a href="../Text/kantadi_split_230.html#footnote-135269-6" id="footnote-135269-6-backlink">[6]</a></sup></p>

  <p class="normal">Artık böyle bir ülke için sadece tek bir şey kalmıştır geriye; o da bir “mutlak düşman”a sahip olmaktır. Bir İngiliz yazarın dediği gibi, “Bir ülke güvenliğini mutlak bir silaha bağlarsa, bir mutlak düşmanın varlığına inanmak da duygusal olarak elzem olur.”<sup class="calibre3"><a href="../Text/kantadi_split_231.html#footnote-135269-7" id="footnote-135269-7-backlink">[7]</a></sup></p>

  <p class="normal">Şimdi elindeki mutlak yıkım gücüyle ABD’nin “mutlak düşmanı” da bellidir. “Mutlak efendi”nin “mutlak köleler”e gereksinimi vardır ve önündeki temel engel Sovyetler Birliği’dir. Sovyetler Birliği’ndeki ilk Amerikan Büyükelçisi Bullitt’in 1946’da dediği gibi, “Sovyetler Birliği gücünü bir başka bölge ya da devlete her yaydığında, ABD ve İngiltere normal bir pazar kaybediyor”du.<sup class="calibre3"><a href="../Text/kantadi_split_232.html#footnote-135269-8" id="footnote-135269-8-backlink">[8]</a></sup> Sovyetler Birliği, dolayısıyla her şeyden önce, Sweezy’nin dediği gibi, bizatihi varlığıyla tehditti ABD için: “[Soğuk Savaş’a ilişkin] bütün düşüncelerin altında yatan, kapitalizmin, kendi kendine ayakta durabilen ve kapitalist dünya düzeninin içine sokulup eritilmeye direnebilen alternatif bir sosyal sisteme karşı duyduğu temel düşmanlıktır. ... Amerika Birleşik Devletleri açısından, Sovyetleri Birliği, ne yaptığından dolayı değil, <span class="ideitalik">var olduğu</span> için düşmandır.”<sup class="calibre3"><a href="../Text/kantadi_split_233.html#footnote-135269-9" id="footnote-135269-9-backlink">[9]</a></sup> Dolayısıyla da, simge ve ilk hedef Sovyetler Birliği’dir ama mutlak düşman aslında insanlıktır.</p>

  <p class="normal">Savaştan sonra, Amerikan Dışişleri Bakanlığı’nın en etkili isimlerinden ve çevreleme siyasetinin babası George Kennan, 23 sayılı, 1948 tarihli Dışişleri Bakanlığı Siyaset Planlama Çalışması’nda şunları yazacaktır:</p>

  <p class="indentmetin">ABD, dünyanın zenginliğinin yüzde 50’sine sahiptir ama dünya nüfusunun da sadece yüzde 6.3’üne. Bu durumda, kıskançlık ve hınç hedefi olmaktan kurtulamayız. Önümüzdeki dönemde asıl görevimiz, ulusal güvenliğimize kesin zararlar vermeksizin bu eşitsizlik durumunu sürdürmemizi sağlayacak ilişki biçimlerini oluşturmaktır. Bunu yapmak için, bütün duygusallıkları ve boş hayalleri bir tarafa bırakmalıyız ve her yerde dikkatimiz acil ulusal hedeflerimiz üzerinde odaklanmalıdır. Diğerkâmlık ve dünya hayırseverliği lüksüne sahip olduğumuz konusunda kendimizi aldatmamalıyız. Demokratikleşme, yaşam standartlarını yükseltme ve insan hakları gibi soyut ve gerçekçi olmayan hedefler üzerinde konuşmayı bırakmalıyız. Doğrudan güç kavramlarıyla hareket etmek zorunda kalacağımız günler çok uzak değildir. Bu nedenle, idealist sloganlarla ne kadar az engellenirsek o kadar iyidir.<sup class="calibre3"><a href="../Text/kantadi_split_234.html#footnote-135269-10" id="footnote-135269-10-backlink">[10]</a></sup></p>

  <p class="normal">Bu ruh hâlini, yıllar sonra, tarihçi Toynbee de şöyle yorumlamıştı:</p>

  <p class="indentmetin">Amerika ... yerleşmiş çıkarları uğruna dünya çapında bir karşı-devrimci hareketin önderidir; Amerika’nın ... durumu Roma’nınkine benziyor. Roma da kendi yönetimi altına giren yabancı topluluklarda yoksullara karşı devamlı olarak zenginleri destekledi; ve bugüne dek yoksullar her zaman ve her yerde, zenginlerden daha kalabalık olduğundan, Roma’nın siyaseti eşitsizlik, adaletsizlik ve en kalabalık olanlar için en az mutluluk siyasetiydi. Amerika da Roma’nın rolünü isteyerek benimsemiştir.<sup class="calibre3"><a href="../Text/kantadi_split_235.html#footnote-135269-11" id="footnote-135269-11-backlink">[11]</a></sup></p>

  <p class="normal">Daha savaş sürerken, 14 Ağustos 1941’de bir araya gelen ABD Başkanı Roosevelt ile İngiltere Başbakanı Churchill, yayınladıkları Atlantik Bildirisi’nde, kurmayı düşledikleri savaş sonrası dünya düzeninin iki temel unsurunu, “deniz yollarının serbestliği” ve “yeryüzünün doğal kaynaklarına her milletin ulaşma hakkı” olarak belirliyorlardı. Bir başka ifadeyle, bütün kapılar sermayeye ve onun en yüksek örgütlenme modeli olan emperyalist devletlere ardına dek açık tutulacak, dünya nimetlerinin yağması önünde engeller konamayacaktı. Bu, elbette güçlü sermayenin ve hegemon konumdaki ülkelerin çıkarlarına, sermayenin doğal yayılma ve talan dinamiğine en uygun stratejiydi. Liberalizmin serbest ticaret ilkesindeki “serbestlik”, özünde sömürü özgürlüğünden başka bir şey değildi elbette.</p>

  <p class="normal">Şubat 1848’de Brüksel’de bir broşür hâlinde de yayımlanan bir konuşmasında Marx şöyle değerlendiriyordu “serbest ticaret” kavramının altında yatan aldatmacayı:</p>

  <p class="indentmetin">Nedir serbest ticaret? Toplumun günümüzdeki koşullarında serbest ticaret nedir? Sermayenin serbestliğidir, özgürlüğüdür. ... Ücretli emeğin sermayeyle olan ilişkisini sürdürdüğünüz sürece, metaların hangi avantajlı koşullarda değiştiriliyor olmasının bir önemi yoktur ve her zaman sömüren bir sınıfla sömürülen bir başka sınıf var olacaktır. Gerçekten de, sermayenin daha avantajlı işlemesinin sanayi kapitalistleriyle ücretli emek arasındaki çelişkileri ortadan kaldıracağını düşleyen serbest ticaret yanlılarının iddialarını anlamak çok güç. Tam tersine, tek sonuç, bu iki sınıf arasındaki çelişkinin daha da belirginleşmesi olacaktır. Baylar! Kendinizi soyut serbest sözcüğüyle aldatmayın. Kimin serbestliği [özgürlüğü]? Bu bir kişinin ötekine ilişkin özgürlüğü değildir, fakat sermayenin işçiyi ezme serbestliğidir. ... Serbest ticaret yanlıları bir halkın bir başkası aleyhine nasıl zenginleşebileceğini anlayamıyorlarsa, bunda şaşacak bir şey yok, çünkü aynı kişiler bir ülke içinde bir sınıfın bir başkası aleyhine kendisini nasıl zenginleştirebildiğini de anlamayı reddediyorlar.</p>

  <p class="normal">Sermayenin yeryüzünün her yerine serbestçe girebilmesi, pazarın mümkün olan en denetimsiz biçimde işlemesinin sağlanması, özel mülkiyetin geliştirilmesi ve özel sektöre ve kapitalist piyasa kurallarına dayalı düzenlemelerin her yerde en liberal yorumla gerçekleştirilmesi, emeğin sıkı denetim altında tutulması, emperyalist yağma önündeki bütün engellerin gerekirse şiddet kullanılarak temizlenmesi, Amerikan hegemonyasının katı disiplinle dayatılıp egemenlik ve bağımsızlığın sınırlandırılması, savaş sonrasındaki Amerikan yönelişinin genel ilke ve hedeflerini oluşturmaktaydı. Amerikan gücü, ideolojik manipülasyondan işbirlikçilerin örgütlenmesine, harekete geçirilmiş muazzam propaganda makinesinden savaş makinesine ve paranın gücünden şiddetin şantajına kadar uzanıyordu ve Amerikan gözü karalığı da temel güvencesini oluşturuyordu. Dünya çapında yıkılmaya yüz tutmuş sömürgeciliğin ve kapitalizmin bunalımının ortaya çıkarabileceği millî ve sınıfsal özlü sosyal devrim korkusuysa, onun üzerinde dolaşan hayaletti...</p>

  <p class="normal">Önüne koyduğu görevler, hedefler ve misyon, doğası gereği, iç dinamikleri ve yaşamsal ihtiyaçlarıyla “Amerikan Sistemi”nin tarihi boyunca özünden fışkırmış militarizmin, tekelci devlet kapitalizminin çerçevesinde, kurumsallaştırıp yaygınlaştırarak doruğa çıkartılmasını kaçınılmaz kılıyordu. Magdoff’un ifadesiyle, “özel ticaret ve özel girişim için dünyanın mümkün olabilecek en büyük bölümünü elde tutma yönelişi” ve bu arada da, bu dünyada Amerikan sermayesine “özel haklar ve avantajlar” sağlanması, kendi başına, militarizmi gerekli kılıyordu. Buna ek olarak da, yine Magdoff’un ifadesiyle “ a- patlak vermekte olan sosyal devrimlerin akamete uğratılması; b- oluşum hâlindeki sosyal devrimlerin bastırılması; ve c- mevcut sosyalist toplumlarda karşı-devrimin [gerçekleştirilmesi]nden oluşan karşı-devrimin teşviki” militarizm gereksinimini besliyordu. Sosyalist ülkeleri yıkmak, mazlum halkları emperyalizmin boyunduruğundan kurtarmayı amaçlayan ulusal kurtuluş savaşlarını yenilgiye uğratmak ve eski sömürgelerde Japonya ile İngiltere ve Fransa gibi Avrupalı emperyalist ülkelerin bıraktığı boşluğu doldurmak militarist bir politikayla mümkün olabilirdi ancak. Bu yönelişin kaçınılmaz sonucu olan, yabancı işbirlikçilerin silahlı personelini eğitmek, iç bastırma harekâtları için bunlara silah, araç gereç, danışman sağlamak, aynı zamanda hem silah ticaretiyle kazanç elde etmesini sağlıyor, hem de işbirlikçileri denetim altında tutmaya yarıyordu. Bu arada, Silahlı Kuvvetlerin ve istihbarat örgütlerinin kurumsal yaygınlığıyla etkilerini arttırmak da, ekonomiyi ve toplumsal yapıyı militarist kalıba dökmede işe yarıyordu.<sup class="calibre3"><a href="../Text/kantadi_split_236.html#footnote-135269-12" id="footnote-135269-12-backlink">[12]</a></sup></p>

  <p class="normal">Kuşkusuz, savaş sonrasının Soğuk Savaş saldırısında her yol mübah kabul edildi, şeytanın aklına gelmeyecek her yöntem denendi. Ama, asıl araç, bütün boyutlarıyla şiddet oldu. <span class="ideitalik">Monthly Review</span> dergisinin editörlerinin 1991’de yazdıkları gibi, 1940’ların ikinci yarısından itibaren, Amerikan politika ve eylemleri, önemli ölçüde, “büyük ölçekli askerî müdahaleler, önemli bölgesel savaşlar, karşı-devrimci yıkıcı faaliyetler, düşük yoğunluklu çatışmalar ve aracılara yaptırılan savaşları <span class="ideitalik">(proxy wars)</span>”ı içermiştir.<sup class="calibre3"><a href="../Text/kantadi_split_237.html#footnote-135269-13" id="footnote-135269-13-backlink">[13]</a></sup></p>

  <p class="normal">General Electric şirketi yöneticisi Charles Wilson, Ocak 1944’te ülkenin “kalıcı bir savaş ekonomisi”ne ihtiyacı olduğunu ilan ediyordu. Wilson’a göre, her şirket Silahlı Kuvvetler nezdinde bir temsilci bulundurmalı, bu kişi yedeklerde albay rütbesine sahip olmalı ve askerî hazırlık “süregelen bir program”ın parçası sayılmalıydı. Wilson, Kongre’ye de “gerekli fonları kabul etmekle sınırlı” bir rol biçiyordu; gerisini ordu ve şirketler halledecekti.<sup class="calibre3"><a href="../Text/kantadi_split_238.html#footnote-135269-14" id="footnote-135269-14-backlink">[14]</a></sup></p>

  <p class="normal">Böylece de ortaya, baş mimarlarından Başkan Dwight Eisenhower’ı bile ürküten ve kaygılandıran “askerî sınai kompleks” çıktı. Onun şiddet, acımasızlık, ölüm, kışkırtma ve terörle örülmüş serüvenini göreceğiz...</p>

  <h2 class="h2baslik" id="calibre_toc_21">A. Soğuk Savaş</h2>

  <p class="normal">Amerikan egemenleri, daha savaş sırasında yöneldikleri Soğuk Savaş saldırısını, resmen, Truman’ın, ileride Truman Doktrini olarak adlandırılacak bir mesajını Kongre’ye sunmasıyla başlattılar.</p>

  <p class="normal"> </p>

  <p class="solbaslik">1. Truman Doktrini</p>

  <p class="normal">Truman, mesajında, o sırada bir iç savaş yaşamakta olan Yunanistan ile Türkiye’ye mali yardım yapılmasını öneriyordu. Yunan İç Savaşı’nda, askerî yardımlar ve uzmanlar aracılığıyla Amerika zaten müdahil durumdaydı. Kuruluşu Nazi işgaline karşı anti-faşist direnişe uzanan Yunan Ulusal Kurtuluş Ordusu (ELAS) gerillalarıyla Kraliyet yanlısı ve Batı işbirlikçisi sağcı gerici hükümet güçleri arasındaki savaşa müdahale aslında, ABD’nin, İngiltere’nin terk etmek zorunda kaldığı bölgede Amerikan hâkimiyetinin kurulması stratejisinin bir sonucuydu. Türkiye ise, bir yandan Sovyetler Birliği’yle sınırdaş olması, bir yandan boğazları kontrol etmesi, öte yandan da Ortadoğu’ya ilişkin stratejik konumuyla Amerikan saldırganlığının ilgi alanıydı. Orada da Amerikan “yardımları” karşılığında her türlü işbirliğine hazır, ülkeyi Sovyetler Birliği’ne karşı bir üs ve Ortadoğu’ya da sıçrama tahtası olarak sunmaya, genel olarak Batı’nın, özel olarak da ABD’nin jandarmalığını yapmaya hevesli güçler egemendi.</p>

  <p class="normal">Truman Doktrini’nin kapsamı içinde, yine de Yunanistan ve Türkiye birer dekordular, birer vesile olarak yer almaktaydılar. Saldırı çok daha kapsamlı bir yönelişin parçasıydı. Şöyle deniyordu mesajda: “Silahlı azınlıklar ya da dış baskılarla boyunduruk altına alınma teşebbüslerine karşı direnen özgür halkları desteklemenin, Birleşik Devletler’in politikası olması gerektiğine inanıyorum.”<sup class="calibre3"><a href="../Text/kantadi_split_239.html#footnote-135269-15" id="footnote-135269-15-backlink">[15]</a></sup></p>

  <p class="normal">Bu, aslında çok daha genel ve kapsamlı bir saldırının, sözünü ettiğimiz emperyalist çıkarlarla sosyal devrim ve sosyalizm korkusunun belirlediği bir global stratejik hamlenin ilk salvosuydu.</p>

  <p class="normal">Roosevelt’in bir dönem başkan yardımcılığını yapmış olan Henry Wallace, 31 Mart 1947’de New York Madison Square Garden’daki bir toplantıda yaptığı konuşmada şöyle eleştiriyordu, Truman Doktrini’yle başlatılan Amerikan Soğuk Savaş saldırısını:</p>

  <p class="indentmetin">Bu akşam buradayız çünkü barış istiyoruz. ...</p>

  <p class="indentmetin">Dünya aç. Dünya, daha çok insan yok etsin ve daha fazla açlık yaratsın diye Amerikan tankları ve silahlarını değil, barış sözünü yerine getirsin diye Amerikan pulluklarını ve gıda [yardımını] istiyor.</p>

  <p class="indentmetin">Dünya korkuyor. Dünya, nefret ve komünizm korkusu adına bir Amerikan Haçlı Seferi’ni değil, insanlığın kardeşliği adına bir dünya seferberliğini istiyor. ...</p>

  <p class="indentmetin">Bunalım adına, Amerika’dan Birleşmiş Milletler’in dünya kürsüsünü görmezden gelmesi isteniyor ve savcı hâkim jüri ve şerif rolünü üstlenmeye davet ediliyor. Ne biçim bir rol!</p>

  <p class="indentmetin">Bunalım adına gerçekler gizleniyor, zaman zaman reddediliyor, isteri kışkırtılıyor. Sanki büyük ordular yürüyüşe geçmiş gibi, Kongre büyük kararlar almaya davet ediliyor. Ben yürüyen orduların sesini duymuyorum. Ben barış çığlığı atan bir dünyayı duyuyorum. ...</p>

  <p class="indentmetin">Bir kez Yunanistan ve Türkiye’nin anti-demokratik hükümetlerine koşulsuz borçlar verirsek, o zaman, özgürlük adına, her faşist diktatör bizim nezdimizde kredisi olduğunu bilecektir. Bugün Yunanistan ve Türkiye hükümetleri. Yarın Peron ve Çan Kay Şek olabilir. Bankalarımız dolar, ordularımız silah verecek. Bu da yetmeyince, halkımızdan çocuklarını vermesi istenecek. ...</p>

  <p class="indentmetin">Dışarıda nefret ve şiddet, içeride de nefret ve korku Truman Doktrini’nin meyveleri olacak.</p>

  <p class="indentmetin">Diyoruz ki:</p>

  <p class="indentmetin">Emperyalist maceralara hayır! Birleşmiş Milletlere destek ver!</p>

  <p class="indentmetin">Açları doyurmaya milyonlar. Diktatörlüklere bir cent bile yok...<sup class="calibre3"><a href="../Text/kantadi_split_240.html#footnote-135269-16" id="footnote-135269-16-backlink">[16]</a></sup></p>

  <p class="indentmetin">İşte Soğuk Savaş, kapitalizmin, beynelmilel sermayenin, ABD ve öteki emperyalist ülkelerin güç ve güçsüzlüklerinin, algıladıkları tehditlerin, engellerin bir bileşkesi olarak ortaya çıkan dünya çapındaki bir topyekûn saldırının uluslararası dengelerle aldığı biçimdi. Kapitalizm içi boyutu, ABD’nin kesin askerî hegemonyasının kurulması ve bu disiplin altında restorasyonun gerçekleşmesi biçiminde tecelli etti. Uluslararası ilişkilerin ise, Amerikan Barışı’nın dayatılması temelinde şekillenen kurumsallaşmış birçok boyutlu çatışmanın cenderesi içinde militerleşmesi ve bozulması [olarak] ortaya çıktı; yaşamın her alanını kapsayan, belirleyen, tanımlayan bir süreç, giderek, girdabına kapılan her devleti, halkı ve kurumu kendi militarist kalıbı içinde yeniden biçimlendirdi. ... Aslında Amerikan egemenleri büyük saldırılarına önce kendi ülkelerinde ve kendi halklarından başladılar ve başka egemenlere örnek teşkil edecek bir yöntemi uyguladılar. Truman’a Kongre’de kritik desteği veren Senato Dış İlişkiler Komitesi Başkanı Cumhuriyetçi Parti Michigan Senatörü Arthur Vandenberg, başkana Soğuk Savaş’a giden yolda ilk yapılacak iş olarak, “Amerikan halkının ödünün patlatılması”nı öneriyordu. Yaratılan cadı kazanında, “Sovyetler Birliği ve komünizm korkusu”, giderek tüm kapitalist dünyada tam bir toplu hezeyana dönüşecek, halkların aklını başından götürecek ve ideolojik bir saplantı hâlinde realitenin yerini alacaktı.<sup class="calibre3"><a href="../Text/kantadi_split_241.html#footnote-135269-17" id="footnote-135269-17-backlink">[17]</a></sup></p>

  <p class="normal"> </p>

  <p class="solbaslik">2. “Anti-komünizm Dini”</p>

  <p class="normal">Amerikan Deniz Piyadeleri komutanlarından General David M. Shoup, Amerika’daki anti-komünist isteriyi, “bir din gibi” diyerek nitelendirmişti.<sup class="calibre3"><a href="../Text/kantadi_split_242.html#footnote-135269-18" id="footnote-135269-18-backlink">[18]</a></sup> Soğuk Savaş saldırısının ilk yaptığı, anti-komünizmi bir dinsel fanatizme dönüştürmek oldu. O kadar ki, bu yeni fanatizm, giderek Amerikan etkisi altındaki pek çok yerde ve elbette Amerika Birleşik Devletleri’nin kendisinde, uhrevi dinlerin bile yerini alan toplumsal bir afete dönüştü. Bazı Amerikancı ülkelerde, tekbir sesleri arasındaki “Kahrolsun komünizm!” sloganları, papazların ve papaz kılığındaki şarlatanların “komünizme karşı hadisleri”yle bütünleşiyor, Budist tapınaklardan sinagoglara dünyanın dört bir yanında, “anti-komünizm dini”nin demagojik ayetleri egemen çıkarlar uğruna milyonlarca insanın yüreğine ve beynine çimento gibi akıtılıyor, beyinler dumura uğratılmaya, ruhlar tutsak alınmaya, ahlak köreltilmeye çalışılıyordu. “Allahsız komünizm”e karşı, cennet ve cehennem işportacıları, Tanrı’nın sahtekâr vekilharçları, din tüccarları, vatan millet şarlatanları ve sahte demokrasi kalpazanları, kısacası bütün işbirlikçiler, vicdanları sağırlaştıran bir kakofoniyi terennüm ediyorlardı Amerikan Soğuk Savaşçıları adına.</p>

  <p class="normal">Almanya’nın komünist önderlerinden Rosa Luxemburg, 1914 yılında, savaşa ve militarizme karşı yaptığı konuşmalardan dolayı yargılandı. Suçlama, hep olduğu gibi, yıkıcılık, kışkırtmacılık, şiddet ve terör savunuculuğu idi. Rosa Luxemburg, savunmasında, kendisinin şahsında, burjuvazinin komünistlere (o zamanki adlarıyla sosyal demokratlara) yönelttiği klasik suçlamalara şu yanıtı verdi:</p>

  <p class="indentmetin">Bay Savcının bu açıklamalarını dinlerken, içimden gülüyor ve şöyle düşünüyordum: Eğer sınıfsal köken engel oluyorsa, insanın Sosyal Demokrat düşünce tarzını, bizim düşünce dünyamızı, bütün o karmaşıklığı, bilimsel inceliği ve tarihî derinliği içinde kavrayabilmesi için, klasik eğitim ne kadar yetersiz kalmaktadır. ... Evet, emekçi halkın basit insanları bile bizim düşünce dünyamızı kavrama yeteneğindeler, ama bu dünya bir Prusyalı savcının beyninde, güldüren aynalardan birine çarpmış gibi karikatürleşiyor. ... Benim o Frankfurt Toplantıları’nda yaptığım ve biz Sosyal Demokratların yazıyla ve sözle her zaman yaptığımız şudur: Yaygın bir aydınlatma; çalışan yığınları sınıfsal çıkarları ve tarihî görevleri konusunda bilinçlendirme; onlara, bugün toplumumuzun bağrında yaşayan, gelişmenin belirli bir aşamasında var olan toplum düzeninin yıkılıp, onun yerine daha yüksek bir sosyalist toplum düzeninin geçirilmesine yol açmak zorunda olan genel tarihî gelişim çizgilerini, ekonomik, siyasal ve toplumsal dönüşümlerin eğilimlerini gösterme. Biz bu türden ajitasyon yaparız, dayandığımız tarihî perspektifin insanı soylulaştıran etkileriyle, kitlelerin manevi hayatını böyle yükseltiriz. ... Ve eğer Bay Savcı ... bütün bunları basit bir kışkırtma faaliyeti olarak kavrıyorsa, bu kavrayışın kabalığı ve basitliği, sadece ve sadece Savcının Sosyal Demokratça düşünmedeki yeteneksizliğinden doğmaktadır.<sup class="calibre3"><a href="../Text/kantadi_split_243.html#footnote-135269-19" id="footnote-135269-19-backlink">[19]</a></sup></p>

  <p class="normal">1938 yılında kurulan Temsilciler Meclisi Amerikan Karşıtı Eylemler Komitesi, 1948’de komünizm hakkında bir rapor hazırladı.<sup class="calibre3"><a href="../Text/kantadi_split_244.html#footnote-135269-20" id="footnote-135269-20-backlink">[20]</a></sup> Rapordaki görüşler, Rosa Luxemburg’un savunmasından 34 yıl sonra, Amerika Birleşik Devletleri’nin en üst düzey mahfillerinde komünist düşünceyi bütün tarihî, bilimsel, ahlaki kökenlerinden koparıp basit bir “yıkıcılık tehdidi”ne indirgemeyi amaçlayan düşünce zavallılığının hâlâ sürdüğünü göstermekteydi.</p>

  <p class="normal">Raporda, önce, her yerde egemenlerce yinelenen bildik dört nokta vurgulanıyor:</p>

  <p class="normal">“1-ABD’deki komünist hareket yabancı denetimi altındadır; 2-ABD’ye ilişkin nihai hedefi ... özgür Amerikan kurumlarını devirip yerine dışarıdan denetlenecek bir komünist totaliter diktatörlük kurmaktır; 3-faaliyetleri gizli ve komplocu yöntemlerle yürütülmektedir; 4-dışarıdaki komünist güçlerin alarm zilleri çalan gelişmesi ve burada, ABD’deki yaygınlığı ve niteliği nedeniyle faaliyetleri, Birleşik Devletler’in ve Amerikan yaşam tarzı açısından acil ve güçlü bir tehlike oluşturmaktadır.”</p>

  <p class="normal">Ardından, “komünist işgal programı”na geliyor sıra: “[Bu program] ihanet, hile, sızma, espiyonaj, sabotaj, yiyicilik ve terörizmle ülkeden ülkeye yürürlüğe konuyor ve öteki ülkelerde giderek büyüyen bir tehlike oluyor.”</p>

  <p class="normal">Raporu yazanlar, fazla ileri gittiklerini anlamış olacaklar ki, ileride bir yerde, “Bir ekonomik, toplumsal ve siyasal teori olarak komünizm başka, bir yabancı diktatörlüğün çıkarları uğruna ABD’nin çıkarlarını bozmaya adanmış bir gizli komplo olarak komünizm başka,” diyerek bir “komünist düşünce, ideoloji, ideal ve program”ın varlığını da kabul eder görünüyorlar ama onlara göre bu aslında “var olmayan” bir şeydir çünkü, gerçi “düşünceye düşünceyle karşı çıkılmalıdır” ama böyle bir “düşünce” aslında yoktur: “Şayet komünizm ABD’de açıktan, yabancılarca yönlendirilmeden ve yabancı güce bağımlı bir diktatörlük kurmaya çalışmadan var olsaydı, o zaman, onlara karşı yasalar çıkarmak hem gereksiz olurdu, hem de savunulamazdı. Ama durum böyle değil.” Yani bir cümlede sözü edilen ve “başkadır” denen o “ekonomik, toplumsal ve siyasal teori olarak komünizm” yoktur. Olsaydı, demokratik bir mücadele olabilirdi ama aslında sadece bir “komplo” vardır, hasta kafalarda yaratılmış ve kitlelere pazarlanan bir “Şeytan” vardır sadece. Dolayısıyla da, “Komünistlere ölüm!”</p>

  <p class="normal">Rapor, yasalarda var olan pek çok yasağın bu “şeytan”la baş etmeye yetmeyeceğini ama Komünist Parti’nin kapatılmasının “onu yeraltına iterek” izlenmesini zorlaştıracağını, “yasaklamanın Kanada’da işe yaramadığını” ve yasaklamayla Doğu Avrupa ülkelerindeki uygulamaların “eleştirilemeyeceği”ni de düşünüyordu. Yani bu yerde mi gökte mi olduğu bilinmeyen, esrarengiz ve her türlü kötülük için yeryüzüne inmiş “Büyük Şeytan”a karşı “sadece yasa çıkarmak” yetmez; “Komünist probleme karşı her cepheden saldırıya geçilmelidir. ... Amerikan halkının komünist komplonun gerçek karakterini, amaçlarını ve yöntemlerini anlaması şarttır.”</p>

  <p class="normal">Bir demokratik düşünce platformu yaratmak, ideolojik tartışma yapmak, düşünceye düşünce silahıyla karşılık vermek niyeti de, yeteneği de yoktur sistemde. O, hastalıklı bir mantık ve bütünüyle temelsiz iftiralarla insanlara korku salmaya yönelik ucuz sığlıkla, şarlatanların demagojisiyle, bilim ve ahlak dışı saldırılarla, çifte standartlarla örülmüş ikiyüzlülükle ve en çok da, devlet gücünün, gericiliğin, tutuculuğun, cehaletin, paranın olanca şiddetiyle ancak mücadele edebileceğini bilmektedir komünizmle. Onun ancak çarpıtılmış, bütünüyle değiştirilmiş, karikatürleştirilmiş, hatta canavarlaştırılmış mevcut olmayan bir versiyonu yaratılacak ve kılıçlar o muhayyel “kökü dışarıdaki Şeytan”a, gerçek “Şeytan” adına sallanacaktı. Bu mücadelede her şey, yalan, hile ve desise, çamur atma, yolsuzluk, vatan-millet-demokrasi demagojisi ve elbette en acımasız bütün türleriyle şiddet ve terör, mübahtı...</p>

  <p class="normal">Wisconsin senatörü ve Amerika Karşıtı Faaliyetler Komitesi Başkanı Joseph R. McCarthy de bütün bu kirli işlerin ayırdındaydı elbette. Dolayısıyla da, büyük saldırısını ilk başlattığı konuşmasında, sorunu, düşünceler platformundan çıkararak, insani köklerinden kopararak, demokratik özünü berhava ederek ve sınıflar mücadelesinden ayırmaya cüret ederek, yalana ve iftiraya başvurarak, şöyle çarpıtıyordu:<sup class="calibre3"><a href="../Text/kantadi_split_245.html#footnote-135269-21" id="footnote-135269-21-backlink">[21]</a></sup></p>

  <p class="indentmetin">Batı Hıristiyan dünyasıyla Allahsız komünist dünyası arasındaki en büyük ayrılık, politik değil, ahlakidir baylar ve bayanlar. ... Gerçek, temel ayrılık ... Marx tarafından icat edilen, Lenin tarafından hararetle övülen ve Stalin tarafından da hayal edilemez uçlara taşınan ahlaksızlık dininde yatmaktadır. Şayet dünyanın kızıl yarısı kazanırsa -ki bu mümkündür- bu ahlaksızlık dini, insanlığı akla gelebilecek herhangi bir ekonomik ya da politik sistemin yapabileceğinden daha fazla yaralayacak ve tahrip edecektir.</p>

  <p class="indentmetin">Karl Marx, Tanrı’yı bir aldatmaca olarak reddetti ve Lenin’le Stalin, açık ve net bir dille, Tanrı’ya inanan hiçbir milletin, hiçbir halkın kendi komünist devletleriyle yan yana yaşayamayacağını eklediler.</p>

  <p class="indentmetin">Örneğin, Karl Marx, insanları kendi Komünist Partisi’nden adalet, insanlık veya ahlaktan söz ettikleri için ihraç etti. ...</p>

  <p class="indentmetin">Bugün komünist dinsizlikle Hıristiyanlık arasındaki nihai topyekûn savaş içindeyiz. Komünizmin çağdaş liderleri bugünü seçtiler.</p>

  <p class="normal">Senato tarafından bu önemli komiteye başkan seçilmiş Senatör, ardından, demokrat bildiği insanların hayatını karartma ve cepheyi önce içeride açmak amacıyla klasik kurnazlığa başvuruyor, “iç düşman”a yöneliyor:</p>

  <p class="indentmetin">Bizim önde gelen tarihî kişiliklerimizden birinin bir zamanlar dediği gibi, “bir büyük demokrasi yıkıldığında, bu, dış düşmanlar nedeniyle değil, iç düşmanlar yüzünden olacaktır...”</p>

  <p class="normal">Artık ölümcül darbeyi vurmanın zamanıdır. Sıra, aydınlardadır:</p>

  <p class="indentmetin">Kendimizi bir güçsüzlük içinde bulmamızın nedeni, tek güçlü potansiyel düşmanımızın kıyılarımızı işgal etmek üzere asker göndermiş olması değildir, bu ulus tarafından çok iyi bakılmış olanların hain eylemleridir. Bu halkı satanlar, daha şanssız olanlar ya da azınlıkların mensupları değil, dünyanın en zengin ulusunun sunabileceği bütün avantajlara –en iyi evler, en iyi üniversite eğitimi ve verebileceğimiz en iyi memurluklar– sahip olmuş olanlardır. ... [Komünist sızmayla suçladığı Dışişleri Bakanlığı’nı kastederek] Orada, ağızlarında gümüş kaşıkla doğmuş olan parlak genç insanlar, en kötü olanlardı...</p>

  <p class="normal">Ve son darbe, ihbarların başlangıcı:</p>

  <p class="indentmetin">Elimde, görünüşe göre, Komünist Parti’nin üyelik kartını taşıyan ya da ona sadık olduğu kesin olan ama buna rağmen hâlihazırda dış politikamızın oluşumuna katkıda bulunan elli yedi kişiye ilişkin dosya var.</p>

  <p class="normal">Bu büyük saldırı, zamanla, Senatör McCarthy adıyla anılmaya başlandı, onunla başlatılıp onunla bitirilen bir sapma olarak yazıldı resmî tarihe.</p>

  <p class="normal">Oysa bu, büyük bir yanıltma ve meczup Senatör’e de büyük bir haksızlıktır. Daha o cadı kazanını kaynatmadan “Hür Dünya”nın bu özgürlükler ülkesinde bazı eyaletlerde, örneğin yoksulluğun kol gezdiği Oklahoma’da, daha 1946 yılında, Marx’ın “Kapital”inin bulundurulması hapisle cezalandırılabiliyordu.</p>

  <p class="normal">Bütün bu korku, baskı, yalan ve ihbar furyasını, girdabında özgür insan ruhunu, demokratik özgürlükleri, temel hakları ve nice masum insan hayatını yakan Orta Çağ fanatizmini tek bir kişiye mal etmek, gerçeklere karşı işlenmiş bir suçtur gerçekten. Çıldırmış bir sistemin, elindeki olanaklarla başı dönmüş, zaaflarının korkusuyla geleceksizlik paniğinde izanını yitirmiş ve bunu bir sosyal hezeyana dönüştürmeyi başarmış bir düzenin topyekûn taammüden saldırısıydı söz konusu olan.</p>

  <p class="normal">Wisconsin Senatörü, tarihin her döneminde ve dünyanın pek çok yerindeki sayısız benzerleri gibi, bu süreçte desteklendi, alkışlandı, öne sürüldü. O da, bu ortamda “ikbal” ve “gelecek” keşfetmişti. Klasik bir fırsatçı şarlatan olarak, benzerleri gibi, gidişattan, toplumsal hastalıktan kazanç sağlamaya yöneldi, ikbal avcılığı yaptı. Haddini aşınca, örneğin Silahlı Kuvvetler’e, düzenin güçlülerine yönelince, kışkırtılmış ihtirasları, pompalanmış egosu aklını ve egemenlerin ihtiyaçlarını aşınca, Amerikan tarihinin çöplüğüne atıldı; önce Senato’ca kınandı yalanları, iftiraları, ahlaki düşkünlüğü nedeniyle sonra alkole sığınmış halde bir hastanede öldü...</p>

  <p class="normal">Ne var ki, düşünsel, felsefi, ahlaki, politik temellerden yoksun anti-komünizm, bütün ucuzluğu ve yıkıcılığıyla devam etti.</p>

  <p class="normal">Sonuçta da, insanlık tarihi kadar eski olan “daha iyi bir yaşam” arayışlarını ve ideolojik mücadeleyi, düşünsel, politik farklılıkları, giderek sınıf mücadelesini ve emekçi yığınların özlemlerini, milletler ve devletler arasındaki millî husumetlerle özdeşleştiren bir kan davasına dönüştürdü Soğuk Savaş anti-komünizmi. Böylece de bilimsel, kültürel, insani gelişmeye büyük darbe vurulmuş oldu. Bu, uygarlığın gelişmesine yapılmış büyük bir kötülük idi. Giderek, bu saldırı sonucunda her yenilik arayışı, her hak savaşımı, egemenlik sisteminin hoşuna gitmeyen her eleştiri ve muhalefet, hatta hayatın temel gerçeklerinin ifadesi, ihanet suçlamalarıyla, düşmanlıkla ve acımasız şiddetle karşılanır oldu. Kurulu düzene, statükoya, sömürü ve şiddet tiranlığına karşı koyuşların şiddetle ezilmesi, dünyanın dört bir yanında, “anti-komünizm dini”nin Washington’da ikamet eden papalığından alınan icazetle meşru sayılır oldu. Kısacası, hayatın temel bir gerçeğini, sınıflar mücadelesini, bilimsel veya ahlaki hiçbir kural tanımayan bir “kirli savaş”a dönüştürdü Amerika’nın Soğuk Savaşçıları...</p>

  <p class="normal">Bu kör gidişin ölümcül sapmalara, hastalıklı saplantılara dönüşmesi kaçınılmazdı. Sovyetler Birliği’nden gelen her barışçıl sinyal, her uzlaşma önerisi, bu kafayla, “Batı’yı rehavete düşürmek için sinsi bir psikolojik savaş oyunu” olarak görülebiliyordu. Her yerde komünist sabotajcılar gören bu psikolojik hâl, sonunda Beyaz Saray’da, Amerikan Dışişleri Bakanlığı’nda, Hollywood’da, Amerikan ordusunda, hatta CIA içinde komünistlerin varlığına inanıyor, cadı kazanları kaynatıyor, insan avına çıkıyordu. Herhangi birinin aile yakınları arasında çok eskiden ve artık kesilmiş olsa bile komünistlerle arkadaşlık ilişkisi kurmuş olmasından kuşkulanılan birinin varlığının saptanması bile, onun kara listelere alınması için yeterli olabiliyordu.</p>

  <p class="normal">Yurt dışında anti-komünist propagandanın silahları olan <span class="ideitalik">Amerika’nın Sesi</span> radyosunun kitaplığındaki veya çeşitli Amerikan kütüphanelerinde bulunan klasikler, sosyalizmle ilgisi olmayan romanlar, kitaplar yakılıyordu. 1952 yılında, Adalet Bakanı James McGranery, Charlie Chaplin’in ülkeye dönmesine izin vermiyor, neden olarak “komünizm yanlısı” olmasını gösteriyordu. Bir yıl sonra da, selefi Herbert Brownell Jr., kararın geçerliliğini koruduğunu söylüyordu.<sup class="calibre3"><a href="../Text/kantadi_split_246.html#footnote-135269-22" id="footnote-135269-22-backlink">[22]</a></sup></p>

  <p class="normal">Temsilciler Meclisi Amerikan Karşıtı Faaliyetler Komitesi’nin de başkanlığını yapmış olan Harold Velde, Kongre’de 1950’de yaptığı bir konuşmada, kırsal alandaki “ayaklı kütüphane” servisine karşı itirazını şöyle dile getiriyordu:</p>

  <p class="indentmetin">Kütüphane sistemiyle Amerikalıların eğitilmesi, onların politik tavırlarında başka yöntemlere göre daha çabuk değişikliğe yol açabilir. Komünist ve sosyalizan etkilerin temeli insanların eğitilmesidir.<sup class="calibre3"><a href="../Text/kantadi_split_247.html#footnote-135269-23" id="footnote-135269-23-backlink">[23]</a></sup></p>

  <p class="normal">1948 yılında, Amerikan Karşıtı Faaliyetler Komitesi tarafından bir dizi broşür yayınlanarak ülke çapında dağıtılmıştı. Serinin başlığı <span class="ideitalik">“Komünizm Hakkında Bilmeniz Gereken 100 Şey”</span>di. Bir örnek şöyle:</p>

  <p class="indentmetin">SORU 1: Komünizm nedir?</p>

  <p class="indentmetin">YANIT: Küçük bir grubun dünyayı yönetmek için kullandığı bir sistem.</p>

  <p class="indentmetin">SORU 76: Gündelik yaşamda bir komünist nerelerde bulunabilir?</p>

  <p class="indentmetin">YANIT: Onu okulunda, sendikanda, kilisende veya derneğinde ara.<sup class="calibre3"><a href="../Text/kantadi_split_248.html#footnote-135269-24" id="footnote-135269-24-backlink">[24]</a></sup></p>

  <p class="normal">1947 yılında Truman bir “Sadakat Yasası” çıkarttı ve bütün federal memurların soruşturmadan geçirilmesini emretti. Binlerce insanın hayatı böylece karartıldı; insanlar iftiralarla, temelsiz suçlamalarla, politik düşüncelerinden dolayı ya da kişisel nedenli asılsız ihbarlardan dolayı büyük acılar çektiler. 1950’de kamudaki “hassas daireler”de çalışanların “güvenlik riski” oluşturduğuna inanılırsa, yöneticilerce işlerine son verilebileceği hükme bağlandı.</p>

  <p class="normal">Bu süreçle birlikte, FBI pek çok Amerikalı hakkında dosyalar açmaya, insanları izlemeye başladı. Siyahlarla arkadaşlık kurmaktan ünlü şarkıcı Paul Robeson’u dinlemeye kadar pek çok “sakıncalı eylem” insanların sicil dosyalarına geçirildi. Emekçilerin sıkıntılarını anlatan opera oyunlarına gitmek bile suçlama nedeni olabiliyordu. Ernest Hemingway, John Steinbeck, Pearl Buck, Willam Faulkner, Tennessee Williams, Sinclair Lewis ve daha pek çok aydın, yazar, sanatçı, politikacı FBI’ın ‘şüpheliler listesi’ndeydi.<sup class="calibre3"><a href="../Text/kantadi_split_249.html#footnote-135269-25" id="footnote-135269-25-backlink">[25]</a></sup></p>

  <p class="normal">Devlet saldırısının ucuz fanatizmini, düşünsel yoksulluğunu, bilim ve akıl dışılığını, yalana dayalı demagojik özünü, düşük ahlaki temellerini, gerçekleri çarpıtma kurnazlığını ve onlardan dehşetli korkusunu yaratılan cadı kazanının mimarlarından, tescilli özgürlük ve demokrasi düşmanı FBI Başkanı J. Edgar Hoover, Amerikan Karşıtı Faaliyetler Komitesi önünde şöyle açıklıyordu:</p>

  <p class="indentmetin">Birleşik Devletler Komünist Partisi, eğer böyle bir şey varsa, beşinci koldur. ... Amerika’yı zayıflatmaya çalışıyorlar. Amaçları hükümetimizi devirmektir. Gerçek komünistin kime sadık olduğu hakkında hiçbir kuşku yoktur. Rusya’dan yanalar, Birleşik Devletler’den değil. ...</p>

  <p class="indentmetin">Ne yapmalı: Ne yapabiliriz? Ve hangi önlemleri almamız gerekiyor? Komünizme karşı en iyi kocakarı ilacı, yiğit, akıllı eski moda Amerikan yurtseverliğidir, yanı sıra da hiç yorulmayan bir uyanıklık. ...</p>

  <p class="indentmetin">Kızıl faşizmin tehdidi üzerine bilgilenmek için coşku, ciddiyet, ısrar ve çaba gösteren daha çok Amerikalı olsa korkum kalmazdı. Komünistlere yardım etmek için aldatılmış ve baştan çıkarılmış o liberal ve ilericiler için kaygılanıyorum. Komünistler, Hıristiyan ve Yahudi inancına aynı ölçüde yabancı olan tanrıtanımaz davalarına kilise ve kutsal kitap adamlarını taraftar yapmayı başardıkları sürece, çok ciddi kaygı duyduğumu kabul ediyorum. Okul komisyonları ve ebeveynler, komünistlerin ve yandaşlarının, akademik özgürlük örtüsü altında gençliğimizi, günün birinde aileyi ortadan kaldıracak, Tanrı’ya inancı mezara gömecek, yasal otorite önünde saygıyı havaya uçuracak ve saygın Anayasamızı sabote edecek olan bir ahlaki hayat tarzı için eğitimlerini kabullendikleri sürece gerçekten korku duyuyorum.</p>

  <p class="indentmetin">Evet, Amerikan işçi dernekleri komünizm virüsü tarafından nüfuz altına alındığında, ona tabi olduğu ve onun tarafından kirletildiği sürece korku duyuyorum. ... Komünist propagandanın zehirli haplarını yutabilecek olan ülkemizdeki tüm insanların bilgisizliğinden korkuyorum. ...</p>

  <p class="indentmetin">Dün, bugün ve yarın komünistler, özgürlük, demokratik idealler, tanrı korkusu ve Amerikan yaşam tarzı için sürekli bir tehlikeydi ve tehlike olmaya devam edecektir. Ancak ben, bugünlerde yapıldığı gibi, kamuoyu bir kez iyice sarsılarak uyandırıldığında, komünizme karşı mücadelenin iyice ilerlemiş olacağına eminim. ... Komünizm gerçekte bir politik parti değildir; o bir yaşam tarzıdır, yasamanın tanrısız, kötü bir biçimidir. Salgın bir hastalığa benzer ve salgınlarda olduğu gibi, ulusumuzu bulaşıcı hastalıktan korumak istiyorsak bir karantina kurulması kaçınılmazdır.<sup class="calibre3"><a href="../Text/kantadi_split_250.html#footnote-135269-26" id="footnote-135269-26-backlink">[26]</a></sup></p>

  <p class="normal">1947-1956 yılları arasında, Arthur Miller’den Bertolt Brecht’e, Lillian Hellman’dan Dashiell Hammett’e, Paul Robeson’dan Larry Parks’a, pek çok yazar, sanatçı, eğitimci, sendikacı, Amerikan Karşıtı Faaliyetler Komitesi tarafından sorgulandı, suçlandı. Pek çok yetenekli dürüst insanın hayatı mahvedildi, insanlar kara listeye alındı, işlerini yitirdi, hapse atıldı. Onurla direnenlerin yanında, Ronald Reagan, Elie Kazan, Robert Taylor, Walt Disney gibi arkadaşlarını ihbar edenler de vardı sorgularda.</p>

  <p class="normal">Gerçekler, gerçekten inatçı ve tarih unutmuyor.</p>

  <p class="normal">Yaşayan en ünlü ve yetenekli yönetmenlerin başında geldiği kabul edilen Elie Kazan’a 1999 yılında özel bir ödül verildi Oscar Komitesi’nce. Ne var ki, bu ödül tepkiyle karşılandı. Ödül töreni sırasında pek çok davetli ayağa kalkmayarak Kazan’ı protesto etti. Davetliler, bir zamanlar Komünist Parti üyesi olduğunu itiraf ederek arkadaşlarını ihbar eden Kazan’ın suçunu elli yıl sonra da unutmadıklarını gösterdiler. Elie Kazan, ödülünü alelacele aldı ve kendisi gibilerin alametifarikası olan yılışık bir sırıtışla, “Artık toz olmalıyım,” diyerek kaçtı oradan, kaçışı olmayan karanlığına.</p>

  <p class="normal">Buna karşılık, insanların yüreğine korku salındığı ve dehşet ortamında kişiliklerin sınandığı bir tedhiş ortamında yazar Lillian Helmann, Komite Başkanı John S. Wood’a bir mektup yazdı. Bu mektup, olağanüstü baskı koşullarında bir insanın, başta özgürlüğü, pek çok şeyi yitirme pahasına insani değerlere ve onuruna sahip çıkabildiğinin önemli bir kanıtıdır:</p>

  <p class="indentmetin">Sayın Mr. Wood,</p>

  <p class="indentmetin">Bildiğiniz gibi, 21 Mayıs 1952 tarihinde Komisyonunuz önüne çıkmam için bir çağrı aldım.</p>

  <p class="indentmetin">Kendimle ilgili tüm soruları eksiksiz yanıtlamaya hazırım. Komisyonunuzdan gizleyeceğim hiçbir şey yok ve yaşamımda utanç duyduğum hiçbir şey de yok. Avukatım bana, kişinin kendi kendini suçlamaması hükmüne dayanarak, politik düşüncelerim, faaliyetlerim ve bağlantılarım üzerine tüm soruların yanıtını beşinci ek madde uyarınca reddetme anayasal hakkına sahip olduğum bilgisini verdi. Bu anayasal hakkı kullanmak istemiyorum. Hükümetimizin milletvekilleri önünde, kendi düşünce ve faaliyetlerimle ilgili olarak, kendim için hiçbir riski ve doğacak sonucu düşünmeksizin, ifade vermeye hazır ve istekliyim.</p>

  <p class="indentmetin">Fakat avukatım, Komisyon’un benimle ilgili sorularını yanıtlarsam, başkalarıyla ilgili soruları da yanıtlamak zorunda kalacağımı, bunu yapmayı reddettiğimde de [Komisyonu] küçük düşürmekle suçlanabileceğimi söyledi. Avukatım, kendimle ilgili soruları yanıtlarsam, beşinci ek maddeye dayanan haklarımı yitirmiş olacağımı ve başkaları üzerine soruları yanıtlamaya yasal olarak zorlanabileceğimi söylüyor. Uzman olmayan biri için anlaşılması çok güç. Ama çok iyi anladığım bir ilke var; geçmişte, ben onlarla ilişki içindeyken, sadakatsiz ya da yıkıcı olan hiçbir sözlü veya eylemli suç işlememiş olan insanları zor duruma düşürmeye ne şimdi ne de gelecekte hazır değilim.</p>

  <p class="indentmetin">Darbe veya sadakatsizliğin hiçbir biçimine değer vermiyorum ve bu tür şeylerle karşılaşmış olsaydım, bunu ilgili makamlara bildirmeyi görev sayardım. Ama yalnızca kendimi kurtarmak için yıllar önce tanıdığım suçsuz insanları incitmek, benim için insanlık dışı, ahlak dışı ve onursuzca bir davranıştır. Uzun süreden beri, politik bir yaratık olmadığım ve hiçbir politik grup içinde kendimi rahat hissetmeyeceğim sonucuna varmış olsam da, vicdanımı bu yılki modaya uydurmam ve uydurmak istemiyorum...</p>

  <p class="indentmetin">Eğer Komisyonunuz bana başkalarının isimlerini sormamayı kabul ederse kendi kendimi suçlamama korumasından vazgeçmeye ve düşüncelerim, eylemlerim hakkında bilmek istediğiniz her şeyi söylemeye hazırım. Eğer Komisyon bana bu güvenceyi vermek istemezse, sorguda beşinci ek maddeyi kullanmak zorunda kalacağım.<sup class="calibre3"><a href="../Text/kantadi_split_251.html#footnote-135269-27" id="footnote-135269-27-backlink">[27]</a></sup></p>

  <p class="normal">1940’lı yılların sonlarına doğru, 1920’lerde olduğu gibi, yabancı doğumlu işçiler, sendikacılar, komünistler kapsamlı bir insan avı sonucu tutuklandılar, sınır dışı edildiler. On binin üzerinde insan, öğretmen, işçi, üniversite öğretim üyesi, yazar, sendikacı, sanatçı işten atıldı; kara listelerde yıllarca işsiz kalmaya, açlığa mahkûm edildiler. Sadece ihbarcılık yapmadıkları için ifade vermeyi ya da Anayasa’nın birinci ve beşinci maddelerine dayanarak bazı soruları yanıtlamayı reddedenler bile toplum önünde suçlu, daha doğrusu “Komünist Parti üyesi ve dolayısıyla da hain” ilan edildiler. Bunların sadece kişisel yaşamları altüst olmakla, gelecekleri yılmakla kalmadı; eşleri ve çocukları da ağır toplumsal baskı altında kaldılar, bir tür toplu lincin kurbanı yapıldılar. Küçük çocuklara okullarda sınıf arkadaşları, öğretmenleri, “Casusun çocuğu!” diye saldırdılar. Büyük şirketler, herhangi bir suç işledikleri kanıtlanmamış ve herhangi bir cezaya çarptırılmamış da olsalar, Komite’deki sorgularında ihbarcılık yapmayı reddeden ve anayasal haklarını kullanarak bu tür tuzak soruları yanıtlamayanları işten çıkarma kararları aldı.</p>

  <p class="normal">Hollywood Onlusu <span class="ideitalik">(Hollywood Ten)</span> diye bilinen bir grup senarist, yönetmen ve oyuncu; özgür kişiliklerini ve inançlarını korudukları, düşüncelerini açıkça savundukları için duruşmalardan yaka paça silahlı muhafızlarca çıkarıldı ve bir Kongre kararıyla, Kongre’yi küçük düşürmekten <span class="ideitalik">(Contempt)</span> yargılandı ve hapis cezalarına çarptırıldılar. Anayasa Mahkemesi de 1948’de bu uygulamayı onayladı.</p>

  <p class="normal">1949 yılında da, on bir (yasal) Komünist Parti yöneticisi, yalana, düzmece belgelere, asılsız ihbarlara ve kimi döneklerin iftiralarıyla, 1940 yılındaki bir yasaya <span class="ideitalik">(Smith Act)</span> dayanılarak cezai kovuşturmaya tabi tutulup mahkûm edildi. Anayasa Mahkemesi de bu hukuk skandalını 6’ya 2 onayladı. Karara muhalefet şerhi koyan J. Black’in şerhinde yazdığı gibi, “Davalılar hükümeti devirmeye teşebbüsle suçlanmıyorlardı. Hükümeti devirmeye yönelik sözlü olmayan herhangi bir eylemle de suçlanmamışlardı. Hatta hükümeti devirmeye yönelik herhangi bir şey söylemek ya da yazmakla da suçlanmamışlardı. Suçlama, bir araya gelerek tartışıp, ileride bir tarihte bazı düşünceleri yayınlamak üzerinde anlaşmalarıydı: İddia, bir araya gelerek Komünist Parti’yi oluşturmak ve sözlü olarak veya gazeteleri ve öteki yayınları kullanarak ileride hükümetin zorla devrilmesini öğretmek ve savunmaktı.” Dolayısıyla da, Yargıç Black’e göre, “Kelimelere nasıl dökülürse dökülsün, bu ... konuşma ve yazmanın önceden sansürlenmesinin şiddetli bir biçimidir. ... Anayasa’nın Birinci Değişiklik Maddesi’nin <span class="ideitalik">(First Amendment)</span> bize Kongre’nin ya da kendimizin ‘mantıklılık’ nosyonlarına dayanarak konuşma ve yazma özgürlüğünü ihlal eden yasaları onaylama hakkı verdiğini kabul edemem.”<sup class="calibre3"><a href="../Text/kantadi_split_252.html#footnote-135269-28" id="footnote-135269-28-backlink">[28]</a></sup></p>

  <p class="normal">Yargıç J. Douglas ise, muhalefet şerhinde şöyle diyor:</p>

  <p class="indentmetin">Davalıların yaptığı, esas olarak dört kitap –Stalin’in yazdığı Leninizmin Temelleri (1924), Marx ve Engels’in <span class="ideitalik">Komünist Manifesto</span> (1848), Lenin’in <span class="ideitalik">Devlet ve İhtilal</span> (1917), <span class="ideitalik">Sovyetler Birliği Komünist Partisi’nin Tarihi</span> <span class="ideitalik">(B)</span> (1939)– içinde işlenen Marksist-Leninist doktrini öğretmek için insanları bir araya getirmek ve kendilerinin de eğitmenlik görevini üstlenmekti.</p>

  <p class="indentmetin">Tekrar ediyorum, burada sadece sözden bahsediyoruz, [insanların birbirleriyle] konuşmasına ek olarak bir de sabotaj eylemlerinden veya yasa dışı davranıştan söz etmiyoruz. İddiada, tek bir kışkırtıcı eylem suçu yoktur.<sup class="calibre3"><a href="../Text/kantadi_split_253.html#footnote-135269-29" id="footnote-135269-29-backlink">[29]</a></sup></p>

  <p class="normal">Ne var ki, demokratik Amerika’da artık düşünce özgürlüğünün hiç hükmü yoktu.</p>

  <p class="normal">Baskı ve saldırı bununla da kalmadı. Nihayet, 1954 yılında çıkarılan bir yasayla <span class="ideitalik">(Communist Control Act–Public Law 637)</span> Komünist Parti yasaklandı ve komünist örgütlere üye olanlara cezai yaptırımlar getirildi. Bu yasada da, “Komünist Parti’nin politikaları ve programının, ona gizlice Dünya Komünist Hareketi’nin liderlerince önerildiği ... üyelerinin partinin amaçlarını belirlemede bir rolünün olmadığı ve onlara parti amaçlarına muhalefet hakkının verilmediği ... öteki partilerin aksine, Komünist Parti üyelerinin parti amaç ve yöntemlerine ilişkin olarak endoktrinasyona tabi tutulmak için üye yapıldığı” iddia ediliyor, hükümeti eldeki her türlü aracı kullanarak zorla devirmeyi amaçladığından Komünist Parti, “bir yabancı hasım gücün örgütü olarak varlığının Birleşik Devletler’in güvenliğine açık, yakın ve sürekli tehdit” olarak nitelendiriliyordu. Nihayet, “[Komünist Partisi] bireylerin, Dünya Komünist Hareketine hizmet etmeye kandırılarak onun isteklerini yapmak için eğitilmelerinin ve devrimci hizmetlerinin komplocu performansı sırasında yönlendirilmelerinin ve denetlenmelerinin bir aracıdır. Dolayısıyla Komünist Parti yasaklanmalıdır!” sonucuna varılıyordu.<sup class="calibre3"><a href="../Text/kantadi_split_254.html#footnote-135269-30" id="footnote-135269-30-backlink">[30]</a></sup></p>

  <p class="normal"> </p>

  <p class="solbaslik">3. “Anti-sovyetizm”</p>

  <p class="normal">Soğuk Savaş saldırısının aynı derecede ucuz ve yıkıcı ikinci unsuru, anti-sovyetizm idi. Anti-sovyetizm, Soğuk Savaş saldırısının, antikomünizmle eşzamanlı başlatılan ikiz kardeşiydi. Sovyetler Birliği’ni bildik bir devlet, başta, Stalin, onun yöneticilerini normal insanlar olarak görmeyi reddeden, dolayısıyla da onunla politik, diplomatik ilişkilerin kurulamayacağını öne süren bir ideolojik yönelişti bu. Sovyetler Birliği’nin başkentinde, kana susamış ve bütün amaçları insanlığı köleleştirmek olan kapalı bir sekt yönetimdeydi ve bunlara karşı sadece güç kullanmak anlamlı olabilirdi çünkü şiddete tapınıyor ve güçten başka bir şeyden anlamıyorlardı. Üstelik bunlar, hâlihazırda yüz milyonları zehirleyip kendilerine bağlamış ve milyarları da efsunlamak üzere olan “şeytan sihirbazlar”dılar. Böylece, tarihin, engizisyondan bu yana belki de tanık olmadığı bir ideolojik terör başlatıldı ABD’de ve dalga dalga onun etkisindeki dünyaya dayatıldı.</p>

  <p class="normal">Sovyetler Birliği’nin ilk nükleer denemesini yaparak ABD’nin atom tekelini, beklenenden çok daha kısa bir sürede kırması Amerika’da bir şok etkisi yarattı. “Asyalı” Rusların, hem de bir “komünist iktidar” altında böylesi karmaşık bir bilimsel sorunda yaratıcılık gösterip başarılı olması dönemin pek çok ön yargısını sarsıyor, öfkeli tepkilere neden oluyordu. Sorunun bu “millî” boyutu yanında elbette sınıfsal bir tarafı da vardı. “Uluslararası iç savaş”ta “ayaktakımı” büyük bir güç kazanmıştı. Bu, “ayaktakımı”nın, komünistlerin, onların esareti altında inim inim inlediği öne sürülen bilimcilerin, Asyalı bir ırkın işi olamazdı, mutlaka “iç düşmanlar”, “ulusal ve sınıfsal hainler” mevcut olmalıydı. Yaratılan cadı kazanında atom sırlarını Ruslara vermekle suçlanan ve idam edilen Ethel ve Julian Rosenberglerin yazgısına ilişkin şu sözler büyük anlam taşımaktadır:</p>

  <p class="indentmetin">Amerikan tarihinde, Rosenbergler davası kadar, adaletle değil de, daha çok sınıf ön yargıları ve sınıfsal çıkarlarla bağlantılı bir başka hukuki örnek hiç olmamıştır.<sup class="calibre3"><a href="../Text/kantadi_split_255.html#footnote-135269-31" id="footnote-135269-31-backlink">[31]</a></sup></p>

  <p class="normal">Sovyetler’e karşı saldırının yöntemsel çerçevesini ise, Amerikalı diplomat George Kennan’ın görevli bulunduğu Moskova’dan Dışişleri Bakanlığı’na gönderdiği bir rapor oluşturdu. Daha sonra “Mr. X” imzasıyla yayımlanan bu raporda,<sup class="calibre3"><a href="../Text/kantadi_split_256.html#footnote-135269-32" id="footnote-135269-32-backlink">[32]</a></sup> Sovyetler Birliği’nin “uzun süreli, sabırlı ve fakat sıkı ve dikkatli bir biçimde kuşatılması” ve “kendi içindeki çürüyüş tohumlarının” harekete geçirilmesi öngörülüyordu. Kuşatma (<span class="ideitalik">containment</span>), yani Sovyetler Birliği’ni boğma, tecrit, iç çelişkilerini kışkırtma, doğal gelişimini engelleme, askerî/ekonomik/politik baskılarla bunaltma politikası, Truman yönetimince bu görüşlerden hareketle başlatıldı ve büyük Soğuk Savaş saldırısı eldeki tüm araçlarla sürdürüldü.</p>

  <p class="normal">ABD yönetiminin varsayımları gayet açıktı: Her şeyden önce, Sovyetler’le anlaşma çabaları beyhudedir; çünkü onlar güçten başka bir şeyden anlamaz. Truman’ın Dışişleri Bakanı Dean Acheson bu düşünceyi şöyle belirtiyor: “Bir mukavelenin, bir antlaşmanın, verilmiş bir sözün Sovyet hükümeti üzerinde herhangi bir etki yapacağı düşüncesini derhal reddedebiliriz.”<sup class="calibre3"><a href="../Text/kantadi_split_257.html#footnote-135269-33" id="footnote-135269-33-backlink">[33]</a></sup> Böyle olunca da, Sovyetler’e karşı “güç alanları” oluşturmak gerekir, çünkü Acheson’un selefi John Foster Dulles’ın sözleriyle, “Güç, Sovyet yönetimiyle ilişkide bulunurken başarının anahtarıdır.”<sup class="calibre3"><a href="../Text/kantadi_split_258.html#footnote-135269-34" id="footnote-135269-34-backlink">[34]</a></sup></p>

  <p class="normal">Elbette, atom silahı da bu gücün en temel unsurlarından biri olacaktı. Bunu da Amerikan genelkurmay başkanlarından General Maxwell D. Taylor şöyle ifade ediyor: “Atom bombasının korkunç yıkıcılığı, Hava Kuvvetlerimizde Birleşik Devletler’in bundan sonra dünya jandarmalığı yapmasına ve bir tür Amerikan Barışı dayatmasına olanak verecek bir silaha sahip olunduğu düşüncesini körükledi.”<sup class="calibre3"><a href="../Text/kantadi_split_259.html#footnote-135269-35" id="footnote-135269-35-backlink">[35]</a></sup> Bu görüşün ABD’de çok yaygın olduğu ve sivil-asker neredeyse bütün yöneticilerce benimsendiği biliniyor.</p>

  <p class="normal">1950 yılının Nisan ayında hazırlanarak Truman’a sunulan ve yeni Amerikan politikasının temelini oluşturan NSC-68 belgesi, ABD’nin Sovyetler Birliği ve müttefiklerine karşı arttırdığı saldırganlık dozunda ve nükleer silahlara dayalı bastırma ve şantaj siyasetinde özel bir aşamayı ifade ettiği için ayrıntılı bir incelemeyi gerektirmektedir.<sup class="calibre3"><a href="../Text/kantadi_split_260.html#footnote-135269-36" id="footnote-135269-36-backlink">[36]</a></sup> Başında esas olarak Paul Nitze<sup class="calibre3"><a href="../Text/kantadi_split_261.html#footnote-135269-37" id="footnote-135269-37-backlink">[37]</a></sup> tarafından kaleme alınan ve Dışişleri Bakanı Dean Acheson’la Savunma Bakanı Louis Johnson’ın imzalarıyla “Birleşik Devletler’in Ulusal Güvenlik İçin Hedef ve Programları” başlığı altında Ulusal Güvenlik Konseyi’ne sunulan bu belge, daha sonra başkan tarafından onaylanarak resmî politikaya dönüştürülmüştür. Nitze’nin politik reçetesi bellidir: “Amerikan sisteminin gelişeceği” bir Pax Amerikana ve bunun için de büyük bir silahlanma atağı, Sovyetler’e karşı psikolojik bir savaş seferberliği, atom silahına dayalı bir askerî stratejiyle beslenen sindirme harekâtı, kapsamlı bir sivil savunma programı, casusluk faaliyetlerinin arttırılması, Amerikan yandaşlarına daha çok askerî yardımlar, vb. açılımlar.<sup class="calibre3"><a href="../Text/kantadi_split_262.html#footnote-135269-38" id="footnote-135269-38-backlink">[38]</a></sup></p>

  <p class="normal">NSC-68, Amerikan Soğuk Savaşçılarının ekmeğine yağ süren yeni bir saldırganlık siyasetinin düşünsel ve programatik altyapısını oluşturmuştur. NSC-68’in başyazarı Nitze, anılarında, NSC-68’de “dış politika amaçlarının ve ulusal çıkarın korunmasının başarılı bir biçimde yürütülmesinde gücün -özellikle de askerî gücün- gereği ve kullanımının temel önemde olduğu” tezinin egemen olduğunu yazmaktadır.<sup class="calibre3"><a href="../Text/kantadi_split_263.html#footnote-135269-39" id="footnote-135269-39-backlink">[39]</a></sup> Bu belgenin özsel anlamını Henry Kissinger net bir biçimde vermektedir. Kissinger, uzun yıllar sonra yazdığı bir kitapta, söz konusu belgeyi, “Amerika’nın Soğuk Savaş stratejisinin resmî açıklaması olarak işlev görmüştür,” diyerek tanımlıyor ve şöyle devam ediyor:</p>

  <p class="indentmetin">Sovyet sisteminin doğasında köklü bir değişikliği gerçekleştirmek. ... Ana hedef hasmın iç dönüşümüydü. ... Bir başka ifadeyle, Amerika, hasmı değişmeden bırakacaksa, bir savaşı kazanmayı ve hatta kapsamlı bir çözümü düşünmeyi bile reddediyordu.<sup class="calibre3"><a href="../Text/kantadi_split_264.html#footnote-135269-40" id="footnote-135269-40-backlink">[40]</a></sup></p>

  <p class="normal">NSC-68’i kaleme alanlar, her şeyden önce, hasma en şeytani dürtüleri, en sinsi politikaları, en iflah olmaz saldırganlığı atfeden varsayımlarla işe koyuluyor, düşman ilan ettiği sistemin doğasına ilişkin karamsarlığı ve onunla ilişkilerde akla gelebilecek en kötü olasılıkları analizlerinin merkezine oturtuyorlardı:</p>

  <p class="indentmetin">Plan, dolayısıyla, Sovyet dışı dünyadaki ülkelerin hükümet mekanizması ve toplumsal yapılarının bütünüyle dağıtılması veya zorla yıkılması ve yerlerine de Kremlin’e bağlı ve onun tarafından kontrol edilen bir aygıt ve yapının geçirilmesidir. Bu amaç için şimdi Sovyet çabaları Avrasya kara kütlesinin boyunduruk altına alınmasına yönelmiştir. Sovyet dışı dünyada ana güç odağı ve Sovyet yayılmasına karşı muhalefetin temel dayanağı olarak Birleşik Devletler ise, Kremlin’in amaçlarına ulaşabilmesi için bütünlüğü ve hayatiyeti şu ya da bu yolla zayıflatılması ya da yok edilmesi gereken bir numaralı düşmandır.</p>

  <p class="normal">Böyle bir düşman elbette esas olarak askerî güce dayanacak ve işgal saldırıları düzenleyen bir stratejiyi yürürlüğe koyacaktır. NSC-68 yazarları bunu da ayrıntılandırmakta ustadırlar:</p>

  <p class="indentmetin">Sovyetler Birliği dünyayı boyunduruk altına almak için askerî yeteneklerini oluşturmaktadır. ... Şayet 1950’de büyük bir savaş çıkarsa, Genelkurmay’a göre, Sovyetler Birliği ve uydularının aşağıdaki kampanyaları hemen başlatıp yürütebilecek yeterince ileri bir hazırlık durumunda oldukları düşünülmektedir.</p>

  <p class="indentmetin">Belki İber ve İskandinav Yarımadaları hariç Batı Avrupa’nın işgali; Yakın ve Ortadoğu’nun petrol alanlarına doğru ilerlemek ve Uzak Doğu’daki komünist kazanımları pekiştirmek;</p>

  <p class="indentmetin">Britanya Adaları’na hava saldırıları düzenlemek ve Batılı güçlerin Pasifik ve Atlantik’teki iletişim hatlarına hava ve deniz hücumlarında bulunmak;</p>

  <p class="indentmetin">Şimdi Alaska, Kanada ve Birleşik Devletler’deki olası hedefleri de içerecek biçimde seçilmiş hedefleri atom silahlarıyla vurmak...</p>

  <p class="indentmetin">Sovyetler Birliği ilk kampanyalarını tamamladıktan ve Batı Avrupa alanındaki durumunu sağlamlaştırdıktan sonra aynı anda şu operasyonları da gerçekleştirebilir:</p>

  <p class="indentmetin">Britanya Adaları’na komple hava ve sınırlı deniz harekâtları;</p>

  <p class="indentmetin">İber ve İskandinav Yarımadalarının işgali;</p>

  <p class="indentmetin">Yakın ve Ortadoğu’da yeni operasyonlar, Kuzey Amerika kıtasına ve Atlantik ve Pasifik iletişim hatlarına karşı sürdürülen hava ve deniz saldırıları; ve öteki bölgelerde yanıltıcı (<span class="ideitalik">diversionary</span>) saldırılar...</p>

  <p class="normal">Belgede ayrıca Sovyetler Birliği’nin 1954 yılında ABD’yi bir sürpriz saldırıyla saf dışı bırakabilecek nükleer güce de sahip olacağı tahmini yapılarak vermek istediği kıyamet mesajı ve yaratmak istediği panik havası daha da ağırlaştırılmaktadır. Böyle bir durumda da, ABD’nin nükleer silahlanmasını hızlandırması ve asıl amaç olarak da, atom silahlarını ilk darbeyle bir savaşın hemen başında kullanmaya hazırlanması önerilmektedir. Belge, bir nükleer savaşta “inisiyatif ve sürprizin avantajları”na değinmekte, “İlk darbeyi vurmanın askerî avantajları ... saldırıya uğrar uğramaz ve mümkünse Sovyet darbesi gerçekleşmeden önce, bütün gücümüzle vurmak için hazırlıklı olmamızı gerektirmektedir” demekte, sürpriz bir saldırıya, “önleyici savunma” <span class="ideitalik">(prevention)</span> maskesi altında yeşil ışık yakmaktadır. Bu anlayışla da belgenin yazarları ABD’ye “nükleer zafer”in yolunu göstermektedir:</p>

  <p class="indentmetin">Ciddi bir ilk darbe ... SSCB’nin sivil halkını ve askerî güçlerini besleme ve teçhizatlandırma kabiliyetini, Birleşik Devletler’e uzun süreli bir savaşta genel bir askerî üstünlük imkânı sağlayacak ölçüde azaltabilir.</p>

  <p class="normal">Belge, ayrıca, Amerikan üstünlüğünün sürdürülmesinin gereklerinin yapılmasına ait kapsamlı bir program niteliğindedir de:</p>

  <p class="indentmetin">Aslında hesaplı ve aşamalı bir baskı politikası olan kuşatma siyaseti, hazır ve hemen harekete geçirilebilir toplam (<span class="ideitalik">aggregate</span>) askerî üstünlük olmaksızın, bir blöfden başka bir şey değildir.</p>

  <p class="normal">Dolayısıyla da muazzam bir silahlanma programına da karar verilmiş olmaktaydı.</p>

  <p class="normal">Bütün bu yeni seferberliğin, hasmı yıpratma taktiklerinin uygulamaya geçirilmesinin, saldırganlığın, silahlanma kararının ve nükleer baskının hedefi ise, iflah olmaz düşmanın fiilen ortadan kaldırılmasıdır:</p>

  <p class="normal">“Sovyet sistemi içinde yıkım tohumlarının geliştirilmesi...”</p>

  <p class="normal">Tam da bu noktada, 7 Ekim 1931 tarihli <span class="ideitalik">Business Week</span> dergisinde yer alan şu habere göz atmak gerekiyor, güç ve korkuyla örülmüş saldırganlığın kökenlerini tam olarak kavrayabilmek için:</p>

  <p class="indentmetin"><span class="ideitalik">“Amtorg’a, Rusya’daki 6 bin İş İçin 100 bin Başvuru”</span></p>

  <p class="indentmetin">[Sovyet Ticaret Şirketi] Amtorg’un New York bürosunda 6 bin iş için 100 binden fazla başvuru alındı. Geçen hafta bir sabah başvuruların sayısı 280 oldu. ... Bu “tipik” sabahın başvuru listesinde ... 2 berber, 1 levazımatçı, 2 musluk tamircisi, 5 boyacı, 2 aşçı, 36 “büro” çalışanı, 1 benzin istasyonu operatörü, 9 marangoz, 1 havacı, 58 mühendis, 14 elektrikçi, 5 satış elemanı, 2 matbaacı, 2 kimyager, 1 kunduracı, 1 kütüphaneci, 2 öğretmen, 1 kuru temizlemeci, 11 oto tamircisi, 1 dişçi vardı. ... Az sayıda zenci müracaatçı da var ama çoğunluğu vasıfsız olduğundan sayıları az. ...</p>

  <p class="indentmetin">Başvurular için üç temel neden sıralanıyor: 1- işsizlik; 2- buradaki duruma duyulan büyük nefret; 3- Sovyet deneyimine duyulan ilgi. ...</p>

  <p class="indentmetin">İşe alınan ya da yakında alınacak olan Amerikalı işçilerin çoğunluğu öncelikle aşağıdaki sanayi merkezlerinde işe yerleştirilecekler: Stalingrad traktör fabrikası, Kharkov traktör fabrikası, Nizhni Novgorod’daki büyük otomobil fabrikası, Sormova’daki lokomotif fabrikası, Magnitorosk ve Kuznetsk çelik işletmeleri, Kuznetsk bölgesi madenleri, Urallar’da ve Kazakistan’daki madeni eşya tesisleri ve madenler ve ülke genelindeki demiryolları...<sup class="calibre3"><a href="../Text/kantadi_split_265.html#footnote-135269-41" id="footnote-135269-41-backlink">[41]</a></sup></p>

  <p class="normal">Sonuçta, fanatik bir “ulusal güvenlik kültü”nün inşası ve buna işlerlik kazandıracak devasa bir “ulusal güvenlik aygıtı”nın kurulması bütün ağırlığıyla ABD’nin üzerine çöktü. Bu, her yerde komünist düşmanı arayan, onu bulmayı, devlet ve milleti ona karşı korumayı yurttaş olmanın temel sorumluluğu sayan, iç ve dış düşman tehdidinin ortak algılanmasıyla ona karşı seferberlikte aktif yer almayı millî birlik ve beraberliğin sağlanmasının garantisi sayan, farklı düşünenleri vatana ihanetle suçlayan hastalıklı bir sosyal kültürel süreçti özünde. Elle tutulmayan, gözle görülmeyen ve fakat her yerde mevzilenmiş düşmanların varlığından beslenen, yığınları gözü dönmüş bir ahmaklıkla egemenlerin peşinden sürüklenen bir sürüye dönüştürmeyi amaçlayan bir politik oyundu aynı zamanda. Çıplak bir militarizmi ve onu besleyen, destekleyen, uygulayan bir bürokratik silahlı-silahsız saldırı aygıtının yaratılması, “burjuvazinin ortak işlerini yürütmek”le görevli devletin şiddete müptela bir saldırgan komplo örgütüne indirgenmesiydi ayrıca.</p>

  <p class="normal"> </p>

  <p class="solbaslik">4. CIA: “Amerikan Gestaposu”</p>

  <p class="normal">Merkezi İstihbarat Teşkilatı (CIA) 1947 yılında Ulusal Güvenlik Yasası’na eklenen bir maddeyle kuruldu. CIA, bildik bir haber toplama-analiz, yani klasik casusluk örgütü olmadı hiçbir zaman. O; şirketleri, dergileri, okulları, vakıfları, füzeleri, sendikaları, özel orduları, teröristleri, spekülatörleri, uyuşturucu tüccarları, silah kaçakçıları, uçakları, tetikçileriyle zaman içinde bir “terör imparatorluğu”na dönüştü. Sabotaj, cinayet, toplu kırım, yıkıcı propaganda, istikrarsızlık yaratma, vurucu timlerin eğitimi, ekonomik savaş, psikolojik harekât, isyan ve iç savaş kışkırtıcılığı, darbe tezgâhları, işkence, dezenformasyon, adam kaçırma, suikast ve her türden kışkırtıcılık örgütün temel uğraş alanları oldu. Devlet başkanları; Kral Hüseyin, Albay Papadopulos, General Manel Noriega, Ferdinand Marcos, başbakanlar, bakanlar, generaller, polis şefleri, iş adamları, sendikacılar, profesörler, gazeteciler, yazarlardan oluşan maaşlı görevlileri, hepsi, çoğu açığa çıkmamış “Hür Dünya”nın pek çok mümtaz şahsiyeti, “demokrasi-vatan-millet” şaklabanlığıyla ruhlarını sattıkları ve tetikçiliğini yaptıkları bu imparatorluğun uluslararası ağını oluşturdular. Pek çok ordu, polis teşkilatı, kültür kurumu, istihbarat kuruluşu doğrudan onun yönetim ve gözetiminde evrensel terör uyguladılar halklara ve emeğe. Kurbanlarının sayısı on milyonlarla ölçülüyor.</p>

  <p class="normal">CIA, İkinci Dünya Savaşı ertesinde ve Soğuk Savaş yıllarının başlarında, Hitler Nazizminin katil artıklarıyla işbirliği içinde ölümcül kozasını ördü. O kadar ki, “Lyon Kasabı” Klaus Barbie’den Hitler istihbaratının “Sovyet Masası” şefi Reinhard Gehlen’e kadar pek çok faşist Gestapo mensubu koruma altına alındı ve anti-sovyetik şebekenin demir çekirdeğini oluşturdular. Bunlardan Gehlen, doğrudan CIA’nın kurduğu Batı Alman istihbarat örgütü BND’nin başına getirildi, 1968 yılına kadar bu görevde operasyonlar düzenledi.<sup class="calibre3"><a href="../Text/kantadi_split_266.html#footnote-135269-42" id="footnote-135269-42-backlink">[42]</a></sup></p>

  <p class="normal">CIA’nın bir niteliği de, kuruluşunda, Büyük Bunalım’ın yarattığı iflas ve toplumsal tepki karşısında ricat etmiş, Roosevelt’in uzun başkanlığında da görece liberal devlet bürokrasisi karşısında geri çekilme konumunu sürdürmek zorunda kalmış iş âleminin Amerika’yı yeniden “doğrudan işgal” restorasyonunun temel kurumlarından biri olmasıydı. Kurucuları, yöneticileri, fonksiyonerleri, örgütçü, casus ve kirli işlerini yürütenlerin çok büyük bölümü doğrudan iş adamlarından ve onların çocuklarından, torunlarından, damat ve gelinlerinden oluşuyordu. Bu zenginler sınıfından gelen, en iyi okullardan mezun, Amerikan sosyetesinin “kremanın kreması” tabaka, tam bir seçkinlerin terör oyuncağı olarak kurgulamışlardı örgütü. O kadar ki, ülke içinde bile bunlara, “Amerika’yı temsil etmeyen sosyetikler” olarak büyük tepkiler ortaya çıkmıştı. Bu niteliği, CIA’yı, sınıfsal kin, korku ve saldırganlıkla malul girişimci ruhun gözü pek, atak, acımasız bir sermaye tetikçisi yapmıştı sınıfsal genetik gereği.</p>

  <p class="normal">Bu işgali, örneğin Eisenhower kabinesinde görebiliriz. Savunma Bakanı, “General Motors için iyi olan Amerika için de iyidir” sözlerinin sahibi olan General Motors şirketinin başkanı Charles Wilson idi. Aynı biçimde, Maliye, Adalet, Ticaret Bakanları da büyük şirket sahibi ve yöneticisiydiler. Dışişleri Bakanı John Foster Dulles ise, çok zengin bir şirket avukatıydı. Dedesi ve amcası da eski dışişleri bakanıydılar. Petrol şirketleriyle rabıtalı bir iş takipçisiydi. Dünya Savaşı sırasında bu yeteneği dolayısıyla olsa gerek, “Savaş Sanayisi Kurulu”na üye yapılmış, iş âlemiyle koordinasyonu sağlamıştı. Aynı zamanda, hastalık ölçüsünde fanatik bir komünizm düşmanıydı. Truman’a karşı seçimi kaybeden Cumhuriyetçi Parti başkan adayı Thomas Dewey’in danışmanıyken, “kontr-Kominform” kurulmasını ve “yeraltı hareketleri”yle bütün Avrupa çapında komünizmle savaşılmasını önermişti.<sup class="calibre3"><a href="../Text/kantadi_split_267.html#footnote-135269-43" id="footnote-135269-43-backlink">[43]</a></sup></p>

  <p class="normal">John Foster Dulles, dışişleri bakanı olduktan 26 gün sonra kardeşi, eski gizli servis personeli Allen Dulles, CIA’nın başına getirildi. O da ağabeyi gibi, Wall Street bağlantılı bir avukatlık bürosunun elemanıydı. United Fruit Company gibi büyük şirketlere çalışmıştı ve elbette kardeşi gibi yaman bir anti-komünistti. İlya Ehrenburg, bu personel hakkında şunları yazmıştı <span class="ideitalik">İzvestia</span> gazetesinde: “[Allen Dulles öbür dünyaya gittiğinde de] bulutlara mayın döşer, yıldızlara ateş eder ve melekleri kılıçtan geçirir.”<sup class="calibre3"><a href="../Text/kantadi_split_268.html#footnote-135269-44" id="footnote-135269-44-backlink">[44]</a></sup> Mart 1955’te, CIA’nın yeraltı faaliyetlerini denetleyecek özel bir komite kurulduğunda ilgililerden birinin de, o sıralar Operasyon Eşgüdüm Kurulu’nun başkanı olan Nelson D. Rockefeller olması elbette tesadüf değildi. Bu gizli komite açığa çıktıktan sonra, Kissinger’in de üyesi bulunduğu ve Şili Darbesi’nden de sorumlu ünlü tedhiş, sabotaj ve darbe planlayıcısı 40’lar Komitesi’ne dönüşecekti.<sup class="calibre3"><a href="../Text/kantadi_split_269.html#footnote-135269-45" id="footnote-135269-45-backlink">[45]</a></sup> 1953 yılında İran’da petrolü millîleştiren yurtsever Başbakan Musaddık’ı devirerek yerine işbirlikçi diktatör Şah Rıza Pehlevi’yi getiren darbeyi örgütleyen de, eski başkanlardan Theodore Roosevelt’in torunu ve Franklin Roosevelt’in de kuzeni olan CIA istasyon şefi Kermit Roosevelt idi. Böyle zengin “iyi aile çocukları” örgütün kirli işler tetikçisiydi. Tam da bu nedenle, yıllar sonra, örgütten ayrılan Philip Agee, yazdığı kitapta CIA’yı, “yoksul ülkelerde iş gören Birleşik Devletler şirket hissedarları soygundan yararlanmayı sürdürsünler diye, gece gündüz, politik barajdaki sızıntı deliklerini tıkamaya çalışan Amerikan kapitalizminin gizli polisi” olarak nitelendirmiştir.<sup class="calibre3"><a href="../Text/kantadi_split_270.html#footnote-135269-46" id="footnote-135269-46-backlink">[46]</a></sup></p>

  <p class="normal">ABD, ayrıca 1950’lerde Avrupa’nın pek çok ülkesinde kendi halklarına karşı terör ve yıkıcı psikolojik savaş yürütecek örgütlenmeler ağı da kurdu. Bunlardan birinin, Türkiye’deki Özel Harp Dairesi’nin işkence tezgâhından geçmiş olan Talat Turhan şöyle anlatıyor:</p>

  <p class="indentmetin">Olay İtalya’da patlak verdiği için, Gladio tüm dünyada bu tür örgütlerin simgesel adı oldu. Gerçekte NATO’ya bağlı ülkelerde ve hatta NATO dışı Avrupa ülkelerinde –Avusturya, İsviçre, İsveç gibi– Gayrinizami Harp, daha doğru söylemi Kural Dışı Savaş yapmak üzere yerüstü ve yeraltı örgütleri kurulmuştur. ABD tarafından teorisi üretilen ve NATO’ya bağlı olduğu söylenilen bu yeraltı örgütlerinden İtalya’da ortaya çıkarılanın adı Gladio’dur. ... ABD bağlaşığı olan ülkelerde, etki altına aldığı ülkelerin düzenlerini, kendi emperyalizm çıkarlarına uyarlı hâle getirmek için, o ülkelerdeki anti-komünizmi örgütledi. Bu amaçla her şekilde legal, militer, paramiliter örgütlerin kurulmasına destek verdi. ...</p>

  <p class="indentmetin">İkinci Dünya Savaşı sonrasında dünya Soğuk Savaş dönemine girdi. Bu dönem bazı kavram ve örgütlenmeleri beraberinde getirdi. Bu kavramlardan biri de Özel Savaş’tır. Bu savaş da kendi arasında bölümlere ayrılmaktadır. Bu bölümlerden birine Gayrinizami Harp –Kural Dışı Savaş– denmektedir. Gayrinizami Harp’in yürütülmesi için yerüstü birliklerine –komando– ve yeraltı örgütüne gereksinim vardır.</p>

  <p class="indentmetin">Özel Savaş kavramı, İstikrar Harekâtı –<span class="ideitalik">Stabilization Operations</span>– ve Psikolojik Savaş’ı da kapsamaktadır.</p>

  <p class="indentmetin">Bu nedenle askerî yönünden daha çok, sivil halka yönelik yöntemleri içermektedir. ... Özel Savaş’ın alanı geniştir. Bu amaçla kurulan örgütlerin de bu amaca hizmet etmesi gerekmektedir. Örneğin, Kaçırma Kurtarma Harekâtı da bunların arasında sayabiliriz. ...</p>

  <p class="indentmetin">İncelediğim ABD resmî talimnameleri, içlerinde özellikle FM 31-15 ve FM 31-16 talimnamesinin adı, <span class="ideitalik">Counterguerilla Operations</span>’dır. Görüldüğü gibi NATO örgütü diye basına yansıtılan bu örgütlerin arkalarındaki gerçek odak ABD’dir. ...</p>

  <p class="indentmetin">Neonazist ve Neofaşist örgütler tüm dünyada o günden bu yana ABD istihbarat örgütlerince finanse edildi ve Ölüm Mangaları olgusu yaşanmaya başlandı.</p>

  <p class="indentmetin">Uluslararası terörizmin ve devlet terörünün vurucu gücü olan Ölüm Mangaları olgusu, Alman Nazizminden günümüze kadar uzanıyor. Ölüm Mangaları’nın simgesi, aynı zamanda onların anti-komünizm işlevini açığa vuruyor: AAA= <span class="ideitalik">Alliance Article Anticommunist</span>. Arjantin, Brezilya, Uruguay, Paraguay, İspanya ve Türkiye’de anti-komünist ideolojiyle koşullandırılmış ve dolarlarla beslenen sağcı militanlar, partileri ve bürokrasideki yandaşları ölüm saçıyorlar, terör estiriyorlar. ...</p>

  <p class="indentmetin">CIA, İkinci Dünya Savaşı’ndan sonra kurulmuş bir örgüttür. Örgüt kurulurken Gestapo deneyimlerinden her bakımdan yararlanılmıştır. CIA içinde Kirli İşler Bölümü ve onunla işbirliği hâlinde bulunan istihbarat örgütleri, bugün Gestapo türü cinayet ve eylemlere başvurmakta ve bu amaçla maşalar kullanmaktadırlar.<sup class="calibre3"><a href="../Text/kantadi_split_271.html#footnote-135269-47" id="footnote-135269-47-backlink">[47]</a></sup></p>

  <p class="normal">ABD, bu arada büyük bir askerî ve ekonomik “yardım” seferberliği de başlattı ve bu, Pentagon ile CIA’ya ülkeler üzerinde etki sağlama, harekât düzenleme, egemenlerle ölümcül işbirliği yapabilme olanağı sağladı. Bu yolla, maaş bağlanmış uşak ordular, her alanda su başlarını tutmuş işbirlikçiler ve sabotörler, yerel tetikçiler kiralanabildi, doğrudan askerî işgale gereksinim duymayan kontrol mekanizmaları oluşturulabildi. Bir yazar bunların askerî versiyonlarını “Pentagon’un uydu askerî teşkilatları” diye nitelendiriyor.<sup class="calibre3"><a href="../Text/kantadi_split_272.html#footnote-135269-48" id="footnote-135269-48-backlink">[48]</a></sup></p>

  <p class="normal">Yeri gelmişken burada Amerikan “yardımları”na da değinmek gerekmektedir. Bu konuya, Nelson Rockefeller’in Eisenhower’a yazdığı bir mektup yeterince açıklık getirmekte ve bu arada askerî, psikolojik ve özel önlemlerle organik bağlarını vurgulamaktadır:</p>

  <p class="indentmetin">Bizim politikamız hem “global” yani dünyanın bütün kara parçalarını kapsayan, hem de total olmalıdır. Yani politik, askerî, ekonomik, psikolojik tedbirleri ve özel metotları bir bütün içinde bir araya getirmelidir. ...</p>

  <p class="indentmetin">Düşüncelerimin pratikte en somut örneği hatırlayacağınız gibi, bizzat meşgul olduğum İran tecrübesidir. Ekonomik yardımı harekete geçirerek İran petrolüne el koymayı başardık ve ülkenin ekonomisine yerleştik. İran’da ekonomik pozisyonumuzun kuvvetlenmesi, bu ülkenin dış politikasının kontrolümüz altına girmesini ve özellikle Bağdat Paktı’na dâhil olmasını sağladı. Hâlihazırda İran Şahı, elçimize danışmadan hükümetinde herhangi bir değişiklik yapmaya bile cesaret edememektedir.</p>

  <p class="indentmetin">Kısaca söylemek gerekirse, burada ileri sürülen düşünceler beni ve arkadaşlarımı, politik programımızın aşağıdaki temel ilkelere oturtulması zorunluluğuna götürdü:</p>

  <p class="indentmetin">1. Biz askerî paktlarımızı kurmayı ve sağlamlaştırmayı hedef alan tedbirlere devam etmeliyiz. Çünkü bu paktlar, herhangi bir komünist saldırısını ve ulusal hareketleri önlemekte faydalı olacaklardır. Bundan başka Asya’da ve Ortadoğu’daki pozisyonlarımızı her yönden sağlamlaştıracaktır. Şu önemli gerçeği gözden uzak tutamayız: Magnezyum, krom, kalay, çinko ve tabii kauçuğumuzun tamamı, bakır ve petrolümüzün önemli bir kısmı, kurşun ve alüminyumun üçte biri, denizaşırı ülkelerden gelmektedir. En önemlisi, ABD tarafından kurulmuş askerî paktlardan herhangi birinin etki alanında bulunan Asya ve Afrika’nın az gelişmiş bölgelerinden gelmektedir. Süper stratejik maddelerin, bu arada uranyumun durumu da yukarıdakiler gibidir.</p>

  <p class="indentmetin">2. Bu askerî paktları sağlamlaştırmak ve genişletmek için, Marshall Planı’nın Avrupa’da bize sağladığı kadar, ya da ondan daha büyük ölçüde politik ve askerî nüfuz garantileyecek genişlikte bir ekonomik yayılma planını Asya, Afrika ve diğer az gelişmiş bölgelerde uygulamak zorundayız. Bunun için, az gelişmiş ülkelere yaptığımız ekonomik yardımların büyük kısmı, askerî paktlarımıza hizmet etmek üzere kurulmuş olan kanallardan akmalıdır. ...</p>

  <p class="indentmetin">3. Bu ilkelerden hareketle, Amerikan iktisadi yardımının yapılacağı ülkeleri üç grupta toplamayı teklif ediyorum...</p>

  <p class="indentmetin">Birinci gruba, bizimle dost olan ve bize uzun süreli, sağlam askerî paktlarla bağlanmış olan anti-komünist hükümetlerin iktidarda olduğu ülkeler girer. Bu ülkelere yapılacak yardımlar ve açılacak krediler öncelikle askerî nitelikte olmalıdır. Oltaya yakalanmış balığın yeme ihtiyacı yoktur. Bu noktada Dışişleri Bakanlığı’yla aynı fikirdeyim; genişletilmiş iktisadi yardım, örneğin Türkiye’ye, bazı hâllerde düşünülenin tersi sonuçlar verebilir, yani bağımsızlık eğilimini arttırıp, mevcut askerî paktları zayıflatabilir. Bu tip ülkelere –Türkiye gibi– doğrudan doğruya iktisadi yardım da yapılabilir, ama bu bize uygun ve bağlı hükümetleri iktidarda tutacak ve bize düşman muhalifleri zararsız bırakacak biçim ve miktarda olmalıdır.</p>

  <p class="indentmetin">Bunlarla bağlantılı olarak özel sermaye yatırımlarını da ayarlamak gereklidir. ... Bu yatırımlar yardımıyla birçok politik amaca ulaşılabilir. Bu tip özel sermaye yatırımları zamanla bütün gayrîmeşru muhalefeti ve politikamıza karşı mukavemeti ortadan kaldırabilmeli veya nötralize edebilmelidir. Ayrıca bizi desteklemekte kararsız ve sallantılı olan bütün şahsi teşebbüs ve menfaat çevrelerini etkilemelidir. Aynı zamanda ABD’yle işbirliğine hazır yerli iş adamlarına yardımı arttırmalı ve böylece bu iş adamlarının, ilgili ülkenin ekonomisinde kilit noktalarını ele geçirmeleri, buna dayanarak politik etkilerinin artması sağlanmalıdır...</p>

  <p class="indentmetin">İkinci grup, tarafsız bir politika güden veya o eğilimi gösteren ülkeleri kapsamaktadır. ... Üçüncü grup, daha sömürge hâlinde olan ülkeleri kapsamaktadır. ...</p>

  <p class="indentmetin">Her üç ülke grubuna da yapılacak geniş iktisadi yardımlarda, ABD’nin karşılık beklemeden yardım ettiği ve işbirliği yapmak isteğinde samimi olduğu intibaı yaratılmalıdır. Elimizdeki bütün propaganda olanaklarıyla durmaksızın, az gelişmiş ülkelere yapılan Amerikan yardımlarının karşılıksız bir yardım olduğunu, art niyet taşımadığını bütün kafalara sokmalı, bu konuda hiçbir masraftan çekinmemeliyiz. Bu arada anti-komünist çalışmalarımıza, ideolojik savaşa ara vermemeliyiz. Bu ülkelere yatırım yapan kapitalistlerimiz, teknik eksperlerimiz ve diğer uzmanlarımız, az gelişmiş ülkelerin millî ekonomilerinin bütün dallarına girmeli, onları bizim çıkarlarımıza göre geliştirmelidir.</p>

  <p class="indentmetin">Bu ülkelerdeki politik bakımdan güvenilir yerli iş adamlarının ulusal çabaları da teşvik edilmelidir.</p>

  <p class="indentmetin">Bütün bu tavsiyelerin hepsi uygulandığı takdirde, ABD’nin uluslararası prestijinin bütünüyle artacağına, ayrıca gelecekte karşılaşacağımız her türlü askerî görevlerin yerine getirilmesinin kolaylaşacağına şüphe yoktur. Çünkü böylece mevcut askerî paktlar sağlamlaştırılmış ve yeni bir ruhla doldurulmuş olacaktır.<sup class="calibre3"><a href="../Text/kantadi_split_273.html#footnote-135269-49" id="footnote-135269-49-backlink">[49]</a></sup></p>

  <p class="normal">1955 yılında CIA faaliyetleriyle ilgili Eisenhower’a sunulan bir raporda söylenenler, CIA ahlakının ve yönteminin ipuçlarını veriyor (tabii suçu Sovyetler Birliği’ne yüklemeyi ihmal etmeden):</p>

  <p class="indentmetin">Bu oyunda kural yok. Şimdiye kadar kabul edilmiş insani davranış normları geçerli değil. Etkili casusluk ve karşı casusluk servisleri geliştirmeli ve düşmanlarımızı bize karşı kullanılanlardan daha akıllı, daha gelişmiş ve daha etkin yöntemlerle bozguna uğratmalı, kundaklamalı ve mahvetmeliyiz.<sup class="calibre3"><a href="../Text/kantadi_split_274.html#footnote-135269-50" id="footnote-135269-50-backlink">[50]</a></sup></p>

  <p class="normal">Bu “kural ve ahlak dinlemez oyun”da CIA’nın yöntemlerinden biri de, yabancı devlet adamlarına suikastler düzenlemek olmuştur. 1970’lerde Vietnam Savaşı’na karşı başlayan toplumsal muhalefetin etkisiyle, artık ipliği pazara çıkmış, kirli işleriyle bütün dünyanın tepkisini çekmiş CIA da eleştirilerin hedefi olmuştu. Bu durumda, Kongre’de bir komisyon kuruldu. Başkanı olan Idaho Senatörü Frank Church’den esinlenilerek “Church Komitesi” olarak anılan bu komisyonun raporu, eksik olsa da bu konuda yeterli fikir veriyor. Unutmamak gerekir ki, ABD, bütün yapısı ve kurumlarıyla, bir büyük propaganda aygıtıdır ve gerçekleri saptırma, çarpıtma ve gizlemede ustadır. Yine de Church Komitesi’nin bulgularıyla olsun, güneşin her zaman balçıkla sıvanamayacağı görülmüştür.</p>

  <p class="normal">Komite, çalışmaları sırasında, biraz da kerhen suikastlerle ilgili bir çalışma yapmak durumunda da kalmıştır. Komite’nin bu konuda yazdığı bir ön raporda<sup class="calibre3"><a href="../Text/kantadi_split_275.html#footnote-135269-51" id="footnote-135269-51-backlink">[51]</a></sup> şöyle deniyor:</p>

  <p class="indentmetin">Kanıtlar, Birleşik Devletler’in birçok suikast planlarına katıldığını göstermektedir. ... Soruşturmamız ayrıca Birleşik Devletler’in yabancı hükümetlere karşı darbelere de karıştığına dair ciddi sorunları ortaya çıkarmıştır.</p>

  <p class="normal">Komite’nin ön raporunda, sadece Fidel Castro, Patrice Lumumba, Rafael Trujillo, Ngo Dinh Diem ve Şili Genelkurmay başkanlarından darbe karşıtı Rene Schneider’le ilgili iddialara yer verilmiştir. Komite, bu kişilerin öldürülmesi planlarına ABD yetkililerinin aktif olarak katıldıklarını saptamış, ne var ki, ölümle sonuçlanan durumlarda tetiğin başkalarınca çekildiğini bildirerek raporunu sonuçlandırmıştır! Örneğin, Dominik Cumhuriyeti Başkanı Trujillo’nun öldürülmesi için suikastçilere tabanca ve tüfek verildiği, Diem’in öldürülmesinin ABD’nin desteklediği “Generaller Darbesi” sürecinde kararlaştırıldığı, iki CIA ajanına Lumumba’yı öldürmeleri için emir verildiği kabullenilmiş ama ölümlere karışanların “yerel muhalefet güçleri” olduğu saptanmıştır. Castro’ya suikast girişimlerinde de “Amerikan hükümeti personeli”nin aktif yer aldığı kabullenilmiştir.</p>

  <p class="normal">Oysa bugün kesin olarak biliniyor ki, örneğin Castro ve Trujillo’yla ilgili suikast direktifini bizzat Eisenhower vermiştir. 13 Mayıs 1960’da Latin Amerika işlerinden sorumlu Dışişleri Bakan Yardımcısı Richard Rubottom, başkana Trujillo’yu bölgede “istikrarsızlık” yaratıyor diye şikâyet etmiş, konuşmanın <span class="ideitalik">“top secret”</span> tutanağına göre Eisenhower, Castro’nun da aynı olduğunu, her ikisinin de biçilmesini istediğini söylemiştir.<sup class="calibre3"><a href="../Text/kantadi_split_276.html#footnote-135269-52" id="footnote-135269-52-backlink">[52]</a></sup></p>

  <p class="normal">Lumumba’nın öldürülmesi için de CIA’nın Kongo’ya, “plastik eldivenler, bir maske ve şırınga” gönderdiği biliniyor. Amaç, Lumumba’nın yemeğine ya da diş macununa “öldürücü bir biyolojik madde”nin zerk edilmesiydi.<sup class="calibre3"><a href="../Text/kantadi_split_277.html#footnote-135269-53" id="footnote-135269-53-backlink">[53]</a></sup> Bu tür “öldürücü biyolojik maddeler” ise, CIA tarafından 1951’de Kara Kuvvetleri’nin Maryland’deki biyoloji laboratuvarında stoklanmıştı.<sup class="calibre3"><a href="../Text/kantadi_split_278.html#footnote-135269-54" id="footnote-135269-54-backlink">[54]</a></sup></p>

  <p class="normal">CIA sadece düşmanlarını değil, kullandıktan sonra artık kendisi için yük kabul ettiği dostlarını da öldürüyor ya da işbirlikçilerince öldürülmesine göz yumuyordu. Bu bakımdan Ngo Dinh Diem’in öyküsü ibret vericidir:<sup class="calibre3"><a href="../Text/kantadi_split_279.html#footnote-135269-55" id="footnote-135269-55-backlink">[55]</a></sup></p>

  <p class="indentmetin">Diem, CIA tarafından “keşfedildi” ve John Foster Dulles’ın desteğiyle Güney Vietnam’ın başına oturtuldu. Amerikan yardımlarını arkasına alan Diem, halkı üzerinde acımasız bir dikta rejimi kurdu. ABD’de ise, bir kahraman muamelesi görüyordu. <span class="ideitalik">Life</span> dergisi onu, “Vietnam’ın sert mucize adamı,” <span class="ideitalik">Saturday</span> <span class="ideitalik">Evening Post</span> gazetesiyse, “Güneydoğu Asya’da parlak yıldız” olarak tanımlıyordu. Amerikan Dışişleri Bakan Yardımcısı, “Özgür Vietnam’ı yaratan en önemli faktör Başkan Diem’in kendini adamışlığı, cesareti ve yetenekleridir,” diyordu.</p>

  <p class="normal">Amerikalılar Diem’in ülkesinde hiçbir desteğinin olmadığını biliyor ama yine de bu yüzden bütünüyle kendilerine sığınmış bu umarsız işbirlikçiyi, “Asya’nın Chirchill”i diye dünya kamuoyuna pazarlıyorlardı. Johnson özel sohbetlerinde, “Bok adam, elimizdeki tek oğlan o!” diyerek aşağılıyordu onu. ABD, Diem’i hep “ülkeyi yönetecek kadar güçlü, istendiği zaman da düşürülebilecek kadar da zayıf” bir konumda tutma politikası izliyordu.</p>

  <p class="normal">Bu arada Güney Vietnam da Kuzey’e karşı savaşı yitiriyor, Diem ülkeyi yönetemez hâle geliyor, halkın nefretini iyice üzerine çekiyordu. Artık gizli Amerikan raporları onun, “toplumla ve gerçekle tüm bağlantılarını koparmış” olmakla suçluyordu. Diem işlevini yerine getirmiş, zamanını doldurmuştu ve artık gitmeliydi. Onun toplumuyla ve gerçekle bağlarını, sadece kendilerine biat etsin ve tutunacak başka dalı kalmasın diye kopartanlar, şimdi bu nedenle devrilmesi gerektiğini söylüyorlardı. O artık ABD’ye de hizmet edemez hâle düşmüştü.</p>

  <p class="normal">Güney Vietnam’da muhalefet şiddetlenir ve Diem sertlikten başka çare bulamazken, CIA ajanları ve Amerikan Büyükelçiliği ordu içindeki darbecilerle temasa geçiyorlardı.</p>

  <p class="normal">Bir zamanlar Diem’i, “Bizim bir yaratığımızdır,” diyerek destekleyen ve överek göklere çıkaran Kennedy de, “Amerikan rolünün gizli kalması” koşuluyla darbeye izin veriyordu. 26 Ağustos 1963’te Dışişleri Bakanı Dean Rusk’ın Amerikan Büyükelçisi’ne gönderdiği mesajda şunlar yazılı: “Amerikan hükümeti başarı şansı olan bir darbeyi destekleyecektir.” Başkan Kennedy ise, Büyükelçi’ye “darbecilerle görüşmelerini sürdürmesini ama bu temasların gizli ve inkâr edilebilir” olmasını bildiriyordu.</p>

  <p class="normal">Diem’in sonu gelmişti. Saygon’da görevli Amerikalı general Harkins bir resmî mesajında şöyle diyordu:</p>

  <p class="indentmetin">Doğru ya da yanlış, Diem’i sekiz uzun ve zor yıl boyunca destekledik. Şimdi onu terk etmek, boş vermek ve devirmek bana uygunsuz geliyor. ABD, görevde olduğundan beri onun anası, amiri ve günah çıkartma papazıydı ve bize dayanmaktaydı.</p>

  <p class="indentmetin">Öteki az gelişmiş ülke liderleri, gelecekte onları da benzer bir sonun beklediğine inanırlarsa, yardımlarımıza iyi gözle bakmayacaklardır.</p>

  <p class="normal">Ama artık çok geçti.</p>

  <p class="normal">1 Kasım 1963 günü Diem, ABD’nin desteğini arkasına almış darbeciler tarafından öldürüldü. Son anında Diem’in kendi toplumu içinde tutunabileceği bir dal yoktu ve çareyi yine eski efendisine sığınmakta arıyordu. Diem, can havliyle darbenin her safhasından haberdar ve darbe yanlısı Amerikan Elçisini aradığında aralarında şu konuşma geçti:</p>

  <p class="indentmetin">Diem: Bazı birlikler isyan ediyor, Amerika’nın tavrını bilmek istiyorum.</p>

  <p class="indentmetin">Büyükelçi: Yeterli bilgiye sahip olmadığım için bunu size söyleyecek durumda değilim. Silah sesleri duydum ama tüm verilere sahip değilim. Ayrıca şimdi Washington’da saat sabahın dört buçuğu ve Amerikan hükümeti henüz bir görüş sahibi olamaz.</p>

  <p class="indentmetin">Diem: Ama genel bir fikriniz olması gerekir. Nihayet ben de bir devlet başkanıyım. Ben görevimi yapmaya çalıştım. Şimdi de görev ve sağduyumun gereklerini yapmaya çalışıyorum. Her şeyden önce göreve inanırım.</p>

  <p class="indentmetin">Büyükelçi: Siz kesinlikle görevinizi yaptınız. Daha size bu sabah dediğim gibi, cesaretinizin ve ülkenize yaptığınız büyük katkıların hayranıyım. Kimse sizden yaptıklarınızın kredisini geri alamaz. Şimdi sizin can güvenliğinizden kuşku duyuyorum. Şu anda elimdeki bir rapora göre, bu eylem içinde bulunanlar istifa etmeniz koşuluyla size ve kardeşinize ülkeyi terk etme izni verecekler. Bunu duydunuz mu?</p>

  <p class="indentmetin">Diem: Hayır. (Kısa bir aradan sonra) Telefon numaram sizde var.</p>

  <p class="indentmetin">Büyükelçi: Evet. Güvenliğiniz için bir şey yapabilirsem lütfen beni arayın.</p>

  <p class="indentmetin">Diem: Düzeni yeniden sağlamaya çalışıyorum.</p>

  <p class="normal">Eski bir Dışişleri mensubu William Blum, 1950’lerin başlarında yazılmış CIA “Suikast Etüdü”nden şunları aktarıyor:</p>

  <p class="indentmetin">Gizli suikastler için, tertiplenmiş kazalar en etkili tekniktir. Başarıyla uygulandığında çok az heyecan yaratır ve sadece olağan bir soruşturma yapılır. En etkili kaza, 75 feet (25 m.) yükseklikten sert zemine düşüştür. Asansör boşlukları, merdiven boşlukları, panjursuz pencereler ve köprüler kullanılabilir. Fiil, hedefin ayak bileklerinden aniden ve şiddetle yakalanarak kenardan aşağı itilmesiyle uygulanabilir. Suikastçının derhal bir çığlık atarak “dehşete düşmüş tanık” rolü oynaması, hiçbir suç ortağına ya da kuşkulu bir kaçışa gerek bırakmaz.</p>

  <p class="indentmetin">Uyuşturucular çok etkili olabilir. Eğer suikastçı bir doktor ya da hemşire olarak eğitim görmüşse ve hedef tıbbi tedavi altındaysa, bu çok kolay ve güvenli bir yoldur. Yatıştırıcı olarak yüksek dozda morfin uygulaması sakin bir ölüme neden olacaktır ve tespit edilmesi zordur. Doz, hedefin narkotik maddeleri düzenli olarak kullanıp kullanmadığına göre değişecektir. Kullanmıyorsa iki garin (0,130 gr.) yeterli olacaktır. Eğer hedef çok içki içiyorsa, morfin ya da benzeri bir narkotik madde, sızma aşamasında iğneyle zerk edilebilir; ölüm nedeni çoğu kez akut alkolizme bağlanacaktır.</p>

  <p class="indentmetin">Keskin silahlar: Yasal olarak elde edilmiş herhangi bir keskin kenarlı alet başarıyla kullanılabilir. Güvenilirlik açısından belirli bir asgari anatomik bilgi gerekir. Kalbe ulaşılmadıkça vücutta açılan darbe yaraları güvenli olmayabilir. Kalp göğüs kafesi tarafından korunur ve yerini bulmak her zaman kolay değildir. Mutlak güvenilirlik, omuriliğin boyun bölgesinden kesilerek ayrılmasıyla elde edilir. Bu, bir bıçağın sivri ucuyla ya da bir balta ya da satırın hafifçe vurulmasıyla yapılabilir. Bir başka güvenilir yöntem ise nefes borusunun her iki yanında bulunan atar ve toplardamarların kesilmesidir.</p>

  <p class="indentmetin">Konferans odası tekniği: (Suikastçılar) No. 1 odaya hızla ama sessizce girer. No. 2 kapıda durur. No. 3 tepki gösterecek ilk hedefe ateş eder. Silahını grubun üzerinde kavis çizdirerek kitlenin merkezine doğru ateş eder. Zamanlamasını, kolu çizdiği yayın sonuna geldiğinde şarjörün de biteceği şekilde ayarlar. No. 1 tehlikeli bireysel hareketleri önlemekle görevlidir; gerekirse üç tur tek tek ateş açar. No. 2 ateş etmeyi bitirir. “Çekil” komutunu verir. Arka arka kapıya yürür. Boş şarjörü değiştirir. Koridoru kontrol eder. No. 1 “Çekil” komutu üzerine hedefin karşı tarafına ateş eder. Grubun üzerine yay çizerek ateş eder. (Muhalefeti ima etmek için) propaganda malzemesi bırakır.<sup class="calibre3"><a href="../Text/kantadi_split_280.html#footnote-135269-56" id="footnote-135269-56-backlink">[56]</a></sup></p>

  <p class="normal">CIA, yıkıcı faaliyetlerini sadece dışarıda değil, içeride de güya koruduğu Amerikan yurttaşlarına karşı da gerçekleştirdi. Daha önce sözünü ettiğimiz Church Komitesi 26 Nisan 1976’da yayımladığı raporla bulgularını açıkladı.<sup class="calibre3"><a href="../Text/kantadi_split_281.html#footnote-135269-57" id="footnote-135269-57-backlink">[57]</a></sup> Rapora göre, Truman yönetiminden başlayarak o zamana kadarki bütün “hükümetler, şiddet ya da bir yabancı hasım güç adına yasa dışı faaliyet tehdidi içermese de, yurttaşları politik inançları nedeniyle gizlice izlemiştir. Yönetim, esas olarak gizli jurnalciler aracılığıyla iş görmüş, ama ayrıca telefon dinleme, mikrofon cihazları yerleştirilmesi, gizli mektup açılması ve meskene tecavüz gibi yöntemleri de kullanarak Amerikan yurttaşlarının özel yaşamları, görüşleri ve örgütleri konusunda devasa miktarlarda bilgi toplamıştır. Gruplar ve bireyler taciz edilmiş ve yıkıma uğratılmışlardır. ... Gizli olarak evlilikleri bozma, toplantıları dağıtma, insanları işlerinden etmek, hedef grupları sonu ölümle bitebilecek biçimde birbirine düşürmek gibi çirkin ve kirli taktikler kullanılmıştır. İstihbarat örgütleri, başkan ve öteki üst düzey yetkililerin politik ve kişisel amaçlarına hizmet etmişlerdir. Yürütme ve Kongre’deki kimi yetkililerin baskıları nedeniyle örgütler çoğu kez aşırılıklarda bulunmuşlarsa, bazen de kendiliklerinden uygunsuz faaliyetlerde bulunmuşlar ve bunları bilgilendirmekle görevli oldukları yetkililerden saklamışlardır.” Bir Amerikan parlamenteri Norman Mineta, CIA ile Kongre’nin ilişkilerini şöyle tanımlıyordu: “Biz mantar gibiyiz, bizi karanlıkta bırakıyorlar ve bol bol da gübreliyorlar.”<sup class="calibre3"><a href="../Text/kantadi_split_282.html#footnote-135269-58" id="footnote-135269-58-backlink">[58]</a></sup></p>

  <p class="normal">Raporda bildirildiğine göre, sadece FBI’ın merkezinde Amerikan vatandaşlarına ait 500 bin dosyanın mevcut olduğu anlaşılmıştır. Ayrıca,</p>

  <p class="normal">– 1953-1973 arasında yaklaşık 250 bin mektup CIA tarafından açılmış ve buna bağlı olarak yaklaşık 1,5 milyon isimlik bir dijital liste hazırlanmıştır.</p>

  <p class="normal">– FBI tarafından 1940-1966 arasında sadece sekiz kentte en az 130 bin mektup açılmış ve fişlenmiştir.</p>

  <p class="normal">– CIA’nın bilgisayar sisteminde 300 bin kişi fişlenmiş, bu arada 1967-1973 yılları arasındaki CHAOS operasyonuyla 7 bin 200 Amerikalı ve 100’den fazla örgüt hakkında ayrı dosyalar düzenlenmiştir.</p>

  <p class="normal">– 1947-1975 arasında, üç telgraf şirketiyle yapılan anlaşmalar sonucu 1 milyon telgraf okunmuştur.</p>

  <p class="normal">– Ordu tarafından 1960’ların ortalarından 1971’e kadar 100 bin kişinin istihbarat dosyası tutulmuştur.</p>

  <p class="normal">– 1969-1973 yılları arasında 11 bin kişi politik nedenlerden dolayı vergi soruşturmasına tabi tutulmuştur.</p>

  <p class="normal">– En az 26 bin kişi, bir “ulusal alarm” durumunda gözaltına alınmak üzere fişlenmiştir.</p>

  <p class="normal">Rapor, istihbarat örgütlerinin profesyonel komünist avcılarının hastalıklı takıntılarına ilişkin çarpıcı örnekler de veriyor. Örneğin, siyah haklarının önde gelen savunucularından Dr. Martin Luther King’in “Komünist Parti’ye sempati duymadığı”nı bildiren bir istihbarat raporuna FBI merkezinde şu not düşülmüştür: “Anti-komünist olduğuna dair kuvvetli kanıtlar da bulunamamıştır.” Dolayısıyla da malum şahsın izlenmesinin devamına karar verilmiştir. Siyahların haklarını savunan bir örgüt <span class="ideitalik">(NAACP-National Association for the Advancement of the Coloured People)</span>, 25 yıl boyunca izlenmiştir. İlk yıl boyunca istihbarat raporlarına konacak bir şey bulunamamış ama bu, örgütün “komünist eylemlerden uzak durmadaki güçlü eğilimi”ne bağlanmış, bu şüpheli duruma dikkat çekilerek örgüt 24 yıl daha izlenmiştir. Kadın haklarını savunanlar, ırklar arasında uyumu geliştirmeyi amaçlayan dernekler, şiddete karşı oluşturulan birlikler, dinî gruplar, siyasi partiler izlenmiş, sadece yönetici ya da aktivistler değil, sıradan sempatizanlar da fişlenmişlerdir. İlkokul çocuklarının katılacağı bir Cadılar Bayramı kutlaması bile Ordu istihbaratınca, “bir muhalif grubun katılacağı” savıyla izlemeye alınmıştır. Bu arada, ileride hükümet memuru olmak için başvururlarsa sicilleri bilinsin diye, binlerce öğrenci ve pek çok öğrenci derneği FBI tarafından izlenmiştir. Öğrencilerin ailelerine mektuplar postalanmış, aktif olanların “hoş olmayan resimleri”nin çekilip gerekli yerlere gönderilmesi planlanmış, yalan haberler uçurulmuştur.</p>

  <p class="normal">Bu arada, tanınmış anti-komünist siyasetçiler de istihbarat örgütlerinden yakalarını kurtaramamışlardır. Örneğin, Nixon’un başkan adayı olduğu 1968’de yazdığı bir mektup CIA tarafından “ele geçirilmiş”tir. Rapora göre, Roosevelt’ten Nixon’a, yani o rapor tarihine kadar olan bütün başkanlar içe yönelik politik istihbarat toplama faaliyetlerini bizzat istemişlerdir. Bir başka ifadeyle, aslında, egemenler birbirlerini de izlemiş, izlettirmişlerdir.</p>

  <p class="normal">Rapor, FBI’ın ünlü <span class="ideitalik">COINTELPRO</span> kod adlı operasyonlarıyla ilgili kimi bilgileri de açıklamıştır.<sup class="calibre3"><a href="../Text/kantadi_split_283.html#footnote-135269-59" id="footnote-135269-59-backlink">[59]</a></sup> Kullanılan yöntemler arasında şunlar dikkat çekmektedir:</p>

  <p class="normal">“1. Hedef kişinin siyasi görüşlerine gizli saldırılar düzenlenmesi ve kişinin böylece işinden atılmasının sağlanması;</p>

  <p class="normal">2. Evlilikleri bozmak üzere hedef kişinin eşine gizli mektupların postalanması;</p>

  <p class="normal">3. Örgüt mensuplarının hükümete çalıştıkları yönünde yalan haberler yayarak o kişinin örgütten atılmasını, hatta fiziki saldırıya uğramasını sağlamak;</p>

  <p class="normal">4. Protesto yürüyüşlerinde olay çıkarmak için, düzenleyicilerin kullandığı frekanslardan yalan talimatlar yayınlamak, dışarıdan geleceklere kalacakları evler için yanlış adresler içeren formlar dağıtarak onları oyalamak;</p>

  <p class="normal">5. Örgütleri, yalan haber ve ihbar mektuplarıyla birbirine düşürmek, hatta çatışmaya sevk etmek...”</p>

  <p class="normal">Rapor, devletin istihbarat örgütlerince gizli mesken aramalarının İkinci Dünya Savaşı’ndan, gizli dinlemelerin de 1930’lardan beri mahkeme kararı olmaksızın sürdüğünü de saptıyor. Bu arada, Ku Klux Klan gibi bir faşist şiddet örgütünün mensuplarından da resmî istihbarat görevleri için yararlanıldığı da belirtiliyor.</p>

  <p class="normal">Tabii bütün bu bilgi ve bulguların, aysbergin ayyuka çıkmış ucu olduğu ve resmî soruşturmaların gerçeğin bir kısmını ortaya çıkararak toplumsal tepkileri yatıştırma işlevini gördüğü de düşünülürse, “Amerikan demokrasisi”nin çerçevesindeki devlet terörünün niteliği daha iyi anlaşılabilir.</p>

  <p class="normal">Bir örnek, Kara Panterler örgütüne mensup önde gelen militanların güvenlik güçleriyle ya da bazen resmî kışkırtmalar sonucu birbirleriyle giriştikleri silahlı çatışmalarda öldürülmeleridir. Bir başka örnekse, ünlü aktris Jean Seberg’le ilgilidir. FBI, Kara Panterler’e duyduğu sempati nedeniyle Seberg’in “nötralize” edilmesini önerir. O sırada yedi aylık hamile olan sanatçı, gazetede bir Kara Panter Partisi üyesi tarafından hamile bırakıldığına ilişkin bir haber görür. Bu yalan haberin kaynağı FBI’dır. Şok yaşayan Seberg çocuğunu düşürür. Kocasının verdiği bilgiye göre, çocuğun her ölüm yıldönümünde intihara teşebbüs eder ve 1979 yılında kendini öldürür.<sup class="calibre3"><a href="../Text/kantadi_split_284.html#footnote-135269-60" id="footnote-135269-60-backlink">[60]</a></sup> Bu tür trajedilerin sayısını bilmeye ya da yaşanan dramların dökümünü çıkarmaya imkân yoktur.</p>

  <p class="normal"> </p>

  <p class="solbaslik">5. Nükleer Kült</p>

  <p class="normal">2 Ağustos 1939’da Albert Einstein, Başkan Roosevelt’e bir mektup gönderdi. Einstein mektubunda, uranyum elementinin yakında yeni bir enerji kaynağına dönüştürülebileceği konusunda kendisine fizikçi arkadaşları tarafından bilgiler ulaştığını, bu durumda yeni tür güçlü bombaların yapılabilmesi olasılığının ortaya çıktığını ve Berlin’de de bu tür araştırmalar yapılmakta olduğunu yazıyor, bu konuda çalışmalar yapılmasını öneriyordu. Daha sonra, militarist gidişten rahatsız olan Einstein şöyle diyecekti:</p>

  <p class="indentmetin">Benim atom bombasının üretimindeki katılımım tek bir eylemden ibarettir. Başkan Roosevelt’e bir mektup gönderdim. ... Deneyler başarıya ulaşırsa, bunun insanlık için ne denli korkunç bir tehdit olacağının farkındaydım. Bununla birlikte, Almanların da başarı olasılığıyla aynı sorun üzerinde çalışıyor görünmeleri karşısında, bu adımı atmayı zorunlu gördüm. Her zaman inanmış bir pasifist olmama karşın, öyle davranmaktan başka çarem yoktu.<sup class="calibre3"><a href="../Text/kantadi_split_285.html#footnote-135269-61" id="footnote-135269-61-backlink">[61]</a></sup></p>

  <p class="normal">Sonuçta, o zamana kadar görülmemiş bir seferberlikle ve muazzam paralar harcanarak nükleer enerjinin ortaya çıkarılmasını gerçekleştirecek atılımlar gerçekleştirildi ve Manhattan Projesi’yle de atom bombası için çalışmalar başlatıldı.</p>

  <p class="normal">16 Haziran 1945’te de Amerika’da Alamogordo Çölü’nde yapılan bir denemeyle ilk atom bombası patlatıldı.</p>

  <p class="normal">Nükleer enerjinin açığa çıkartılması ve bunun bir patlamayla bombaya dönüştürülmesiyle, görülmemiş yıkıcılıkta bir silah elde edilmiş oldu. Artık, potansiyel olarak, tek bir bombayla bütün bir kentin haritadan silinmesi, milyonlarca insanın yok edilmesi mümkündü. Zamanla, hidrojen bombasının keşfiyle, teorik olarak sınırsız yıkım gücüne ulaşılmış oldu. Bu bombaları karadan, denizden ve havadan, uçak, denizaltı ve füzelerle düşman hedeflerine gönderme olanakları da geliştirilince, bildiğimiz hâliyle, yeryüzünde hayata, en azından insan yaşamına son vermek de olanaklı hâle geliyordu. Üstelik, bu silahlara karşı etkin bir savunma da mümkün değildi. Aslında, artık insanlık ve dünya, nükleer silahlar karşısında çaresiz rehineler durumundaydılar.</p>

  <p class="normal">Amerikan yöneticileri, içgüdüsel olarak sadece kendi ellerinde bulunan bu yıkım gücünün kendilerine verdiği olanakların, hem Sovyetler Birliği’ne karşı giriştikleri mücadelede hem de dünya hâkimiyeti yönelişlerinde kullanılabileceğini gördüler.</p>

  <p class="normal">Savaş sona ermek üzereyken ortaya çıkarılan bu yeni olanağın, savaş sonrası kurulacak yeni dünya düzeninde Amerikan çıkarları doğrultusunda kullanılması düşüncesi, her şeyden önce, eldeki yıkım aracının ölümcül güç ve etkilerinin dosta düşmana kanıtlanmasını gerektirmekteydi.</p>

  <p class="normal">O sırada Japonya henüz teslim olmamıştı ve dolayısıyla da Asya’da savaş devam ediyordu. Bu durumda, bombayı dünya âleme göstererek yeni Amerikan gücünü kanıtlamak, bunun politik, diplomatik meyvelerini toplamak, bu arada en çok da Sovyetler Birliği yöneticilerine bir tür şantaj yapabilme olanağını elde etmek için heveslenen Amerikalıların hedefi de belli oluyordu.</p>

  <p class="normal">Oysa o zaman belliydi ki, Japonya artık teslim olmak üzereydi. Japon hükümeti ve Genelkurmayı açısından tek sorun, ABD’nin koymuş olduğu “koşulsuz teslim” şartıydı. Japonlar, zamanla, İmparator’a dokunulmaması kaydıyla teslim olmayı kabul etmişlerdi. Japonya’nın direncinin kırıldığı ve teslim olmak istediği, Amerikan makamlarınca da elbette bilinmekteydi. Bu durumda, atom bombasının Japonya’ya atılmasının askerî bir nedeni söz konusu olamazdı. Üstelik bazılarının önerdikleri gibi, zaten çok güç durumdaki Japonlara, yeni silahın gücü, okyanusta ya da boş bir alanda patlatılarak da gösterilebilirdi.</p>

  <p class="normal">Ne var ki, yöneticilerin aklında başka şeyler vardı. Sorun sadece Japonya’yı teslim almak değil, Japonya’nın işgalini Sovyetler Birliği, Yalta’da üzerinde anlaşmaya varıldığı gibi 8 Ağustos’ta yeni Asya cephesini açmadan gerçekleştirip onu devre dışı bırakmak ve daha da önemlisi Sovyetler’e yeni yıkım gücüyle gözdağı vermekti. Truman, Potsdam’da yeni bir silahın yapıldığı haberini sıradan bir gelişmeymiş gibi Stalin’e verirken, aslında onun yüreğine korku salmayı da hesaplıyordu.<sup class="calibre3"><a href="../Text/kantadi_split_286.html#footnote-135269-62" id="footnote-135269-62-backlink">[62]</a></sup></p>

  <p class="normal">O dönemde katıldığı bir toplantıda Truman’ın, Sovyet heyetine karşı sergilediği beklenmedik ölçüdeki kaba ve saldırgan tutum karşısında Andrei Gromyko, anılarında, Sovyet algılamasının da bu yönde olduğunu yazıyordu:</p>

  <p class="indentmetin">Birdenbire beklenmedik bir biçimde, daha konuşmamızın ortasında Truman hafifçe yerinden doğruldu ve konuşmanın bittiğini ima eden bir hareket yaptı. Aslında yaptığı toplantıyı kesmekti. Orayı terk ettik. Bu toplantıyı çözümleyince, insan, Truman’ın, bu yüksek makama gelip de ABD’nin korkunç yıkıcı yeni bir silahın, atom bombasının dünyadaki tek sahibi olduğundan haberdar edilince böyle davrandığı sonucuna varabilirdi. Amerika’nın elindeki bu silahla belli ki Truman, Sovyetler Birliği’ne dayatmada bulunabileceğini düşünmüştü.<sup class="calibre3"><a href="../Text/kantadi_split_287.html#footnote-135269-63" id="footnote-135269-63-backlink">[63]</a></sup></p>

  <p class="normal">Nihayet, 6 Ağustos 1945 günü sabah saat 08.15’te <span class="ideitalik">Enola Gay</span> isimli bir Amerikan B-29 bombardıman uçağından Japonya’nın Hiroşima kentine ilk atom bombası atıldı. Bunu, üç gün sonra, 9 Ağustos’ta Nagazaki kentine atılan ikinci bomba izledi.</p>

  <p class="indentmetin">Bu iki kentte önce gözleri kör eden bir ışık, eşyaları, insan derisini tutuşturan bir sıcaklık, sonra korkunç bir gürültüyle yapıları yerle bir eden [sesten] hızlı [seyreden] bir şok dalgası ve arkadan da ağaçları söken, eşyaları, insanları uçuran kasırgalar, küçük ve ilkel iki atom bombasının hissedilen ilk belirtileri oluyordu. Radyoaktivite ise, bu iki kentte hâlâ insan yaşamını etkiliyor. ... Hiroşima ve Nagazaki’de bombanın etkisiyle kaç kişinin öldüğü bugün hâlâ tam olarak bilinmiyor. Bombanın atılışından sonraki 5 yıl içinde ölenlerin sayısının ... Hiroşima’da 200-250 bine, Nagazaki’de ise 150 bine ulaştığı tahmin edilmekte.<sup class="calibre3"><a href="../Text/kantadi_split_288.html#footnote-135269-64" id="footnote-135269-64-backlink">[64]</a></sup></p>

  <p class="normal">Yıllar sonra, Nâzım Hikmet, Hiroşima çocuklarını yazdı; bir kente, çoluk çocuk, yaşlı, kadın, erkek masum sivillere, Stalin’i etkilemek, Sovyetler’e gözdağı vermek, sermayeye alan açmak gibi hesaplar uğruna atom bombası atan zihniyet hiç unutulmasın diye, çocuklar şeker de yiyebilsin diye:</p>

  <p class="indentmetin"> </p>

  <p class="indentmetin">KIZ ÇOCUĞU</p>

  <p class="indentmetin"> </p>

  <p class="indentmetinitalik">Kapıları çalan benim</p>

  <p class="indentmetinitalik">Kapıları birer birer.</p>

  <p class="indentmetinitalik">Gözünüze görünemem</p>

  <p class="indentmetinitalik">Göze görünmez ölüler.</p>

  <p class="indentmetinitalik"> </p>

  <p class="indentmetinitalik">Hiroşima’da öleli</p>

  <p class="indentmetinitalik">Oluyor bir on yıl kadar.</p>

  <p class="indentmetinitalik">Yedi yaşında bir kızım,</p>

  <p class="indentmetinitalik">Büyümez ölü çocuklar.</p>

  <p class="indentmetinitalik"> </p>

  <p class="indentmetinitalik">Saçlarım tutuştu önce,</p>

  <p class="indentmetinitalik">Gözlerim yandı kavruldu.</p>

  <p class="indentmetinitalik">Bir avuç kül oluverdim,</p>

  <p class="indentmetinitalik">Külüm havaya savruldu.</p>

  <p class="indentmetinitalik"> </p>

  <p class="indentmetinitalik">Benim sizden kendim için</p>

  <p class="indentmetinitalik">Hiçbir şey istediğim yok.</p>

  <p class="indentmetinitalik">Şeker bile yiyemez ki</p>

  <p class="indentmetinitalik">kâat gibi yanan çocuk.</p>

  <p class="indentmetinitalik"> </p>

  <p class="indentmetinitalik">Çalıyorum kapınızı,</p>

  <p class="indentmetinitalik">teyze, amca, bir imza ver.</p>

  <p class="indentmetinitalik">Çocuklar öldürülmesin</p>

  <p class="indentmetinitalik">şeker de yiyebilsinler.</p>

  <p class="normal">Zamanla, Soğuk Savaş süreci içinde Avrupa’da da Almanya’nın bölünmesi, Batı Almanya’nın Batı Bloku’na entegrasyonu ve silahlandırılması gerçekleştirilerek tehlikeli bir militarizasyon başlatıldı. Bunu NATO’nun kurulması izledi, buna karşılık Varşova Paktı kuruldu ve yaşlı kıtada her an patlamaya hazır bir barut fıçısı ortaya çıkmış oldu.</p>

  <p class="normal">Kuşkusuz, daha önce de değindiğimiz gibi, Soğuk Savaş saldırısı sadece komünizme karşı bir mücadele olarak düşünülemez; madalyonun öteki yüzünde de Amerika’nın dünya hâkimiyeti düşleri bulunmaktaydı. Yeryüzünü, Amerikan sermayesi, Amerikan devleti ve Amerikan yaşam biçiminin çıkar ve gereksinimleri doğrultusunda yeniden yapılandırmak yolunda atom silahıyla birlikte yöneticilerin eline büyük imkânlar geçmiş oluyordu.</p>

  <p class="normal">Eldeki büyük zenginlik, ABD’ye bir tür mutlak inşa gücü veriyordu. Amerika, bir yandan Marshall Planı’yla Batı Avrupa’nın imarına girişip kapitalizmi tahkim ediyor, öte yandan da anti-komünist/anti-sovyet seferinde yer alacak militan ülkelere sonsuz ekonomik/askerî yardım vadediyordu. İki dünya savaşına belirleyici olarak katılmış olmasına karşın ana ülke topraklarında tek merminin bile patlamamış olduğu ABD, kendi bölgesindeki hegemonik konumu, büyük okyanuslarla korunmuş coğrafyası ve elindeki “mutlak silah”la (atom bombası) mutlak güvenliğe de yaklaşmış görünüyordu. Tabii bunun öteki ülkeler ve hasımları açısından “mutlak güvensizlik” konumu anlamına geldiğinin bilinciyle de pervasız bir saldırganlık sergiliyordu.</p>

  <p class="normal">İşte yeni Amerikan stratejisi ve askerî doktrini, “mutlak silah” gerçeğinin ve böyle bir politik, ekonomik, psikolojik çerçevenin temeli üzerinde inşa edilecekti.</p>

  <p class="normal">Hiç kuşkusuz Amerikan kamuoyunda ve yönetiminde, sadece sezgisel olarak da olsa, temel bir düşünce ortaya çıkmıştı bile. Bu, elindeki bu korkunç silah tekeliyle, ABD’nin artık uluslararası politikada isteklerini daha kolay gerçekleştirebilecek bir konuma geldiği yönünde bir tespitti. Elindeki bu “mutlak silah”ın verdiği güçle ABD, özellikle Sovyetler Birliği karşısında büyük bir politik/diplomatik koz kazanmış oluyor, onu davranışlarında yıldıracak, Amerikan isteklerini daha fazla dikkate almaya mecbur edecek bir stratejik üstünlüğe kavuşmuş oluyordu. Bu birçoklarınca da ABD’nin dünya hâkimiyetinin önün açacak bir gelişme olarak görülüyor, giderek nükleer baskı ve şantaja başvurma eğilimleriyle, doğrudan daha özgüvenli bir biçimde saldırganlaşma dürtülerini de besliyordu.</p>

  <p class="normal">Artık atom bombası ve onu düşmana iletecek hava gücü, tekel dönemi Amerikan stratejik düşüncesinin temel kavramları olmuştu.</p>

  <p class="normal">Hiroşima’ya atom bombasını atan <span class="ideitalik">Enola Gay</span> uçağının refakatçi B-29 uçağı <span class="ideitalik">Great Artist</span>’de görevli asker Alvarez, “hava savaşı”nın ulaştığı durumu şöyle özetliyordu:</p>

  <p class="indentmetin">Geçen hafta 20. Hava Kuvvetleri ... tarihin en büyük hava akınını 6 bin ton bombayla (3 bin tonluk patlayıcı civarında) gerçekleştirdi. Bugünse, filomuzdaki öncü uçak belki de 15 bin ton dinamit gücündeki bir patlayıcı güce tekabül eden tek bir bomba attı. Bu, artık birkaç yüz uçakla gerçekleştirilen büyük bombardıman kampanyalarının sona erdiğini gösteriyor. Dost görünümlü tek bir uçak şimdi bütün bir kenti haritadan silebilir.<sup class="calibre3"><a href="../Text/kantadi_split_289.html#footnote-135269-65" id="footnote-135269-65-backlink">[65]</a></sup></p>

  <p class="normal">Bu ilk dönemde, hava kuvvetlerine ve stratejik bombardımana verilen önemle birlikte, atom bombasının muazzam gücü, ona karşı savunmanın olanaksızlığı ve yeryüzünün sivil yerleşim merkezlerinin, ekonomik, sosyal, teknik altyapının, kısacası bir halkın ve ülkenin onun yok edici etkileri karşısında savunmasız olduğu düşüncesi, ani bir saldırıyla hasmı çökertmenin olanaklı olduğu fikrini de cazip kılıyordu. Daha 1945 yılında Amerikan Genelkurmayı’nın stratejik konseptine, ABD’nin “saldırı güçlerinin bize karşı konumlandığı belli olunca, gerektiğinde ilk darbeyi vurmaya” hazır olması noktası yerleştirilmişti.<sup class="calibre3"><a href="../Text/kantadi_split_290.html#footnote-135269-66" id="footnote-135269-66-backlink">[66]</a></sup> 1946’da Manhattan Projesi’nin de başında bulunmuş olan General Leslie Grove, “Atom silahlarına sahip olan bir ülke gerektiğinde ilk darbeyi vurmaya hazır olmalıdır,” diye yazmıştı.<sup class="calibre3"><a href="../Text/kantadi_split_291.html#footnote-135269-67" id="footnote-135269-67-backlink">[67]</a></sup></p>

  <p class="normal">Sonuçta, bu dönemde ABD’de yapılan ilk savaş planlarında, atom bombasına ve tabii stratejik bombardımana dayalı konseptler egemen olmaya başladı.</p>

  <p class="normal">Bu düşmana karşı atom silahları da vurucu gücün temel unsurları olacaktı. Bu dönemde yapılan savaş planlarının hâkim özelliğini, atom silahlarıyla Sovyetler Birliği’nin büyük kentlerine ani saldırılar yapılması oluşturuyordu. 1948 yılında Stratejik Hava Komutanlığı’nın hazırladığı ilk operasyonel planda hedef noktaları, “sivil nüfusun yok edilmesine ve sanayi merkezlerinin de ikincil olarak seçilmesi”ne dayandırılmıştı.<sup class="calibre3"><a href="../Text/kantadi_split_292.html#footnote-135269-68" id="footnote-135269-68-backlink">[68]</a></sup> Tabii saldırının kapsamı da eldeki atom stokunun büyümesiyle birlikte genişlemekteydi. Örneğin, <span class="ideitalik">BROILER</span> Planı, 24 kente 34 bomba atılmasını öngörürken, <span class="ideitalik">HARROW</span> Planı’nda bu sayılar 20 kente 50 bombaya, <span class="ideitalik">TROJAN</span>’da 70 kente 133 bombaya çıkıyordu. Ekim 1949’daki <span class="ideitalik">OFFTACKLE</span> Planı’ndaki hedefler ekinde ise, 104 kente 220 atom bombasının atılması ve 72 bombanın da rezerv olarak elde tutulması hesaplanmıştı.<sup class="calibre3"><a href="../Text/kantadi_split_293.html#footnote-135269-69" id="footnote-135269-69-backlink">[69]</a></sup></p>

  <p class="normal">Sonuçta da, Amerika’nın nükleer savaşa ilişkin ilk “Tek Entegre Operasyonel Planı” <span class="ideitalik">(SIOP-Single Integrated Operational Plan)</span> ve hedef listesi 1960 yılında yürürlüğe konduğunda ortaya çıkan tablo gerçekten tüyler ürperticiydi. Buna göre, 2600 hedef seçilmişti ki, bu, 1050 patlama noktasına tekabül ediyordu ve bunun da 151’i kent/sanayi merkezleriydi. Planlanan Sovyetler Birliği, Çin ve Doğu Avrupa’ya 3500 nükler silahın gönderilmesiydi. Hemen başlangıçta 880 bombardıman uçağı toplam 2100 magatonluk 1400’den fazla bombayı hedeflere atacaktı. Hiroşima’ya atılan bombanın gücünün sadece 15 kiloton olduğu hesaba katılırsa, saldırının başında atılacak patlayıcı toplamının bunun 140 bin misli olduğu görülecektir; sonucun kaç yüz milyon insanın ölümünü ifade ettiğini düşünmek gerçekten insan aklı ve muhayyilesi bakımından kolay değildir.<sup class="calibre3"><a href="../Text/kantadi_split_294.html#footnote-135269-70" id="footnote-135269-70-backlink">[70]</a></sup></p>

  <p class="normal">Tekel dönemindeki ilk savaş planlarını ve hedef listelerini gören bir Amerikalı subay, “Nihai gözlem, iki saat içinde neredeyse tüm Rusya’nın üzerinde duman tüten ve radyasyon ışınlayan bir yıkıntı olacağı,” diye ifade ediyordu duygularını.<sup class="calibre3"><a href="../Text/kantadi_split_295.html#footnote-135269-71" id="footnote-135269-71-backlink">[71]</a></sup></p>

  <p class="normal">23 Kasım 1948’de Savunma Bakanı Forrestal’ın isteği üzerine Dışişleri Bakanlığı’nca hazırlanan bir başka belgedeyse (NSC-20/4), genel amaç “Sovyetler Birliği’nin içinde ya da dışında Sovyet ya da Bolşevik kontrolü azaltmak veya yok etmek” biçiminde ifade edilmekteydi.<sup class="calibre3"><a href="../Text/kantadi_split_296.html#footnote-135269-72" id="footnote-135269-72-backlink">[72]</a></sup></p>

  <p class="normal">ABD’nin atom bombasını askerî doktrininin ve dış politikasının ana unsuru yapması, nükleer savaş planlarının buna göre oluşturulması, kuşkusuz Amerikan yöneticileri açısından bir “kamuoyu sorunu” da çıkarıyordu. Bir başka ifadeyle, böylesi korkunç bir kitle kırım silahının neredeyse soykırıma dönüşecek türden gözü kara bir biçimde kullanılması planları, “Amerikan kamuoyunu psikolojik olarak hazırlamak” gibi bir misyonun da yerine getirilmesini gerektirmekteydi. Bunun yol ve yöntemleri değişmekteydi. Kullanılan bir yol, bombanın etkilerinin küçümsenmesi, onun varlığı ve kullanımının kamuyouna şok yaratmayacak ölçülerde sunulması biçiminde tezahür ediyordu.</p>

  <p class="normal">Ama her zaman en geçerli yol, kamuoyunu korkutmak olmaktadır. Dönemin etkili senatörlerinden Vandenberg, Truman’a, Soğuk Savaşı kabul ettirebilmek için Amerikan halkının “ödünü koparması” gerektiğini söylemişti. Benzer bir yaklaşım 10 Eylül 1948 tarihli bir Ulusal Güvenlik Belgesi’nde de (NSC-30) görülmektedir. Ulusal Güvenlik Konseyi’nce hazırlanarak Başkan Truman’a sunulan bu belgenin önerilerinde, “atom silahlarının zamanında ve etkin bir biçimde kullanılması, bunun planlanması” ve bu konudaki “kararın başkan tarafından verilmesi” vardı.<sup class="calibre3"><a href="../Text/kantadi_split_297.html#footnote-135269-73" id="footnote-135269-73-backlink">[73]</a></sup> Bu metnin 5. paragrafı şöyle:</p>

  <p class="indentmetin">Bu konuda kamuoyu ciddi önemde bir unsur olarak kabul edilmelidir. Böylesi önemli bir konuda tartışır ya da karar alırken ... güvenliğe ilişkin önemi henüz tam olarak kavranmamışken, Amerikan halkının önüne, konuyla ilgili ahlaki bir sorun getirmek ihtimali ortaya çıkabilir. Oysa, [bombanın kullanılmasına ilişkin] bir karar Amerikan halkı tarafından verilecekse, bu güncel aciliyet koşullarında ... yapılmalıdır.</p>

  <p class="normal">Bu, açıktır ki, Senatör Vandenburg’un “halkın ödünü koparmak” önerisine benzemektedir: Ancak Amerikan halkı büyük korkular ve uluslararası durumun aciliyetinin paniğiyle atom bombasının kullanılması konusundaki moral kaygılarını bir yana bırakmaya ikna edilebilir.</p>

  <p class="normal">Aynı belge, 7. paragrafta karar vericileri de uyarıyor:</p>

  <p class="indentmetin">Şayet ABD atom bombası kullanılmasının aleyhine karar verirse veya bu konu kamuoyunda ahlaki/moral kaygılarla tartışılırsa, bu ülke dünyanın marjinal radikallerinin övgüsünü kazanabilir, kuşkusuz Sovyet Bloku’nca alkışlanır ama Birleşik Devletler, Batı Avrupa’daki her yurttaş tarafından şiddetle kınanır.</p>

  <p class="normal">Atom bombalarıyla yapılacak stratejik bombardıman, Amerikan atom tekeli kırılana kadar gerçekleşemedi. Bütün güçlü konumlarına ve ellerindeki muazzam yıkıcı olanaklara karşın hayat, henüz Amerikan stratejik bombardıman heveslilerine onların düşledikleri kadar cömert değildi. Yapılan bütün hazırlıklara rağmen, Sovyetler’e karşı bir atom saldırısının koşulları yaratılamamıştı.</p>

  <p class="normal">Her şeyden önce, elde fazla miktarda “nükleer yakıt” bulunmuyordu, dolayısıyla da yapılabilecek bomba sayısı sınırlıydı. Bombanın yapımı, çok sayıda teknisyen, mühendis, kimyacı ve fizikçinin zahmetli ve uzun bir süre çalışmasını gerektiriyordu. İmal edilen ilk bombalar büyük, ağır (10 bin pound) ve hantaldılar, güçleri de nihayet sınırlıydı; 100 kiloton civarındaki bu “enerji”, Hiroşima’da patlatılan bombaya göre (yaklaşık 15 kiloton) henüz hâlâ çok sınırlı bir artışı ifade ediyordu. Bir yazar, her biri 39 kişinin ancak iki günde hazır hâle getirebildiği bu bombalardan 1945 sonunda elde sadece iki adet olduğunu, henüz bir araya getirilmemiş halleriyle bu sayının Temmuz 1946’da 9’a, Temmuz 1947’de 13’e ve Temmuz 1948’de de 50 adete ulaşabildiğini belirtmekteydi. Üstelik 1948’de bile hâlâ sadece 30 adet B-29 ağır bombardıman uçağı bu bombaları taşıyabilecek hâle getirilebilmiş durumdaydı.<sup class="calibre3"><a href="../Text/kantadi_split_298.html#footnote-135269-74" id="footnote-135269-74-backlink">[74]</a></sup> Bu uçakların 4000 millik menzili ise bir başka sıkıntı kaynağıydı. Hava savunması karşısında bu uçakların gece uçuşları için gerekli radar donanımı dönemin koşullarında yeterli değildi. Ağır bombardıman uçaklarına eşlik edecek hava filoları ya da onları barındıracak üslerin korunmaları da parasal ve personel maliyetlerini arttırmaktaydı. O dönemin teknik olanaklarıyla hedeflerin vurulması sanıldığı kadar kolay değildi. Eldeki haritalar, istihbarat olanakları yetersizdi.</p>

  <p class="normal">Bomba imalinin yavaş ve pahalı olacağı da dönemin etkileyici varsayımlarından biriydi. Yeterli stokların olmadığı bu dönemde üretim gerçekten de sorunluydu. Üstelik o dönemde ancak üretilebilen maksimum 100 kilotonluk sınırlı sayıdaki atom bombaları da yeterli bulunmuyordu. Füze teknolojisi ise, henüz anlamlı bir ilerleme göstermemişti. Almanların savaşta kullandığı V-2 füzelerinin sapma mesafesi (CEP) 25 mildi. En önemlisiyse, Sovyetler Birliği’nin Avrupa’daki konvansiyonel gücü, bu tür nükleer maceralara karşı bir fren etkisi yapıyordu.<sup class="calibre3"><a href="../Text/kantadi_split_299.html#footnote-135269-75" id="footnote-135269-75-backlink">[75]</a></sup></p>

  <p class="normal">O dönemde yapılan atom saldırılarının sonuçları da, sadece eldeki bu sınırlı sayıdaki silah ve uçakla Sovyetler Birliği’nin dize getirilemeyeceğini göstermekteydi. Bu saldırı planlarından birinde, 30 gün içinde 28 milyon insanın yaşadığı 74 Sovyet kentinin bombalanması öngörülmüş ve sonuçta 2 milyon 700 bin insanın öleceği, 1 milyon kişinin de yaralanacağı hesaplanmıştı. Ne var ki, konuyla ilgili rapor, bir Amerikan zaferi açısından iyimser bir tablo da çizememektedir.</p>

  <p class="indentmetin">Bir atom saldırısı tek başına teslimiyet getiremez. Komünizmin kökenlerini yok edemez ya da Sovyet önderliğinin halk üzerindeki hegemonya gücünü kritik ölçülerde zayıflatamaz. Bir atom bombardımanı, Sovyet halkının çoğunluğu açısından, dış güçlere ilişkin Sovyet propagandasını doğrulayacak, Birleşik Devletler’e karşı tepkileri (hoşnutsuzluğu) körükleyecek, bu halkı birleştirecek ve savaşma kararlılıklarını arttıracaktır. ...</p>

  <p class="indentmetin">Sovyet silahlı kuvvetlerinin, Batı Avrupa’nın, Ortadoğu’nun ve Uzak Doğu’nun belirlenmiş bölgelerine hızla ilerleme yeteneği ciddi bir biçimde zayıflatılamayacaktır.<sup class="calibre3"><a href="../Text/kantadi_split_300.html#footnote-135269-76" id="footnote-135269-76-backlink">[76]</a></sup></p>

  <p class="normal">Sovyetler’in atom tekelini kırmasıyla yeni bir durum ortaya çıkmıştı. ABD ilk kez karşılaştığı böyle bir duruma, artık kendi ülkesinin de bir düşman saldırısına açık, hatta atom silahının yıkıcılığı düşünüldüğünde, savunmasız bir biçimde açık kalması durumuna nasıl bir tepki verecektir? Amerikan strateji tarihini ve askerî doktrininin gelişimini artık bu soruya aranan ve bulunduğu sanılan yanıtlar belirleyecek, oluşturacaktır.</p>

  <p class="normal">Tanrısal Amerikan “özel deneyimi”nin ve o özel olanın “yaşam biçimi”ne ve ilahî misyonuna ayaktakımınca, yeryüzünün lanetlilerince ve Rusya gibi “geri Asyalılar”ca oluşturulan itirazın bir de böylesine bir stratejik konum kazanması kolay hazmedilir değildi ABD açısından. “Aşikâr Yazgı”nın böylesine reddiyesi ve dokunulmazlık zırhının böylesine parçalanması, yükselişinin doruğunda olduğuna inanan Amerika’nın toplumsal ruhu üzerinde ağır bir yük yaratmıştı. Yeryüzünün efendisi olma ve Amerikan Rüyası’nı gerçekleştirme hayalleri pek çabuk yerle bir olmuş, Amerikan sermayesinin uluslararası hegemonya projesi riske girmişti. Bu, kaçınılmaz olarak, hırçın saldırganlık ve burnu büyük üstünlük inadıyla örülen bir stratejik yönelişi kışkırtıyordu. “İyi olan, kötü karşısında güçlü olmalıydı ki, kötünün saldırganlığını önleyebilsin, barışı ve özgürlüğü koruyabilsin!” Büyük saldırganlığın ve çıkar hesaplarının ideolojik gerekçesi ve ajitasyon malzemesi bu slogan olacaktı...</p>

  <p class="normal">İlk adımı Truman, 1950 yılının başında attı: ABD, hidrojen bombası yapacaktı. Bunun için de kapsamlı ve acil bir program başlatılacaktı.</p>

  <p class="normal">Buna şiddetle karşı çıkanlar oldu; başta Oppenheimer, atom bombasının yapımında yer almış bilimciler, ilerici kişi, grup ve partiler, nükleer silahlanmada böylesi yıkıcı ve sonu belirsiz bir aşamaya geçilmesini önlemeye çalıştılar.</p>

  <p class="normal">Ne var ki, sonunda kazanan taraf, başını fizikçi Edward Teller’in çektiği ve güçlerini Genelkurmay’dan alan taraf oldu. Genelkurmay açık bir biçimde, “hidrojen bombasından vazgeçilmesinin ABD’nin ve batı yarım küresinin güvenliği açısından zararlı olacağı” görüşünü ileri sürerek ağırlığını “süper” yandaşlarından yana koydu. Kongre’de, basında ve iş adamları arasında da “Süper”in yandaşları seslerini yükseltmeye başladılar. Truman yönetiminin Dışişleri Bakanı Dean Acheson gibi etkili üyeleri de araştırmaların bir an önce başlamasından yanaydılar. Amerika kararını çoktan vermişti: Daha çok, daha güçlü nükleer bombalar yapılacak ve stratejik üstünlük ne pahasına olursa olsun elde tutulacaktı ki, Amerikan Rüyası karşısındaki güçler etkisizleştirilebilsin...</p>

  <p class="normal">Truman’a düşen, bu verilmiş kararı onaylamak ve resmiyete sokmaktı. O da öyle yaptı. 31 Ocak’ta “Atom Enerjisi Komisyonu’na, hidrojen ya da ‘süper’ denen bomba dâhil her tür atom silahı için çalışmalarını devam ettirmesi” emrini verdiğini açıkladı ve ölümcül yarışı resmen başlattı. Nükleer mantığın ölümcül serüveni de böylece yeni boyutlar kazanmış oldu.</p>

  <p class="normal">Bundan sonra da ABD hep silahlanma yarışını sürdürdü, hep stratejik üstünlük peşinde koştu, hep nükleer silahlarını kullanabilmenin ve olası bir nükleer savaşı kazanmanın yollarını aradı. Nükleer kültün ölümcül serüveni, bir yanıyla da ABD’yi tam olarak kavramanın anahtarıdır.</p>

  <p class="normal">Nükleer silahların özünde bulunan “sınırsız ve denetlenemeyen yıkım” özelliği daha baştan onları sadece barbarca bir soykırımın aracı yapmaktaydı. Sovyetler Birliği’yle ABD arasında ortaya çıkan “dehşet dengesi”yle birlikte de, nükleer savaş kazanılabilir, politik ve sosyal öze sahip bir savaş niteliğini tümüyle kaybetti; nükleer silahlarla yapılacak bir savaş artık düşmanın soykırımıyla da sınırlandırılamazdı, hasmı yok ederken insanlığı da beraberinde yok olmaya götürecek bir intihar olabilirdi ancak. Nükleer silahların ortaya çıkışı üzerine ilk nükleer strateji uzmanlarından Bernard Brodie şu gerçeği saptayacaktı: “Şimdiye kadar silahlı kuvvetlerimizin temel amacı savaşları kazanmaktı. Bundan böyle temel amacı savaşı önlemek olmalıdır.”<sup class="calibre3"><a href="../Text/kantadi_split_301.html#footnote-135269-77" id="footnote-135269-77-backlink">[77]</a></sup></p>

  <p class="normal">Ne var ki, bu temel gerçeği ABD’deki çok etkin güçlerin önemli bölümü hiçbir zaman kabullenmek istemedi. Brodie’nin artık klasikleşmiş saptamasından yirmi yıl sonra da bu kez ünlü İngiliz strateji uzmanı Liddell Hart, nükleer savaşçılara şunları hatırlatmayı gerekli görmüştür: “Nükleer silahların gelişimiyle, stratejinin eski kavram ve tanımları sadece geçersiz değil, aynı zamanda anlamsız hâle gelmişlerdir. Savaşı kazanmaya yönelmek, zaferi amaç yapmak çılgınlıktan başka bir şey değildir.”<sup class="calibre3"><a href="../Text/kantadi_split_302.html#footnote-135269-78" id="footnote-135269-78-backlink">[78]</a></sup> Fakat, nükleer kültün çılgınlığı hep sürdü.</p>

  <p class="normal">Bu ölümcül gidişe, kuş bakışı bir biçimde olsa da kısaca bakmak, Amerika Birleşik Devletleri’nin, nükleer çılgınlıkla örülmüş emperyalist serüvenini kavramak bakımından gereklidir.</p>

  <p class="normal">ABD’de ortaya çıkan, toplumu ve devleti avucunun içine alarak insanlığı anaforu içine çeken nükleer kült, nükleer silahları politik ve askerî amaçlar doğrultusunda kullanılabilir araçlar olarak kabul eden ve dolayısıyla da buna uygun stratejilerin oluşturulmasını hedefleyen bir akıl yürütme sistemi ve eylem kılavuzundan oluşan kör inançlar bütünüdür. Bu mantık, klasik anlamıyla stratejinin, yani askerî gücün politik amaçlara ulaşılmasına yönelik olarak kullanımının nükleer düzlemde de geçerli olduğu savından hareketle, nükleer savaş strateji ve taktiklerinin inşasını öngörmektedir.</p>

  <p class="normal">Bu mantıkla malul stratejilerden birinin ifadesiyle, “Termonükleer savaşta stratejinin, yani askerî gücün akıllıca, politik yönelimli bir biçimde kullanılmasının işlevleri mevcuttur.”<sup class="calibre3"><a href="../Text/kantadi_split_303.html#footnote-135269-79" id="footnote-135269-79-backlink">[79]</a></sup> Bir başka deyişle, nesnel koşulların tüm verilerinin açıkça ortaya koyduğu aksine kanıtlara karşın, nükleer mantığa göre, nükleer savaş, “politikanın nükleer araçlarla bir devamıdır” ve dolayısıyla da hedefi savaşları kazanmak olan stratejik düşüncenin klasik anlamının kapsamı içindedir. Böylece de, nükleer mantığın stratejisinin temel hedefi, nükleer savaşın önlenmesi değil, kazanılmasını öngören hazırlık ve tekniklerin oluşturulmasıdır.</p>

  <p class="normal">Nükleer mantığa göre, nükleer silahlar da, öteki tüm silahlar gibi, kullanılabilir savaş araçlarıdır ve nükleer savaşa da, amaçsız bir katliam, sınırsız bir yıkım olarak değil, tüm savaşlar gibi “kazanılıp kaybedilecek” bir silahlı “irade, cesaret ve direnç” hesaplaşması olarak yaklaşılmalıdır. Bu açıdan bakınca da, nükleer mantığa göre, tek ve temel olarak nükleer savaşın önlenmesine ve bunun gerektirdiği yöntemlere dayanan bir stratejik düşünce, “stratejinin antitezidir”<sup class="calibre3"><a href="../Text/kantadi_split_304.html#footnote-135269-80" id="footnote-135269-80-backlink">[80]</a></sup> çünkü böylesi bir düşüncenin “çoğu kavramının ardında kıyamet sendromu yatmaktadır.”<sup class="calibre3"><a href="../Text/kantadi_split_305.html#footnote-135269-81" id="footnote-135269-81-backlink">[81]</a></sup> Oysa nükleer strateji de, genel olarak stratejinin bir parçası olarak, savaşmanın ve kazanmanın bilimi ve sanatı olarak kabul edilmelidir.</p>

  <p class="normal">Nükleer mantığın savunucuları için, nükleer savaş olgusuna “kıyamet kompleksi”yle yaklaşmak stratejik düşünceyi hareketsiz katı kalıplar içinde hapsederek dondurmak anlamına gelmektedir.</p>

  <p class="normal">Bir Amerikalı gazeteci, onları şöyle anlatıyor:</p>

  <p class="indentmetin">[Onlar] nükleer savaşın insanlığın sonu anlamına geleceği [savlarını] öfkeyle reddediyor; bu bir isteridir diyorlar. ... Senatör Pell, Eugene Rostow’a kritik soruyu şöyle sordu: “Sovyetler Birliği ile ABD arasındaki bir nükleer savaş sonunda bu iki ülkenin varlıklarını sürdürebileceğini öngörüyor musunuz?” Silahların Denetimi ve Silahsızlanma Dairesi Başkanlığı’na atanması [Senato tarafından] onaylanan Rostow ona şu yanıtı verdi: “İnsan ırkı çok inatçıdır Senatör Pell...” Rostow açıklamalarını şöyle sürdürdü: “Bir tarafta 10, bir tarafta 100 milyon ölü [olacak] ama bu bütün nüfus demek değildir...” Bunlar, gelecekle ilgili olarak bir başka düşünürü akla getiriyor. Yönetimin danışmanlarından Edward Teller, yurttaşlarını benzer bir filozofça yaklaşımla şöyle rahatlatıyor: “En büyük nükleer çatışma, hayallerin ötesinde bir felaket olacaktır ama son olmayacaktır.”<sup class="calibre3"><a href="../Text/kantadi_split_306.html#footnote-135269-82" id="footnote-135269-82-backlink">[82]</a></sup></p>

  <p class="normal">Evet, nükleer mantığa göre, nükleer savaş yeryüzünde hayatın sonu olmayacaktır ve yaşam, “Batı değerleriyle uyumlu bir savaş sonrası dünya düzeni”<sup class="calibre3"><a href="../Text/kantadi_split_307.html#footnote-135269-83" id="footnote-135269-83-backlink">[83]</a></sup> içinde sürebilecektir.<sup class="calibre3"><a href="../Text/kantadi_split_308.html#footnote-135269-84" id="footnote-135269-84-backlink">[84]</a></sup></p>

  <p class="normal">Nükleer mantığa göre, bir nükleer savaş sonrasında, zor koşullar altında da olsa, yaşamda pek fazla bir değişiklik söz konusu olmayacak ve her şey “belki de aşağı yukarı eskisi gibi” olacaktır.<sup class="calibre3"><a href="../Text/kantadi_split_309.html#footnote-135269-85" id="footnote-135269-85-backlink">[85]</a></sup> Hatta nükleer savaş, “geride kalanlarin büyük çoğunluğu ve onların çocukları için normal ve mutlu bir yaşamı engellemeyecektir.”<sup class="calibre3"><a href="../Text/kantadi_split_310.html#footnote-135269-86" id="footnote-135269-86-backlink">[86]</a></sup> Nihayet nükleer mantığa göre, nükleer savaşın bazı istenmeyen sonuçlarını, savaş sonrasında alınacak basit önlemlerle dengelemek, ortadan kaldırmak da olasıdır. Örneğin, Amerikan Başkanı Reagan’ın danışmanlarından birine göre, radyoaktif serpintinin kanser olaylarında yaratacağı “yüzde otuzluk artış”, savaş sonrasında “sigara sanayisinin yeniden kurulmasının ihmaliyle dengelene[bilecektir].”<sup class="calibre3"><a href="../Text/kantadi_split_311.html#footnote-135269-87" id="footnote-135269-87-backlink">[87]</a></sup> Üstelik nükleer mantığa göre, savaşın bu tür sonuçlarını abartmamak gerekir çünkü bu tür “olumsuzluklar” barış zamanında da görülebilmektedir. Örneğin, nükleer savaş sonrasında bebeklerin bir bölümü genetik bozukluklarla doğacaktır ama aynı şey barış zamanında da olmaktadır; dolayısıyla, “Savaş korkunç bir şeydir ama barış da öyledir,” ve bu tür olgular açısından arada nitel değil “nicel farklılıklar” vardır.<sup class="calibre3"><a href="../Text/kantadi_split_312.html#footnote-135269-88" id="footnote-135269-88-backlink">[88]</a></sup></p>

  <p class="normal">Kimi “farklılıklar”ın yaratacağı sorunlarsa, piyasa ekonomisinin mekanizmalarıyla rahatlıkla çözülebilir. ABD Başkanı Kennedy döneminde devletçe bastırılan ve radyoaktif serpintiye karşı özel sığınakların yapılmasını öngören bir broşüre göre, “Özel sığınaklar için bir pazarın şimdiden ortaya çıkmış olması yararlıdır ve yaşamımızın değişik koşullarının hür teşebbüsçe düzenlenmesi olgusuyla uyumludur.”<sup class="calibre3"><a href="../Text/kantadi_split_313.html#footnote-135269-89" id="footnote-135269-89-backlink">[89]</a></sup></p>

  <p class="normal">Böylece parası olanların serpintiden korkmasına da gerek yoktur. Önemli olan, pazar ekonomisi koşullarına göre doğru planlar yapabilmektir. Örneğin, çeşitli Amerikan yönetimlerine danışmanlık yapmış saygın bir profesöre göre, nükleer savaş sonrasında yiyeceklere de radyoaktivite bulaşacaktır. En azdan başlayarak, gıda maddeleri içerdikleri radyoaktivite oranına göre, örneğin “A”, “B”, “C”, “D” ve “E” diye sınıflandırılabilirler. En radyoaktif olan “E” etiketli yiyecekler hayvanlara, en az kirli “A” türleri ise çocuklarla hamilelere ayrılabilir. Kirlilik oranı “E”den hemen sonra gelen “D” yiyecekler ise, rahatlıkla yaşlılara verilebilir çünkü onların kemikleri zaten fazla radyoaktivite depolamaz. Geriye kalan “B” ve “C” türü gıda maddeleri ise piyasada serbestçe herkese satışa sunulabilir. Tabii “piyasa ekonomisi mekanizmaları” uyarınca “B” etiketliler “C”lerden daha pahalı olacaktır; devlet sübvansiyonu birçok sorunu da beraberinde getireceğinden işin böyle, serbest piyasa koşullarına göre çözülmesi en uygun yol olacaktır.<sup class="calibre3"><a href="../Text/kantadi_split_314.html#footnote-135269-90" id="footnote-135269-90-backlink">[90]</a></sup> Böylece herkes cebindeki paraya göre yiyeceği radyoaktivite oranını saptamakta özgür olur ve arz-talep yasası da adil bir biçimde kimin ne kadar süre yaşayacağını belirler!</p>

  <p class="normal">Nükleer mantık açısından, nükleer savaş tekniklerinin ve stratejik kavramlarının oluşturulması, savaş sonrasına ilişkin yıkım tahminleriyle uğraşmaktan çok daha önemlidir:</p>

  <p class="indentmetin">Senatör Pell: Topyekûn bir [nükleer] savaşta ne kadar Amerikalı veya Sovyet yurttaşı ölecektir?</p>

  <p class="indentmetin">[Savunma Bakanı] Weinberger: Hiçbir fikrim yok Senatör.</p>

  <p class="indentmetin">Senatör Pell: Bu hesaplanmadı mı?</p>

  <p class="indentmetin">Bakan Weinberger: Duyduğuma göre zaman zaman yapılmış çeşitli hesaplamalar var. ... Bu bizim yaptığımız bir hesap değildir çünkü bizim caydırıcılık politikamızla ilgisi olan bir şey değildir. ...</p>

  <p class="indentmetin">Senatör Pell: Yani Bakanlığınızda sizin bildiğiniz ve bir nükleer savaşta tarafların kayıplarını hesaplayan bir plan yok?</p>

  <p class="indentmetin">Bakan Weinberger: Hayır. Bunun üzerinde zaman harcamıyoruz.</p>

  <p class="indentmetin">Senatör Pell: Bir nükleer savaşta ne kadar Amerikalı öleceği konusunda kişisel bir görüş belirtmek ister miydiniz?</p>

  <p class="indentmetin">Bakan Weinberger: Hayır. Bu konuda kişisel bir görüşüm yok. Nasıl hesaplanacağını bilmiyorum. Bu tür fantastik tahminler yapmakta bir amaç ya da yarar olduğunu sanmıyorum.<sup class="calibre3"><a href="../Text/kantadi_split_315.html#footnote-135269-91" id="footnote-135269-91-backlink">[91]</a></sup></p>

  <p class="normal">Nükleer mantık, soyut ve geçerlilikleri hayli kuşkulu postülaların didaktik olarak oluşturulduğu bir akıl yürütme sistemidir ve böylesi çürük bir temel üzerine inşa ettiği önermeler dehşet vericidir; tümü nükleer çağın nesnel koşullarının ve çağdaş değerlerin kökten yadsınmasını ya da aynı anlama gelmek üzere, aşılmasını ifade etmektedir. Nükleer çağın nesnel gerçekliğinin yadsınması, nükleer mantığın tüm stratejik kavram ve önermeleriyle savaş tekniklerinde açıkça görülmektedir. Nükleer mantık, nesnel gerçekliği aşma çabası içinde, giderek akıl almaz önermelerle “mantıksal sonuçları”na varmakta, çarpık düşünme sistemine özgü bir kült yaratmaktadır. Asıl işlevi olan ölümün katılığı ve soğukluğunu içeren bir akıl yürütme yoluyla, nükleer strateji uzmanları, savaşın ne olduğunu bilen bir askerin ifadesiyle, “Çoğu kez, milyonların öleceği ya da yaralanacağı nükleer saldırıları, kentlerin, uçak gemilerinin, büyük sanayi bölgelerinin ve ulusal gücün öteki kaynaklarının piyon sayıldığı büyük bir satranç oyunu gibi tanımlamaktadırlar. Piyonlar yok edildikçe satranç tahtasından kaldırılmakta ve oyun normal olarak sürmektedir.”<sup class="calibre3"><a href="../Text/kantadi_split_316.html#footnote-135269-92" id="footnote-135269-92-backlink">[92]</a></sup></p>

  <p class="normal">İnsan yaşamına, hele yüz milyonlar ölçeğinde böylesi duyarsız yaklaşan bir mantığın stratejik önermeleri de, doğal olarak nükleer külte özgü teknikler içerecektir. Bunlardan bir tanesi, nükleer kültün kendine özgü dilinde “kontrpolitik” olarak adlandırılan, politik merkezlere saldırma doktrininin “etnik hedefleme” tekniğidir. Buna göre, ABD, bir nükleer savaşta, etnik Rusları hedef almalı ve bu nüfusun azaltılmasıyla birlikte öteki milliyetlerin Sovyet devletine karşı ayaklanmaları sağlanmalıdır:</p>

  <p class="indentmetin">Büyük Rus ulusu Slav’dır ve Pan-Slavik bir geçmişi vardır. Büyük Rusya, SSCB İmparatorluğu’nun çekim merkezidir. Amerikan Politik Hedefleme kavramındaki “kurtarma” unsuru bir yanıyla da Sovyet İmparatorluğunun parçalanmasıyla ilgilidir. Bu kavrama göre, SSCB’deki öteki cumhuriyetlerle Doğu Avrupalı uluslar, silahlı kuvvetlerin ve üslerin çok dikkatli bir biçimde hedef alınmasıyla, olabildiği ölçüde, ek yıkımdan azade tutulacaklardır.<sup class="calibre3"><a href="../Text/kantadi_split_317.html#footnote-135269-93" id="footnote-135269-93-backlink">[93]</a></sup></p>

  <p class="normal">Bu “yıkıcı” öneriye, Bernard Albert, “Yapıcı Kontrerk”başlıklı makalesinde, Ukrayna örneğiyle daha “insani” bir boyut kazandırmaktadır:</p>

  <p class="indentmetin">Önerilen saldırının amacı, bir halk ayaklanmasını kışkırtmak değil, fakat sadece yerel komünist önderliğin kendi öz çıkarları için merkezî hükümetle aktif işbirliğinde bulunmaktan kaçınmasını özendirmektir. Karşılığında ABD, sadece Sovyet denetim araçlarına saldıracak ve Ukrayna değerlerinin herhangi bir biçimde tahribinden kaçınacaktır. Ulusal cumhuriyetleri değil de, Büyük Rusya’yı tahribe yönelik bir saldırı, merkezî önderliğe karşı büyük bir tehdit oluşturmaktadır, çünkü şayet savaş uzarsa, Ukrayna çatışma sonrasında en güçlü devlet olarak ortaya [çıkabilecektir].<sup class="calibre3"><a href="../Text/kantadi_split_318.html#footnote-135269-94" id="footnote-135269-94-backlink">[94]</a></sup></p>

  <p class="normal">Tabii nükleer mantık, böyle soykırım önerileriyle çağdaş insani değerleri yadsırken, kendi “diyalektiği” içinde, yeni ve kuşkusuz çarpık bir “değerler sistemi” de oluşturmaktadır. Nükleer kültün moral değerlerinin nasıl bir “tarihsel ilericilik” içerdiğinin görkemli bir örneğini ünlü Amerikalı Profesör Samuel Huntington veriyor. Huntington’a göre, Sovyet devletinin “politik yıkım”ını öngören bir strateji, nükleer savaşı da aklayacaktır, çünkü</p>

  <p class="indentmetin">[bu,] Sovyet denetimi altında yaşayan halkların özgürlüklerini ve ulusal bağımsızlıklarını geliştirmeye yönelik olduğu için moral açıdan onaylanabilir ... [ve] bir anlamda, Sovyet İmparatorluğu giderek anakronikleştiğinden, tarihsel açıdan, “ilerici” olur.<sup class="calibre3"><a href="../Text/kantadi_split_319.html#footnote-135269-95" id="footnote-135269-95-backlink">[95]</a></sup></p>

  <p class="normal">Çağın nesnel koşullarının ve temel değerlerinin böylesine dışında kalmış bir “kült”ün, demokratik değerleri de dışlaması, kuşkusuz doğası gereğidir; “işlevsel” gerekleri açısından zorunludur. Nükleer mantık, tüm cüretine karşın, yine de yüz milyonların katledilmesinin hesaplarını, soykırım planlarını “kapalı kapılar” ardında yapmak durumundadır:</p>

  <p class="indentmetin">Öyle olabilir ki, toplumun konuya duyduğu şiddetli nefret yüzünden, bu işleri yalnızca son derece uzmanlaşmış, göz önünde olmayan bir teknokrat kadro gizlice yürütebilir. 1940’larda Almanya’daki ölüm kampları gibi, belki nükleer savaş planları ve analizleri kamudan gizlenen bir konu olmalıdır.<sup class="calibre3"><a href="../Text/kantadi_split_320.html#footnote-135269-96" id="footnote-135269-96-backlink">[96]</a></sup></p>

  <p class="normal">Gerçekten de, doğrudan Pentagon’dan aldıkları gizli bilgilerle donatılmış olarak ve tabii yüksek ücretler karşılığında, gözlerden ırak laboratuarlarda, özel araştırma enstitülerinin kitaplıklarında çalışan “danışman stratejistler,” yaşamdan kopuk ama devletle iç içe nükleer savaş senaryolarını oluşturmakta, bu konuda yetkililere “brifing”ler vermekte, üniversitelerde seminerler düzenlemekte, özel sektör vakıflarının cömert fonlarıyla araştırmalarını yayımlayarak kamuoyuna sunmakta ve istihbarat örgütlerinin de desteğiyle “şeamet tüccarlığı” yapmaktadırlar.</p>

  <p class="normal">Bu sürecin sonucu olarak da, nükleer mantık, sadece bir savaş aygıtı olan ordunun değil, esas olarak askersel sınai kompleksin ideoloğu bilimcilerin laboratuvarlardaki “nükleer simyacılar”la “kıyamet tüccarı” stratejistlerin ve politik kadrolarının bir “kült”üne dönüşmüştür. Nükleer kült, toplumun tüm kurumlarını vesayet altına almış, politik süreçleri, toplumsal öncelikleri, değerleri belirleyerek çarpıtmış, yozlaştırmıştır. Bu kült, teknolojiye, giderek de “Bomba”nın kendisine, onun gizemli gücüne bir tapınmanın ifadesi olmuştur.</p>

  <p class="normal">Nükleer mantığın yarattığı kült, “Bomba”ya mistik bir öz atfetmektedir. “Bir kez icat edilmiş şey artık icat edilmemiş sayılamaz” düşüncesinden hareketle, nükleer kült, “Bomba”sız bir gelecek düşünememekte, onun bizatihi varlığıyla vazgeçilmezlik kazandığına inanmaktadır, buna toplumu da inandırmaya çalışmaktadır.</p>

  <p class="normal">Nükleer kültte “Bomba”, içinde teknolojinin gizemli gücünü barındıran bir ilaha dönüşmüştür. Los Alamos’ta<sup class="calibre3"><a href="../Text/kantadi_split_321.html#footnote-135269-97" id="footnote-135269-97-backlink">[97]</a></sup> bulunmuş ünlü fizikçi Luis Alvarez ilk atom bombasının yapılmasını İsa’nın doğumundan daha büyük bir drama<sup class="calibre3"><a href="../Text/kantadi_split_322.html#footnote-135269-98" id="footnote-135269-98-backlink">[98]</a></sup> olarak tanımlarken, Truman’ın bakanlarından Henry Stimson, “Bomba”yı “İsa’nın İkinci Dönüşü” olarak tasvir etmekteydi.<sup class="calibre3"><a href="../Text/kantadi_split_323.html#footnote-135269-99" id="footnote-135269-99-backlink">[99]</a></sup> Bugün de, ABD’de birçok tarikat, nükleer savaşı kutsal kitaplarda vadedilen “Diriliş”in öncesinde beklenen kıyamet olarak selamlıyorlar.</p>

  <p class="normal">Teknolojiye böylesi bir tapınma ve “Bomba”yı böylesi bir ilahî düzeyde yorumlama, nükleer kültü, sonunda bilgisayarların emrindeki nükleer silah sistemleri aracılığıyla “güvenliği tarihsel durumun çözümlemesi yerine makineye bağlama çılgınlığı”na<sup class="calibre3"><a href="../Text/kantadi_split_324.html#footnote-135269-100" id="footnote-135269-100-backlink">[100]</a></sup> götürmüş, insan türünü “Bomba”da somutlaşan tanrısına kurban etme noktasına vardırmıştır. Bu nükleer çılgınlık döneminin en kaotik evrelerindeyse, Bizans yıkılırken bir iğnenin ucuna kaç tane melek sığabileceğini hesaplamakla uğraşan Ortodoks ilahiyatçıları gibi, nükleer gurular da bir füzenin ucuna kaç adet nükleer başlığın yerleştirilebileceğinin uğursuz hesaplarını yapmaktaydılar. Onlar nükleer teolojiyle uğraşırlarken, dünyevi sorumluluklarının bilincindeki kimi din adamları da, nükleer savaş sonunda başkalarına ait sığınaklara girmeye çalışanların (o sığınakların sahiplerince) öldürülmelerinin dince “vacip” olduğu yönünde fetva veriyorlar, nükleer mantığın insandan önce insani değerleri nasıl yok ettiğinin hazin bir örneğini oluşturuyorlardı.<sup class="calibre3"><a href="../Text/kantadi_split_325.html#footnote-135269-101" id="footnote-135269-101-backlink">[101]</a></sup></p>

  <p class="normal">Jean Jaures, bir zamanlar, çağının daha güzel bir dünyaya olan inancı ve coşkusunun bir ifadesi olarak ulusal ordunun ortaya çıkışını şöyle yorumlamıştı:</p>

  <p class="indentmetin">Şayet ordunun seferberliği ulusun kendisinin seferberliğiyle aynı şey olursa, hükümetler, maceracı politikaları çok daha güç düşleyebilirler. ... Barış isteyen bir ulus, büyük bir talan ya da iç güçlüklerden şaşırtmacacı kaçış peşinde koşan sömürücü ve maceracı hükümetlerce saldırıya uğrarsa, o zaman gerçek bir ulusal savaşla karşılaşırız. ... Silah altındaki halk, ulusal savunmayı yüce ve eksiksiz biçimiyle yaratmaya yönelik en iyi sistemi temsil etmektedir. Silah altındaki halk, zorunlu olarak adalet duygusuyla güdümlenmiş halktır. Bu, Avrupa’ya yeni bir çağ, adalet ve barış umutları getirecektir.<sup class="calibre3"><a href="../Text/kantadi_split_326.html#footnote-135269-102" id="footnote-135269-102-backlink">[102]</a></sup></p>

  <p class="normal">Bu satırlar demokratikleşmenin ordu, toplum ve savaş üzerindeki olumlu etkilerini derin bir öngörüyle vurguluyor. Ne yazık ki, aradan geçen süre içinde, normları ve işleyişi belirli güçlerce oluşturulup denetlenen yaşam, insanoğluna Jaures’nin öngördüğü ölçüde cömert olamadı. Bununla birlikte, Jaures’nin özlü kavrayışı tarihsel sürecin bütünü içinde gizli kalmış gerçeği de yansıtıyor, özellikle de nükleer çağa ilişkin önemli ipuçlarının ortaya çıkarılmasını kolaylaştırıyor. Jaures’deki “demokratikleşme, yeni çağ” bağlantısını Bertrand Russell 1936 yılında anlamlı bir bağlam içine şöyle oturtuyor:</p>

  <p class="indentmetin">Genel olarak konuşursak, savunma güçlü olduğu zaman uygarlık gelişir ve taarruz güçlü olduğu zaman insanlık barbarlığa doğru dönüş yapar. Bir başka değişkenlik salt sayıların önemiyle beceri ve karmaşık araçlar arasında ortaya çıkmıştır. Orta Çağ’da, zırhlı şövalye pahalı bir birimdi ve dünya aristokratikti; barut asaleti kaldırdı ve yavaş aşamalarla yurttaş ordusuna ve demokrasiye yol açtı.<sup class="calibre3"><a href="../Text/kantadi_split_327.html#footnote-135269-103" id="footnote-135269-103-backlink">[103]</a></sup></p>

  <p class="normal">Nükleer çağda nükleer silahların taarruzu mutlaklaştıran özellikleri “barbarlığa yol alış”ı getirirken, bilgisayarlı “nükleer şövalyeler” de yeni asil seçkinler olarak nükleer kültün Orta Çağ’ını temsil etmektedirler. Ve nükleer mantıklarıyla da, aynen Orta Çağ’da olduğu gibi, “güvenliği, terörün gürbüz çocuğu ve insanlığın bekasını da toplu kıyımın ikiz kardeşi” yapmayı başarmışlardır.<sup class="calibre3"><a href="../Text/kantadi_split_328.html#footnote-135269-104" id="footnote-135269-104-backlink">[104]</a></sup></p>

  <p class="normal">Bir avuç insanın son derece “karmaşık ve pahalı oyuncaklar”la bütün bir insan türünün yazgısına egemen olabildiği çağımızda “nükleer kültün aristokrasisi” de elindeki korkunç taarruz gücüyle insanlığı neo-barbarizme giden bir geleceğe doğru sürükleme inadından asla vazgeçmiyor.</p>

  <p class="normal">Soğuk Savaş bitti ve Sovyetler Birliği yıkıldı ama nükleer kült, yeni çılgınların elindeki daha da geliştirilmiş kitle imha silahlarıyla insanoğlunu tehdit etmeye devam ediyor.</p>

  <p class="normal"> </p>

  <p class="solbaslik">6. Yeni Çatışma Alanları: Avrupa ve Asya</p>

  <p class="normal">Soğuk Savaş’ın başında temel çatışma alanı yaşlı kıta Avrupa olmuştu. Faşizmin pençesinden kurtulan Avrupa’da yeniden inşa süreci daha sonra görülecek kutuplaşmayla başlamadı. Aksine, Avrupa’da savaştan hemen sonra esas olarak bir tür toplumsal uzlaşmaya ve realiteye dayalı yönetimler ortaya çıktı. Kıtada, 1945 yılının ikinci yarısından itibaren, Doğu ve Batı’da 13 ülkede, Fransa, İtalya, Avusturya, Belçika, Lüksemburg, İzlanda, Norveç, Danimarka, Finlandiya, Bulgaristan, Romanya, Çekoslovakya ve Macaristan’da komünist partilerle sağ partilerin koalisyonu vardı. 1947 Polonya seçimlerinden sonra komünistlerle sağ partilerin koalisyonunun kurulduğu ülke sayısı 14’e çıktı. İki ülkede, Yugoslavya ve Arnavutluk’ta komünistler dört ülkede de, İrlanda, İsviçre, İsveç ve Hollanda’da sağ partiler tek başlarına iktidardaydılar. İki ülkede de, Portekiz ve İspanya’da faşist partilerin diktatoryası vardı. Yunanistan’da ise, faşizan bir iktidar ve iç savaş koşulları söz konusuydu. Almanya ise, ABD, İngiltere, Fransa ve Sovyetler Birliği tarafından işgal edilmişti. Kıtanın batısında Amerikan ordusu, doğusunda da Kızıl Ordu bulunmaktaydı.</p>

  <p><br class="chapter"/></p>

  <p class="normal1">a. Avrupa’nın Bölünmesi</p>

  <p class="normal3">i. Koalisyonların Bozulması, Marshall Planı</p>

  <p class="normal">Koalisyon hükümetlerinin yıkılması ve kutuplaşmanın başlaması, Soğuk Savaş’ın ilk sonuçlarından biriydi. Truman Doktrini’nin ilanından hemen sonra, Mart 1947’de Belçika’da komünistler koalisyon dışında kaldı. Nisan’da İtalya’da, 4 Mayıs’ta da Fransa’da komünist partiler koalisyondan çıkarıldı, komünist bakanlar yerine sağdan politikacılar atandı. Daha önce Doğu’da, Bulgaristan’da 1946 Ekim’inde yapılan seçimlerde Komünist Parti mutlak çoğunluğu kazanmış ve savaş sonrasının koalisyon yönetimi sona ermişti. İtalya ve Fransa’da komünistlerin koalisyonlardan atılmasının hemen ardından Macaristan’da Komünist Partisi tek başına iktidarı ele aldı. 1 Mart 1947’de Lüksemburg’da komünistleri dışarıda bırakan bir hükümet kuruldu. Doğu Avrupa’da da bu arada komünistler tek parti iktidarlarını pekiştiriyorlardı.</p>

  <p class="normal">5 Haziran 1947’de Amerikan Dışişleri Bakanı George C. Marshall, Harvard Üniversitesi’nde yaptığı bir konuşmayla, daha sonraları “Marshall Planı” diye anılacak bir “ekonomik yardım” programını açıkladı. Bu, Truman Doktrini’nin ekonomik versiyonundan başka bir şey değildi. Konuşmasında Marshall, dünya ve Avrupa’daki ekonomik sorunlara değiniyor ve bunların giderilmesi için Avrupa ülkelerine ekonomik yardım sözü veriyordu. Ne var ki, bu konuşmada bir tehdit de söz konusuydu. Marshall, “Öteki ülkelerin inşasına karşı çıkanlar bizden yardım beklemesin,” diyor ve ekliyordu: “Politik ya da başka yararlar elde etmek için yoksulluğu sürdürmek isteyen hükümetler, politik partiler ve gruplar ABD’nin muhalefetiyle karşılaşacaklardır.”</p>

  <p class="normal">“Yardım”, doğası gereği elbette özel girişimciliğin, özel mülkiyetin ve kapitalist ilişkilerin korunmasına sıkıya sıkıya bağlıydı ve denetim mekanizmalarıyla yardımı kabul eden ülkelerin bağımsızlıklarını büyük ölçüde Amerika’ya kurban vermelerine dayanıyordu. Özünde, plan, Avrupa’daki bölünme temeli üzerine inşa edilmişti; Batı’daki rejimleri iflastan kurtarmak, besleyerek kendine bağlamak ve bu arada da Amerikan malları ve sermaye fazlası için büyük bir pazar oluşturmak amacına yönelikti. Sovyetler Birliği’ne karşı Batı Bloku’nun inşasına da böylece başlanıyordu. Plan, bir tarafıyla da yeşil dolarlarla sinsi bir nifak sokma operasyonuydu, Doğu ile Batı’daki Avrupalılar arasına, onları kalıcı bir biçimde bölmek için ve Doğu’dakileri birbirine düşürmek için.</p>

  <p class="normal">1950 yılındaki gizli bir resmî rapor, Marshall Planı’nın iç yüzünü anlatıyor:</p>

  <p class="indentmetin">Avrupa’ya ‘Avrupa İnşa Programı’yla (Marshall Planı) ilk Amerikan yardımı verme kararı, 1947’de Batı Avrupa’daki politik ekonomik durumun basit ve doğru bir değerlendirmesine dayanıyordu. Bu değerlendirmeye göre, büyük bir dolar yardımı olmadığı takdirde, Avrupa ekonomisi öylesine batacaktı ki, komünizm kolayca yeni yandaşlar bulabilecek ve kıtanın tamamı ya da büyük bölümü bir iki yıl içinde Sovyetler Birliği’nin denetimi altına girme tehlikesiyle karşılaşacaktı. Gösterilen başka nedenler ve niyetler de söz konusuydu ama yardım programının gerekli ve yeterli sebebi ve Kongre’nin çoğunluğuyla kamuoyunun desteğinin temel ortak paydası bu –esas itibarıyla Truman Doktrini– idi.<sup class="calibre3"><a href="../Text/kantadi_split_329.html#footnote-135269-105" id="footnote-135269-105-backlink">[105]</a></sup></p>

  <p class="normal">Görünüşte, “yardım” bütün Avrupa ülkelerine açıktı; komünizmi yenmek, liberal ekonomiyi yerleştirmek ve Amerikan dayatmalarına teslim olmak isteyen her ülkeye açıktı. Sovyetler Birliği, Birleşmiş Milletler çerçevesinde uluslararası bir ekonomik kalkınma programı önerdi, ama bu doğal olarak dikkate bile alınmadı. Bu arada, 1948 başında Çekoslovakya’da plana katılıp katılmama tartışmasının da rol oynadığı bir politik kriz çıktı ve gelişmeler sonunda koalisyon bozuldu; Komünist Partisi yönetime tek başına hâkim oldu. Soğuk Savaşçılara tepe tepe kullanacakları bir bahane daha çıkmış, Marshall Planı bir başarı daha kazanmıştı.</p>

  <p class="normal">1948 yılının sonuna gelindiğinde artık Avrupa kıtasında tek bir komünist-sağcı güçler koalisyonu kalmamıştı. Amerikan ordusunun bulunduğu Batı’da kapitalist, Kızıl Ordu’nun bulunduğu Doğu Avrupa’da da sosyalist inşa rejimleri egemen olmuşlardı. Böylece ABD, temel isteğine kavuşmuş oldu; şimdi sıra Batı’nın konsolidasyonunu sağlamak ve bunun örgütlenmesine Batı Almanya’yı da katmaktaydı...</p>

  <p class="normal3">ii. NATO’nun Kurulması</p>

  <p class="normal">Ama sırada önce restorasyonu pekiştirecek İtalya operasyonu vardı. Daha önce, mafya ve eski faşizm işbirlikçileriyle CIA’nın yaptığı işbirliğiyle Fransa’da cinayetler işlenmiş, kışkırtmalar tezgâhlanmış, komünist sendikalara ve Komünist Parti’ye karşı yıkıcı faaliyetlerde bulunulmuştu. İtalya seçimlerinde de İtalyan Komünist Partisi önde görünüyordu. CIA, büyük bir anti-komünist seferberlik başlattı. Propaganda ve yıkıcı faaliyetlerin, provokasyonların, şantaj ve yolsuzlukların her türünün kullanıldığı kirli bir kampanya sonucunda seçimleri Hıristiyan Demokratlar’ın kazanması sağlandı. Bu kirli psikolojik harekâtta, Jay Lovestone gibi eski komünistler önderliğindeki Amerikan İşçi Sendikası’nın (AFL-<span class="ideitalik">American Federation of Labour</span>) gizli fonları da kullanıldı. CIA ajanı Miles Copeland, İtalya seçimlerindeki sonucun verdiği özgüvenle şöyle diyecekti: “Bir ülkede seçim olur. KGB bir adayı destekler, CIA bir başka adayı ve CIA’nın adayı kazanır.”<sup class="calibre3"><a href="../Text/kantadi_split_330.html#footnote-135269-106" id="footnote-135269-106-backlink">[106]</a></sup> Amerikan Dışişleri Bakanlığı Tarih Bürosu tarihçilerinden James E. Miller ise, İtalya seçimlerindeki CIA rolünden kalkarak şöyle bir sonuca ulaşıyor: “CIA, İtalya gibi, bir ülkede siyasetin doğal dengesini bozunca, artık ondan sonra onun yapay denge sağlayan varlığına kalıcı ihtiyaç ortaya çıkmaktadır.”<sup class="calibre3"><a href="../Text/kantadi_split_331.html#footnote-135269-107" id="footnote-135269-107-backlink">[107]</a></sup></p>

  <p class="normal">Nitekim, İtalya operasyonunun “başarısı”nın ardından, “Amerikan hükümetinin inandırıcı biçimde reddedebileceği” gizli yıkıcı faaliyetleri örgütlemek ve gerçekleştirmek üzere CIA içinde bir “gizli operasyonlar birimi” kuruldu. Bu yeni birimin görevleri arasında, “propaganda, ekonomik savaş, önleyici doğrudan eylem, sabotaj, karşı sabotaj, hasım ülkelere karşı yıkıcı eylemler, yeraltı örgütlerine yardım, anti-komünist unsurlara destek” gibi pek çok psikolojik savaş öğesi yer almaktaydı. Bu gelişmenin hemen ardından da CIA, Avrupa’daki ilk hükümet darbesi girişiminde bulundu ve Arnavutluk’ta Enver Hoca’yı devirmeye kalkıştıysa da, başarıya ulaşamadı ve plan Arnavutluk polisi tarafından engellendi.<sup class="calibre3"><a href="../Text/kantadi_split_332.html#footnote-135269-108" id="footnote-135269-108-backlink">[108]</a></sup></p>

  <p class="normal">1949 yılında, Doğu Avrupa ve Sovyetler Birliği’ne karşı büyük bir ekonomik saldırı da başlatıldı. Amerikan Kongresi bu tarihte kabul ettiği “İhracat Kontrol Yasası”yla bu ülkelere satılacak mallar üzerinde denetim kurulmasına olanak sağladı. Bu saldırıda öteki ülkeleri ve Amerika’nın bağlaşıklarını da kullanmak üzere “Karşılıklı Savunma Yardımı Kontrol Yasası” onaylandı ve ABD’nin istemediği yerlere ‘stratejik’ nitelikli mal ihraç edecek ülkelere her türlü Amerikan desteğinin kesileceği şantajı yürürlüğe kondu. Sonuçta, Doğu Avrupa ve Sovyetler Birliği’ne neredeyse iğneden ipliğe katı bir ambargo konmuş oldu. 1952-1954 yılları arasında dünya ticaretinde dolaşan malların yaklaşık yarısı “yasaklar listesi”ndeydi. Bunun sonucu olarak da, ilişkiler daha da gerginleşti, dünya ticareti büyük yara aldı, Avrupa’nın iki yakası arasındaki ticaret durma noktasına gelirken, blokların kendi içindeki ticaret olağanüstü boyutlarda artmış oldu. Böylece, Batı Avrupa ülkeleri fiilen Amerika’yla ticaret yapmaya zorlandı, ABD’nin onlar üzerinde zoraki ticaret tekeli oluştu.</p>

  <p class="normal">1949’da da NATO (Kuzey Atlantik Antlaşması Örgütü) kuruldu ve böylece Sovyetler Birliği’ni kuşatma stratejisinin ilk militer ayağı oluşturulmuş oldu. Bu örgüte, daha sonra Yunanistan ve Türkiye, ardından da Batı Almanya alınacaktı. Bu gelişmelere bir yanıt olarak da, 1954 yılında Varşova Paktı kuruldu ve bölünmüş Avrupa’da, tarihin yazmadığı bir yıkım gücünü ellerinde bulunduran yeryüzünün en güçlü silahlı kuvvetleri karşı karşıya konumlandılar.</p>

  <p class="normal3">iii. Almanya’nın Bölünmesi</p>

  <p class="normal">Savaştan sonra Potsdam’da bir araya gelen ittifak güçleri, Almanya’nın Nazizmden arındırılmasını, demokratikleştirilmesini ve işgal altındayken tek bir ekonomik birim olarak yönetilmesini karara bağlamışlardı. Nihai hedef, Almanya’nın demokratik bir ülke olarak ve bütünlüğü korunarak yeniden inşasıydı.</p>

  <p class="normal">ABD’nin hedefiyse, Almanya’nın Batılı güçlerin işgali altındaki parçalarını birleştirmek ve böylece kurulacak ülkeyi de Batı Bloku’nun içine almaktı. Böylece Avrupa gibi Almanya da bölünecek ve batısı ABD’nin güdümünde Soğuk Savaş’ın ileri karakollarından biri yapılacaktı. Daha 2 Aralık 1946’da İngiltere ve ABD’nin işgal bölgeleri birleştirildi. Bu yapılırken amacın bu bölge içinde “kendi kendine yeterli bir ekonomi”nin oluşturulması olduğu açıkça ilan edildi. Ardından, bölgede bir “İki Bölgeli (<span class="ideitalik">bizonal</span>) Ekonomik Yönetim” kuruldu. Daha sonra Fransız işgal bölgesi de buraya katıldı. Sovyet temsilcileri, haklı olarak, bunun fiilî bir “hükümet” olduğunu, Almanya’nın ekonomik ve siyasal bütünlüğünün zedelenmesiyle ülkenin bölünme sürecine sokulduğunu söylüyorlardı ama onları dinleyen yoktu.</p>

  <p class="normal">Marshall Planı açıklandığı zaman, Batılı işgal güçleri de Frankfurt’ta, yeni ve Batı bölgesinde geçerli olacak Alman markları basmış ve kasalarda saklamışlardı. 20 Haziran 1948’de, ertesi gün bu para biriminin tedavüle sokulacağı açıklandı. Böyle bir gelişmeden haberi olmayan Sovyetler de, kendi bölgelerinde, yani Doğu’da, eski paraların üzerlerine bir bandrol yapıştırarak, kendi “para reform”larını açıkladılar.</p>

  <p class="normal">1 Temmuz’da da Batılı askerî valiler kendi bölgelerinin eyalet başkanlarına bir anayasa hazırlamak üzere Kurucu Meclis toplamaları direktifini verdiler. 8 Mayıs 1949’da Batı Alman Kurucu Meclisi yeni Alman Anayasası’nı (Temel Yasa) kabul etti, böylece de Batı Almanya (Alman Federal Cumhuriyeti) kurulmuş oldu. Bir hafta sonra da, Doğu’da Halk Kongresi seçimleri yapıldı, 15 gün sonra orada da yeni bir anayasa kabul edildi ve Alman Demokratik Halk Cumhuriyeti kuruldu.</p>

  <p class="normal">Bir Fransız gazetecinin dediği gibi, “Batı Almanya 1949’da NATO’nun ikiz kardeşi olarak doğdu. Her ikisinin de babası Soğuk Savaş’tı.”<sup class="calibre3"><a href="../Text/kantadi_split_333.html#footnote-135269-109" id="footnote-135269-109-backlink">[109]</a></sup> Başta ABD, Batılı güçler, baştan beri işgalleri altındaki bölgeyi bir biçimde Batı sistemi içine almaya kararlıydılar ve “1947’nin ortalarından başlayarak bunu gerçekleştirmek için etkin adımlar atmaya başlamışlardı. Bu kararı verirken Almanya’yı bölme riskini de bilinçli olarak göze alıyorlar ve bölgesel yönetimlerin bölünme çizgilerini devamlı sınır biçimine dönüştürüyorlardı.”<sup class="calibre3"><a href="../Text/kantadi_split_334.html#footnote-135269-110" id="footnote-135269-110-backlink">[110]</a></sup> Zamanla da bölünmeyi dayatmak için her kışkırtıcı adımı, Sovyetler’le çatışma riskini de göze alarak atmakta tereddüt etmiyorlardı.</p>

  <p class="normal">Ve “Stalin, hâlâ Almanya’nın yeniden birleştirilmesi olasılıklarını düşünürken”<sup class="calibre3"><a href="../Text/kantadi_split_335.html#footnote-135269-111" id="footnote-135269-111-backlink">[111]</a></sup> ABD, Batı Almanya’yı NATO’ya alarak militarizmi, intikamcılığı ve Doğu-Batı gerginliğini kışkırtıyordu.</p>

  <p class="normal">Bir Batılı yazarın dediği gibi, “Bu dönemin bir tarihçisi Almanya’nın bölünmüşlüğünü perçinleştirenlerin Batı Almanya hükümeti de dâhil olmak üzere Batılı güçler olduğu sonucundan kaçınamaz. [Batılılar] istediklerini [böylece] elde ettiler: Bir Batı Alman ordusu.”<sup class="calibre3"><a href="../Text/kantadi_split_336.html#footnote-135269-112" id="footnote-135269-112-backlink">[112]</a></sup></p>

  <p class="normal">Böylece de Avrupa’da Soğuk Savaş daha da şiddetlendi, gerginlik doruğa çıktı ve Doğu-Batı çatışması insanlığı son derece büyük risklere atarak tüm dünyaya yayıldı.</p>

  <p><br class="chapter"/></p>

  <p class="normal1">b. Asya’daki Saldırganlık</p>

  <p class="normal">Asya’daki Amerikan saldırganlığının ilk hedefi ve kurbanı olarak Çin seçilmişti. Bu büyük ülke, bir yandan Sovyetler Birliği’ni kuşatma siyasetinde jeopolitik konumuyla oynayabileceği rol nedeniyle, bir yandan da iştahları kabartan bir yarı sömürge pazar adayı olarak kuşkusuz stratejik bir hedefti. On binlerce deniz piyadesinin desteğiyle “milliyetçi” Çan Kay Şek yönetimi ABD hedefleri açısından biçilmiş kaftandı. Ne var ki, Mao ve Çin Komünist Partisi önderliğindeki Çin işçi ve köylüleri, yurtsever öteki unsurların da desteğiyle, Amerikan planlarını akamete uğrattı. “Çin’in yitirilmesi” ABD’de büyük bir şok, öfke ve hezeyan yarattı. “Sorumlular”ın aranması, dönemin cadı kazanının kaynatılmasındaki temel etmenlerden biriydi. Herkes birbirini, siyasi rakiplerini, bürokratik hasımlarını, bir kurum ötekini, “Çin’i satmak”la suçluyor, “komünist sızma”ya karşı çılgın bir sürek avı başlatılıyordu. Ancak, savaştan hemen sonra, Çin’e müdahale edebilecek iradeyi yeniden oluşturmak, yüz binlerce askeri yeniden savaşa sürmek ve bu arada Çin’in müttefiki Sovyetler Birliği’yle Asya’nın derinliklerinde karşı karşıya gelmek mümkün olamıyordu.</p>

  <p class="normal3">i. Kore Savaşı</p>

  <p class="normal">Ne var ki, Asya’ya bir huruç harekâtıyla şansını denemek için Amerikan maceracılarına altın bir fırsat, 29 Haziran 1950’de Kuzey Kore ordularının sınırı oluşturan 38. paraleli aşarak Güney Kore’ye girmeleriyle doğdu. Kore, Japon sömürgeciliğinden kurtarıldıktan sonra Sovyet ve Amerikan ordularınca işgal edilmiş ve 38. paralel de Kuzey ile Güney arasında fiilî bir sınır olmuştu. Sovyetler Birliği, Kim Il Sung başkanlığındaki Kuzey Kore Demokratik Cumhuriyeti’ni, ABD de Syngman Rhee başkanlığındaki Güney Kore Cumhuriyeti’ni resmen tanımıştı. Sovyetler Birliği, 1 Ocak 1949’da Kuzey’den çekileceğini açıkladı. Bu durum karşısında, altı ay direndikten sonra ABD de, Korelileri insandan bile saymayan ırkçı General Hodge komutasındaki askerlerini geri çektiğini açıkladı. Yüzlerce askerî danışmansa, Güney Kore ordusunu eğitmek üzere ülkede kaldı.</p>

  <p class="normal">Kore’nin sorunu belliydi. Ülkede devrimci demokratik bir dönüşüme büyük ihtiyaç vardı. Yüzyılların feodal ve gerici egemenlerinin yoksulluk, yoksunluk ve geriliğe mahkûm ettikleri halkın toplumsal ve ekonomik reformlarla 20. yüzyıla girmesinin tek yolu devrimci demokratik bir yönetimin kurulmasıydı. Ayrıca ülke, Japon işgalinden kurtulmuştu ama şimdi de yabancı güçlerin etkisinden kurtulup demokratik birleşik bir bağımsızlığı inşa etme durumundaydı. Kısacası, bütün koşullar Kore’de bir millî demokratik devrimi dayatıyordu. Kuzey Kore’de tam da bu yönde kapsamlı adımlar atılırken, Güney’de, ABD’nin yönlendirmesi altında Diktatör Rhee halk üzerinde baskı kuruyor, gerici sınıflarla ve Japon işgali döneminin işbirlikçileriyle anti-komünist saldırılara yöneliyordu. Aralarında 14 parlamenterin de bulunduğu 14 bin kişi komünist suçlamasıyla hapsediliyor, ekonomi tam bir istikrarsızlık ve iflas koşulları içine giriyordu. Sosyal huzursuzluk had safhadaydı. Bu arada Rhee, Kuzey’e saldırı planlarını açıktan dillendirerek kışkırtıcılık da yapıyordu.<sup class="calibre3"><a href="../Text/kantadi_split_337.html#footnote-135269-113" id="footnote-135269-113-backlink">[113]</a></sup></p>

  <p class="normal">Owen Lattimore, 1949 yılında yayımlanan “Asya’daki Durum” (<span class="ideitalik">The Situation in Asia</span>) başlıklı kitabında Kuzey ve Güney Kore’yi şöyle karşılaştırıyor:</p>

  <p class="indentmetin">[Kuzey Kore’de] Ruslar, savunacak toprağı olan köylülere ve haklarının korunması ilkesi üzerinde kurulduğu için yeni hükümeti kendi hükümetleri sayan sanayi işçilerine dayanan bir ulusal ordu kurdular. Ordu, ele geçirilen Japon malzemesiyle değil Rus silahlarıyla donatıldı.</p>

  <p class="indentmetin">Güney Kore’de Amerikalılar, bir ordu değil, iskeletini Japon işgali altında polislik yapanların (ki bunlar Japonya’yla işbirliği yapanlar içinde en fazla nefret edilenlerdi) oluşturduğu bir zabıta kurdular. ... Bazı işletmeler “millîleştirildi” ama kadroları, temel amaçları devlete hizmet etmek olmayıp kendileri için bireysel mülkiyet elde etmek ve sonunda kamu malını özel mülkiyete dönüştürmek olan ve siyasi iltimasla seçilen personelce dolduruldu. ... Ordunun savaşacağına güvenilemez; halk hükümete güvenmiyor; hükümete güvenilmez ve o da kendine güvenmiyor; Amerikan işgalinin ve korumasının sürmesini istiyor.</p>

  <p class="indentmetin">Şayet bir iç savaş çıkarsa ... Kuzey Kore, Rus yardımı olmadan da, Amerikan askerlerince durdurulmadığı takdirde Güney Kore’yi ezer geçer.<sup class="calibre3"><a href="../Text/kantadi_split_338.html#footnote-135269-114" id="footnote-135269-114-backlink">[114]</a></sup></p>

  <p class="normal">Öyle de oldu. Bir hafta içinde Kuzey Kore ordusu, Güney’in başkenti Seul’a ulaştı. Ele geçirilen bölgelerde ilk yapılan iş, toprak devriminin gerçekleştirilmesi, topraksız köylülere toprak verilmesi oldu. Devrimin hem demokratik hem de millî ögeleri hayata geçiriliyordu.</p>

  <p class="normal">Truman yönetimi, hemen harekete geçti ve Kore’ye asker göndermeye karar verdi. Bu arada, Çin’in Birleşmiş Milletler Güvenlik Konseyi’nde Çan Key Şek’in Tayvan rejimince temsil edilmesini ve gerçek Çin hükümetine yetki verilmemesini protesto için Güvenlik Konseyi toplantılarını boykot etmekte olan Sovyet delegesinin yokluğundan yararlanarak ve böylece Sovyet vetosunu önleyerek, ABD, bir de BM kararı çıkarttı ve bir BM ordusunun yaratılmasının “hukuki” imkânını yarattı. Böylece, Amerikan ordusunun kirli savaşına yardım etmek ve gerektiğinde Amerikan askerlerini korumak üzere işbirlikçi ülkelerden askerler Kore’ye gönderildi. Amerikan komutasındaki Amerikan savaşı, büyük bir aldatmacayla BM bayrağını kullandı.</p>

  <p class="normal">Sonunda Çin’in de müdahil olmasıyla savaş sona erdi, taraflar eski sınırlara geri çekildiler. Ne yazık ki Kore de “millî demokratik devrim”ini gerçekleştiremedi, Soğuk Savaş’ın Asya’daki ilk kurbanı oldu, bir çıban başı olarak da sorun yıllar boyu dünya barış ve güvenliğini tehdit etti, etmeye devam ediyor.</p>

  <p class="normal3">ii. Siyonizmle Ortadoğu’da Kader Bağları</p>

  <p class="normal">1947 yılında o zamanlar tamamıyla ABD sultası altındaki Birleşmiş Milletler Genel Kurulu, Filistin’in bölünmesine ilişkin bir kararı kabul etti. BM Filistin’in bölünmesini tartışırken ABD büyük baskı yaptı üye devletlere. Amerikan Dışişleri Bakanlığı’nda petrol çıkarları nedeniyle Arapların karşıya alınmaması yönünde bir kaygı mevcuttu. Ne var ki, devreye doğrudan Beyaz Saray girmişti. Kritik eyaletlerde yoğunlaşmış Yahudi oyunun şantajıyla çıkar odaklarının lobisi çok etkiliydi. Dışişleri Bakan Yardımcısı Summet Welles, “Beyaz Saray’ın direkt emriyle Amerikalı görevliler doğrudan veya dolaylı baskılar yapmak zorunda kaldılar. ... nihai oylamada gerekli çoğunluğu sağlayabilmek için,” diye yazdı.<sup class="calibre3"><a href="../Text/kantadi_split_339.html#footnote-135269-115" id="footnote-135269-115-backlink">[115]</a></sup> Zamanın Dışişleri Bakanı James Forrestal da anılarında bu baskıları skandal olarak nitelendirmekteydi: “Birleşmiş Milletler içindeki diğer milletlere baskı yapmak ve onları zorlamak için kullanılan yöntemler skandal boyutlarına varıyordu.”<sup class="calibre3"><a href="../Text/kantadi_split_340.html#footnote-135269-116" id="footnote-135269-116-backlink">[116]</a></sup> Böylece yıllardır süren siyonist terör ödüllendirilmiş oldu. 14 Mayıs 1948’de Yahudiler ele geçirmiş oldukları Filistin topraklarında İsrail devletinin kuruluşunu açıkladılar ve bir geçici hükümet kurdular. Aynı gün ABD bu geçici hükümeti ve dolayısıyla Siyonist Devleti tanıdığını açıkladı. Beyaz Saray, “Birleşik Devletler geçici hükümeti, yeni İsrail Devleti’nin fiilî otoritesi olarak tanımıştır,” dedi açıklamasında. 25 Ocak’ta yapılan seçimlerin ardından, 31 Ocak’ta da seçimlerin sonuçlarının alınması üzerine yeni bir açıklamayla “de jure” tanıma açıklandı. O günden sonra da İsrail, ABD’nin bir ileri karakolu olarak davrandı Ortadoğu’da; ABD de onun her türlü saldırganlığını, yayılmacılığını, ırkçılığını ve zulmünü koşulsuz destekledi. 1975 yılında, Filistin’i bölen ve İsrail devletinin kurulmasını mümkün kılan BM Genel Kurulu, siyonizmin ırkçılık olduğuna dair bir karar tasarısını büyük çoğunlukla kabul etti. ABD Daimi Temsilcisi Daniel Moynihan, Genel Kurul’da, bu kararı ABD’nin “kabul etmeyeceğini, ona uymayacağını, asla onaylamayacağını” ilan etti bütün dünyaya. Aynı yıl, aynı Moynihan, Endonezya’nın Doğu Timor’u işgaline karşı alınan BM Güvenlik Konseyi kararını da sabote etmek için elinden geleni yaptı. Daimi Temsilci anılarında şöyle diyor:</p>

  <p class="indentmetin">Dışişleri Bakanlığı, [konuyla ilgili olarak] Birleşmiş Milletler’in kararlaştıracağı herhangi bir önlemde bütünüyle etkisiz kalmasını istiyordu. Görev bana verilmişti ve ben de onu büyük başarıyla yerine getirdim.<sup class="calibre3"><a href="../Text/kantadi_split_341.html#footnote-135269-117" id="footnote-135269-117-backlink">[117]</a></sup></p>
</body>
</html>
