<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kantadi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_22">B. Pax Amerikana İşbaşında</h2>

  <p class="normal"> </p>

  <p class="solbaslik">1. Eisenhower, Dulles ve Kitlesel Mukabele Doktrini</p>

  <p class="normal">1952 yılında, Beyaz Saray’a, sermayenin pek de cevval olmayan “uysal generali” Dwight Eisenhower yerleştirildi. Dini bütün bir Hıristiyan, ABD’nin dünyaya ışık taşıdığına inanan bir milliyetçi, anti-komünist ve özel mülkiyete tapınan, sermaye düzeninin sadık bir askeriydi yeni başkan. ABD türü vahşi kapitalizme öyle inanıyordu ki, bir defasında, sosyal güvenlik sorunuyla ilgili olarak şu derin tahlili yapmıştı: “Amerikalıların bütün istedikleri güvenlikse, o zaman hapse girebilirler.”<sup class="calibre3"><a href="../Text/kantadi_split_342.html#footnote-135269-118" id="footnote-135269-118-backlink">[118]</a></sup> Öyle ya, ekmek elden su gölden...</p>

  <p class="normal">Bu dünya işlerinde pek de cevval olmayan general başkanın dış politikadaki ipleri, Amerika’nın en çok para kazanan avukatlarından John Foster Dulles’ın elindeydi. Dulles sadece iyi bir holding avukatı değil, aynı zamanda Dünya Kiliseler Birliği’nin de başkanıydı. Yeni yönetim ve Dulles için, “komünizm ve Sovyet tehlikesi” karşısında kuşatma siyaseti yetersizdi. Yapılması gereken, önce komünizmi Doğu Avrupa’dan Sovyet sınırlarına geri püskürtmek (<span class="ideitalik">roll-back</span>) ve kurtuluşu sağlamaktı. Dehşetli dindar ve delicesine anti-komünist Dulles, “Güç, Sovyet yönetimiyle ilişkide bulunurken başarının anahtarıdır. ... Dolayısıyla dünya özgürlük mücadelesinde yapılması gereken saldırıya geçmek ve ... despotluğu püskürtmektir,”<sup class="calibre3"><a href="../Text/kantadi_split_343.html#footnote-135269-119" id="footnote-135269-119-backlink">[119]</a></sup> diyordu.</p>

  <p class="normal">Bu saldırganlığın altında yatan korku, Dulles’ın yazdığı şu satırlarda görülüyor:</p>

  <p class="normal">“1917’nin başında hiçbir şeyi kontrol etmeyen küçük bir fanatik devrimci grup, bir kuşak içinde, on iki bağımsız ülkedeki 700 milyon insan üzerinde siyasi kontrol elde etti. Dünyanın öteki bölümünde de muazzam bir etkide bulunuyorlar. İşçi sendikaları ve politik partiler aracılığıyla büyük güce sahip olmadıkları ülke yoktur. Moskova’dan başlatılacak siyasi grevlerle ekonomik kargaşaya sürükleyemeyecekleri ülke yok gibidir. ... [Komünistler] genellikle gizlice, işçi sendikalarına, basına, radyo ve öteki kamuoyu araçlarına, siyasi partilere ve hükümetlerin kendisine sızıyorlar. ... Bizim etki ve güvenliğimiz azalırken Sovyet komünizmininki yükseliyor... [Sovyetler] ‘büyük Sovyet komünist deneyimiyle’ bu yüzyılda dünya halklarının hayallerini yakalıyorlar. ... Komünizm her yerde, Asya’da, Pasifik Adalarında, Güney Amerika’da, Afrika’da ve hatta Batı Avrupa’da ‘yığınlar’ nezdinde bir cazibeye sahip.”<sup class="calibre3"><a href="../Text/kantadi_split_344.html#footnote-135269-120" id="footnote-135269-120-backlink">[120]</a></sup></p>

  <p class="normal">Bu fanatik anti-komünizm ve fantastik tehdit algılayışıyla Eisenhower Yönetimi, nükleer teröre dayalı bir şantaj politikası geliştirdi. Buna göre, Dulles’ın sözleriyle, ABD, “kendi seçtiğimiz yerlerde ve kendi seçtiğimiz araçlarla” düşman topraklarına, yani doğrudan Sovyetler Birliği’ne “kitlesel mukabele”de bulunulacaktı. Bu, açıkça, herhangi bir gerginlik ya da çatışma nedeniyle, ABD’nin kitle kırım araçlarıyla doğrudan Sovyetler Birliği’ni hedef alacağı ve böylece de nükleer silahlarla yapılacak üçüncü dünya savaşını çıkartacağı anlamına geliyordu. Nükleer şantajın bu kadar ucuzlaması ve kabalaşması, Soğuk Savaş çatışmasını yeni ve son derece tehlikeli boyutlara taşıyordu elbette. Bu, o zamanki adıyla, tam bir “uçurumun kenarında politika yapmak” (<span class="ideitalik">brinkmanship</span>) aymazlığı idi. Gözü dönmüş bir yönetimin, başta Dulles, çılgın yöneticileri; ellerinde nükleer oyuncaklar, aynı silahlara sahip bir hasım karşısında gerginliği öylesine arttırmaya, ilişkileri bir çatışma ve savaşın eşiğine öylesine kumarbaz bir ihtirasla çekmeye hevesliydiler ki, bu Rus ruleti karşısında insanın kanının donmaması olanaksızdı. Soğuk Savaş tırmandırılacak, anti-sovyet saldırganlık evrensel boyutlarda geliştirilecek, en kışkırtıcı üslup ve eylemlerle gerginlik, silahlanma ve çatışma alanları çoğaltılacak ve sonra da “Uygun ve gerekli görürsek doğrudan nükleer silahlarla dünya savaşını başlatacağız,” denecekti. Bu, gerçekten de, uçurumun kenarında siyaset yapmak demekti. Bu kadarı, bazı Amerikalıları bile korkutuyordu. Onların anti-komünist seferberlikle bir sorunları yoktu. Sovyetlere karşı sertlikten de yanaydılar. Ne var ki onlar, hiç olmazsa karşıdaki hasmın da nükleer silahlara sahip olduğunun ve bir saldırıya uğrarsa elindeki bu silahlarla Amerika’yı vurabileceğini unutmayacak kadar akıllarına ve izanlarına sahiptiler. En azından, Amerikan halkının kanıyla oynanacak bir kumarda ölçü arıyorlardı. Ne var ki, bu tür bir sağduyu bile hiçbir zaman ABD’de kalıcı bir etkinlik gösteremedi. Kitlesel Mukabele Doktrini’ne, ABD açısından sakıncalarına dikkat çekerek karşı çıkanların, daha sonra, nükleer savaş olasılığını daha da arttıran değişikliklerden başka bir şey üretemediklerini ileride göreceğiz.</p>

  <p class="normal"> </p>

  <p class="solbaslik">2. CIA İşbaşında</p>

  <p><br class="chapter"/></p>

  <p class="normal1">a. İran’da Darbe</p>

  <p class="normal">İkinci Dünya Savaşı’nda İran, petrol kaynaklarının Almanların eline geçmesinin önlenmesi amacıyla İngiliz ve Sovyetler tarafından geçici olarak işgal edilmişti. 1946’da Sovyetler askerlerini İran’dan çektiler. İran artık İngiliz-Amerikan etkisi altında, daha doğrusu <span class="ideitalik">Anglo-Iranian Oil Company</span>’nin (Anglo-İran Petrol Şirketi) sultası altındaydı. Emperyalistler, ülkenin bu temel zenginliğini yağmalarken, başta Şah ve bir avuç işbirlikçi dışında, İran halkı yoksulluk ve sefaletle boğuşmaktaydı. Onyıllarca sürmüş olan yarı sömürge koşulları altında İran halkı, İngiliz sömürgeciliğinin sona ermekte olduğu bu dönemde özgürlük, bağımsızlık ve refah arayışı içindeydi.</p>

  <p class="normal">1951 yılında İran Parlamentosu petrol sanayisini millîleştirdi ve millîleştirme hareketinin önemli isimlerinden yurtsever politikacı Muhammed Musaddık 1951 Nisan’ında Başbakan seçildi. İngiltere, Şah ve işbirlikçiler, Musaddık hükümetini şantaj, ambargo, tehdit ve sabotajlarla köşeye sıkıştırmaya, ülkede istikrarsızlık, kargaşa ve ekonomik kriz yaratarak devirmeye çalıştılar. Bütün bu kirli oyunlar başarısızlığa uğrayınca da, devreye ABD girdi. Beyaz Saray, her zamanki gibi, Sovyet ve komünizm tehlikesini bahane ederek, İran’da bir darbe düzenlenmesi için düğmeye bastı. İran petrollerine el koymak amacıyla büyük bir yıkıcı harekât başlatıldı. Nihayet, 19 Ağustos 1953 yılında bir darbeyle Musaddık devrildi.</p>

  <p class="normal">2000 yılında İran’daki darbeye ve CIA’nın rolüne ilişkin belgeler gazeteci James Risen tarafından ele geçirildi ve <span class="ideitalik">New York Times</span>’ın 16 ve 18 Haziran 2000 tarihli nüshalarında yayınlandı. Operasyonun planlayıcılarından CIA ajanı Donald Wilber tarafından Mart 1954’te yazılan 200 sayfalık resmî CIA tarihinde, metne eklenmiş belgelerle birlikte darbe anlatılmaktadır. Darbenin öyküsünü doğrudan bu CIA belgesinden aktarmak yeterli olacaktır.<sup class="calibre3"><a href="../Text/kantadi_split_345.html#footnote-135269-121" id="footnote-135269-121-backlink">[121]</a></sup> CIA tarihinde yazıldığı ve belgelerde görüldüğü biçimiyle ve hikâyeyi yazan ajanın ağzıyla darbe serüveni özetle şöyle:</p>

  <p class="indentmetin">1952 sonunda artık anlaşılmıştı ki, Musaddık hükümetinin Batılı güçlerle bir petrol anlaşması yapmaya niyeti yoktur. Musaddık, İran Komünist Partisi TUDEH’le işbirliği yapmaktadır ve Şah ile İran ordusunu zayıflatmaktadır. Böyle giderse, İran’ın Demir Perde gerisine düşebileceği tahmin edilmektedir. Böyle olursa, bu, Ortadoğu’da Sovyetler için büyük bir zafer, Batı için de önemli bir gerileme anlamına gelecektir. Var olan durumu düzeltmek için aşağıda anlatılan gizli eylem planından başka bir yol bulunamamamıştır.</p>

  <p class="indentmetin">TPAJAX projesinin amacı, Musaddık hükümetinin düşürülmesini sağlamak Şah’ın saygınlığını ve gücünü yeniden tesis etmek ve Musaddık hükümetini İran’ı yapıcı politikalarla yönetecek yeni bir hükümetle değiştirmekti. Somut olarak amaç, adil bir petrol antlaşması yapacak, İran’ı ekonomik olarak sağlam ve mali olarak borcunu ödeyebilir hâle getirecek ve tehlikeli derecede güçlü İran Komünist Partisi’ni şiddetle kovuşturacak bir hükümeti iktidara getirmekti. Bu amaçla, “istendiği gibi kullanılabilecek” 1 milyon dolar ayrıldı.</p>

  <p class="indentmetin">Musaddık hükümetinin iktidarda kalmasının Amerika’nın çıkarlarıyla uyuşmadığı tespiti yapıldıktan ve CIA Mart 1953’te bu yönde Dışişleri Bakanı tarafından bilgilendirildikten sonra, CIA gizli bir eylem planı oluşurmaya girişti. Nisan ayında, bu operasyonun İngiliz Gizli Entelijans Servisi’yle (SIS) birlikte yapılması kararlaştırıldı. Bu amaçla da, Kıbrıs’ta iki örgütün bir plan hazırlamasına karar verildi. 3 Haziran 1953’te Amerikan Büyükelçisi Loy Wesley Henderson, Washington’a geldi ve yetkililere operasyon ve amaçlarıyla ilgili bilgiler verdi.</p>

  <p class="indentmetin">Plan, 10 Haziran 1953 tarihinde tamamlandı. Dışişleri Bakanlığı’nın, CIA’nın ve Büyükelçi Henderson’un konuyla ilgili görüşleriyle bilgilendirilmiş olarak Beyrut’a gelen CIA Yakın Doğu ve Afrika Bölümü Müdürü Kermit Roosevelt, CIA’nın İran İstasyon Şefi ve iki CIA planlama yetkilisiyle kentte plan taslağını gözden geçirdi ve plan önerisi 24 Haziran’da Londra’da SIS’e gönderildi.</p>

  <p class="indentmetin">Bu arada, İran’da da basın yayın organlarındaki CIA ve SIS bağlantıları kullanılarak Musaddık aleyhine propaganda faaliyetleri örgütleniyordu.</p>

  <p class="indentmetin">19 Haziran 1953’te, İngilizlerle üzerinde anlaşılan plan, onay için Washington’da Dışişleri Bakanlığı’na, CIA Başkanı Allen Dulles’a ve Büyükelçi Henderson’a sunuldu. Aynı zamanda, SIS de onay için İngiltere Dışişleri Bakanlığı’na gönderdi. Amerikan Dışişleri Bakanlığı, planı onaylamak için iki koşul ortaya koydu. Buna göre, 1) bir petrol anlaşması imzalanıncaya kadar ayakta kalabilmesi için yeni İran hükümetine ABD yeterli hibe yardımlarda bulunabilecekti; ve 2) İngiliz hükümeti, kurulacak İran hükümetiyle iyi niyetle ve adil bir petrol antlaşması imzalayacağını ABD’yi tatmin edecek bir biçimde yazılı olarak taahhüt edecekti.</p>

  <p class="indentmetin">Bu koşullar yerine getirildi ve Dışişleri Bakanlığı iki konuda da tatmin oldu.</p>

  <p class="indentmetin">1953 Temmuz ortasında Amerikan ve İngiliz Dışişleri Bakanlıkları TPAJAX projesinin hayata geçirilmesi için onaylarını verdiler. CIA Direktörü de, ABD başkanının onayını aldı. SIS, CIA Direktörü’nün ve Büyükelçi Henderson’un da onayıyla, Mr. Roosevelt’in Tahran’da operasyonun nihai safhasında saha komutasını üzerine almasını önerdi. Dışişleri Bakanlığı da, operasyon tamamlanıncaya kadar Büyükelçi Henderson’un İran’a dönmeyip Washington’da kalmasını kararlaştırdı. SIS’le operasyonel bağlantının Kıbrıs’ta geçici olarak konuşlandırılacak bir CIA ajanı tarafından yapılması ve destek irtibatının Washington’dan düzenlenmesi konusunda anlaşıldı. Tahran, Kıbrıs ve Washington arasında üçlü hızlı iletişim ağı, CIA olanaklarıyla hazırlandı ve Ağustos ortasında harekete geçilmesine karar verildi.</p>

  <p class="indentmetin">İran’da CIA ve SIS propaganda imkânları, Musaddık hükümetini mümkün olan her yoldan zayıflatma kampanyasında, basın, el ilanları ve Tahran din uleması yoluyla şiddeti giderek arttırılacak bir propaganda çalışmasını başlatacaktı. ABD’de de yüksek düzeydeki yöneticiler, ABD’nin Musaddık hükümetini desteklediğine dair İran kamuoyunda var olan yanlış inancı kıracaktı.</p>

  <p class="indentmetin">Musaddık kabinesinde de yer almış ve Musaddık’a muhalefet edenler içinde belirli bir desteğe sahip tek kişi olan General Fazlollah Zahidi, başbakanın yerine geçebilecek en uygun aday olarak belirlenmişti. Zahidi’ye CIA tarafından bu plan anlatılacaktı. Kendisinden bir kurmay eylem planı hazırlanması için CIA’nın beraber çalışacağı bir askerî sekretarya ataması istenecekti. Şah ile General Zahidi ikilisi, CIA’nın yerel imkânları ve unsurlarından yararlanarak, büyük kalabalıkları sokağa dökebilir ve ordunun önemli bir bölümünün desteğini arkalarına alabilirse, darbenin başarı şansı yüksekti.</p>

  <p class="indentmetin">Daha baştan, Şah’ın işbirliğinin planın temel unsuru olduğu düşünülmüştü. Tahran’daki askerî garnizonların gerekli müdahalesi ve yeni başbakan atamasının hukukiliğinin sağlanması için onun işbirliği şarttı. CIA, halkı kışkırtır, sokak gösterileri planlar ve ülkeyi kargaşaya sürüklerken onun sağlam durması gerekiyordu. Şah, kararsız biri olduğundan, onu işbirliğine razı etmek için aşağıdaki biçimleri alacak baskılar kullanılmasına karar verildi:</p>

  <p class="indentmetin">1. Şah’ın dinamik ve güçlü ikiz kız kardeşi Prenses Eşref Pehlevi, Avrupa’dan gelerek Şah’a Musaddık’ın görevine son vermesini isteyecek ve Amerikan ve İngiliz yetkilileriyle temasta olduğunu, onların kendisinden bunu istediklerini söyleyecekti.</p>

  <p class="indentmetin">2. Şah’ın sevdiği ve saygı duyduğu General H. Norman Schwarzkopf’un İran’a gelmesi ayarlandı. General, Şah’a planı anlatacak ve ondan Musaddık’ı görevden alan, yerine Zahidi’yi atayan ve Ordu’ya da Saray’a sadık kalmasını isteyen imzalı fermanlar (kararname-tezkere) alacaktı.</p>

  <p class="indentmetin">3. Şah’la samimiyeti olan İngilizlerin İranlı baş ajanı da Schwarzkopf’un mesajını tekrarlayacak ve bunun Amerikan-İngiliz ortak operasyonu olduğunu belirtecekti.</p>

  <p class="indentmetin">4. Şayet bütün bunlar işe yaramazsa, Mr. Roosevelt, ABD başkanının temsilcisi olarak Şah’tan bu fermanları imzalamasını isteyecekti. İmzalandıklarında da fermanlar CIA tarafından operasyon günü General Zahidi’ye verilecekti. Darbe günü Şah, Tahran dışında bir yerde olacak ve böylece de elindeki fermanlarla ve arkasındaki askerî destekle Zahidi iktidara el koyacak, Şah’ın tavrını değiştirme ve hayatına kastetme tehlikesi de olmayacaktı.</p>

  <p class="indentmetin">Tahran’daki askerî birliklerin içindeki ajanlar vasıtasıyla CIA yeni başbakana destek verilmesini sağlayacaktı.</p>

  <p class="indentmetin">Amerika’da üst düzey yöneticilerce yapılan aşağıdaki açıklamalar, İran ve Musaddık üzerinde büyük etkide bulundu ve Musaddık’ın devrilmesine büyük katkısı oldu.</p>

  <p class="indentmetin">1. Eisenhower’ın Musaddık’a yazdığı ve İran’a ekonomik yardım yapılmayacağına dair 29 Haziran 1953 tarihli mektubunun 9 Temmuz’da yayımlanması.</p>

  <p class="indentmetin">2. Dışişleri Bakanı 28 Temmuz 1953’teki basın toplantısında şunları söyledi: “İran’daki yasa dışı Komünist Partisi’nin artan faaliyetleri ve İran hükümetinin buna gösterdiği hoşgörü, hükümetimizde büyük tedirginlik yaratmıştır. Bu gelişmeler İran’a yardım yapmamızı daha da güçleştirmektedir.”</p>

  <p class="indentmetin">3. Başkan’ın Seattle’da yaptığı konuşmada, ABD’nin Asya’daki ülkelerin Demir Perde gerisine düşmelerini oturup beklemeyeceğini söylemesi.</p>

  <p class="indentmetin">Dışişleri Bakanlığı’yla işbirliği içinde CIA, Amerika’daki bazı gazete ve dergilere çeşitli makaleler soktu ve bunların İran’da iktibas edilmesi, İran’da istenen psikolojik etkiyi yarattı ve Musaddık’a karşı sinir savaşına katkıda bulundu.</p>

  <p class="indentmetin">Ağustos başlarında, gizli ajanlar Komünist Parti üyesi gibi davranarak Müslüman liderleri, “Musaddık’a karşı çıkarlarsa vahşice cezalandırılacakları” yönünde tehdit etmeye başladılar. Amaç, Müslümanları kışkırtmak ve anti-komünist duyguları harekete geçirmekti. En azından bir din adamının evi CIA tarafından bombalandı ve suç komünistlerin üzerine atıldı. Bu arada Şah da doğrudan Eisenhower’ın kendisine ne yapması gerektiğini söylemesini istiyordu.</p>

  <p class="indentmetin">Prenses Eşref ve General Schwarzkopf’un baskıları ve Mr. Roosevelt’le yaptığı birkaç görüşmeden sonra, 15 Ağustos 1953’te, Şah istediğimiz fermanları imzaladı. Darbe 16 Ağustos’ta yapılacaktı, fakat İran ordusundaki bir bilgi sızması nedeniyle, iki kamyon dolusu Şah yanlısı askerle Musaddık’ı tutuklayacak olan Şah’ın koruma subayı, Musaddık’a bağlı askerlerce engellendi. Planın gerçekleşemediğini duyunca Şah, Bağdat’a uçtu. Bu bir önlemdi ve bir ölçüde planda da öngörülmüştü. Zahidi, CIA korumasında saklanmaktaydı.</p>

  <p class="indentmetin">17 Ağustos sabahı erken saatlerde Büyükelçi Henderson, Tahran’a geri döndü. Zahidi, CIA tarafından ayarlanan gizli bir basın toplantısında, yeraltındaki CIA matbaa imkânlarını kullanarak kendisinin yasal başbakan olduğunu ve Musaddık’ın kendisine karşı illegal bir darbe düzenlediğini duyurdu. CIA, Musaddık’ı görevden alan ve yerine Zahidi’yi başbakan atayan fermanlardan çok sayıda kopyayı dağıttı. O sırada Şah da Roma’ya gitti. Bu arada önemli bir molla Kum kentine gönderildi ve komünistlere karşı bir cihad çağrısı yapması ayarlandı.</p>

  <p class="indentmetin">19 Ağustos’ta pazar yerinde bir Şah yanlısı gösteri başladı ve çok büyük boyutlara ulaştı. Gösteri bir ölçüde kendiliğinden başladı ve Şah’ın temeldeki saygınlığını gösterdi, komünistlerle kimi Ulusal Cephe yanlılarının planladığı cumhuriyet kurma hazırlıklarına kamuoyunun tepkisini ortaya çıkardı. Arazideki politik imkânlarımızın da gösterilerin başlatılmasında katkıları oldu. Şimdi CIA ajanları kitleye önderlik yapıyordu. Mesleği gazetecilik olan İranlı bir CIA ajanı, kalabalığı parlamentoya yürümeye kışkırttı, Dışişleri Bakanı’nın gazetesinin yakılıp yıkılmasını örgütledi. Olayların hemen ardından Şah yanlısı harekete ordu da katıldı ve gün ortasında Tahran’ın ve bazı taşra bölgelerinin Şah yanlısı sokak göstericilerinin ve ordunun hâkimiyeti altına girdiği kesinleşti. CIA ajanı subaylar tanklarla sokaklara hâkim olmaya başladılar. Artık yukarıda özetlenen askerî plan yürürlüğe konabilirdi. İstasyonun sinyaliyle Zahidi saklandığı yerden çıktı ve hareketin liderliğini üstlendi. İlk önce Tahran radyosundan iktidarın kendisinde olduğunu açıkladı. Ardından Genelkurmay binası ve Dışişleri Bakanlığı ele geçirildi, Musaddık’ın evi tarumar edildi; Musaddık, hükümet yanlısı politikacılar ve görevliler tutuklandılar.</p>

  <p class="indentmetin">Kısa süre sonra Şah geri döndü ve büyük gösterilerle karşılandı.</p>

  <p class="indentmetin">Zahidi’nin görevi devralmasından iki gün sonra, Amerikan yardımı gelene kadar maaşların ödenebilmesi için CIA gizlice yeni hükümete 5 milyon dolar aktardı.</p>

  <p class="normal">Bundan sonra artık İran yurtseverleri ve devrimcileri CIA’nın yetiştirdiği SAVAK’ın kanlı ellerine havale edilecekti. ABD ise, İran’da İngiltere’nin petrol tekelini kırarak bir stratejik mevziyi daha rakibinden çekip alıyor, Sovyetler Birliği ve Ortadoğu’ya karşı tehdit olarak kullanabileceği bir üs ve jandarma kazanıyor, üç beş dolara kiralanmış lümpen serseriler ve sokak kabadayılarıyla karışıklık çıkartıp darbe yapma konusunda deneyim kazanıyor, hatta Batı Avrupa’daki radikal madencilerin sendikalarının gücünü kırma olanağına sahip oluyordu petrol silahıyla. CIA İran İstasyon Şefi Kermit Roosevelt de İran petrollerinden yağlı parçayı koparan Amerikan petrol şirketleri arasında bulunan Gulf Oil’in 1960 yılında başkan yardımcısı oluyor, kuşaklar boyu İranlıların kanı ve canı üzerinden o da kendi ödülünü böyle kapıyordu.</p>

  <p class="normal">CIA’nın kovboyları, şimdi daha büyük özgüvenle kanlı serüvenlerine başka yerlerde de devam edebilirlerdi.</p>

  <p><br class="chapter"/></p>

  <p class="normal1">b. United Fruit Company ve Guatemala</p>

  <p class="normal">Sıradaki kurban Guatemala’ydı. Guatemala, fiilen United Fruit Company’nin bir sömürgesiydi. Şirket, muz yetiştirdiği büyük toprakların sahibiydi. Ülkenin temel gelir kaynağı olan muz ihracatı bütünüyle onun kontrolündeydi. Ülkenin Atlantik kıyısındaki tek limanı da. Telefon ve telgraf hizmetleri de. Demiryolları da. Politikacılar, bürokratlar ve askerlerin büyük bölümü de...</p>

  <p class="normal">Kasım 1950’de yapılan seçimlerde bir yurtsever olan Jacobo Arbenz başkanlığa seçildi ve Mart 1951’de görevi devraldı. Arbenz hükümeti, ülkede acil olarak bir toprak reformu yapmak istiyordu, çünkü halkın büyük çoğunluğu topraksız köylülerden oluşmaktaydı ve onların, içinde yaşadığı korkunç sefalet koşullarından başka türlü kurtarılmaları mümkün değildi. Hükümet, ayrıca yeni bir liman inşa etmek, yabancı tekellerin ürettiğinden daha ucuza mal olacak elektrik santralleri, yeni yollar yapmak, demiryollarını geliştirmek, emekçilere sosyal güvenlik sağlamak, toplumsal ve ekonomik reformlarla ülkeyi kalkındırmak, bağımsızlığa kavuşturmak istiyordu.</p>

  <p class="normal">Bütün bunlara ABD’nin şiddetli tepki göstereceği belliydi. Her şeyden önce, United Fruit Company, Washington’da Dulles kardeşlerle öteki adamlarını devreye sokmuştu bile. Özel sektörün uysal generali Eisenhower da şiddetli celallenmişti yapılan “haksızlıklar”a. Bütün bunlar olsa olsa komünistlerin hainliği olabilirdi. Kuşkusuz Guatemala Komünist Partisi hükümetin reformlarını destekliyordu ama Arbenz’in komünistlikle herhangi bir ilgisi söz konusu değildi. Ama bir yurtseverdi, reformlardan ve bağımsızlıktan, en önemlisi de yoksul yığınların sefaletine duyarlılıkla yaklaşılmasından yanaydı ki, bunlar onu, Washington nezdinde yok edilmesi gereken bir tehlikeli suçlu yapmaya yetiyordu.</p>

  <p class="normal">Gerisini, küçük bir bölümü açıklanmış bulunan CIA belgelerinden ve CIA’nın Tarih Bölümü’nden Nicholas Cullather’in örgüt adına kaleme aldığı, “PBSUCCESS OPERASYONU: Birleşik Devletler ve Guatemala, 1952-1954” (<span class="ideitalik">OPERATION PBSUCCESS: The United States and Guatemala, 1952-1954, CIA, History Staff, Centre For the Study of Intelligence</span>) başlıklı gizli kitabından özetleyebiliriz.<sup class="calibre3"><a href="../Text/kantadi_split_346.html#footnote-135269-122" id="footnote-135269-122-backlink">[122]</a></sup></p>

  <p class="normal">Arbenz’in reform çabalarını bir CIA memorandumu aşağılayıcı bir sömürgeci tavrıyla şöyle değerlendiriyor: “Bir ‘Muz Cumhuriyeti’nin alıngan ve yabancı düşmanı aşağılık kompleksiyle örülmüş koyu milliyetçi ilerleme programı.”</p>

  <p class="normal">Daha 1952’de Nikaragua diktatörü Somoza’yla işbirliği hâlinde bir darbeye Truman yeşil ışık yakmıştı ve CIA, “askerî harekât sırasında yok edilecek Guatemala komünist personeli” konulu planlar hazırlamıştı. Listede öldürülerek “nötralize” edilecekler arasında 58 kişinin isimleri vardı.</p>

  <p class="normal">Daha sonra 1953’te Eisenhower’ın onayıyla yeni planlar yapıldı. Guatemala’ya gönderilen iki ajan, Arbenz’in kütüphanesindeki zararlı ve onun komünist olduğunu gösteren kitapların resimlerini çekti. Tehlikeli kanıt kitaplar arasında, Stalin’in yaşamöyküsü, Marksist kitaplar, Çin’deki toprak reformuna ilişkin yayınlar vardı!</p>

  <p class="normal">Bunun üzerine Arbenz’in komünist olduğuna dair büyük bir yanıltma kampanyası başlatıldı, her yerde kiralık kalemler düzmece haberler için satın alındı. Honduras ve Nikaragua’da üslenmiş vurucu timler sabotaj harekâtlarında bulundu, CIA uçakları bombalama sortileri düzenledi. Ülkede karışıklıklar çıkartıldı, United Fruit Company’nin ve CIA’nın maddi katkılarıyla ücretli askerler silahlandırıldı.</p>

  <p class="normal">Bu paralı askerler ülkeye girerek bazı yerleri işgal etmeye başladılar. Bu arada CIA uçakları da askerî, ekonomik ve sivil hedefleri bombalıyordu. Tabii Guatemala Silahlı Kuvvetleri’nden pek çok subay da satın alınmıştı. Kentlerde sabotajlar yapılıyor, terör, dezenformasyon ve psikolojik savaşla (“Sherwood Operasyonu”) istikrarsızlık kışkırtılıyordu. Ülkeye krediler kesilmiş, ticari ambargo uygulanmaktaydı. Tabii din adamları ve Kilise de devreye sokulmuştu, komünistlere karşı Haçlı Seferi’nde.</p>

  <p class="normal">Nihayet satılmış komutanlar Arbenz’e bir muhtıra verdiler. Arbenz istifa etmek zorunda kaldı ve 27 Haziran 1954’te Meksika Büyükelçiliği’ne sığındı. Bu sırada genç bir doktor da Arjantin Büyükelçiliği’ne giriyordu. Bu alçakça saldırıdan dersler çıkaran genç adam, Ernesto Guevara’ydı. Aynı gün, Amerikan Büyükelçisi’nin özel uçağıyla da işbirlikçi diktatör Albay Carlos Castillo Armes başkente getiriliyordu.</p>

  <p class="normal">Armes, işe toprak reformunu iptal etmek ve terör estirmekle başladı. United Fruit Company’nin kara listeye almış olduğu işçi önderleri öldürülüyor, Arbenz yanlısı yurtseverler ve komünistler katlediliyordu.</p>

  <p class="normal">Yeni Amerikancı hükümet, okuma yazma bilmeyen ve seçmenlerin üçte ikisini oluşturanların oy hakkını iptal etti ve böylece yoksulları açık politik alandan kovdu. Onlar artık seçimlerde oy kullanamayacak ve böylece de ABD’nin istemediği ‘yanlış’ kişileri seçemeyeceklerdi. Amerikancı diktatör, CIA’dan dersini iyi öğrenmiş, işleri kestirmeden hallediyordu. Okumak, öğrenmek de tehlikeliydi ve dolayısıyla yasaklandı. Kültüre darbe vurmanın halkın can damarlarını kesmek olduğunu iyi biliyordu Amerika. Victor Hugo, Dostoyevski yasaklandı. Sendikalar, siyasal partiler, yoksul köylü örgütlenmeleri kapatıldı, yasaklandı.</p>

  <p class="normal">Darbe sırasında ve hemen sonrasında “komünistler ve yandaşları”ndan yüzlerce insan öldürüldü, binlerce insan yaralandı, sakatlandı, hapse atıldı, işkence gördü.</p>

  <p class="normal">1955’e gelindiğindeyse, Guatemala iflas etmişti. ABD, sömürgelerin pahalıya geldiğini öğrenecekti. İşbirlikçi hükümete 53 milyon dolar verilerek rejim kurtarıldı. Bu arada, darbe sırasında CIA yöneticisi olan Walter Bedell Smith, 1955’te United Fruit Company’nin yönetim kurulu üyeliğine getirildi!</p>

  <p class="normal">Guatemala halkının CIA mührüyle damgalanmış makûs talihi ve kötü yazgısı günümüze kadar uğursuz hükmünü icra edecekti, çünkü yapısal mahkûmiyet zincirleri vurulmuştu bir kez boynuna. O günden bugüne, art arda gelen Amerikancı askerî diktatörlükler “komünist avları”nda 100 binden fazla insanı öldürdü. Hastalıktan, beslenme yetersizliğinden, yoksulluktan, sağlıksız koşullardan ölenlerin sayısı bilinmiyor. İşkenceyle, hapislerle, işsizlikle, çeşitli şiddet yöntemleri ve baskılarla hayatları, gelecekleri karartılanların da.</p>

  <p class="normal"> </p>

  <p class="solbaslik">3. Ortadoğu’ya Saldırı ve Eisenhower Doktrini</p>

  <p class="normal">Anti-sovyet, anti-komünist isterinin saldırganlığı artık rayından çıkmış, dünyayı nükleer ateşe atma pahasına yeryüzünün dört bir yanında, Amerikan sermayesine yağma alanı açmak, doğal zenginliklere el koymak, halkları bağımlılaştırmak, mazlum ulusları kalıcı geriliğe ve yoksulluğa mahkûm etmek, ulusal ve sınıfsal kurtuluşu boğmak, kapitalizmin evrensel restorasyonunu sağlamak uğruna, her türlü yıkıcı yöntemi kullanarak dünyaya, insanlığa, hayata ve tarihe meydan okuyordu.</p>

  <p class="normal">Sıra Ortadoğu’ya tam olarak el koymaya gelmişti.</p>

  <p class="normal">Süveyş Kanalı’nın, Nasır tarafından millîleştirilmesine karşı İngiltere, Fransa ve İsrail’in ortak saldırısı, ABD’nin destek vermemesiyle tam bir fiyaskoya dönüşmüş ve saldırganlar bütün dünyada lanetlenmişlerdi. Böylece ABD, bölgedeki iki rakibini tasfiye etmede bir önemli avantaj daha kazanmıştı.</p>

  <p class="normal">Sovyetler Birliği’ni, Amerikan nükleer şemsiyesi altında tepeden tırnağa silahlanmış çelikten askerî paktlarla kuşatma stratejisinin NATO, SEATO gibi bir ayağı da Ortadoğu’da denenmiş, bir Ortadoğu Paktı için kollar sıvanmıştı.</p>

  <p class="normal">Bu kirli oyunun baş aktörleri emperyalizmin bölgedeki jandarması tayin edilmiş gönüllü tetikçi Türkiye’yle, işbirlikçi bir hanedanın güdümündeki Irak olacaktı.</p>

  <p class="normal">Bu “kuşatma harekâtının bir ön adımı olarak, Türk ve Irak yetkilileri arasında temaslar başladı. ... Kürtlere karşı ‘ortak kaygılar’ taşıyan bu iki ülke arasında bir anlaşma zemini bulmak nispeten kolaydı ama ABD’nin Türkiye’yi bir Truva Atı gibi kullanarak Ortadoğu’ya karşı başlattığı saldırı, bütün Arap dünyasında büyük ulusal tepkilerle karşılanmaktaydı. Türkiye’yle Irak’ın 1954 Ekim’inde bir pakt kurma konusunda anlaştıklarını açıklamalarından sonra Menderes, Suriye ve Lübnan’a gitti ve tabii eli boş döndü. Bu arada Arap dünyasının etkili ülkesi Mısır ise, böylesi bir Ortadoğu Paktı’na karşı aktif bir çaba içine girmişti.</p>

  <p class="normal">“Sonuçta, Türkiye ve Irak yalnız kaldılar ve 24 Şubat 1955 tarihinde Bağdat’ta bir antlaşma imzaladılar. Bağdat Paktı’na, aynı yıl, 23 Eylül’de Pakistan, 3 Kasım’da da halktan korkusundan tutunacak dal arayan Şah’ın İran’ı katıldılar. Ne var ki, pakt aslında ölü doğmuştu, çünkü söz konusu anlaşmaya Irak dışında başka bir Arap ülkesinin katılımı sağlanamamıştı. Aksine, Ortadoğu’da içinde Mısır ve Suriye’nin de bulunduğu bir başka cephe açılmış ve Batı planlarına karşı mücadele başlamıştı. Bu durumda, eski sömürgeci güç olarak tepkileri çekmemek için arka planda kalan İngiltere de 4 Nisan 1955’te pakta katılarak, bir anlamda Bağdat Paktı’nın ‘ar peçesi’ni de kaldırmıştı.”<sup class="calibre3"><a href="../Text/kantadi_split_347.html#footnote-135269-123" id="footnote-135269-123-backlink">[123]</a></sup> ABD de, 1956’da paktın Ekonomi ve Yıkıcı Faaliyetlerle Mücadele Komitelerine katılmıştı; onun işi şimdilik dolarla satın alma işlerini ayarlamak ve uzmanlık alanı olan “Yıkıcı Faaliyetler”le iştigal etmekti.</p>

  <p class="normal">Ne var ki, 1958 yılında Irak’ta halk ayaklanmış ve işbirlikçi hanedan devrilmişti. Bağdat Paktı da işlevsiz CENTO’ya dönüştürülmüştü.</p>

  <p class="normal">Bu büyük yenilgi Amerikan Soğuk Savaşçıları ve bölgedeki işbirlikçilerini elbette dehşetli rahatsız etmişti.</p>

  <p class="normal">Bu arada, biraz da Amerikan pamuk üreticilerinin baskısıyla ABD, Nasır’ın bağımsız kalkınma hamlelerinin bir parçası olan Aswan Barajı Projesi’ne mali destek vermeyi reddetti, bunun üzerine Sovyetler’in katkılarını almaya çalışan Nasır’a karşı da yeni bir bahane üretme fırsatı yakaladı.</p>

  <p class="normal">Bu gelişmelerin sıcağında, 5 Ocak 1957’de Eisenhower Kongre’de yaptığı bir konuşmada, Ortadoğu’ya yönelik Sovyet tehdidinden söz ederek ABD’nin bölgeye gerekirse askerî müdahalede bulunabilmesi ve bölge ülkelerine ekonomik “yardım” yapılabilmesi için yetki istedi.<sup class="calibre3"><a href="../Text/kantadi_split_348.html#footnote-135269-124" id="footnote-135269-124-backlink">[124]</a></sup> Kongre de, “beynelmilel komünizmin denetimi altındaki herhangi bir ülke saldırısı”na karşı başkana yetki veren bir yasa çıkardı. Adı “Ortadoğu’da Barış ve İstikrarı Koruma” olan bu kararla da, yakında barış ve istikrar berhava olacaktı.</p>

  <p class="normal">Eisenhower’ın konuşmasında, Kongre kararında yer almayan ve asıl atıfta bulunulan “beynelmilel komünizmin denetimi altındaki bir ülkeden gelecek tecavüz” tümcesine ek olarak operatif bir paragraf daha vardı:</p>

  <p class="indentmetin">Önerilen yasa, esas olarak, doğrudan ya da <span class="ideitalik">dolaylı</span>, olası komünist tecavüzlere karşı durmak için düşünülmüştür. ... Tecrübe göstermektedir ki, <span class="ideitalik">dolaylı saldırı</span>, doğrudan saldırıya karşı yeterli güvenliğin bulunduğu, hükümetin sadık güvenlik güçlerine sahip olduğu ve ekonomik koşulların komünizmi çekici bir alternatif olarak göstermeyecek durumda geliştiği ülkelerde, ya hiç olmuyor ya da ancak çok seyrek başarı şansına sahip olabiliyor. Önerdiğim program bu konunun üç unsurunu ve dolayısıyla <span class="ideitalik">dolaylı saldırı</span> sorununu da kapsıyor. (Vurgular bana ait <span class="ideitalik">–H.G</span>.)</p>

  <p class="normal">Bu arada, bu konuyla ilgili görüşmelerde bulunmak üzere bölgeye gelen Özel Temsilci James Richards, Türkiye’ye de uğramış ve müzakereler sonunda bir Türk-Amerikan ortak bildirisi yayımlanmıştır. Bu bildiride de ilginç bir cümle vardır: “Amerikan Doktrini’nin gayesi, müstakil devletlerin beynelmilel komünizm tarafından <span class="ideitalik">bilvasıta (dolaylı) ya da doğrudan doğruya vaki olabilecek bir tecavüzle mücadele</span> edebilmek hususundaki imkânlarını takviye zımnında bu devletlere yardım etmektir.”<sup class="calibre3"><a href="../Text/kantadi_split_349.html#footnote-135269-125" id="footnote-135269-125-backlink">[125]</a></sup> (Vurgular bana ait <span class="ideitalik">–H.G</span>.)</p>

  <p class="normal">İşte, Eisenhower Doktrini’nin asıl amaç ve önemi de bu “dolaylı saldırı” kavramında yatmaktadır. Böylece bu yeni yönelişle ABD’nin, bölge ülkelerindeki yönetici sınıfları ve egemen düzeni, toplumsal muhalefete karşı koruma altına alma kararında olduğu anlaşılıyordu. Herhangi bir ülkedeki demokratik muhalefet iktidarı ele geçirme imkânına kavuşursa, ABD bunu “beynelmilel komünizmin dolaylı saldırısı” olarak yutturacak ve bir bastırma harekâtında bulunabilecekti. Bunun demokrasiye ve halkların özgür iradelerine karşı girişilmiş büyük bir tecavüz olduğu açıktır. Bir muhalefet, hareketi egemenlerin ve ABD’nin hoşuna gitmeyince, daha önceleri de yapıldığı gibi, bir dış komünist (Sovyet) sızma olarak kabul edilecek ve ABD işbirlikçi iktidarların gerici düzenlerini korumak üzere ülkeye askerî müdahalede bulunacaktı. Bu, aslında yeni değildi; İran’da da, Guatemala’da da yapılmıştı ama artık Eisenhower yönetimi gözü kara bir pervasızlıkla bu utanç projesini bir yasallık mertebesine yükselterek bütün dünyaya apaçık ilan etme cüretini gösterebiliyordu.</p>

  <p class="normal">Şimdi sıra, dönemin Türk iktidarının yaptığı gibi, Arap hükümetleri arasında da rejimlerini demokratik halk muhalefetinden korumak üzere bütün hayâ duygularını bir yana bırakıp ABD’den yardım istemeyi içine sindirecek olanların çıkmasını beklemekteydi.</p>

  <p class="normal">Halk düşmanı saltanatlarını korumak için her şeyi yapmaya muktedir yöneticileri fazla beklemeye gerek yoktu.</p>

  <p class="normal">14 Temmuz 1958 günü Irak’ta “Özgür Subaylar”, General Arif ve Albay Kasım önderliğinde işbirlikçi saltanat rejimini devirmiş ve Cumhuriyet’e giden yolu açmışlardı. Demokrasi ve halk mücadelesi karşısında bir dış efendiye sığınma durumunda olan Lübnan Cumhurbaşkanı Şamun ile Ürdün’de ücretli Kral Hüseyin bu gelişmeyle iyice paniğe kapılmışlardı ve her ikisi de ABD’ye müracaatlarını geciktirmediler. Böylece formalite tamamlanmıştı. Ortada olmayan bir “milletlerarası komünizmin saldırısı” dolaylı olarak, yani oradaki demokratik halk muhalefeti aracılığıyla bu ülkelerde özgürlük ve demokrasiyi tehdit ediyordu! Bu duruma demokratlar, özgürlük âşıkları, ulusal onur ve bağımsızlık yandaşları elbette bigâne kalamazlardı. Türkiye hemen İncirlik Üssü’nü açtı. Amerikan deniz piyadeleri de 15 Temmuz’da Lübnan’ı işgal ettiler. Ayın 17’sinde de İngiliz paraşütçüleri Amman’daydı. Gerekçe arşivlerde hazırdı zaten. Eisenhower, “Amerikalıların hayatını, Amerikan varlığını korumak ve Lübnan hükümetinin, Lübnan’ın egemenliğini ve toprak bütünlüğünü korumasına yardımcı olmak üzere” deniz piyadelerinin ülkede bulunduklarını açıklıyordu.<sup class="calibre3"><a href="../Text/kantadi_split_350.html#footnote-135269-126" id="footnote-135269-126-backlink">[126]</a></sup></p>

  <p class="normal"> </p>

  <p class="solbaslik">4. Kanlı Miras: Asya’da Şiddet Tohumları ve Küba</p>

  <p class="normal">İkinci Dünya Savaşı’ndan sonra ABD Asya’ya yönelik ilk hamlesini Çin’de yaptı ama “Büyük Yürüyüş” karşısında çaresiz kaldı, gericilerle birlikte Formoza’ya sığındı, askerî gücüyle orayı kendi korumasına aldığını ilan etti ve böylece de bir “çıban başı”nı istikrarsızlık unsuru olarak Asya’da tuttu.</p>

  <p class="normal">Kore’yi de böldükten sonra, iki yerde daha Eisenhower yönetimi geleceğin şiddetinin tohumlarını ekti. Kendi süresi yetmediği için de gereğini gelecek yönetimlere bıraktı.</p>

  <p class="normal">Bunlardan biri, birkaç yıl sonra 1 milyona yakın insanın komünist avında yok edildiği 20. yüzyılın en büyük katliamlarından birinin gerçekleştirileceği Endonezya’ydı. Eisenhower 1956’da şöyle demişti: “Asya’nın uzaktaki güneydoğu köşesiyle neden bu kadar çok ilgilendiğimizi tam olarak bilmiyorsunuz... Oranın etrafındaki pozisyon alışlar ABD için hayra alamet değildir, çünkü bütün oraları kaybedersek, Hür Dünya zengin Endonezya’yı nasıl elinde tutacak?”<sup class="calibre3"><a href="../Text/kantadi_split_351.html#footnote-135269-127" id="footnote-135269-127-backlink">[127]</a></sup> Sorunun yanıtı belliydi: “Hür Dünya”, Endonezya’nın zenginliklerini ancak katliamlarla ve işbirlikçi diktatörlüklerle ayakta tutabilecekti...</p>

  <p class="normal">United Fruit Company’nin avukatı, CIA Direktörü’nün kardeşi, Eisenhower’ın Dışişleri Bakanı John Foster Dulles, 1950’de yayımlanan kitabında, Vietnam’la ilgili şunları yazıyordu: “[Rusya’da eğitilmiş olan] Ho Chi Minh ... şimdi Vietnam’da Fransa’ya zarar veren bir iç savaşta önderlik yapıyor. ... Vietnam’da, ABD [eski imparator] Bao Dai hükümetini, Sovyetler Birliği’nin hasım Ho Chi Minh rejimini tanımasından sonra, 7 Şubat 1950’de tanıdı. Böylece de bir etki testi için sahne hazırlanmış oldu. Şayet Fransa gerçek bağımsızlığı daha önceden tanımış olsaydı komünist olmayan bir hükümetin başarı şansı daha fazla olabilirdi. Her neyse, şimdi, doğru ya da yanlış, ortaya prestijimizi koyduğumuz bir iç savaş var. Böyle olduğuna göre, desteklediğimiz hükümete yardım etmeliyiz. Onun, Çin’deki Ulusal Hükümet’in gerilemelerinden sonra gelen yenilgisi, Asya ve Pasifik’teki genel durum üzerinde daha da ciddi olumsuzluklar doğururdu.”<sup class="calibre3"><a href="../Text/kantadi_split_352.html#footnote-135269-128" id="footnote-135269-128-backlink">[128]</a></sup> ABD için “olumsuzluklar” doğmasın diye, Vietnam’da da bir milyondan fazla insan ölecekti...</p>

  <p class="normal">Eisenhower yönetiminin halledemediği için sonraya bıraktığı bir başka miras ise, Karayipler’deydi. Eisenhower yönetimi, Küba’da devrimci hükümeti, bütün provokasyonlarına, yıkıcı faaliyetlerine, terör eylemlerine ve Amerikan pilotlarının da katıldığı bombalamalara rağmen devirememiş, Castro’yu öldürmeyi de başaramamıştı. Yönetim de bunun üzerine 3 Ocak 1961’de Küba’yla diplomatik ilişkileri kesmişti.</p>

  <p class="normal">Gerisi, yeni yönetime havale edilmişti.</p>

  <h2 class="h2baslik" id="calibre_toc_23">C. Kennedy Yılları</h2>

  <p class="normal">Yeni başkan Kennedy, yarım kalan işleri bitirmekte kararlıydı. O kadar ki, seçim kampanyasında Eisenhower yönetimini komünizm karşısında yeterli sertlikte davranmamakla suçluyor, demagojik primini buradan yapmaya kalkıyordu.</p>

  <p class="normal">Kennedy doğuştan hastalıklı bir tipti. “Dayanılmaz” diye nitelediği bel ağrıları nedeniyle yaşamı hep büyük sıkıntılar içinde geçiyordu. Ayrıca, yetersiz adrenalin salgısından kaynaklanan Addison hastalığından muzdaripti. Bu hastalığın yan etkileri olarak halsizlik, kusma, baş ağrısı, düşük tansiyon, ishal gibi sorunlarla da boğuşmak durumundaydı. Ayrıca kolesterolünün de 300-400’e çıktığı oluyordu. Addison hastalığı 1940’lı yılların başına kadar tedavisi olmayan öldürücü bir hastalıktı. Kennedy, aralarında kortizon, hormonlar, rahatlatıcı ve ağrı kesiciler, uyarıcılar olmak üzere günde sekiz tür ilaç alıyordu.<sup class="calibre3"><a href="../Text/kantadi_split_353.html#footnote-135269-129" id="footnote-135269-129-backlink">[129]</a></sup> Ayrıca, daha sonra doktorluk lisansı elinden alınan birinin anfetamin grubundan verdiği ilaçlardan bolca kullandığı biliniyor. Yüzünün bazen yeşile de çalabilen sürekli yanık bronz teni ve koyu saçları da, gençliğinin ve dinamizminin simgeleri olarak gösterilmesine karşın, hastalığından ve kullandığı ilaçlardan kaynaklanıyordu. Bakanlarının bile kendisi için neredeyse sokaktan kadın topladığı Başkan’ın korumalarının gözetiminde skandal derecesine varan sıklıktaki seks alemlerinin de temelinde, aldığı ilaçların yan etkilerinin yattığını iddia eden tıp adamları var. Bütün hayatı, sürekli ağrılar ve ciddi hastalıkların yan etkileriyle boğuşmakla geçen birinin, kumsalda rüzgâr ve dalgaların eşliğinde çocuğu ve köpeğiyle koşturduğu görüntülerle belleklere kazınan güçlü ve dinamik genç adam portresi, modern imaj pazarlayıcılarının kamuoyunu aldatma operasyonunun, egemenlerin psikolojik saldırı harekâtının bir parçasıydı elbette.</p>

  <p class="normal">Kennedy ciddi rahatsızlıklarını sakladı ve başkanlığa böyle seçildi. Aldığı ilaçların sonucu olarak akli melekelerini ve duygularını kontrol etmedeki sorunlar, yanıltıcı rahatlık duygusu ve cesaretiyle risk alma ataklığıyla bunun sonuçlarını ölçmedeki eksiklik, uzun yaşayamayacağına inanmış bir insanın olası melankolik ruh hâli, dünyayı yok edebilecek silahlara egemen bir kişiyi etki altına aldığında bu durumun insanlık için ne denli büyük bir tehlike oluşturabileceği bugün tartışılıyor ama o günlerde bütün bunlar insanlardan gizlenmişti.</p>

  <p><br class="chapter"/></p>

  <p class="normal1">1. İlk Hedef Castro</p>

  <p class="normal">Kennedy’nin ilk işi Castro’yla kozlarını paylaşmak oldu. Onun ve ABD’nin Castro’ya karşı tükenmez kinleri vardı, çünkü Küba halkı, işbirlikçi egemen sınıflarının Amerikan emperyalizmiyle işbirliği süreci içinde düşürülen halklar gibi, direnme iradesini yitirmemişti. Bu toplumsal ruhun ürünü olan Fidel Castro ve yanındaki gerilla komutanı Che Guevara’yla birlikte dağlara çıkan bir avuç devrimci, Roosevelt’in deyişiyle ABD’nin “orospu çocuğu” uşak asker diktatör Fulgencio Batista’yı 1959 yılında devirdiler ve Küba’yı özgürleştirdiler.</p>

  <p class="normal">Castro’nun o dönemde komünist olup olmadığı bilinmiyor. Üstelik bunun önemi de yok. Ernesto Guevara bunu şöyle açıklıyor:</p>

  <p class="indentmetin">[Kimileri Küba Devrimi’nin] Lenin’in, “Devrimci teori olmadan devrimci hareket olamaz,” sözüyle ifade ettiği devrimci hareketin en temel öncülüyle çeliştiğini iddia ediyorlar. Denebilir ki, sosyal gerçekliğin bir ifadesi olarak devrimci teori, açıklanmasını aşan bir niteliğe sahiptir; yani, şayet tarihsel realite doğru tahlil edilir ve eldeki güçler doğru kullanılırsa, devrim başarıya ulaşabilir. Her devrim, daima eylemde ve devrimin acil amaçlarında buluşan çok değişik eğilimleri içerir. ... Küba Devrimi, Marx’ı, devrimci silahı omuzlamak üzere bilimi bıraktığı noktada üstlenir. Onu bu noktada üstlenir [ama] Marx’ı izleyene karşı mücadele eden ya da “saf” Marx’ı yeniden canlandırmaya çalışan bir revizyonist ruhla değil, basit bir biçimde, çünkü bu noktaya kadar bilimci Marx kendini etüt ettiği ve öngördüğü tarihin dışına çıkarmıştı. Bundan sonra devrimci Marx artık tarih içinde savaşabilirdi. Biz eylemci Marksistler, kendi mücadelemizi başlatarak, sadece, bilimci Marx tarafından önceden görülmüş yasaları hayata geçiriyoruz. Eski güç yapılarına karşı mücadele ederek, bu yapının yıkılması için halkta destek bularak ve bu halkın mutluluğunu mücadelemizin temeli yaparak bu isyan yolunda yürürken, sadece kendimizi bilimci Marx’ın öngörülerine uyduruyoruz. Yani yeniden vurgulamak gerekir ki; önderlerinin söylediklerinden veya bunlara ilişkin tam teorik bilgilerinden bağımsız olarak, Marksizmin yasaları Küba Devrimi’nin gelişmelerinde mevcuttur...<sup class="calibre3"><a href="../Text/kantadi_split_354.html#footnote-135269-130" id="footnote-135269-130-backlink">[130]</a></sup></p>

  <p class="normal">Evet, Guevara’nın belirttiği gibi, Marksizmin yasaları ve emeğin özgürleştirici dinamikleri devrimci hareketlerde nesnel bir gerçeklik olarak mevcuttur; tıpkı Marx ile Engels’in dediği gibi, bir bölümünün bile bir amaç olarak benimseyip benimsememesinden bağımsız olarak, proletaryanın, dünyadaki kendi durumuna da yansıyan “insanlık dışı hâli ortadan kaldırma tarihsel misyonu”na sahip olması gibi.<sup class="calibre3"><a href="../Text/kantadi_split_355.html#footnote-135269-131" id="footnote-135269-131-backlink">[131]</a></sup> Sınıf güdüleri çok gelişmiş burjuvazinin bunu görmemesi düşünülemezdi elbette. Castro’ya duyulan sınırsız düşmanlık ve Küba’ya yöneltilen azgın saldırganlık işte buradan kaynaklanıyordu. Bu, bilinçli olmasından da öte, içgüdüsel, sınıfsal genetik bir tepkiydi.</p>

  <p class="normal">Bu nedenle bölgenin efendisi ABD için hazmedilmesi imkânsız bir devrimdi Küba Devrimi. O günden bugüne ABD, Castro yönetimini devirmek ve Küba’yı yeniden kendisine bağlayarak Küba halkını köleleştirmek için bütün yöntemleri denedi.</p>

  <p class="normal">Amerikalı zenginler, Batista zamanında, Florida kıyılarına sadece 130 km uzaklıktaki Küba’ya hafta sonları eğlenmeye giderlerdi. Kahvaltılık çörekleri uçaklarla Florida’dan taze olarak her sabah gönderilir, onlar da havuz başında içkilerini yudumlarken havaya bozuk paralar saçarak Kübalı küçük kız ve oğlan çocuklarıyla eğlenirlerdi. Onların Kennedy yönetimi, şimdi Küba’yı, bayat anti-sovyet ve anti-komünizm edebiyatıyla istila etmeye yelteniyordu.</p>

  <p class="normal">Daha Eisenhower döneminde hazırlıkları yapılmış ve epey mesafe almış olan CIA bünyesindeki “Anti-Castro Gizli Eylem Programı”na yeni bir ivme kazandırıldı.</p>

  <p class="normal"> </p>

  <p class="solbaslik">2. Domuzlar Körfezi Fiyaskosu</p>

  <p class="normal">Sonuçta, Küba’dan kaçmış toprak ağalarından, bankerlerden, zenginlerden ve çocuklarından, Batista döneminin elleri kanlı görevlilerinden ve lümpen göçmenlerden, serserilerden, hapishane kaçkınlarından oluşan, Honduras ve Nikaragua’da yetiştirilmiş bir paralı askerler güruhunun Domuzlar Körfezi’nde Küba sahillerine çıkartma yapması kararlaştırıldı.</p>

  <p class="normal">Bu arada teröristler, sabotajlarda bulunsunlar ve halkı isyana kışkırtsınlar diye gizlice Küba’ya gönderildiler. Amerikalı kurbağa adamlar Küba kıyılarına çıktılar ve Amerikan pilotlarının kullandığı B-29’lar hava saldırıları için hazırlandı.</p>

  <p class="normal">Karşı-devrimci misyonerler 14 Ağustos günü altı gemiyle yola çıktılar. Onları geçirmeye gelenler arasında Nikaragua’nın işbirlikçi diktatörü Somoza da vardı. Kennedy’nin danışmanlarından Arthur M. Schlesinger, Somoza’nın paralı askerleri, “Bana Castro’nun sakallarından bir tutam getirin,” diye yolcu ettiğini yazıyor.<sup class="calibre3"><a href="../Text/kantadi_split_356.html#footnote-135269-132" id="footnote-135269-132-backlink">[132]</a></sup></p>

  <p class="normal">Ama işler, emperyalistlerin ve işbirlikçilerin düşlediği gibi gitmedi. Küba halkı tek vücut istilacılara karşı koydu ve misyonerler ordusu bozguna uğratıldı. Son andaki Amerikan bombardımanı da işe yaramadı, saldırıda dört Amerikalı pilot öldü. 200’den fazla paralı asker de çatışmalarda öldürüldü, binden fazlası esir alındı ve ABD yenilgiyi kabul etmek zorunda kaldı. “Domuzlar Körfezi Fiyaskosu” da Amerikan emperyalizminin kara siciline sonsuza dek işlenmiş oldu.</p>

  <p class="normal">Tabii ABD bu yenilgiden ders almadı, aksine, Küba’yı istila etmek için yeni bahaneler üretmeyi hep sürdürdü.</p>

  <p class="normal"> </p>

  <p class="solbaslik">3. Genelkurmay’ın Korkunç Planı</p>

  <p class="normal">Kışkırtıcılığın sınırı yoktu. İşler tam da klasik Amerikan saldırganlığına yakışır kabalık ve pervasızlıkla yapılıyordu. Örneğin, Domuzlar Körfezi bozgunundan yaklaşık bir yıl sonra, 1962 sonbaharında, Porto Rico’nun güneydoğusundaki Vieques Adası kıyılarında, 7 bin 500 deniz piyadesinin, dört uçak gemisinin, yirmi destroyerin ve on beş çıkartma gemisinin katıldığı bir tatbikat yapılıyor ve özel olarak duyurusu özendiriliyordu. <span class="ideitalik">Philbriglex-62</span> adı verilen tatbikatın açıklanan senaryosuna göre amaç, “Porto Riko’nun güneydoğusundaki bir ada olan hayali Vieques Cumhuriyeti’ni hayali bir diktatörün zulmünden kurtarmak” idi. Diktatörün adı, <span class="ideitalik">Ortsac</span> olarak açıklanmıştı. Dikkatli gözlemciler hayali diktatörün adını tersinden okuyarak kışkırtmayı çözmüşlerdi elbette; zaten istenen de buydu.<sup class="calibre3"><a href="../Text/kantadi_split_357.html#footnote-135269-133" id="footnote-135269-133-backlink">[133]</a></sup></p>

  <p class="normal">ABD, Küba’ya saldırmak için bahane üretmek zorunluluğunu duyuyor, bu nedenle yukarıda zikredilen türden ucuz kışkırtmalarda bulunuyor, Küba içinde de işbirlikçileri aracılığıyla terör eylemleri düzenliyordu.</p>

  <p class="normal">13 Mart 1962 tarihinde ABD Genelkurmayı, daha sonra NATO Avrupa Başkomutanı da olacak Genelkurmay Başkanı General L. L. Lemnitzer imzasıyla Savunma Bakanı’na gizli bir memorandum gönderiyordu. Bu gizli belgeye göre, Küba Projesi Operasyon Direktörü, “Mongoose Harekâtı”yla ilgili Küba’ya bir Amerikan müdahalesini haklı çıkartmaya yönelik bahanelerin saptanması talebinde bulunmuştu. Genelkurmay Başkanlığı da, bazı “bahaneler”i resmen bildirmiş, benzer çalışmaları yapmış olan öteki kuruluşların önerileriyle birlikte kısa zaman içinde ortak bir plan üzerinde karara varılmasını önermişti. Amerikan Genelkurmay Başkanlığı’nın Savunma Bakanlığı’na onay için sunduğu “müdahale bahaneleri”ne ilişkin öneriler raporu aynen şöyle devam ediyor:<sup class="calibre3"><a href="../Text/kantadi_split_358.html#footnote-135269-134" id="footnote-135269-134-backlink">[134]</a></sup></p>

  <p class="indentmetin">1. Amerikan askerî müdahalesine dayanak olarak meşru provokasyon uygulamaları kullanılmasının arzu edileceği varsayımıyla, Küba tepkisini kışkırtacak bir gizleme ve aldatma planı ... yürürlüğe konabilir. Kübalıları bir askerî müdahalenin kaçınılmazlığına inandıracak taciz ve yanıltma eylemleri üzerinde durulabilir.</p>

  <p class="indentmetin">2. Guantanamo [Üssü] içinde ve çevresinde, inandırıcı biçimde rejime hasım Küba güçlerince yapıldığı izlenimini veren iyi koordine edilmiş eylemler planlanacaktır.</p>

  <p class="indentmetin">a) İnandırıcı saldırı eylemleri için olaylar (kronolojik sırayla değil):</p>

  <p class="indentmetin">(i) Dedikodular üret (çok fazla). Gizli radyo kullan.</p>

  <p class="indentmetin">(ii) Dost Kübalıları “çitten aşırarak” üsse saldırt.</p>

  <p class="indentmetin">(iii) Üs içinde (dost) Kübalı sabotörler yakala.</p>

  <p class="indentmetin">(iv) Üssün ana giriş kapısında ayaklanmalar başlat (dost Kübalılar).</p>

  <p class="indentmetin">(v) Üs içinde mühimmatı havaya uçur; yangınlar çıkar.</p>

  <p class="indentmetin">(vi) Hava üssünde uçakları yak (sabotaj).</p>

  <p class="indentmetin">(vii) Üssün dışından içeriye havan topları fırlat. Tesislere biraz hasar.</p>

  <p class="indentmetin">(viii) Denizden ya da Guantanamo kentinden gelen saldırı timlerini yakala.</p>

  <p class="indentmetin">(ix) Üsse saldıran milis güçlerini yakala.</p>

  <p class="indentmetin">(x) Limanda bir gemiye sabotaj düzenle; büyük yangınlar –naftalin.</p>

  <p class="indentmetin">(xi) Liman girişinde gemi batır. Sahte kurbanlar için cenaze törenleri düzenle.</p>

  <p class="indentmetin">b) Birleşik Devletler su ve enerji kaynaklarını korumak üzere saldırı operasyonları düzenleyecek, üssü tehdit eden ağır top ve havan mevzilerini imha edecek.</p>

  <p class="indentmetin">c) Büyük ölçekli Amerikan askerî harekâtlarını başlat.</p>

  <p class="indentmetin">3. Çeşitli formlarda “Maine gemisi olayına benzer” vakalar tezgâhlanabilir:</p>

  <p class="indentmetin">a) Guantanamo Körfezi’nde bir Amerikan gemisini batırabilir ve Küba’nın üzerine atabiliriz.</p>

  <p class="indentmetin">b) Uzaktan kumanda bir deniz aracını (insansız) Küba karasularında herhangi bir yerde havaya uçurabiliriz. Böyle bir olayı Havana ya da Santiago yakınlarında gerçekleştirebilir ve havadan, denizden ya da her ikisinden bir Küba saldırısının spektaküler sonucu olarak gösterebiliriz. Geminin niyetini anlamak üzere bölgeye gelen Küba gemi ve uçaklarının varlığı gemiye saldırıldığının inandırıcı kanıtları olarak görülebilir. Havana ya da Santiago’ya yakınlık, patlamayı duyan ya da yangını görenler açısından inandırıcılığa katkı yapar. ABD, jetler eşliğinde var olmayan mürettebatın kalan bölümünü “tahliye etmek” üzere hava/deniz kurtarma operasyonu yapabilir. Amerikan gazetelerinde yayınlanacak “kayıplar listesi” yararlı bir millî tepki yaratabilir.</p>

  <p class="indentmetin">4. Miami bölgesinde, Florida’da ve hatta Washington’da bir Küba komünist terör kampanyası geliştirebiliriz. Bu terör kampanyası, Amerika’ya iltica etmiş Kübalı göçmenlerce yönetilebilir. Florida’ya gelmekte olan Kübalılarla dolu bir tekneyi batırabiliriz (gerçek ya da sahte). Kübalı göçmenlere karşı gerekirse, onları yaralamaya yönelik ve geniş propagandası yapılacak suikastler düzenleyebiliriz. Dikkatlice seçilmiş yerlere birkaç plastik bomba yerleştirilmesi, bazı Kübalı ajanların yakalanıp Küba’nın bu işlere karıştığını gösterir düzmece belgelerin açıklanması, sorumsuz bir hükümet imajını yaratmada yardımcı olabilir.</p>

  <p class="indentmetin">5. Komşu bir Karayipler ülkesine “Küba kaynaklı, Castro destekli” bir paramiliter işgal harekâtı düzenlenebilir. ... Biliyoruz ki, şu anda Castro, Haiti, Dominik Cumhuriyeti, Guatamela ve Nikaragua’ya ve belki başkalarına karşı da yıkıcı yeraltı faaliyetlerini desteklemektedir. Bu çabalar abartılabilir ve yenileri açıklanmak üzere uydurulabilir. Örneğin, Dominik Hava Kuvvetleri’nin kendi hava sahalarının ihlaline karşı duyarlılığından yararlanılabilir. Sözde “Küba” B-26 ya da C-46 uçakları şeker pancarı tarlalarına yangın bombaları atarak gece baskınları yapabilir. Sovyet bloku yapımı yanıcılar bulunabilir. Bu, Dominik’teki yeraltı komünist gruplara “Küba menşeli” mesajların ve “Küba kaynaklı” silah sevkiyatının kıyıda saptanması ya da bulunmasıyla tamamlanabiliir.</p>

  <p class="indentmetin">6. Amerikalı pilotların kullandığı [Sovyet] MİG jetlerinin kullanılmasıyla ek provokasyon yaratılabilir. Sivil uçakların tacizi, gemilere saldırılar ve Amerikan insansız uçakların imhası, yararlı ek eylemler olabilir. Gerçeğine göre boyanmış bir F-86, hele pilot tarafından da o şekilde anons edilirse, bir yolcu uçağındakileri MİG gördüklerine inandırabilir. Bu önerinin temel sorunu, bir [MİG] uçağının elde edilmesi ya da bir başkasının ona göre uydurulması olarak görünüyor. Ne var ki, MİG’in gerçekci bir kopyası Amerikan kaynaklarınca üç ay kadar bir süre içinde yapılabilir.</p>

  <p class="indentmetin">7. Taciz önlemleri olarak, Küba hükümeti tarafından kabul gören eylemler biçiminde sivil uçak ya da gemi kaçırmalarının devam ediyor görüntüsü verilmelidir. Aynı biçimde, Küba’nın sivil ve askerî uçak veya gemilerinin iltica etmek üzere gerçekten kaçırılmaları özendirilmelidir.</p>

  <p class="indentmetin">8. Bir Küba savaş uçağının, ABD’den Jamaika, Guatamela, Panama veya Venezuela’ya gitmekte olan bir yolcu uçağına saldırıp düşürdüğünü inandırıcı biçimde gösteren bir olay yaratmak mümkündür. Uçağın gideceği yer, uçuş yolunun Küba üzerinden geçmesini sağlayacak biçimde seçilecektir. Yolcular, bir öğrenci grubu ya da ortaklaşa bir charter uçağı kiralamak isteyebilecek başka bir grup insan olabilir.</p>

  <p class="indentmetin">a) Miami bölgesinde CIA’ya ait bir işletmenin kayıtlı sivil uçağına tam olarak benzetilmek üzere bir uçak Eglin Hava Üssü’nde boyanıp numaralanır. Belirlenecek bir zamanda kopya uçak gerçeğiyle değiştirilir ve dikkatlice hazırlanmış takma adlarla seyahat edecek seçilmiş yolcularla doldurulur. Kaydedilmiş uçaksa, insansız bir uçağa dönüştürülür.</p>

  <p class="indentmetin">b) Gerçek uçakla insansız olanının kalkış saatleri onları Florida’nın güneyinde buluşturacak biçimde ayarlanır. Buluşma noktasında yolculu uçak minimum irtifaya alçalır ve yolcuların boşaltılması ve doğrudan uçağın eski hâline getirilmesi için gerekli hazırlıkların yapılmış olduğu Eglin Üssü’ndeki bir yedek piste iner. Bu arada insansız uçak da kaydı yapılmış uçuş rotasında yoluna devam eder. Küba’nın üstündeyken de, uluslararası acil durum frekansından, Küba MİG jetlerince saldırıya uğradığını bildiren bir “MAY DAY” [tehlike sinyali] mesajı iletir. Mesaj, uçağın radyo sinyalleri kullanılarak havada infilak ettirilmesiyle kesilecektir. Böylece, olayı ABD’nin “pazarlaması”na gerek kalmadan, uçağa ne olduğu Batı yarım küresindeki bütün ICAO [Uluslararası Sivil Havacılık Örgütü] radyo istasyonlarınca ABD’ye bildirilecektir.</p>

  <p class="indentmetin">9. Komünist Küba MİG’lerinin hiçbir provokasyon olmaksızın bir Amerikan Hava Kuvvetleri uçağını uluslararası sularda düşürmüş gibi gösteren bir olay ayarlamak mümkündür.</p>

  <p class="indentmetin">Yaklaşık dört ya da beş F-101 uçağı Florida Homestead Hava Üssü’nden peş peşe Küba yakınlarına gönderilecektir. ... [Onlara tatbikat yaptırılacaktır.]</p>

  <p class="indentmetin">b) Uçaklardan birinin daha önce ayarlanmış pilotu ... bir MİG tarafından saldırıya uğradığını ve düşmekte olduğunu bildirecektir. Başka mesaj gönderilmeyecektir. Ardından uçak son derece alçaktan batıya yönelecek ve güvenli bir üsse iniş yapacaktır. Uçak görevlilerce karşılanacak, hangara çekilecek ve yeni bir kuyruk numarası alacaktır. Görevini takma adla yapmış pilot da gerçek kimliğini alacak ve normal görev yerine geri dönecektir. Böylece, pilot ve uçak kaybolmuş olacaktır.</p>

  <p class="indentmetin">Uçağın güya vurulduğu anda bir denizaltı ya da küçük bir gemi Küba kıyılarına yaklaşık 15-20 mil uzaklıkta etrafa F-101 parçaları, paraşüt, vb. dağıtacaktır. [Öteki pilotlar ise perde arkasındaki olaydan habersiz olduklarından] bildikleri kadarıyla gerçeği anlatacaklardır. Arama gemileri ve uçaklar olay mahalline gönderilecek ve orada denizde uçak parçaları bulunacaktır. ...</p>

  <p class="normal"> </p>

  <p class="solbaslik">4. Nükleer Macera</p>

  <p class="normal">Bu arada, Küba’ya bir kez daha saldırma fırsatı yarattığı için Amerikan askerî yetkililerince “Tanrı’nın lütfu” olarak görülen bir gelişme ortaya çıktı. Bu, Sovyetler Birliği’nin Küba’da orta menzilli nükleer füze rampaları inşa etmekte olduğuna dair bir istihbarat bilgisinin yönetime ulaşmasıydı.<sup class="calibre3"><a href="../Text/kantadi_split_359.html#footnote-135269-135" id="footnote-135269-135-backlink">[135]</a></sup></p>

  <p class="normal">Küba’ya bir saldırı düzenlenerek rampa inşaatının bombalanması da dâhil pek çok öneri tartışıldıktan sonra, Amerikan yönetimi, ABD kıyılarından sadece 150 km uzaklıktaki bir adaya nükleer başlıklı füzelerin yerleştirilmesini kabul etmeyeceğini ve Küba’yı ablukaya alarak füze parçalarını Küba’ya getirmekte olan Sovyet gemilerini durduracağını açıklamıştır.</p>

  <p class="normal">Böylece de insanlık, Kennedy’nin gözü kara şantajıyla bir nükleer felaket riski karşısında kalmıştır.</p>

  <p class="normal">ABD uzun zamandır Avrupa’daki NATO ülkelerine nükleer top ve fişek atabilen “taktik” nükleer silahlar ve nükleer başlıklarla donatılmış kısa ve orta menzilli füzeler yerleştirmekteydi. Örneğin, İngiltere’ye <span class="ideitalik">Thor</span>, Türkiye ve İtalya’ya da <span class="ideitalik">Jüpiter</span> füzeleri yerleştirilmişti ve bunların hepsi Sovyet topraklarını vurabiliyordu. Sovyetler Birliği’nin sınır komşusu olan Türkiye’deki füzeler Moskova’yı bile tehdit edebilecek menzile sahiptiler. Sovyetler Birliği’ni böylesi bir nükleer kuşatmaya alan ABD’nin şimdi Küba’daki füzelere karşı çıkması ve bunu bir nükleer dünya savaşı nedeni yapması bütün dünyada büyük tepki ve korku yarattı. Amerikalılara göreyse, dünya, Amerikan füzelerinin hedefe özgürlük ve demokrasi taşıyan iyi, Sovyetler’inkilerin ise ölüm götüren kötü füzeler olduğunu anlayamıyordu.</p>

  <p class="normal">Artık gözler Sovyetler Birliği’nin tepkisindedir. Ünlü düşünür Bertrand Russell’ın iki lidere, Kennedy ve Kruşçev’e çektiği telgrafların üslubu ve tonu aslında düşünen insanların tavrını da ortaya koyması bakımından anlamlı. Russell, Kruşçev’e gönderdiği telgrafta, “Tansiyonu düşürmeniz için size saygıyla başvuruyorum. ... Sürdürdüğünüz sabrınız en büyük umudumuzdur,” demektedir. Kennedy’e gönderilen telgraf ise şöyledir: “Davranışınız delicedir. ... Kabul edilebilir gerekçeden yoksun. Kitlesel cinayet istemiyoruz. ... Bu çılgınlığı durdurun!”<sup class="calibre3"><a href="../Text/kantadi_split_360.html#footnote-135269-136" id="footnote-135269-136-backlink">[136]</a></sup></p>

  <p class="normal">Dünya nefesini tutmuş beklerken, Kruşçev, Kennedy’e bir mektup gönderir.<sup class="calibre3"><a href="../Text/kantadi_split_361.html#footnote-135269-137" id="footnote-135269-137-backlink">[137]</a></sup> Mektup, yatıştırıcı bir üslup ve anlaşma yolları gösteren bir içeriğe sahiptir. Sovyetler ve Amerikan yönetimi ile NATO içinde pek çokları, Türkiye’deki Amerikan füzeleriyle Küba’dakiler arasında kaçınılmaz bağı görmekte ve dillendirmektedirler. Kennedy ve adamları da, Küba’ya karşı girişilebilecek bir saldırıya karşılık olarak Sovyetler’in de misilleme olarak Türkiye’deki füzeleri imha edebileceğinin bilincindedirler. Bunalım sırasında yapılan yazışma ve görüşmelerde ortaya çıkan sonuç şudur: Sovyetler Birliği geri adım atmıştır ve ABD’nin, Küba’yı istila etmeyeceğine dair bir garanti vermesi durumunda ve Türkiye’deki füzelerin sökülmesi hâlinde, rampa inşaatını durduracaktır.</p>

  <p class="normal">Ne var ki, Kennedy yönetimi içinde özellikle Türkiye koşuluna karşı çıkanlar vardır. Tabii herhalde Küba’ya saldırılmasını isteyenler de söz konusudur. ABD’nin Sovyetler’e göre stratejik üstünlüğü pek çoğunu bir nükleer savaş konusunda cesaretlendirmektedir. Kennedy ise Türkiye konusunda kuşkuludur. Ona göre, böyle bir mütekabiliyeti açıkça kabullenmek, hem NATO içinde sorunlar yaratıp Amerika’nın güvenilirliğini sarsacaktır, hem de Kongre seçimleri öncesinde Amerika’da muhalefetin kendisine yönelik saldırılarını getirecektir.</p>

  <p class="normal">Bu durumda Kennedy, kardeşi Robert Kennedy’yi Sovyetler Birliği’nin Washington Büyükelçisi Dobrinin’e gönderir. Gizli görüşmelerde Kennedy, Türkiye’deki füzelerin söküleceğine söz verir, ama bunun gizli kalmasını ister.</p>

  <p class="normal">Kruşçev, anılarında o görüşmeye ilişkin Washington’daki Sovyet Büyükelçisi Anatoli Dobrinin’in şu raporu geçtiğini yazıyor:</p>

  <p class="indentmetin">Robert Kennedy pek bitkin görünüyordu. Gözlerine kim bakacak olsa, günlerden beri uyumadığını anlardı. Bizzat kendisi altı gün ve geceden beri eve gitmediğini söyledi. “Başkan çok ciddi bir durumla karşı karşıya” dedi ve “bu durumdan nasıl kurtulacağını da bilemiyor” diye ekledi. “Küba”ya karşı kuvvet kullanmamız için askerî liderlerimizin baskısı altındayız. Muhtemelen şu anda başkan, Kruşçev’e bir mesaj yazmak için masa başında oturmaktadır. Başkan Kennedy’nin mesajını gayriresmî yollardan Kruşçev’e ulaştırmanızı sizden istiyoruz Bay Dobrinin. Başkan Kennedy, Amerikan sisteminin özelliklerini göz önüne alması için Kruşçev’e rica etmektedir. Küba yüzünden bir savaşın patlak vermesine Başkan’ın bizzat kendisi şiddetle karşı olmakla beraber, geriye dönüşü imkânsız birtakım olaylar zinciri, isteği dışında gerçekleşebilir. Bu nedenledir ki başkan, doğrudan doğruya Kruşçev’e bunalımın tasfiyesi için başvurmaktadır. Bu durum biraz daha uzayacak olursa, başkan askerlerin kendisini devirip iktidarı ele almayacaklarından emin değildir. Amerikan ordusu her an kontrolden çıkabilir.<sup class="calibre3"><a href="../Text/kantadi_split_362.html#footnote-135269-138" id="footnote-135269-138-backlink">[138]</a></sup></p>

  <p class="normal">Askerlerin sertlik yanlısı olduğu, en azından Küba’ya saldırılmasını istedikleri biliniyor. Sivil başkan ve yönetime sadakatleri ise, hiç olmazsa bu gibi durumlarda, asla kesin değildir.</p>

  <p class="normal">Bir örnek olarak, o sırada Hava Kuvvetleri Komutanı olan General Curtis LeMay’ın tavrı zikredilebilir. General LeMay, bütün Amerikan nükleer güçlerinin bağlı olduğu Stratejik Hava Komutanlığı (<span class="ideitalik">SAC-Strategic Air Command</span>) komutanıyken, Eisenhower tarafından ABD’nin nükleer güç durumunu tespit etmek üzere oluşturulmuş Gaither Komitesi’nin bir üyesi olarak ve bizzat Başkan Eisenhower’ın verdiği yetkiyle kendisini görmeye gelen Robert Sprague’ya şöyle der: “Şayet Rusların bir saldırı için uçaklarını bir araya getirdiğini görürsem, daha havalanmadan hepsinin boklarını havaya uçuracağım.” Sprague’nin şaşkınlığı geçmeden LeMay bu sefer Sovyet hava üslerine karşı önleyici (<span class="ideitalik">preemptive</span>) saldırı emri vereceğini söyler. Tabii bu bir nükleer savaş çıkartmak demektir. Sprague, “Ama General, ulusal politika bu değil!” diye itiraz edince de Komutan’ın yanıtı şöyledir: “Beni ilgilendirmez! Bu benim politikamdır. Yapacağım da budur!”<sup class="calibre3"><a href="../Text/kantadi_split_363.html#footnote-135269-139" id="footnote-135269-139-backlink">[139]</a></sup> Bu, stratejik bir konumda bulunan bir generalin, başkan, hükümet ve Genelkurmay’ın haberi olmaksızın, kendi kararıyla, kendi başına ve kendi hükmüne göre nükleer saldırıya geçebileceğini, kendi ülkesini de ateşe atacak bir nükleer savaşı başlatabileceğini, en önemlisi de bunu açıklıkla üst düzey bir yetkiliye söylemeye cüret edebildiğini göstermektedir. General LeMay bu olaydan sonra emekli edilmemiştir. Hatta Sprague bunu başkalarına söyleme cesaretini dahi bulamamıştır. Daha da ilginci, bu cüretkâr ve asi general daha sonra Hava Kuvvetleri Komutanlığı’na ve Genelkurmay Başkan Yardımcılığı’na terfi etmiştir. Küba Krizi sırasında da, doğal olarak en şahin tavrı alanların başında gelmiştir. Bu bakımdan böylesi gergin bir durumda, Kennedy’de bir gerileme hissettiklerinde onun ve onun gibi komutanların ne yapacağı gerçekten belli olmayabilirdi. Nitekim anılarında Robert Kennedy, Kruşçev’in geri adım atmayı kabul etmesi ve ABD’nin isteği doğrultusunda bir çözümün ortaya çıkmasına karşın, Ulusal Güvenlik Konseyi’ndeki toplantıda bir üyenin, “Biz yine de planladığımız gibi Küba’ya saldıralım,” dediğini yazmaktadır.</p>

  <p class="normal">Sonuçta, Sovyetler rampa inşaatını durdurdu, ardından 1963 yılında da Amerika, Türkiye’deki <span class="ideitalik">Jüpiter</span> füzelerini söktü. Ama ABD hiçbir zaman resmî olarak Küba’yı istila etmeyeceğine dair bir söz vermedi. Bu konuda açıklamalar yapıldı, ama resmen bir taahhüt altına girilmedi.</p>

  <p class="normal"> </p>

  <p class="solbaslik">5. Kontrgerilla</p>

  <p class="normal">Kennedy yönetimi elbette sadece Küba’yla meşgul değildi. Mazlum ulusların bağımsızlık ve özgürlük mücadeleleri, ulusal ve sınıfsal kurtuluş yolunda attıkları kararlı adımlar, Amerikan yönetimini kaygılandırıyor; Asya, Güney Amerika ve Afrika’nın emekçi halklarını bastırmak için yeni yöntemler aramaya sevk ediyordu.</p>

  <p class="normal">1965 yılında Başkan John Kennedy’nin Adalet Bakanı olan, zamanında McCarthy’nin Amerikan Karşıtı Faaliyetler Komitesi’ne danışmanlık yaparak komünist avına katılmış ve mafyayla, Castro düşmanı karanlık Kübalı göçmenlerle karanlık ilişkileri ayyuka çıkmış Amerikan liberali Robert Kennedy, Washington’da işkenceci yetiştiren Uluslararası Polis Akademisi’nde yaptığı konuşmada bu “yeni” yöntemlere açıklık getirmişti.</p>

  <p class="normal">Bu çok önemli konuşmada şöyle sesleniyordu, “Hür Dünya’nın kahraman polisleri”ne Robert Kennedy:</p>

  <p class="indentmetin">Bugün hepimiz açısından ortak bir sorun olan, bütün dünya için merkezî bir sorun olan bir konu hakkında sizinle konuşacağım: Bazen “ulusal kurtuluş savaşları” denen devrimci savaşlar sorunu ya da ayaklanmalar (<span class="ideitalik">insurgency</span>).</p>

  <p class="indentmetin">Başkan Kennedy, 1961’de, bildiğimiz anlamda uygarlığın sonu anlamına geleceği için teknolojinin topyekûn bir savaşı neredeyse olanaksız kıldığını söylemişti. Onun yerine, –şiddeti açısından yeni, kökenleri itibarıyla çok eski– başka bir tür savaşla, gerillalarla, yıkıcılarla, asilerle savaş; muharebe yerine pusularla, saldırı yerine sızmalarla düşmanı doğrudan karşısına almak yerine aşındırarak ve tüketerek zafer kazanmayı hedefleyen bir savaş var karşımızda.</p>

  <p class="indentmetin">Bu savaşın pek çok yüzü var. Cezayir, Kıbrıs ve Macaristan’da olduğu gibi, dış tahakküme karşı bağımsızlık savaşı niteliğindeydi. Burma, Irak ya da Hindistan’ın Naga Tepeleri’nde olduğu gibi, bölgesel veya aşiretsel kimlik için yapılmıştı. Ve Malay, Venezuela ya da Güney Vietnam’da olduğu gibi komünizm için bir savaş olmuştu.</p>

  <p class="indentmetin">Bu üç tür savaş da ... bize, geleceğe ve önümüzdeki temel meydan okuma olan devrimci savaşlara ilişkin dersler veriyor.</p>

  <p class="indentmetin">Şu anda en önemli sorunumuz Vietnam’da. Ama kavramalıyız ki, Vietnam giderek aynı zamanda bir açık savaşa da dönüştü ki, bu durumda hükümetin politik olarak davranabilmesi için bizim askerî müdahalemiz zorunlu olmaktadır.</p>

  <p class="indentmetin">Burada son yirmi yılın derslerinin başka yerlerde de uygulanacağı umuduyla konuşuyorum; böylece bu savaşları, Güney Vietnam’da bugün açıkça ortaya çıktığı gibi topyekûn bir askerî çatışma aşamasına gelmeden kazanabiliriz.</p>

  <p class="indentmetin">Ben kendisi ulusal bir kurtuluş savaşıyla doğmuş bir ulusun mensubuyum. Gerçek halk devrimlerine muhalefet etmek en derin geleneklerimize karşı olur. Ama ulusal devrimler gibi gösterilen saldırı eylemleri, güç bir sorun olmaktadır. Sovyetler Birliği’nin, Çin’in veya onların bağlaşıklarının dıştan desteğiyle yapılan devrimci savaşlar, bütün ulusların Birleşmiş Milletler anlaşmasıyla kendilerini bağladıkları özgür ve bağımsız ülkelerden oluşan dünya düzenine karşı en büyük tehdidi oluşturmaktadır.<sup class="calibre3"><a href="../Text/kantadi_split_364.html#footnote-135269-140" id="footnote-135269-140-backlink">[140]</a></sup></p>

  <p class="normal">Robert Kennedy, konuşmasında ana amacı böyle ortaya koyduktan, yani devrimci savaşları en büyük tehdit olarak kabul ettiklerini belirttikten sonra, bunlara karşı savaşmanın (counterinsurgency) yöntemleri üzerinde duruyor. Asıl vurguladığı ise, devrimci kurtuluş savaşlarına karşı durmanın askerî olduğu kadar, politik önlemleri de içermesi gereğidir. Aslında bu, bütün yaldızlı retoriğine karşın, halklara karşı psikolojik operasyonların ihmal edilmemesinin, salt askerî önlemlerin yeterli olamayacağının ve her ülkenin doğrudan Amerikan müdahalesine gerek kalmadan, politik manevralarla bu karşı-devrim mücadelesinde yer alması gereğinin hatırlatılmasıdır.</p>

  <p class="normal">Kennedy yönetimi, düşmanı tanımladıktan, politik (psikolojik) “özel harekât” yöntemlerinin önemini kavradıktan sonra, bir başka temel tespitte daha bulundu ve bunun da gereğini yaptı.</p>

  <p class="normal">Sovyetler Birliği’yle artık iyice ortaya çıkmış bulunan nükleer “dehşet dengesi” koşullarında, sadece nükleer silahlara güvenerek ve onları şantaj olarak kullanarak inandırıcılığı sağlamak mümkün görünmüyordu. “Kitlesel misilleme” tehdidi artık anlamını yitirmişti çünkü Sovyetler Birliği’ne karşı bir nükleer saldırı hemen yanıtını bulacak ve bu ABD açısından da korkunç bir yıkım olacaktı. Nitekim, ABD’nin Avrupa’daki müttefikleri de soruyorlardı: Acaba herhangi bir ABD yönetimi, bir Doğu-Batı, NATO-Varşova Paktı çatışması çıktığında ve sözgelimi Berlin, Hamburg veya Brüksel, Paris gibi bir kent düştüğünde, Moskova ya da Leningrad’ı veya Minsk’i, Kiev’i söylediği gibi nükleer silahlarla vuracak mıdır? Bunun karşılığının New York ya da Washington’un, Chicago veya Boston’un Sovyet nükleer silahlarıyla misilleme olarak vurulacağı gerçeği karşısında ABD “kitlesel mukabele”de bulunabilecek midir? Bu sorunun yanıtının “hayır” olduğu açıktır. ABD artık nükleer şantaj politikasına kendi müttefiklerini bile inandırmakta güçlük çekmektedir.</p>

  <p class="normal">ABD, nükleer silahsızlanma ya da bu silahların yasaklanmasından yana da olmadığına göre, bu silahları kullanma opsiyonunu nasıl açık tutabilecektir?</p>

  <p class="normal">Bu sırada, minyatürizasyon ve isabet teknolojilerindeki gelişmelerle, nispeten küçük boyutlarda ve daha az patlama gücünde nükleer silahlar üretmek mümkün olmaktaydı. Bu durumda ABD, muharebe alanlarında taktik amaçlarla kullanılabilecek nükleer silahlar üretmeye başladı. Bu teknolojik gelişmeye koşut olarak da, Kennedy yönetimi, “kitlesel misilleme”den “Esnek Karşılık” <span class="ideitalik">(Flexible Response)</span> adı verilen bir doktrin değişikliğine yöneldi.</p>

  <p class="normal">Buna göre, Avrupa’da çıkabilecek bir Doğu-Batı çatışmasında, çatışmanın boyutlarına göre, NATO tarafı konvansiyonel kuvvetlerin kullanılmasından “taktik” nükleer silah kullanımına geçme hakkını elde tutacak ve gerek gördüğünde de bu nükleer silahları kullanacaktı. Böylece, ilk aşamada stratejik düzeye geçilip doğrudan Sovyet toprakları, kent ve ekonomik merkezleri vurulmayacaktı. Ondan sonra, bir ara dönem imkânı yaratılacak, diplomatik çözüm arayışlarına imkân tanınacak, çatışmaların devamı durumunda da, yine gerek duyulursa, stratejik saldırı aşamasına geçilecek ve doğrudan Sovyet toprakları vurulacaktı.</p>

  <p class="normal">Bir başka ifadeyle, nükleer silah kullanma olanağından vazgeçilmiyor ama nükleer savaşın, Amerika’nın vurulması olasılığını ortadan kaldırmak için, Sovyetler Birliği dışarıda tutularak, Avrupa’yla sınırlı tutulması öngörülüyordu. Bunun adı sınırlı nükleer savaş olacaktı ama Avrupa için elbette sınırsız yıkımı ifade edecekti. Kendi topraklarında patlamayacağı için ABD (ve dolayısıyla Sovyetler) açısından stratejik değil taktik özellik taşıyacak ama Avrupalılar bakımından stratejik felaket bombaları olacaktı bu silahlar. NATO bu “taktik” nükleer silahları kullanınca elbette Sovyet ordusu da (Sovyetler Birliği’nin sınırlı nükleer savaş doktrinini reddetmesine karşın) benzer silahlarla yanıt verecekti ve sonuç Avrupa için gerçekten bir nükleer felaket olacaktı. Ayrıca, bir kez nükleer silahlar kullanılmaya başlanınca nerede ve nasıl durulacağı da yanıtlanamayan ayrı bir soru ve sorundu. Böylece aslında dünya ve insanlık bir nükleer yok oluşun eşiğine getiriliyordu. Ama nükleer şiddetten vazgeçmeye niyeti olmayan ABD böyle buyurmuştu. Ve NATO da yeni doktrini kabullenmek zorundaydı.</p>

  <p class="normal">Sorun Avrupa bağlamında böyle “çözülmüştü” ama mazlum halkların dünyasında, devrimci halk savaşlarının, ulusal kurtuluş mücadelelerinin alanları için ne yapılacaktı? Nükleer silahlar, bu soruna iki nedenden dolayı yanıt olamıyordu. Birincisi, nükleer silahların denetlenemez yıkıcı özellikleri hâlâ onların muharebe alanlarında taktik nitelikli olarak bile kullanılmasına olanak tanımazken, gerilla ve kent savaşlarında bir işe yaramaları da söz konusu değildi. İkinci olaraksa, ABD öyle istediği zaman tek yanlı olarak bu silahları kullanma lüksüne de sahip değildi, Sovyetler Birliği ve hatta Çin de bu silahlara ve dolayısıyla da onu caydıracak, engelleyecek, olmazsa da cezalandıracak güce sahiptiler. Dolayısıyla, güç kullanabilmek için burada “esneklik” gerekiyordu.</p>

  <p class="normal">İşte bu noktada kontrgerilla, yani Özel Savaş <span class="ideitalik">(counterinsurgency)</span> harekâtları, psikolojik operasyonlar ve bunları gerçekleştirecek özel timler, Yeşil Bereliler gibi özel kuvvetler gündeme geliyordu. İşte Kennedy yönetimi, kirli savaşlara, psikolojik harekâtlara, kontrgerilla operasyonlarına bu tür yeni kuvvetler oluşturarak, işbirlikçi ülkelerde bunları kurup eğiterek yeni bir ivme kazandırdı. Bu arada, mazlum halklara karşı “saman alevi savaşları” <span class="ideitalik">(brush wars)</span> diyebileceğimiz küçük savaşlar doktrinini oluşturdu Amerikan Genelkurmayı.</p>

  <p class="normal"> </p>

  <p class="solbaslik">6. Vietnam Batağına İlk Adımlar</p>

  <p class="normal">Eisenhower’dan aldığı miras gibi, Kennedy de kendisinden sonraki başkana, Johnson’a, kirli bir miras bıraktı. Vietnam’daki kanlı macera Kennedy’yle artık geri dönülemez bir noktaya ulaşmıştı çünkü.</p>

  <p class="normal">Vietnam, 1858 yılında Fransa’nın sömürgeci saldırısına uğradı. Fransa, İkinci Dünya Savaşı’nda Almanya tarafından işgal edilip de boyun eğince, Vietnam’dan Japonya tarafından çıkarıldı. Ne var ki, Japonya’nın teslim olmasından sonra, Ho Chi Minh önderliğinde ilan edilen bağımsız Vietnam Demokratik Cumhuriyeti yeniden İngiliz ve Fransız sömürgecilerinin saldırısına uğradı. Bu arada Çin de ülkenin bir kısmını işgal etti.</p>

  <p class="normal">Fransa’yla yapılan müzakerelerin kesilmesi üzerine de Ho Chi Minh önderliğindeki Vietnamlı yurtseverler Fransa’ya karşı silahlı mücadeleyi başlattılar. 1948 yılında da, Fransa kendi hâkimiyeti altındaki Güney Vietnam’da eski imparator Bao Dai başkanlığında bir kukla devlet ilan etti. ABD de hemen bu ülkeyi tanıdı.</p>

  <p class="normal">Kuzey’de ise devrimciler silahlı mücadeleyi devam ettirdiler. Bu arada ABD de sömürgeci Fransa’ya yardım ediyordu. Komünistler, sonunda Fransa’yı 7 Mayıs 1954’te Dien Bien Phu Savaşı’nda ağır bir yenilgiye uğrattılar. Ertesi gün başlayan Cenevre görüşmelerinin sonunda da Fransız Hindiçini dört parçaya bölündü: Laos, Kamboçya, Güney ve Kuzey Vietnam.</p>

  <p class="normal">Ne var ki, geçici olarak üzerinde anlaşılan iki Vietnam formülü, Batılı güçlerin, özgürlük ve bağımsızlık kahramanı, Vietnam halkının “Ho Amcası”nın ortak seçimleri kazanacağını anlaması nedeniyle hayata geçirilemedi ve Vietnam’ın bölünmesi kalıcı bir olupbittiye dönüştürülmüş oldu.</p>

  <p class="normal">Ardından, Güney Vietnam’da Diem, Bao Dai’yi devirerek “Vietnam Cumhuriyeti”ni kurduğunu ilan etti ve yurtseverlerle komünistlere karşı sert önlemlere başvurdu. Bu gelişmeler üzerine de Güney Vietnam’da, Güney Vietnam Ulusal Kurtuluş Cephesi kuruldu.</p>

  <p class="normal">1961 yılında Kennedy, Vietnam’da Amerikan askerî gücünün kullanılmasının düşünüldüğünü açıkladı. Amaç, işbirlikçi rejimi korumak ve Vietnam’ın birleşmesini önlemek, Asya’nın bu bölgesindeki sıçrama tahtasını elden kaçırmamaktı. 1961 yılının sonlarına doğru işbirlikçi Güney Vietnam rejimine askerî yardımlarını ve askerî uzmanlarının sayısını arttırmaya başladı. 1962’nin başında Vietnam’daki Amerikan askerî personelinin sayısı 3 bini geçmişti.</p>

  <p class="normal">Bu arada ABD, bir general başkanlığında “Vietnam Askerî Yardım Komutanlığı”nı tesis etti ve korucularla tahkim edilmiş Vietnam kırsalında pasifikasyon programını başlattı. 1962 sonunda artık Vietnam’da 10 binin üzerinde Amerikan askerî personeli vardır.</p>

  <p class="normal">Bu arada, Güney’deki devrimci kabarış da güçlenmektedir. Karışıklıklar üzerine bütün ülkede sıkıyönetim ilan edilir ve Budist rahiplere yönelik büyük bir baskı kampanyası başlatılır.</p>

  <p class="normal">Kennedy de burada “Özel Harp Doktrini”ni <span class="ideitalik">(Counterinsurgency)</span> test etmeye başlamıştır. Amerikalı psikolojik savaş ve özel harekât timleri operasyonlarını yoğunlaştırmışlardır. Bölgede 15 bin Amerikan askeri artık silahlı çatışmalarda yer almaktadır.</p>

  <p class="normal">1 Kasım’da daha önce değindiğimiz koşullarda Diem öldürülür. Artık ABD olanca hevesi ve saldırganlığıyla bataklığa saplanmıştır.</p>

  <p class="normal">22 Kasım’da da Kennedy öldürülür...</p>

  <p class="normal"> </p>

  <p class="solbaslik">7. İç Şiddet</p>

  <p class="normal">1950 ve 1960’ların Amerika’sı, özellikle de ırkçı şiddetin, tepeden tırnağa silahlı bir toplumun şiddete tapınan kıyıcılıklarının, nefretle örülmüş bir arenasıydı. İç ve dış şiddet birbirine girmiş, ortaya kan kokan, kan üreten, kanla beslenen bir yapı çıkmıştı.</p>

  <p class="normal">Irkçılık özellikle Güney’de bütün şiddetiyle sürerken, bir direniş de oluşuyordu. Mississippi’de bir kadının boş bir otobüste, siyahlara ayrılmış arka tarafa geçmesi için yapılan ikazlara aldırmayarak yerini terk etmeyi reddetmesiyle başlayan, lise mezunu gençlerin siyahların alınmadığı üniversitelere girmek için kararlı tutumları, Afrikalı Amerikalıların alınmadıkları lokanta, sinema ve tiyatrolarda oturma eylemleriyle devam eden ve yüz binlerin katıldığı görkemli gösterilerle doruğa çıkan büyük direniş, bir anda ırkçılık sorununu ve milyonlarca Afrika kökenli Amerikalının temel yurttaşlık haklarını toplumsal gündeme sokmuştu. Yığınsal, kararlı, yaratıcı bir hareket, ırkçı yapıları sarsıyordu. Bu arada, ırkçı beyazlarca siyahların gittiği kiliseler bombalanıyor, siyahlar şiddetli baskılara maruz bırakılıyor, küçük çocuklar öldürülüyor, hak mücadelesinde yer alan aktivistler kaçırılıyor, faili meçhul cinayetlere kurban ediliyor, toplu saldırılarla insanlar yıldırılmaya çalışılıyor, evler yakılıyordu; güvenlik güçleriyse, ya bu saldırganlığı sadece izliyor ya da onlara bir biçimde katılıyor, katkıda bulunuyordu. 20. yüzyılın ikinci yarısında, “Hür Dünya’nın lideri” olan ülkede milyonlar, en temel insanlık ve yurttaşlık haklarından yoksun olarak yaşıyorlardı.</p>

  <p class="normal">Çocuklar ayrı okullara, ayrı araçlarla gidip geliyorlardı. Seçmen kütüğüne yazılma girişimi bir siyah için aşağılanma, reddedilme, tehdit, dövülme, bir bahaneyle hapse gönderilme ve daha da kötüsü, kurşunlanma, linç edilme riski taşıyordu. Komünizme karşı mücadelede dünya kamuoyu nezdinde olumsuz etki yaptığının ve “Amerikan Rüyası”nın sahte yaldızlarını döktüğünün kavranması ölçüsünde devletin kerhen aldığı yüzeysel, ikircikli, içtenliksiz önlemler, ırkçı şiddetin toplumsal genlere işlemiş acımasız duvarına çarpıyor ve darmadağın oluyordu. Bu iç militarizmin en kıyıcı biçimi, şiddetle örülmüş yapı ve kültürden besleniyor, karşılıklı etkileşimle onu besliyordu.</p>

  <p class="normal">22 Kasım 1963’te Başkan John F. Kennedy de bu yapısal şiddet furyasının kurbanı oldu. Ardından siyahların yurttaşlık hakları kampanyasının önderi Martin Luther King öldürüldü. Onun arkasından da John Kennedy’nin kardeşi Robert Kennedy.</p>

  <p class="normal">Başkan Kennedy’nin ölümü üzerindeki esrar perdesi ise hiç kalkmadı. Önce suikastle suçlanan tek kişi olan Lee Oswald isimli bir karanlık karakter, daha da karanlık bir kişilik olan J. Ruby tarafından “susturuldu.” O da fazla yaşamadı, mide kanserinden öldüğü açıklandı. Suikasti araştırmakla görevli Warren Komisyonu’nun nihai raporu soruları azaltmadı, çoğalttı. Konuyla ve olayla ilgili insanlar arasında başka ölenler oldu, şüpheler arttı. New Orleans Savcısı Jim Garrison’un araştırmaları ve konuyla ilgili yazılan pek çok makale ve kitap, pek çok bilginin Komisyon’dan ve kamuoyundan gizlendiğini ortaya çıkardı. CIA’dan mafyaya, hatta Johnson’a kadar pek çok kişi, kurum ve çevre suçlandı, ama karanlık perdesi tam olarak yırtılamadı. Resmî görüşü doğrulayan Warren Komisyonu hakkında bir New York yargıcı şu yargıda bulunuyor, 1966’da yazdığı bir yazıda (ki, sonraki bulgular, Komisyon Raporu ve dayanaklarının çürüklüğünü iyice gün ışığına çıkaracaktı): “Komisyon, bütün soruları yanıtlamadı ve bütün ipuçlarını açıklığa kavuşturmadı. ... Görevi gerçekleri ortaya çıkarmak ve sonuçlarını açıklamaktı. Bunu yapmadı.”<sup class="calibre3"><a href="../Text/kantadi_split_365.html#footnote-135269-141" id="footnote-135269-141-backlink">[141]</a></sup> Kara sicilin kara deliklerinden biri olarak gizlerinin çözülmesini bekliyor Kennedy suikastı.</p>

  <p class="normal">Amerikan ruhundaki şiddet ögesini kavramak ve nedenlerini açıklamak kolay değil. Belki bu kitapta izlenilen yöntemi bu noktada da uygulamak ve sözü iki ‘seçkin’ Amerikalıya bırakmak gerekiyor. Önemleri, perspektiflerinden ziyade, her ikisinin de üst düzey resmî görevlerde bulunmuş olmalarından kaynaklanıyor. Biri, Arthur M. Schlesinger, dönemin Harvard Üniversitesi profesörlerinden ve yürütme erkinde yer almış, Başkan Kennedy’ye danışmanlık yapmış bir isim. Ötekiyse, yasama organının en önemli isimlerinden biri: Arkansas Senatörü ve Senato Dış İlişkiler Komisyonu başkanlarından.</p>

  <p class="normal">Schlesinger şöyle diyor:</p>

  <p class="indentmetin">Kabul etmeliyiz ki, içimizde yıkıcı bir güdü var ve bu, tarihimizdeki ve kurumlarımızdaki karanlık bir dayanılmaz gerilimden kaynaklanıyor. Nihayet, Kızılderilileri öldüren ve siyahları köleleştiren bir halk olarak başladık. Kuşkusuz bunu çoğu kez İncil ve dua kitabıyla yaptık. Ama yaptıkları ne denli haklılık taşırsa taşısın, hiçbir ulus, içinin derinliklerinde –geleneklerinde, kurumlarında, şartlı reflekslerinde ve ruhunda– bizim yaptığımız gibi, şiddete eğilim barındırmadan edemez. Ne kadar Kızılderililerin ve siyahların tam insan olmadıklarını varsaymış olsak da, onların da Tanrı’nın çocukları olduğunu bal gibi biliyorduk. Sanki bu ilk deneyimle ulusumuz üstüne daha baştan bir bela çökmüştü; bugün hâlâ hayatımızı karartan bir lanet. ... Biz, belli ruh hâllerimizde, şiddetimizle gururlanıyoruz gerçekten; onu erkekliğimizin bir kanıtı olarak görüyoruz.<sup class="calibre3"><a href="../Text/kantadi_split_366.html#footnote-135269-142" id="footnote-135269-142-backlink">[142]</a></sup></p>

  <p class="normal">Schlesinger, o yıllara ait ilginç istatistiki bilgiler de veriyor: “İngiltere, Japonya ve Almanya’nın toplam nüfusu 214 milyon, 1968 yılında. Bu üç ülkede yılda silahla işlenmiş cinayet sayısı 135. 200 milyon nüfuslu ABD’de ise, 6 bin 500, yani üç ülkede silahla işlenen cinayetlerin 48 katı daha fazla. Sadece iki milyon insanın yaşadığı Philadelphia’da işlenen cinayet sayısı, toplam 45 milyonun yaşadığı İngiltere, İskoçya ve Galler’deki cinayet sayısına eşit. 1967 yılında kişisel kullanım için satılan silah sayısı, 4 milyon 585 bin. Silah sahibi insan sayısı 42,5 milyon, yani halkın beşte birinden fazlası silah taşıyor. Bir generalin, General Kane’in bildirdiğine göreyse, sadece Chicago halkı o dönemde, ABD ordusunun aktif gücünün sahip olduğundan daha fazla patlayıcı gerece sahip.’”<sup class="calibre3"><a href="../Text/kantadi_split_367.html#footnote-135269-143" id="footnote-135269-143-backlink">[143]</a></sup></p>

  <p class="normal">Tarihçi Henry Steele Commager ise, 1963 yılında şunları söylüyordu:</p>

  <p class="indentmetin">Bütün bunlardan –[genişleme döneminin] şiddet geleneği, Güney’deki ırk ilişkilerinin özel yoğunluğu, ahlaki çifte standart, normal kuralların bize işlemeyeceği, bizim tarihsel yasa ve süreçlerden muaf olduğumuz– bütün bunlardan bizi bugün derinden şok eden bağnazlık ve kibir, kendini beğenmişlik ve şiddet doğdu.<sup class="calibre3"><a href="../Text/kantadi_split_368.html#footnote-135269-144" id="footnote-135269-144-backlink">[144]</a></sup></p>

  <p class="normal">Arkansas Senatörü J. W. Fulbright da, Kennedy’nin öldürülmesi üzerine yaptığı ve Kongre zabıtlarına da geçirdiği konuşmasında, günün duygusal atmosferinin etkisinde şunları söylüyordu:<sup class="calibre3"><a href="../Text/kantadi_split_369.html#footnote-135269-145" id="footnote-135269-145-backlink">[145]</a></sup></p>

  <p class="indentmetin">İnanıyorum ki, birçok bakımdan nezih, uygar ve insancıl olan toplumumuz, bütünüyle hiçbir zaman öyle olmamıştır ve şimdi de değildir. Geçmişte ve bugün, ulusal yaşamımız, meşum ve akılsız bir bağnazlık ve şiddet zinciriyle damgalanmıştır.</p>

  <p class="indentmetin">Uygar bir toplumdaki bu barbarlık ögeleri hakkında kendimize pek çok soru sormalıyız.</p>

  <p class="indentmetin">[Batıya göçen ilk Amerikalıların] sosyal ve yasal engellerle sınırlanmayan bireyciliği, politik yaşamımız ve kişisel ilişkilerimize de önemli etkilerde bulundu. Hukukun karmaşık ve zahmetli prosedürlerine ilişkin tahammülsüzlük yarattı ve doğrudan bireysel eylemleri yüceltti. Bizlerde şiddet ve kanunsuz intikamcılığa yatkınlık oluşturdu. Televizyona ve öteki kitle iletişim araçlarına sızan romantik versiyonuyla da bu sınır mitolojisi, bir insanı arkadan vurmadığın sürece öldürmenin mübah olduğu, şiddetin sadece kötü amaçlarla kullanıldığı zaman kınanabileceği ve iyi insanlarca iyi amaçlar doğrultusunda kullanıldığında yüceltilmesi gerektiği mesajını iletti.</p>

  <p class="indentmetin">Sınır mitolojisi, Püriten geleneğinin ahlaki mutlaklığı ve saymadığım daha birçok neden, Amerikan yaşamına bağnazlık ve şiddet sarmalı zerk etmiştir. ... Normal zamanlarda ve içeride ülke refah içinde, dış ilişkilerinde de güvendeyse, şedit ve bağnaz eğilimlerimiz sakin durmakta ve işlerimizi akılcı ve düzenli bir biçimde yürütebilmekteyiz. Ama iç ya da dış, kriz dönemlerinde temeldeki akıl dışılığımız, ulusal yaşamımızda tehlikeli ve yıkıcı bir güç olacak biçimde dışarı fışkırıyor.</p>

  <p class="indentmetin">Muhalefetin ihanet olarak görüldüğü, şiddetin yüceltilip romantikleştirildiği, haksızlıkların giderilmesinde genel olarak bireysel eylemlerin hukuki yaptırımlara yeğlendiği bir atmosferde, suikastler geçerli davranış biçimlerine çok da aykırı değildir.</p>

  <p class="indentmetin">Mutlak iyilik, mutlak kötülük ve muhalefete hoşgörüsüzlük ilkeleriyle yaşattığımız laik Püritenizm, içeride demokrasiyi gerçekleştirmemizde ve etkili bir dış politika uygulamamızda engel oluşturmuştur. Şiddeti yüceltmesi ve sınırlandırılmamış bireyciliğiyle sınır kültünün, nükleer çağda hür dünyaya liderlik sorumluluğunu taşıyan bir halk için, çocuksu ve tehlikeli bir anakronizm olduğunu kabul etmeliyiz.</p>

  <p class="normal">Ve uzaklardan, Amerika’yı iyi tanıyan bir hasımdan bir başka ses, Sovyetler Birliği Komünist Partisi Genel Sekreteri Leonid Brejnev:</p>

  <p class="indentmetin">Şiddet ve terörü, siyasetinin temel ilkesi hâline getiren bir devlet, şimdi kendi siyasi liderlerinin hayatıyla ödüyor bunu. ... Siyasi korsanlığa hayat veren bir sosyal ve politik sistem bütün dünyada nefret ve tiksinti uyandırıyor. Daha çok uzak olmayan zamanlarda Amerikan yaşam tarzını övenler tarafından bile bugünkü ABD, çürüyen bir toplum, düşük bir toplum, çöken bir toplum olarak nitelendiriliyor.<sup class="calibre3"><a href="../Text/kantadi_split_370.html#footnote-135269-146" id="footnote-135269-146-backlink">[146]</a></sup></p>

  <p class="normal">Bu da bir dosttan, Sir Dennis Brogan’dan bir saptama: “Dünyadaki en çok cinayet işlenen ülkenin, [aynı zamanda] ilk ve tek atom bombasını atan ülke de olmasının sadece bir rastlantı olduğuna emin miyiz?”<sup class="calibre3"><a href="../Text/kantadi_split_371.html#footnote-135269-147" id="footnote-135269-147-backlink">[147]</a></sup></p>

  <h2 class="h2baslik" id="calibre_toc_24">D. Kennedy’nin Kanlı Mirası Johnson’a</h2>

  <p class="normal">Artık her geçen gün ABD’nin Vietnam’daki askerî varlığı artıyor ve Vietnam halkına karşı kirli bir savaş tırmandırılıyordu. Johnson yönetimi, bütün ağırlığıyla Amerikan şiddetinin Vietnam üzerinde yoğunlaşmasını kararlaştırmıştı. Özel Kuvvetler’den, CIA vurucu timlerinden, Amerikalı ‘uzman’lardan ve Güney Vietnamlı paralı askerlerden oluşan güçler, “özel harp” taktikleriyle Vietnamlılar üzerinde tam bir terör estirmeye başladılar. Komünist ve komünist sempatizanı avıyla köyler basılıyor, insanlar kaçırılıyor, işkenceden geçiriliyor, öldürülüyordu. CIA’nın “<span class="ideitalik">Operation Phoenix</span>” gibi harekâtlarıyla on binlerce insan öldürülür, işkence görür ve stratejik köylerde katliamlar yapılırken, <span class="ideitalik">OPLAN 34A</span> ve “<span class="ideitalik">DESOTO</span>” gibi klasik silahlı kuvvetler planlarıyla da Kuzey Vietnam’a askerî saldırılarda bulunuluyordu.</p>

  <p class="normal">31 Temmuz 1964 günü hassas bilgiler toplamak fakat esas olarak bir provokasyon yaratmak üzere Amerikan savaş gemisi Maddox destroyeri Vietnam Demokratik Cumhuriyeti kıyılarına gönderildi. Gemi, elektronik istihbarat aygıtlarıyla donatılmıştı. Bir süredir Kuzey kıyılarında bu tip kışkırtıcı faaliyetlerde bulunuluyor ve Kuzey’i istila için bahane üretilmeye çalışılıyordu. Ayrıca, içeride de savaş yanlısı bir atmosfer yaratılmak istenmekte ve böyle bir kamuoyu desteği için de planlar yapılmaktaydı. Maddox’a, Tonkin Körfezi’nde, Vietnam Halk Cumhuriyeti’nin kara sularındayken 2 Ağustos’ta bir saldırı düzenlendiği iddia edildi ve böylece de istenen bahane elde edilmiş oldu. 4 Ağustos’ta ABD, Kuzey Vietnam’ı bombalamaya başladı. Beş gün sonra, 7 Ağustos’ta da “ABD’ye uluslararası sularda nedensiz saldırıda bulunulduğu” yaygarasıyla, savaşın genişletilmesinden yana olan yönetim, Kongre’den başkana askerî önlemler alma yetkisi veren bir kararı oy birliğiyle çıkarttılar. Emperyalizmin kara kışkırtma ve saldırı tarihine “Tonkin Olayı” diye geçen bu provokasyondan sonra savaş bütün bölgeyi kapsayacak biçimde genişledi. Artık sadece Vietnam Demokratik Cumhuriyeti toprakları değil, Kamboçya ve Laos da Amerikan saldırganlığının, bombalamalarının ve işgallerinin hedefi olacaktı. Laos’ta CIA tam bir savaş yürütüyor, kiralık korucularla on binlerce yoksul köylünün katledilmesini örgütlüyordu. Kamboçya ise, Amerikan Kongresi ve kamuoyundan gizli bir biçimde tarihin en ağır bombardımanına tutulacaktı. Dışişleri Bakanı William Rogers’ın, Senato Dışişleri Komisyonu’na, Nisan 1970’te, “[Kamboçya’da] ellerimiz temiz ve yüreğimiz tertemizdir,” dediği günün akşamı, Nixon televizyonda, ülkenin işgalini açıklıyordu!</p>

  <p class="normal">1968 yılına gelindiğinde, Vietnam’daki Amerikan askerinin sayısı 500 bini aşacaktı.</p>

  <p class="normal"> </p>

  <p class="solbaslik">1. Görülmemiş Vahşetin Tanıkları</p>

  <p class="normal">Vietnam vahşetini burada bırakmak tarihe karşı haksızlık, bugüne karşıysa aymazlık olur. Sözü yine görgü tanıklarına bırakmak gerekiyor.</p>

  <p class="normal">1972 yılında biyoloji profesörü Arthur H. Westing’le zooloji profesörü E. W. Pfeiffer, daha savaş sürerken, Vietnam’da ABD’nin neden olduğu çevresel yıkımla ilgili bir rapor hazırladılar. İki uzman, savaşta “o zamana kadar görülmedik ölçülerde kullanılan kimyasal ajanların Hindiçini’ndeki uzun süreli etkilerini” inceleyen çalışmaların yapıldığını belirterek, üzerinde fazla durulmayan bombardıman etkileri konusunda ulaştıkları sonuçları yayımladılar. <span class="ideitalik">Scientific American</span> dergisinin Mayıs 1972 tarihli nüshasında yer alan rapordan kimi gözlemler şöyle:</p>

  <p class="indentmetin">1965-1971 arasında, Texas’dan biraz büyük olan Hindiçini bölgesi, ABD’nin İkinci Dünya Savaşı’nın bütün muharebe alanlarında kullandığı cephane tonajının toplamından iki misli fazlasıyla bombalanmıştır.</p>

  <p class="indentmetin">Hindiçini’ndeki savaş bölgelerine, çevreye kimyasalların kullanılmasıyla verilen zararı incelemek için yaptığımız üç turda, arazinin bomba ve top güllelerinin açmış olduğu kraterlerle yaygın tahribinin giderek daha fazla bilincine vardık. Havadan, Vietnam’ın bazı bölgeleri ayın resimlerine benziyordu. ... Arazide bombalamanın yol açtığı fizikî değişikliğin uzun vadede (Vietnam’da beş milyon hektarlık orman ve tarım alanını etkileyen) yeşil alanları yok etme (<span class="ideitalik">defoliation</span>) kampanyası kadar zararlı olmuş olabileceği görülüyordu. ...</p>

  <p class="indentmetin">1965-1971 arasındaki yedi yıl içinde Amerikan askerî güçleri, Hindiçini’nde, yarısı havadan, yarısı da yerdeki silahlardan olmak üzere 26 milyar poundluk (13 milyon ton) cephane patlattılar. Bu muazzam cephanelik 450 Hiroşima atom bombasının enerjisine eşittir. Hindiçini bölgesi ve halkı açısındansa, hektar başına 142 pound, kişi başına da 584 pound patlayıcı düşmesi anlamına gelmektedir. Bu demektir ki, yedi yıl boyunca saniyede ortalama 118 poundluk patlama gerçekleştirilmiştir. ... Averaj rakamlar asıl yoğunluğu göstermemektedir. ... 26 milyar poundun 21 milyarı Güney Vietnam’da, bir milyarı Kuzey Vietnam’da ve 2,6 milyarı da Güney Laos’ta kullanılmıştır. ...</p>

  <p class="indentmetin">Kraterler Güney Vietnam’da her yeri çukurlarla doldurmuştur: ormanlar, bataklıklar, düz alanlar, pirinç tarlaları, yol kenarları...</p>

  <p class="indentmetin">[Mekong Deltası’nda köylüler] bizi 1967’de açıldığını söyledikleri üç kratere götürdüler. Kraterler, herhalde savaş uçaklarınca atılan 500 poundluk bombalarla açılmıştı. Her krater 30 fit [9,1 metre] çapındaydı, suyla dolmuşlardı ve biz gittiğimizde merkezî yaklaşık 5 fit [1,5 metre] derinlikteydi. ... Su çok derin olduğundan krater bölgesini pirinç yetiştirmek için kullanamıyorlardı. ...</p>

  <p class="indentmetin">Ayrıca, Saygon’un kuzeybatısında eskiden her zaman yeşil sert ağaçlı orman alanı ihtiva eden düz ve yüksek arazide pek çok krateri yakından gördük. ... Bu bölgede çok fazla krater vardı; her 100 fitte [30,48 metre] en az bir adet. Her krater 20-40 fit [6-12 metre] genişliğinde ve 20 fit [6 metre] derinliğindeydi. Değişik hava saldırılarından kalma farklı jenerasyonlardan kraterler vardı. En yeni olanlarda hiç bitki yoktu, ama biraz yağmur suyu ihtiva ediyorlardı. (Biz bu kraterleri yağış mevsiminde gördük.) Daha eski kraterlerde merkezde biraz ot bitmişti. ... Eski kraterlerde kenarlardan akan bir miktar toprak dolgu vardı, ama bu sınırlıydı, çünkü tümüyle ot kaplı kraterler hâlâ 5-10 fit [1,5-3 metre] derinlikteydiler. Dolayısıyla da arazinin artık kalıcı unsuru olmuşlardı. ...</p>

  <p class="indentmetin">1965’ten 1971’e bombardımanlar sonucu Hindiçini’nde 423 bin hektar alanı kapsayan 26 milyon kadar kraterin açılarak toplam 3,4 milyar küp yard [2,6 milyar metre küp] toprağın yer değiştirdiğini tahmin ediyoruz.<sup class="calibre3"><a href="../Text/kantadi_split_372.html#footnote-135269-148" id="footnote-135269-148-backlink">[148]</a></sup></p>

  <p class="normal">Bu akıl almaz tabloyu anlattıktan sonra, uzmanlar, bu durumun uzun süreli sonucu olarak, toprak kaymaları neticesinde ortaya çıkan erozyon ve toprak sertleşmesi sorunlarına; suyla dolan çukurların yarattığı sivrisineklerin yol açabileceği sıtma ve bölgeye mahsus ateşli hastalıklar riskine; ziraatın, ormancılığın ve hayvancılığın karşılaştığı çok boyutlu tehlikelere ve ekonomik ve sivil merkezlere yönelik bombardımanla altyapının tahribatına dikkati çekiyorlar.</p>

  <p class="normal">İki profesör, askerî raporların, ülkeye yapılan saldırıları tanımlarken yeryüzünün sanki “bir dev tarafından parçalanması” ve yemyeşil alüvyon arazisinin “gri yulaf çorbası”na dönüştürülmesi gibi benzetmeleri kullandıklarını zikrederek ekolojik dengeye verilen zararların sonuçlarının “yüzyıllar boyu” sürebileceğini belirtiyorlar.</p>

  <p class="normal">Çavuş Michael McCusker’in ifadesi:</p>

  <p class="indentmetin">Ben, Oregon, Portland’danım. 1966 ve 1967’de 1. Kolordu, 1. Deniz Piyadeleri Bölüğü’ndeydim. ... 1. Deniz Piyade Tümeni’nin Enformasyon Hizmeti’nde görevliydim, yani piyade foto muhabiriydim. Bütün zamanımı arazide piyadeyle operasyonlarda geçirdim. ... Dolayısıyla, arazideki bütün şeyler, esirlerin işkenceye tabi tutulması, işkencede keşif köpeklerin kullanılması, ... bütün bunları görünce birlikler arasında hiçbir fark olmadığını anladım; biri ötekinden daha kötü değildi. Bunlar standart davranış biçimleriydi. Her seferinde art arda aynı filmi izlemek gibi bir şeydi. Bütün birimlerde aynı ön yargı vardı; Vietnamlılara karşı aynı darkafalılık vardı. Bütün Vietnamlılara...</p>

  <p class="indentmetin">Gördüğüm daha büyük ölçekteki bazı vahşet olaylarını anlatmak istiyorum sadece. İlginçtir her üçü de aynı tabur, 5. Deniz Piyade Alayı, 1. Tümen 1. Tabur’la ilgilidir, Üç gaddarlık da 1966 Eylül ve Ekim’inde gerçekleşti. İlk olay, 6 ya da 7 Eylül’de, eyalet başkenti Tam Ky’nin 10 km kuzeybatısında, dağlara yakın bölgede oldu. Bir ananas ormanındaydık ve bir deniz piyadesi öldürülmüştü. Bir keskin nişancı [<span class="ideitalik">sniper</span>] tarafından vurulmuştu ve bütün tabur da intikam olarak iki köyü tamamıyla yerle bir etti; yaşayan her şeyi, insanları (erkekler, kadınlar ve çocuklarını) ve hayvanları yok etti; kulübeleri yaktılar, pirinç tarlalarını, bahçelerini, çitlerini, her şeylerini yok ettiler; sildiler yeryüzünden. Askerler işlerini bitirdiklerinde artık yoktular ve sanki hiç olmamışlardı. ...</p>

  <p class="indentmetin">Sonra on köylüyü yakaladılar, bir kulübeye soktular (onları nasıl öldürdüklerini, el bombalarıyla mı, ateş ederek mi bilmiyorum) ve kulübeyi yaktılar. ... Evet, onlara o insanları nasıl öldürdüklerini sormadım, çünkü bütün cesetler sanki bir şişte kebap edilmiş gibi yanmışlardı.</p>

  <p class="indentmetin">Bir çocuğa ait, yüzünde saman, yerde yatan küçük kalıntı vardı. Sopayla öldüresiye dövülmüştü. Sonra anlaşıldığına göre, çocuğa vururken yüzünü görmemek için asker yüzünü samanla kapatmıştı. ...</p>

  <p class="indentmetin">Üçüncü vahşet Tam Ky’nin kuzeybatısından daha ötede, birkaç ovaya açılan dağ sırasının karşısında oldu. ... Jonathan Shell, <span class="ideitalik">New Yorker</span> dergisinde bu bölgenin çok çok canlı öyküsünü iki dizi hâlinde yazmıştı ve Deniz Piyadeleri oradan geçtikten sonraki iki yıl boyunca kimsenin oraya gitmediğini belirtmişti. Kimse gitmek durumunda değildi. Biz geçtikten sonra geriye fazla bir şey kalmamıştı. Duc Pho’nun bir köyünde yine biri bir nişancı tarafından öldürülmüştü. Burada Braco Bölüğü vardı. ... Bir pirinç tarlasından geçerken bir çavuş vurulmuştu. [Bölük komutanı] bizi geriye çekti ve nape, yani napalm bombası talep etti [merkezden]. Ordu şimdi bu napalmlara yanıcı jel demeyi yeğliyor, sanki yemek üstü tatlısı Jello [şekerlemeleri] gibi zararsız bir şeymişcesine. Ama bunlar napalmdı.</p>

  <p class="indentmetin">Köye ateş durduktan sonra girdik ve ağılın üzerinde yatan, elleri ölüm katılığında, sanki dua ediyormuş veya yaptıklarımızdan dolayı affedilmemiz için yakarıyormuşçasına havaya kalkmış bir adam yatıyordu ve yanarak ölmüştü. Onu geçtik ve karşı çitlerde, sanki yeni doğmuş da ana rahmindeki pozisyonunda gibi kıvrılmış yatan ölü bir kadın gördük. Yanında yaşlı bir adam yatıyordu. Öteki çitlerin orada 30 ölü çocuk vardı. Onlar buraya, biz köye girmeden görelim diye bırakılmışlardı. Oraya ormana kaçan yetişkinler tarafından yerleştirilmişlerdi. Bu çocuklar, otuz çocuk, hiçbiri on beşin üzerinde değildi ve bazıları daha bebekti. ...</p>

  <p class="indentmetin">Bir komutan, yüzbaşı, yanıma geldi –unutmayın, bir muhabirdim– ve “Çavuş McCusker, Viet konglular’ın kendi insanlarına neler yaptığını görüyorsun, değil mi?” dedi. Ben de, “Yüzbaşı, sizin uçaklarınızın napalm attığını gördüm,” dedim. “Çavuş, bunu Viet kong’un yaptığını yazarsan iyi olur,” diye yanıtladı beni. ... Kaçan herkes Viet Kongludur diye inanılıyordu ... ve [dolayısıyla da] kaçan herkese ateş ediyorlardı ...</p>

  <p class="indentmetin">Bir defasında helikopterdeydim ve aşağıda bir at arabasında bir köylüyü gördüm. Birdenbire bu adam paramparça oldu ve içinde bulunduğum helikopter de delicesine sarsılmaya başladı. Tabii meseleyi anlamak zor değildi, nişancıyı mermilerini bitirirken görüyordum. Cephane fazlalığı vardı.</p>

  <p class="indentmetin">İşkence köyde başlıyordu. Ne tür bilgiye gerek duyulduğunu tam olarak bilemeyen piyadeler topluyordu esirleri. Dolayısıyla herkes esirdi. Sorgucular gerisini tamamlıyordu. Yöntem, kaçanları değil de köyde kalanları toparlamaktı. Onları ağaca bağlıyorduk ve köpek bakıcısı da köpekleri salarak ağaçtaki adamı ısırtıyordu. Ve yine, sahra telefonuyla, kablolarla adamın kulaklarına, burnuna, cinsel organına bağlıyorsun. Bu kadınlara da yapılıyordu; kadınlara yapıldığını gördüm. Ben Song’daki hapishanede ... biri beni bodruma götürdü; Güney Vietnam askerleri yaşlı bir kadının tırnaklarını söküyorlardı. Orada bir de Amerikalı yüzbaşı vardı, ayakta topukları üzerinde sallanıyor ve sanki gösteriden zevk alıyordu.</p>

  <p class="indentmetin">Viet konglular yaralılarını tedavi edemesin diye köy hastanelerinin sistematik biçimde toplarla, havadan ve havanla tahrip edildiğine tanıklık yapabilirim.</p>

  <p class="normal">4. Piyade Bölüğü’nden Çavuş Jamie Henry’nin anlattıklarıysa şöyle:<sup class="calibre3"><a href="../Text/kantadi_split_373.html#footnote-135269-149" id="footnote-135269-149-backlink">[149]</a></sup></p>

  <p class="indentmetin">Evet, söyleyeceklerim ABD ordusunun politikalarının doğrudan sonuçlarıdır ve ayrıntılandıracaklarım CID’e [<span class="ideitalik">Criminal Investigation Division-</span>Cezai Soruşturma Bürosu] bildirilmiştir.</p>

  <p class="indentmetin">8 Ağustos’ta bölüğümüz 10 yaşındaki bir çocuğu infaz etti. Onu arkadan bir M-16’yla taradık. 16-20 Ağustos tarihlerinden birinde –tam tarihten emin değilim– bir adam uyumakta olduğu hamaktan alınarak bir mağaraya kondu ve çocuğun öldürülmesini emreden teğmen tarafından atış taliminde hedef olarak kullanıldı. ... Atışlardan sonra gidip yakından bakıyorlardı, hedefe iyi isabet edildi mi diye. ... Tabii adam artık ölüydü.</p>

  <p class="indentmetin">8 Şubat’ta –sekiz asker yitirdiğimiz bir çatışmadan sonra– pusu yerinde bir adam bulduk. Askerlik çağındaydı. İngilizce bilmiyordu. Tercümanımız da yoktu, arazideki temel problemlerden biri buydu. VC [<span class="ideitalik">Viet Kong</span>] olup olmadığını sorduk ve tabii sürekli inkâr ediyordu. “No VC, no VC.” Bir APC [<span class="ideitalik">Army Personnel Carrier</span>-Zırhlı personel aracı] altına yatırıldı ve üzerinden iki kez geçildi; birincisinde ölmemişti.</p>

  <p class="indentmetin">Bir saat sonra bir köye geldik ve orada 19 kadın ve çocuk Viet kong şüphelisi olarak toplandı. Teğmen telefonla yüzbaşıyı aradı ve bunları ne yapması gerektiğini sordu. Yüzbaşı da o sabah albaydan gelen emri bildirdi. Emir, hareket hâlindeki her şeyin öldürülmesi yönündeydi. Yüzbaşı bunu söyleyince teğmen ahizeyi kapattı. Hemen kalktım ve yüzbaşıya doğru gittim, çünkü bu teğmenin takımında daha önce bulunmuştum ve bu emri yerine getirebileceğini düşünüyordum. Ben ona doğru gidince zannedersem yüzbaşı da panikledi, o da teğmenin bunu yapabileceğini düşünmüştü ve bu şimdiye kadar yaptıklarımızdan, en azından sayı itibarıyla daha kötü bir vahşet olacaktı. Yüzbaşı teğmeni aradı ama bir türlü onunla temas kuramadı. Ona doğru giderken döndüm ve etrafa bakınmaya başladım. Şüphelilerin bulunması gereken yere doğru baktığımda, iki askerin tahminen 19 yaşlarında çok güzel bir kızı götürdüklerini gördüm. Üzerinde giysileri yoktu ve tecavüz edilmiş olabileceğini tahmin ettim, bu SOP [<span class="ideitalik">Standard Operating Procedure</span>-Standart Davranış Biçimi] idi. Kızı üst üste yığılmış 19 kadın ve çocuğun üzerine fırlattılar ve onları çembere almış beş asker otomatik M-16’larıyla ateşe başladılar.<sup class="calibre3"><a href="../Text/kantadi_split_374.html#footnote-135269-150" id="footnote-135269-150-backlink">[150]</a></sup></p>

  <p class="normal">Çavuş Henry, tanıklığının sonunda, önemli olanın bu tür olaylar değil, bunların altında yatan nedenler olduğunu, sorunun ordunun bilinçli politikalarından kaynaklandığını söylüyor ve şu önemli tespitlerde bulunuyor:</p>

  <p class="indentmetin">İlk olarak, askeriyede ırkçılık çok yaygın. Ordudaki ırkçılığı hepiniz biliyorsunuz. Bu, kurumsallaşmıştır; politikadır, standarttır, ırkçı olmak için yetiştirilirsiniz. Temel eğitime gittiğinizde size Vietnamlıların insan olmadıkları öğretilir. Onların <span class="ideitalik">gook</span> [pislik; aşağılayan ırkçı bir terim] olduğu öğretilir size. Bütün duyduğunuz <span class="ideitalik">“gook, gook, gook, gook...”</span> Oradaki askerler Asyalılar arasında ayrım yapmazlar. Öylesine yetiştirilirler ki, bütün Asyalılar bu ırkçılığın kurbanı olurlar.</p>

  <p class="indentmetin">Ordu bir kez bilincinize bunların insan olmadığı, düşük insan oldukları fikrini yerleştirince, onları öldürmek artık daha kolay olur. Bu bilerek yapılır çünkü nihayet askeriyenin görevi öldürmektir ve böylece öldürme önündeki bir engel yıkılmış olur. ... Ordu Güney Vietnamlı, Kuzeyli, Viet kong ya da sivil ayrımı yapmaz; hepsi <span class="ideitalik">gook</span>’tur, hepsi insan bozuntusudur. Hiçbiri iyi değildir vs. Ve hepsi öldürülebilir ve çoğu da öldürülür.</p>

  <p class="indentmetin">Bu tür vahşetin yapılmasında ikinci neden, oradaki erlerin kısa zamanda hiç kimsenin özgürlüğü için savaşmadıklarını kavramalarıyla ortaya çıkar. Buradaki herhangi birine sorabilirsiniz. Buraya gelirlerken annelerinin güvenliğini korumakta olduklarını düşünmüş olabilirler, ama burada buna uzun süre inanmaya devam etmezler. Bu sadece bir homurdanma değildir. Teğmenler, arazideki komutanlardır bunlar. Yüzbaşımız inanıyordu buna.</p>

  <p class="indentmetin">Vietnam’daki koşullarda birkaç ay yaşamaya mecbur kalmak, Ky’nin [Nguyen Cao, G. Vietnam başbakanlarından] özgürlüğü için, Thieu’nin [Nguyen Van, G. Vietnam başkanlarından] özgürlüğü için, annenizin özgürlüğü için ya da herhangi birinin özgürlüğü için savaşmadığınızı anlamanıza yeter. Sadece kıçına kurşunu yiyorsun ve tek istediğin eve dönmektir.</p>

  <p class="normal"> </p>

  <p class="solbaslik">2. Ceset Sayan Hasta Kafalar</p>

  <p class="normal">1965 yılında <span class="ideitalik">New York Times</span> editörlerinden Hanson W. Baldwin, Vietnam’da neden sonuna kadar savaşılması gerektiğini şöyle açıklıyordu:</p>

  <p class="indentmetin">Net ve cesur bir karar almak gerekiyor. ... Risk alınmalıdır: Onulmaz bir yenilgiyi önlemek için savaşmalıyız. Kazanmak için ne gerekiyorsa onu kullanmalıyız.</p>

  <p class="indentmetin">Vietnam için savaşmamızın Saygon’a “demokrasi” veya “özgürlük” götürmekle çok az ilgisi var. ... ABD’nin Vietnam’daki yenilgisinin, geri çekilmesinin veya komünistlerin iktidarı ele geçirmesine yol açacak bir anlaşmaya varmasının politik ve psikolojik etkileri Asya için felaket olur. ... Kan dökmeden savaş kazanamazsınız. Gücün bedelini ödemeliyiz. ... Viet kong’un Güney ve Kuzey Vietnam’daki toplanma noktalarına, destek yollarına, eğitim alanlarına, kamplara ve sağlık merkezlerine karşı sürekli ve ağır bombardıman, komünistlere insan ve malzeme desteğinin akmasını ciddi ölçüde kesmek için şarttır. ...</p>

  <p class="indentmetin">Ne kadar Amerikan askerinin gerekeceği tam belli değildir. ... Belki 200 binden 1 milyona kadar Amerikan askerinin savaşması gerekecektir. ...</p>

  <p class="indentmetin">Vietnam savaşmak için berbat bir yer. Ama özgürlük mücadelesinde temiz ve düzgün muharebe alanları yoktur. Ölünecek “iyi” yer olamaz. Ve, Çin’in yakınında Vietnam’da savaşmak ileride Hawaii’de, kendi sınırlarımızda savaşmaktan daha iyidir.<sup class="calibre3"><a href="../Text/kantadi_split_375.html#footnote-135269-151" id="footnote-135269-151-backlink">[151]</a></sup></p>

  <p class="normal">1966 yılında da, Amerikan uçakları çocukları napalm bombalarıyla öldürürken, bir dergi editörü, <span class="ideitalik">US News and World Report</span>’tan David Lawrence, “ABD’nin Vietnam’da yapmaya çalıştığı şey, bir halkın bir diğerine gösterdiği yardımseverliğin, zamanımızda tanık olduğumuz en önemli örneğidir,” diyebiliyordu. Gazeteci, daha sonra, yazdıklarını savunurken, Amerika’nın “aşikâr yazgısı”na da dayanıyordu: “Kalplerinde vahşilik olan ilkel insanların uygar bir varoluşun gerçek temelini anlamalarına yardımcı olmak gerekir.”<sup class="calibre3"><a href="../Text/kantadi_split_376.html#footnote-135269-152" id="footnote-135269-152-backlink">[152]</a></sup></p>

  <p class="normal">Bu hastalıklı kafaların önerileriyle Amerikan askerleri “ceset sayma” işine girdiler Vietnam’da. Bir manganın saydığı ceset sayısı Washington’a vardığında birkaç misli artmış oluyordu ve Amerika savaşı kazanmakta olduğu yanılsamasıyla daha da yükleniyordu savaşa.</p>

  <p class="normal">Oysa karşılarında, bağımsızlık ve özgürlükleri için savaşan bir halk vardı. İstilacı ve işbirlikçilere karşı Güney’deki öncüleri Güney Vietnam Ulusal Kurtuluş Cephesi daha 1961’de amaçlarını sıralıyor ve imkân bulduğu her yerde bu amaçlarını pratiğe dökerek örnek oluyordu. Kurtuluş Cephesi’nin programının ana başlıkları şöyleydi:</p>

  <p class="indentmetin">1. Amerikan emperyalistlerinin ve Amerikalıların uşağı Diem diktatörlüğünün kamuflaj rejimini devirmek ve bir ulusal demokratik birlik hükümetinin kurulması;</p>

  <p class="indentmetin">2. Liberal ve demokratik bir rejimin kurulması;</p>

  <p class="indentmetin">3. Bağımsız ve egemen bir ekonominin kurulması, halkın yaşam koşullarının iyileştirilmesi;</p>

  <p class="indentmetin">4. Toprak kirasının azaltılması, toprağın onu işleyenlere verilmesi için toprak reformu yapılması;</p>

  <p class="indentmetin">5. Ulusal, demokratik bir eğitim ve kültür geliştirilmesi;</p>

  <p class="indentmetin">6. Anavatanın ve halkın savunulması için bir ulusal ordunun yaratılması;</p>

  <p class="indentmetin">7. Azınlıklar ve erkekle kadın arasında eşitliğin sağlanması, Vietnam’da yerleşik yabancıların ve dışarıda yerleşmiş Vietnamlıların meşru haklarının korunması;</p>

  <p class="indentmetin">8. Barış ve tarafsızlık dış politikasının geliştirilmesi;</p>

  <p class="indentmetin">9. İki bölge arasında normal ilişkilerin kurulması ve ülkenin barışçıl birleşmesi için hazırlık yapılması;</p>

  <p class="indentmetin">10. Bütün saldırgan savaşlara karşı çıkılması ve dünya barışının aktif biçimde korunması.<sup class="calibre3"><a href="../Text/kantadi_split_377.html#footnote-135269-153" id="footnote-135269-153-backlink">[153]</a></sup></p>

  <p class="normal">ABD’nin karşı çıktığı ve şiddetle bastırmaya çalıştığı bu meşru amaçlardı. Halk tarafından benimsenmiş bu demokratik ulusal hedeflerin bastırılması ne denli acımasız ve yoğun şiddet uygulanılırsa uygulansın mümkün değildi elbette. ABD, özgür ve direngen halk iradesini kıramadıkça savaşı da derinleştiriyor, şiddetini arttırıyordu.</p>

  <p class="normal">1966 yılında Savunma Bakan Yardımcısı John McNaughton, köylere yönelik katliam şiddetinin yeterli olmaması üzerine alternatif bir yol öneriyordu:</p>

  <p class="indentmetin">Kanal havuzlarının ve barajların yıkılması, öte yandan –şayet doğru yapılabilirse –umut ... vadedebilir. Üzerinde durulmalıdır. Bu yıkım insanların ölmeleri ya da boğulmalarına neden olmaz. Pirincin sığ su baskınıyla bir zaman sonra yaygın açlığa neden olur (bir milyondan fazla?), gıda yardımında bulunulmazsa– bunu da ‘konferans masası’nda biz önerebiliriz.<sup class="calibre3"><a href="../Text/kantadi_split_378.html#footnote-135269-154" id="footnote-135269-154-backlink">[154]</a></sup></p>

  <p class="normal"> </p>

  <p class="solbaslik">3. Pasifikasyon</p>

  <p class="normal">ABD’nin karanlık kafalarının bulduğu yol, pasifikasyon idi. Pasifikasyon programının ilkesi belliydi: “ABD’yle işbirliği yapmayanlar düşmandır ve dolayısıyla da terörle bastırılmalıdır.” Bu amaçla kurulan ve aralarında psikologlar, CIA uzmanları, işkenceci sorgucular gibi ‘sivil’lerin bulunduğu ABD’li danışmanlarca yönetilen pasifikasyon programını o dönemde bir yazar şöyle anlatıyor:</p>

  <p class="indentmetin">AID hesabına çalışan bir CIA yetkilisi ... “Artık gırtlağımıza kadar bu işin içerisindeyiz ve burada kalacağız. ... Horozlarını boğazlayacağız, gerekirse kadınları ve çocukları da; bu, komünistlerin halk üzerindeki etkisini silene kadar sürecek. Biz buna tahammül edemeyiz. Burasını, bir ameliyathane gibi, mikroplardan arınmış hâle getireceğiz. Ve bu işi, Vietkong’dan daha iyi becereceğimize de eminiz,” [diyor]. ... II. Bölge’de pasifikasyon işlerinde görevli CIA yetkilisi Bob Wayne, ... “Tek bir savaş var, pasifikasyon da bunun bir parçasıdır. Artık bir insan, sadece Vietkong’a benzese bile, bu, öldürülmesine ya da kampa konmasına yetecektir ve bu iş, halkın, kendi hükümetleriyle işbirliği yapmasını öğrenmesine kadar böyle devam edecektir,” [diyor]. ... Eyalet Keşif Birlikleri’nin ödevi, her kasaba ve köydeki Ulusal Kurtuluş Cephesi “alt yapısını” bulmak, imha etmek ve Cephe’yle en ufak bir ilgisi olan bütün vatandaşları tarafsızlaştırmak (nötralize etmek), enterne etmek ya da ortadan kaldırmaktır. Belli zamanlarda sivil elbiseler içinde bir CIA mensubu, koltuğunda para dolu bir çantayla çıkagelir; ispiyonculara, köy muhtarlarına, Keşif Birlikleri ekiplerine ücretlerini öder, kelle avcılarını mükafatlandırır. ... Delta bölgesinde serbest çalışan bir kelle avcısı, bir Vietkong teğmeninin başı için aşağı yukarı 42 dolar alabilir; eğer getirdiği baş, Ulusal Kurtuluş Cephesi’nin eyalet şefine ait ise ödenen mükafat yüz kat fazlasıyla 4200 dolara yükselir. ... Bir defasında Delta’da, Keşif Birlikleri, Ulusal Kurtuluş Cephesi’yle işbirliği yaptığı söylenen Ap Bink Son köyüne gidiyorlar, “örnek” olsun diye gelişigüzel seçilmiş dört köylünün başlarını keserek bunları sırıkların ucuna takıyor ve sırıkları köy köprüsünün üzerine yerleştiriyorlar. ... Eyalet Keşif Birlikleri, CIA’nın “konvansiyonel olmayan” usullerle Ulusal Kurtuluş Cephesi’ni zayıflatmak için giriştiği teşebbüslerden bir tanesidir. CIA’nın danışman ya da harekât rolü oynadığı daha başka benzer programlar da vardır. Bunlar arasında Arazi Polis Kuvvetleri, Toplum Polisi ve Özel Kuvvetler Delta Projesi gibi bazı harekât kuvvetleri vardır. ... [Amaç], Topyekûn Savaş politikasına uygun olarak, bir süper polis devletinde bütün nüfusun kontrol altında bulundurulmasıdır. ... Buna bağlı olarak polis faaliyetlerinin her dalı genişletilmiştir. Millî hüviyet kartı programından tutun da ... halkın hareket serbestliğine kadar ... her alanda büyük gelişmeler olmuştur. ... Kasaba ve köyler arasında 12 bin 500 telsizle polis muhaberatı takviye edilmiş, Amerika’daki FBI’ye benzer yüksek seviyede bir gizli polis teşkilatı, “Özel Şube” meydana getirilmiştir. Bu şubedeki polis şeflerini Gestapo metotlarıyla yetiştirmek ve eğitmek üzere AID ve CIA bünyesinde çalışan emekli Amerikan polislerinden yararlanılmaktadır.<sup class="calibre3"><a href="../Text/kantadi_split_379.html#footnote-135269-155" id="footnote-135269-155-backlink">[155]</a></sup></p>

  <p class="normal">26 Mart 1968’de My Lai köyünde Amerikalı askerler, aralarında bebeklerin, çocukların, yaşlıların ve kadınların da bulunduğu ve oradaki Amerikan askerlerinin belirttiği gibi aralarında askerlik çağında kimse olmayan 500 kadar köylüyü çukurlara indirdiler ve hepsini kurşunladılar, katlettiler. Yemek molası verildiğinde iş neredeyse bitmişti. İnsanları, evcil hayvanları, evleri ve ekinleriyle artık My Lai yoktu!</p>

  <p class="normal">Ateş emrini veren Teğmen William Calley, Amerikan medyasının uzun yıllar göz ardı etmesine karşın, katliam meydana çıktıktan sonra olaya karışan başka askerlerle birlikte mahkemeye verildi. Mahkeme sonunda sadece Teğmen Calley mahkûm edildi; ömür boyu hapisti cezası. Ne var ki, sadece Asyalı komünistleri öldürmüş bir “kahraman”ın cezalandırılması toplumun bir kesiminde büyük tepki yarattı. Ceza önce 20 yıla indirildi. Daha sonra Başkan Nixon cezayı ev hapsine çevirdi. Daha sonra serbest kalan “kahraman teğmen” anılarını yazdı, çok para kazandı ve McNamara’yı anımsatan biçimde, sigorta işine girdi, insanlara sağlık ve hayat sigortası sattı!</p>

  <p class="normal">Amerikan askerleri üç R <span class="ideitalik">(Rape, Revenge, Racism</span>-tecavüz, intikam, ırkçılık) diye anılan bilinçli edinilmiş dürtüyle, pek çok köyde pek çok katliam yaptılar, pek çok My Lai gerçekleştirdiler, Amerikan “demokrasi ve özgürlük” ideallerini taşıdılar Asya’ya! Bazıları da geriye, öldürdükleri Vietnam yurtseverlerinin kulaklarını ve parmaklarını “hatıra eşya” olarak taşıdılar yanlarında.</p>

  <p class="normal">Vietnam’da çoğu sivil 1 milyon 100 binden fazla insan öldürüldü. Öldürülenlerin 350 bini çocuktu. 750 bin Vietnamlı ömür boyu sakat kaldı. Vietnam’ın doğası tahrip edildi. Ormanlar yakıldı, hayvanlar telef edildi, ziraat çökertildi. ABD de çoğu yoksul ailelerden gelme 60 bin kadar asker kaybetti.</p>

  <p class="normal"> </p>

  <p class="solbaslik">4. Kaçınılmaz Son</p>

  <p class="normal">Sonunda, ABD kaybetti. Vietnam birleşti, Amerikan askerleri çekildi, Güney Vietnam’ın işbirlikçilerinin bir bölümü kapağı Amerika’ya attı.</p>

  <p class="normal">Kennedy ve Johnson yönetimlerinde Savunma Bakanı ve şahinler koalisyonunun mümtaz bir üyesi olarak bu kirli savaşın başlatıcılarından, yürütücülerinden ve elbette bütün suçlarının baş ortaklarından olan Robert McNamara 1995 yılında bir kitap yazdı. “Geçmişe Bakarken: Vietnam Trajedisi ve Dersleri” adlı kitapta şöyle yazıyor McNamara: “...Ama yanlıştık, feci derecede hatalıydık. Gelecek kuşaklara bunun nedenlerini anlatma borcumuz var. ... Eski Yunan dramacı Aeschylus, ‘Çile çekmenin ödülü tecrübedir,’ diye yazmıştı. Vietnam’ın kalıcı mirası bu olsun.”<sup class="calibre3"><a href="../Text/kantadi_split_380.html#footnote-135269-156" id="footnote-135269-156-backlink">[156]</a></sup> Bu kadar! O daha sonra tecrübelerini Dünya Bankası başkanı olarak, bir zamanlar öldürülmelerine, bombalanmalarına, geleceklerinin çalınmasına, işkence görmelerine katkıda bulunduğu mazlum ulusları, bu kez de sermayenin, borcun, yapısal sömürünün kalıcılaştırılmasının cenderesinde boğmak üzere kullandı. Başkan Johnson ise, savaşa karşı ortaya çıkan ve milyonları seferber eden büyük toplumsal muhalefete ilk başta direnmeye kalkıştı. O kadar ki, daha önce değindiğimiz FBI operasyonlarıyla temel haklara karşı büyük kampanya başlatıldı. Özellikle savaştan dönen muhaliflere, üniversitelerde aktif hoca ve öğrencilere büyük şiddet uygulandı; Ken Sattae Üniversitesi’nde dört, Jackson State College’da iki öğrenci askerlerce kurşunlanarak öldürüldü. Vietnam’da, Amerikan askerleri subayları vuruyorlardı. Sonunda o da yenilgiyi kabullendi; 31 Mart 1968’de seçimlerde aday olmayacağını açıklamak zorunda kaldı.</p>

  <p class="normal">Nixon-Kissinger ikilisine düştü Vietnam’dan çekilmek...</p>

  <p class="normal">Gerideyse, acı anılar kaldı. Amerika’da da, “Çocuklarımız bilmediğimiz yerlerde ölmesin,” diye sokaklara dökülen Amerikalı anneler, zamanla, “Çocuklarımız, başkalarının çocuklarını da öldürmesinler,” diye ayağa kalktılar. Üniversitelerde gençler de ayaktaydılar. Amerikan bayraklarını yakıyor, Vietnam bayrağı taşıyor, gömleklerinde Ho Amca’nın resimlerini taşıyorlardı. Tarihinin çok az döneminde, böylesine yığınsal ve radikal biçimde sorgulanmaktaydı ABD’nin düzeni.</p>

  <p class="normal">Üniversitelerde öğrenciler kurşunlanır, sokaklarda milyonlar yürür ve Vietnam’dan dönen askerler kirli savaşı lanetleyip vahşeti kayda geçirirlerken, Pete Seeger’in yazdığı ve Bob Dylan’ın okuduğu şarkı, Amerika’da, sınıf kardeşlerini öldürmeye ve ölmeye giden yoksul çocuklarının ardından yürekleri yakıyordu:</p>

  <p class="indentmetin"> </p>

  <p class="indentmetin">NEREYE GİTTİ BÜTÜN ÇİÇEKLER?</p>

  <p class="indentmetinitalik"> </p>

  <p class="indentmetinitalik">Nereye gitti bütün çiçekler?</p>

  <p class="indentmetinitalik">Çok zaman geçti.</p>

  <p class="indentmetinitalik">Nereye gitti bütün çiçekler?</p>

  <p class="indentmetinitalik">Uzun zaman önce.</p>

  <p class="indentmetinitalik"> </p>

  <p class="indentmetinitalik">Nereye gitti bütün çiçekler?</p>

  <p class="indentmetinitalik">Genç kızlara gitti, her birine.</p>

  <p class="indentmetinitalik">Ne zaman öğrenecekler?</p>

  <p class="indentmetinitalik">Ne zaman öğrenecekler?</p>

  <p class="indentmetinitalik"> </p>

  <p class="indentmetinitalik">Nereye gitti bütün genç kızlar?</p>

  <p class="indentmetinitalik">Çok zaman geçti.</p>

  <p class="indentmetinitalik">Nereye gitti bütün genç kızlar?</p>

  <p class="indentmetinitalik">Uzun zaman önce.</p>

  <p class="indentmetinitalik"> </p>

  <p class="indentmetinitalik">Nereye gitti bütün genç kızlar?</p>

  <p class="indentmetinitalik">Genç erkeklere gitti, her birine.</p>

  <p class="indentmetinitalik">Ne zaman öğrenecekler?</p>

  <p class="indentmetinitalik">Ne zaman öğrenecekler?</p>

  <p class="indentmetinitalik"> </p>

  <p class="indentmetinitalik">Nereye gitti bütün genç erkekler?</p>

  <p class="indentmetinitalik">Çok zaman geçti.</p>

  <p class="indentmetinitalik">Nereye gitti bütün erkekler?</p>

  <p class="indentmetinitalik">Uzun zaman önce.</p>

  <p class="indentmetinitalik"> </p>

  <p class="indentmetinitalik">Nereye gitti bütün genç erkekler?</p>

  <p class="indentmetinitalik">Askere gitti, hepsi.</p>

  <p class="indentmetinitalik">Ne zaman öğrenecekler?</p>

  <p class="indentmetinitalik">Ne zaman öğrenecekler?</p>

  <p class="indentmetinitalik"> </p>

  <p class="indentmetinitalik">Nereye gitti bütün askerler?</p>

  <p class="indentmetinitalik">Çok zaman geçti.</p>

  <p class="indentmetinitalik">Nereye gitti bütün askerler?</p>

  <p class="indentmetinitalik">Uzun zaman önce.</p>

  <p class="indentmetinitalik"> </p>

  <p class="indentmetinitalik">Nereye gitti bütün askerler?</p>

  <p class="indentmetinitalik">Mezara gittiler, her biri.</p>

  <p class="indentmetinitalik">Ne zaman öğrenecekler?</p>

  <p class="indentmetinitalik">Ne zaman öğrenecekler?</p>

  <p class="indentmetinitalik"> </p>

  <p class="indentmetinitalik">Nereye gitti bütün mezarlar?</p>

  <p class="indentmetinitalik">Çok zaman geçti.</p>

  <p class="indentmetinitalik">Nereye gitti bütün mezarlar?</p>

  <p class="indentmetinitalik">Uzun zaman önce.</p>

  <p class="indentmetinitalik">Nereye gitti bütün mezarlar?</p>

  <p class="indentmetinitalik">Çiçeklere gitti, hepsi.</p>

  <p class="indentmetinitalik">Ne zaman öğrenecekler?</p>

  <p class="indentmetinitalik">Ne zaman öğrenecekler?</p>

  <p class="indentmetinitalik"> </p>

  <p class="indentmetinitalik">Nereye gitti bütün çiçekler?</p>

  <p class="indentmetinitalik">Çok zaman geçti.</p>

  <p class="indentmetinitalik">Nereye gitti bütün çiçekler?</p>

  <p class="indentmetinitalik">Uzun zaman önce.</p>

  <p class="indentmetinitalik"> </p>

  <p class="indentmetinitalik">Nereye gitti bütün çiçekler?</p>

  <p class="indentmetinitalik">Genç kızlara gitti, her birine.</p>

  <p class="indentmetinitalik">Ne zaman öğrenecekler?</p>

  <p class="indentmetinitalik">Ne zaman öğrenecekler?</p>
</body>
</html>
