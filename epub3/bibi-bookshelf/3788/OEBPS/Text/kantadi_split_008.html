<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kantadi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">II<br class="chapter"/>
  <br class="chapter"/>
  Tekelci Kapitalizm/Emperyalizm</h1>

  <p><br class="chapter"/>
  <br class="chapter"/></p>

  <h2 class="h2baslik" id="calibre_toc_13">A. Kapitalizm, Tekelleşme ve Emperyalizm</h2>

  <p class="normal">Kapitalizmin başlangıcında serbest rekabet vardı. Bu aynı zamanda, sermayenin merkezîleşmesini, yani tekellerin ve dolayısıyla da tekelci kapitalizmin oluşumunun da altyapısını oluşturdu. Daha serbest rekabet döneminde, kapitalizmin işleyiş yasalarında ve sermaye birikiminin dinamiğinde Marx bu gelişmeyi görmüştü:</p>

  <p class="indentmetin">Kapitalist üretimin gelişmesi, herhangi bir sanayi girişiminde sürekli olarak ortaya konacak sermayenin artırılmasını gerektirirken, rekabet de, kapitalist üretimin öznel yasalarını her bir kapitalist tarafından zorlayıcı dışsal yasalar olarak hissedilmesini getirir. Bu, onu, elde tutabilmek için, sermayesini sürekli artırmaya zorlar ve fakat artan ölçülerde birikimi geliştiremeden bunu yapamaz.<sup class="calibre3"><a href="../Text/kantadi_split_066.html#footnote-130785-1" id="footnote-130785-1-backlink">[1]</a></sup></p>

  <p class="normal">Kapitalist, rekabet baskısı dolayısıyla, maliyeti düşürmek, ürettiği metaları ucuza mal etmek zorunda kalır. Bu, yine Marx’ın anlatımıyla, “emeğin üretkenliğine ve bu da yeniden üretimin büyüklüğüne ... bağlıdır. Dolayısıyla, büyük kapitalist küçüğünü yutar ... Rekabet ... daima sermayesinin rakibinin eline geçmesiyle veya yok olması biçiminde, küçük kapitalistin mahvıyla sonuçlanır.”<sup class="calibre3"><a href="../Text/kantadi_split_067.html#footnote-130785-2" id="footnote-130785-2-backlink">[2]</a></sup> Marx bunu “kapitalistin kapitalisti mülksüzleştirmesi” olarak adlandırır.<sup class="calibre3"><a href="../Text/kantadi_split_068.html#footnote-130785-3" id="footnote-130785-3-backlink">[3]</a></sup> Marx, merkezîleşmenin ana araçlarından olarak rekabetin yanında kredi sistemini ve birleşmeleri de zikreder. Ayrıca, iş âleminin istikrarsızlıkları ve fiyat dalgalanmalarının da kapitalistleri “tek tek ya da birlikte hareket eden para babası tekeller”e dönüştürdüğünü belirtir.<sup class="calibre3"><a href="../Text/kantadi_split_069.html#footnote-130785-4" id="footnote-130785-4-backlink">[4]</a></sup> Hilferding ise, kredi kurumunu, özünde ‘sosyalist örgütlenme ve kontrol’ün kapitalizmle uygun hâle getirilmiş “dalevereci” niteliğine dikkat çekiyor ve “Başkalarının parasını azınlığın kullanımı için toplumsallaştırıyor,” diyor.<sup class="calibre3"><a href="../Text/kantadi_split_070.html#footnote-130785-5" id="footnote-130785-5-backlink">[5]</a></sup></p>

  <p class="normal">Tekelci sermaye, içinde bulunduğu istikrarsız, acımasız, hasmane rekabet ve şiddetle örülmüş çerçeve içinde, belirli davranış kalıplarına, strateji ve politikalara sahiptir. Bu egemenlik sistemi, aynı zamanda, hâkimiyet kurduğu ülkenin kendisine bağlı siyasetçileri, hükümetleri ve devleti üzerinde de etkilerde bulunur, onların davranışlarını, politikalarını biçimlendirir, belirler.</p>

  <p class="normal">Her şeyden önce, tekelciliğin arka planını oluşturan sermayenin merkezîleşmesi ve yoğunlaşmasıyla gelişen teknoloji, büyüyen işletme boyutları ve üretim, gücün tekelci sanayi sermayesiyle banka sahiplerinin birleşik elinde toplanmasını getirdi. Kapitalistler daha çok sermayeye ihtiyaç duydukça, paranın birikmiş kaynağına, yani bankalara, bankerlere koştular. Onlarsa, denetledikleri mali fonların büyüklüğü oranında güçlendiler. Sonuçta, para babalarının iç içe geçmesi ortaya çıktı. Mali fonların yöneticileri aynı zamanda büyük sanayi holdinglerinin de yönetiminde söz sahibi oldular. Finans kapital böyle doğdu. “Üretimin yoğunlaşması, bunun sonucu olarak, tekeller; sanayinin ve bankaların kaynaşması ya da iç içe girmesi, işte mali sermayenin oluşum tarihi ve kavramın özü.”<sup class="calibre3"><a href="../Text/kantadi_split_071.html#footnote-130785-6" id="footnote-130785-6-backlink">[6]</a></sup></p>

  <p class="normal">Tekeller, bir yandan fiyatları yüksek tutma, üretim miktarlarını ve dolayısıyla da kâr marjlarını belirleme gücüne erişirken, bir yandan da öteki tekellerle baş edebilmek, artan büyüme ve buna bağlı sermaye ihtiyacını karşılamak için yeni pazar hâkimiyeti peşinde koşarlar. Bu dinamiğin bir başka sonucu da, bilinen ham madde kaynaklarıyla, olası kaynaklar üzerinde kesin hâkimiyet kurma zorunluluğunun ortaya çıkmasıdır. Bu arada içeride rantabl olmayan sermaye fazlasının da daha kârlı alanlar bulmak üzere ihracı gündeme gelir. Dışarıya açılma gereksinimi, ticaret yollarının, alanlarının, pazarların, giderek başka ülkelerin denetimini zorunlu hâle getirir. İhracat için talep yaratma, geleneksel pazarların, hayat tarzlarının ve kültürlerin yıkıma uğratılarak “uyumlu” hâle getirilmesi bir başka temel strateji olarak ortaya çıkar. Bu süreçler, devler arasındaki rekabeti daha da şiddetlendirir. Üstelik bu hasmane ölüm kalım rekabetinin alanı olarak “bütün yeryüzü”nü görür. Her alanda, “ele geçirme,” “kontrol” ve bunun için de her anlamıyla “güç” ve şiddet kullanımı yeni işleyiş yasaları olarak hükümlerini icra etmeye başlar.</p>

  <p class="normal">Sermayeler arası tekelci rekabet, metropol ülkeler arasındaki ilişkileri kendi girdabında “millî husumet” boyutlarına getirir, sömürge ya da az gelişmiş ülkeleri de “millî şiddet” ve “yağmalanma” cenderesi içinde boğmaya yönelir. İrili ufaklı sömürü savaşları, sömürgecilik ve eşitsiz gelişmenin körüklediği “paylaşım savaşları” uluslararası ilişkilerin karakterini belirler.</p>

  <p class="normal">Metropollerde, militarizm, savaş siyaseti, ırkçılık, şovenizm ve tekellerin anti-demokratik hâkimiyeti, emek ve halk güçlerinin zayıflaması, iş gücünün niteliksizleştirilmesi ve işin değersizleşmesi en üst düzeye çıkar. Eksik tüketim, durgunluk, krizler, savurganlık, rantiyeciliğin çürütücü asalaklığı gelişir. Baskıcı mekanizmalar ve aygıtlar, bu arada da silahlı kuvvetlerin gücü ve rolü artar.<sup class="calibre3"><a href="../Text/kantadi_split_072.html#footnote-130785-7" id="footnote-130785-7-backlink">[7]</a></sup> Rosa Luxemburg’un dediği gibi, “Militarizm, kapitalist gelişimin bir motoru olmaktan çıkıp kapitalist bir hastalık hâline dönüşmüştür.”<sup class="calibre3"><a href="../Text/kantadi_split_073.html#footnote-130785-8" id="footnote-130785-8-backlink">[8]</a></sup> Irkçılık ise, militarizmin ikiz kardeşi olarak yine aynı sürecin ayrılmaz parçasını oluşturur:</p>

  <p class="indentmetin">Yabancı ulusların hâkimiyet altına alınması güç ile, yani gayet tabii bir şekilde olduğundan, bu durum hâkim ulusa, üstünlüğünün sanki kendi sahip olduğu bazı özel tabii niteliklere, diğer bir deyişle, ırksal özelliklerine bağlı imiş gibi gözükür. Böylece ırk ideolojisinde mali sermayenin kuvvet elde etme hırsının bilimsel bir kisveye bürünmüş temeli ortaya çıkmaktadır. Mali sermaye bu şekilde faaliyetlerinin amaç ve gerekliliğini göstermiş olur. Demokratik eşitlik idealinin yerini oligarşik hâkimiyet ideali alır.<sup class="calibre3"><a href="../Text/kantadi_split_074.html#footnote-130785-9" id="footnote-130785-9-backlink">[9]</a></sup></p>

  <p class="normal">Bütün bunların ulaştığı sonuç ve öz, “emperyalizm” olarak karşımıza çıkar. Lenin’in özlü biçimde belirttiği gibi, “Emperyalizm, kapitalizmin tekelci aşamasıdır.”<sup class="calibre3"><a href="../Text/kantadi_split_075.html#footnote-130785-10" id="footnote-130785-10-backlink">[10]</a></sup> Daha ayrıntılı bir tanım içinse, Lenin, emperyalizmi şöyle anlatıyor:</p>

  <p class="indentmetin">1- Üretimde ve sermayede görülen yoğunlaşma öyle yüksek bir gelişme derecesine ulaşmıştır ki, ekonomik yaşamda kesin rol oynayan tekelleri yaratmıştır; 2- banka sermayesi sınai sermayeyle kaynaşmış ve bu “mali sermaye” temeli üzerinde bir mali oligarşi yaratılmıştır; 3- sermaye ihracı, meta ihracından ayrı olarak, özel bir önem kazanmıştır; 4- dünyayı aralarında bölüşen uluslararası tekelci kapitalist birlikler kurulmuştur; 5- en büyük kapitalist güçlerce dünyanın toprak bakımından bölüşülmesi tamamlanmıştır.<sup class="calibre3"><a href="../Text/kantadi_split_076.html#footnote-130785-11" id="footnote-130785-11-backlink">[11]</a></sup></p>

  <p class="normal">Artık söz konusu olan, dünyanın paylaşılması, yeniden paylaşılması, zapt edilemez, tatmin edilemez obur bir iştahla büyük tekellerin ve onların devletlerinin sömürü güdülerinin vahşi hareketliliğidir, şiddet ve saldırıdır. Dünya da yetmemektedir. İngiliz siyasetçisi Cecil Rhodes, genişlemeci rüyasını betimlerken, aynı zamanda emperyalizmin yayılma ve işgal dinamiğini anlatırken, boyutları, kaynakları, toprakları sınırlı dünyada emperyalistler arasındaki kapışmanın da ipuçlarını veriyor:</p>

  <p class="indentmetin">Dünya zaten neredeyse bütünüyle parsellenmiş durumda ve geri kalmış olanı da bölünüyor, işgal ediliyor ve sömürgeleştiriliyor. Geceleri tepede görünen yıldızları, asla erişemeyeceğimiz bu büyük dünyaları düşünmek. Elimde olsa, gezegenleri ilhak ederdim. Onları bu kadar net ve fakat bu kadar uzakta görmek beni kahrediyor.<sup class="calibre3"><a href="../Text/kantadi_split_077.html#footnote-130785-12" id="footnote-130785-12-backlink">[12]</a></sup></p>

  <h2 class="h2baslik" id="calibre_toc_14">B. Amerikan Yayılmacılığının İdeolojik Kökenleri</h2>

  <p class="normal">Emperyalizm döneminde finans kapitalin güç ve üstünlük dürtüsü, kaçınılmaz olarak, “ulusun ırksal üstünlüğü” düşüncesini geliştirdi. Başka ulusları zorla boyunduruk altına almak ve sömürmek için bu düşünce bir itici güç oluşturmakta, bir propagandaya dönüşmekte ve moral haklılığa dayalı işe yarar bir bahane olmaktaydı.</p>

  <p class="normal">Emperyalistler arasındaki kıran kırana mücadelenin “millî husumetler” yarattığı bir ortamda bu iddia, aynı zamanda ideolojik mücadelenin de kaçınılmaz bir ürünü olmak zorundaydı.</p>

  <p class="normal"> </p>

  <p class="solbaslik">1. Emperyalizm ve İdeoloji</p>

  <p class="normal">Tekelci kapitalizmin yeni zenginlerinin, hem içeride yoksullara hem de başka uluslara karşı, kendi şatafatlı ayrıcalıklarını izah etmek üzere, Sosyal Darwinci “güçlü (ve çalışkan) olanın üstünlüğü” sahte kuramını geliştirme zorunluluğu hissetmesi de onu “ideolojik ve moral” bahaneler üretmeye itmişti.</p>

  <p class="normal">Sömürgecilik, bir elinde kılıç sallayarak, tarihin yazmadığı bir bilinçli kitlesel kırımla başka halkları yağmaladığı, topraklarını işgal ettiği dönemde, öteki elinde de “Tanrı’nın Kitabı”nı taşıyordu. Bunca insanlık dışı şiddet ve sömürünün, bir biçimde bu kadar çıplak ve bencil çıkar dışında başka bir “insani” temele de dayandırılmasını gerekli yapan “vicdan” ya da “ar duygusu” tümden yok edilememişti. Bir de tabii halkları güç ve şiddetle ezerken bile, tümden boyun eğdirip kalıcı tutsak alabilmek için ruhlarına da egemen olmak gerekiyordu ve işte o kritik noktada “ideolojik saldırı” en önemli araç olarak ortaya çıkıyordu. Kendi haklılığına kendi saflarını inandırmak ve en çok da karşısındakilere dayatmak, “moral”, gerekirse de “ırksal” üstünlük ideolojilerini üretmeyi, yaymayı, içselleştirmeyi gerekli kılmaktaydı.</p>

  <p class="normal">Üstelik bütün bu şiddeti “ahlaki bir kahramanlık”la süslemenin dayanılmaz bir çekiciliği de olmalıydı. Bu dürtü, sadece bu yağma ve şiddete ortak olup ruhlarını temizlerken sömürgecinin işini de kolaylaştıran din adamlarını değil, sanatçılarını da yetiştiriyordu. Rudyard Kipling, ABD’yi Filipinleri ilhak etmeye çağırırken, zavallı Beyaz Adam’ın, sömürge halklarını “uygarlaştırma yükünün ağırlığını” şöyle şiirleştiriyordu:</p>

  <p class="indentmetinitalik">Üstlen Beyaz Adam’ın yükünü</p>

  <p class="indentmetinitalik">Irkının en iyisini gönder</p>

  <p class="indentmetinitalik">Evlatlarını sürgüne bağla,</p>

  <p class="indentmetinitalik">Ki tutsaklarının ihtiyaçlarına hizmet etsinler;</p>

  <p class="indentmetinitalik">İyice kuşanmış beklemek</p>

  <p class="indentmetinitalik">Titreyen kişileri ve vahşi</p>

  <p class="indentmetinitalik">Senin yeni yakalanmış somurtkan insanların</p>

  <p class="indentmetinitalik">Yarı şeytan, yarı çocuk.</p>

  <p class="normal">Sonuç olarak denebilir ki, tekelci kapitalizmin ve finans kapitalle emperyalizmin nesnel dinamikleri ve öznel “bahaneler üretme ihtiyaçları”, saldırgan yayılmacılığın <span class="ideitalik">“ideolojik kökenleri”</span>ni oluşturmaktadır. Asıl önemli olansa şudur: Bunlar da, özlerinde ve uygulamalarıyla sonuçlarında şiddet barındırmakta ve onu yeniden üretmekte özel işlevler yerine getirmektedir. Ayrıca, içselleştirildikleri ölçüde de “maddi güç”e dönüşebilmekte, başka “maddi güçler”le etkileşim içinde birbirlerini besleyerek şiddetin ta kendisi olabilmektedir.</p>

  <p class="normal">Amerika Birleşik Devletleri, bu konuda, yani “ideolojik kökenler”in ortaya çıkış dinamikleri açısından klasik örneklerden ayrılmaktadır. ABD’de, bunları yaratan nesnel dinamikler de, öznel gerekçeler de tekelci kapitalizm ve klasik sömürgecilik/emperyalizm öncesine dayanmaktadır. Elbette oluşan “ideolojik araçlar” sonradan tekelci kapitalizm ve finans kapitalin emperyalist saldırganlığı döneminde yeniden üretilerek, koşullara uyarlanarak ve inceltilerek etkin bir biçimde kullanılmışlar ve dönemin ihtiyaçlarına yanıt oluşturmuştur. ABD, sonuçta, yapısal saldırganlık güdülerinin/dinamiklerinin yanı sıra ideolojik olarak da saldırganlıkla kurgulanmış bir yapısal özellik göstermektedir. İşte bu ideolojik saldırganlık unsurlarının kökenlerini önce “Amerikan deneyimi”nde aramak gerekmektedir.</p>

  <p class="normal"> </p>

  <p class="solbaslik">2. İlk Göçmenler, “Yeni İsrail”</p>

  <p class="normal">Kıtanın doğu sahillerine ilk yerleşenler, kendilerini Tanrı’nın izinde yürüyen ve böylece de vadedilen topraklara yönlendirilen seçilmiş kullar olarak tanımlıyorlardı. Onlar, bu topraklarda “Yeni İsrail”i kuruyorlardı. Püritenlere göre, Yahudiler, Tanrı’nın ilk ilişki kurduğu, peygamber gönderdiği “seçilmiş halk” idi. Onlar, “süt ve bal”la zengin, “vadedilmiş topraklar”da toplanacaklar, günahtan arındırılmış insanlık Tanrısına kavuşacaktı. Ne var ki, İsrailoğulları günah işlediler ve Tanrı’nın yolundan çıktılar.<sup class="calibre3"><a href="../Text/kantadi_split_078.html#footnote-130785-13" id="footnote-130785-13-backlink">[13]</a></sup> İşte şimdi onlar “Yeni İsrail”i kuruyorlar, Yeni Kenan’da <span class="ideitalik">(New Canaan)</span> nihai kurtuluşun yolunu döşüyorlardı. Bu, İsa Mesih’in yeryüzüne yeniden dönmesi ve Kudüs Tapınağı’nın yeniden inşasıyla taçlanacaktı. Eski ve Yeni Ahitler böyle bütünleşiyordu. Amerikalılar seçilmiş halktılar; eski İsrailliler gibi Tanrı’nın yardımıyla yeni bolluk kıtasına gelmişlerdi ve burada Tanrı’nın kuşaklar boyu sürecek Yeni Düzeni’ni bütün insanlık için kuracaklardı. Ülkenin resmî mühüründe ve bir dolarlık kupürlerinde yer alan <span class="ideitalik">“Annuit Coeptis; Novus Ordo Seclorum”</span> (Tanrı’nın Kutsadığı Yüzyılların Yeni Düzeni) ifadesi de işte bunu anlatıyor.</p>

  <p class="normal">Amerika Birleşik Devletleri’nin Büyük Mührü’nün öyküsünü, bir yazar şöyle anlatıyor:</p>

  <p class="indentmetin">ABD Kongresi, 4 Temmuz 1776’da “büyük mühür”ü dizayn etme kararı alır. Bu işle görevli komite, Benjamin Franklin, Thomas Jefferson ve John Adams’tan oluşmuştur. Mührün tasarımı için Pierre Smitiere adlı bir ressamla anlaşılır. Mührün ilk tasarımını yapan odur. Bu ilk tasarımda Hz. Musa önderliğinde deniz dalgalarını yaran ve bu şekilde kurtulan İsrailoğulları tasvir edilmiştir. Firavun’un askerleri ise, boğulmaktadır. Göklerden çıkan bir ateş ise Hz. Musa’yı kutsamaktadır. Mührün diğer yüzünde ise ünlü “Ulu Göz” bulunmaktadır. Bu da kabalistik bir simgeydi. Verilen mesaj açıktı: Amerika İsrailoğulları için güvenli toprak “Yeni Dünya”dır. ...</p>

  <p class="indentmetin">Ancak Kongre, Ocak 1777’de mührün bu tasarımını reddetti. Ardından oluşan ikinci komitenin da teklifi reddedilince 4 Mayıs 1782’de üçüncü bir komite oluşturuldu. Bugünkü mühre şekil veren bu komitedir. Yahudi olmayan Amerikalıların tepkisini çekebileceği kaygusundan dolayı İsrailoğulları motifi hayli yumuşatılmıştı. Kavmin açıktan kendisi yerine, kartal başının hemen üstüne beş köşeli yıldızlardan oluşan 6 köşeli “Siyon Yıldızı” yerleştirilmişti. Üçgen içindeki “Ulu Göz” ise yerini koruyordu. İşte Amerikan mührüne temel olan bu simgeler, bir ABD dolarına da simge olmuşlardır.<sup class="calibre3"><a href="../Text/kantadi_split_079.html#footnote-130785-14" id="footnote-130785-14-backlink">[14]</a></sup></p>

  <p class="normal"> </p>

  <p class="solbaslik">3. “Seçilmiş Halk”ın Aşikâr Yazgısı</p>

  <p class="normal">Kuşkusuz Bağımsızlık Savaşı, ekonomik, ticari ve politik pek çok dünyevi nedene dayanıyordu. Üretici güçlerin gelişiminde önce feodal, sonra da özel mülkiyete dayalı kapitalist üretim ilişkilerinin fren etkisi yapması gibi, İngiltere’nin merkezî sömürgeler aleyhine zenginleştirmeyi hedefleyen merkantilist politikanın kısıtlayıcı etkileri, Amerikan Devrimi’nin temel nedenlerinden biriydi. Amerikan kolonilerinin ucuz ham madde kaynağı olarak kullanılmaları, şeker, tütün gibi lüks maddelerin sadece İngiltere’ye ihraç edilebilmesi, Avrupa’dan yapılan ithalata İngiliz mallarını korumak amacıyla dayatılan vergiler ve taşımacılığa getirilen maddi yükler, ticarette sadece İngiliz malı ya da yapımı gemilerin kullanılma zorunluluğu ve son olarak da 1765’teki damga vergisi <span class="ideitalik">(stamp tax)</span> gibi olgular bağımsızlık dürtüsünü uyandıran ve besleyen temel etmenler arasındaydı. Bağımsızlık Bildirgesi, “dünyanın her yanıyla ticaretimizin engellenmesi”, “üzerimize onayımız alınmadan vergiler yüklenmesi”, “toprakların dağıtılması için koşulların ağırlaştırılması” gibi şikâyetlerle doluydu.</p>

  <p class="normal">Ne var ki, Tanrı’nın eli, yol göstericiliği ve yardımları da mücadelenin ideolojik ayağını oluşturuyordu. Ana tema ise, Amerikalıların Yaratan tarafından seçilmiş ve kıta topraklarının da onlara ilahî armağan olduğu teziydi. George Washington, bu inançla Bağımsızlık Savaşı’nın ve ABD’nin kuruluşunun her aşamasında “Tanrı’nın inayeti”ni görüyor, “yükselen İmparatorluk”un ilahî kökenlerine dikkat çekiyordu. Bu “ayırt edici özellik”, bir moral güç kaynağı ya da haklılık iddiası olmaktan öte, giderek Amerikan kişiliğinin ayrılmaz bir parçasına dönüşmekteydi. İnsanın zamanla kendi yalanına inanması gibi, içselleşen kör inançlar da bir gelenek, ondan kaynaklanan davranış kalıpları ve neredeyse otomatikman harekete geçen ideolojik/toplumsal hezeyanlar yaratabiliyor, maddi güce de böyle dönüşebiliyor. Bugün de Amerikan kültürü ve onun sembollerinde, “Amerika”, arkasında kentler, demiryolları, çiftlikler gibi uygarlık ve refah simgeleri Batı’ya, sadece vahşi hayvanlar ve Kızılderililerin yaşadığı karanlıklara ışık götüren bir figür olarak resmedilmektedir. Değişen şey, o vahşi “Batı”nın bugün artık yeryüzünde ABD’nin istila etmek istediği herhangi bir alan olarak tanımlanmasıdır.</p>

  <p class="normal">Bütün bunlar, bu yayılma, uygarlık götürmek üzere başkalarını egemenlik altına alma ve hatta yok etme hakkı, “seçilmiş halk”ın “aşikâr yazgı”sı, onu kollayan ve güden “takdiriilahi” olarak tanımlanmıştır, böyle gerekçelendirilmiştir. Bu açıdan baktığımızda, Aşikâr Yazgı, Amerika; Amerika da o takdiriilahidir. O, Amerikan tarih bilinci ve psikozudur, büyük bir aldatmaca, hastalıklı bir vehim, kör bir inanç, ucuz bir bahane yaratma uyanıklığıdır. Takdiriilahiye inanış bir idealizm idiyse, hemen “seçilmiş üstün insan” hastalığıyla kendi zıddına dönüşmüş sayılabilir; şayet baştan beri olduğu gibi sadece bir ideolojik araç idiyse, yarattığı kör inanç fanatizmiyle pek çok kanın dökülmesinde önemli roller oynamıştır.</p>

  <p class="normal">Kızılderililerin imhasında ya da kölelerin ruhlarının yağmalanmasında da, bu “üstün ve seçilmiş insan” inanışıyla kolayca ahlaki gerekçeler uydurulabiliyor, daha da önemlisi meşruiyet, giderek zorunluluk üretilebiliyordu. Öyle ya, “şeytani güçler”le savaşmak Tanrı’nın buyruğuydu. “İnsanlık dışı yaratıklar”dan yararlanmak ise, onun necip kullarına sunduğu bir haktı. Bu arada, dinsizleri inanca kavuşturmak da, yerlilerin topraklarına konmak benzeri, Cennet’te de iyi bir yer edinmek için bulunmaz fırsattı elbette. Üstelik “tarihsel kökler”ine bakıldığında bu iş peşin para da getiriyordu. Örneğin 1703 yılında bir Kızılderilinin başına ya da onu kanıtlamak üzere kafa derisine 40 sterlin ödeniyordu. Daha sonraları bu ödülün 100 sterline yükseltildiği dönemler oldu.<sup class="calibre3"><a href="../Text/kantadi_split_080.html#footnote-130785-15" id="footnote-130785-15-backlink">[15]</a></sup> Massachusetts Parlamentosu kadın ya da 12 yaşından küçük Kızılderililerin kafa derisi içinse 20 pound ödenmesini uygun görmüştü.</p>

  <p class="normal">Bu dönemde bu tür “yazgısal” teoriler, giderek daha fazla “ırk” kavramına bağlanarak açıklanmaktaydı. Kolayca da, “seçilmiş halk” olmaktan, öteki ırklara göre üstün olmaya uzanan bir mesafe alınıyordu. O kadar ki, bu ırkçı yaklaşım, giderek “beyazlar” arasında da bir hiyerarşi yaratıyor ve Anglosaksonları, üstün beyazlar arasında en üst sıraya yerleştiriveriyordu.<sup class="calibre3"><a href="../Text/kantadi_split_081.html#footnote-130785-16" id="footnote-130785-16-backlink">[16]</a></sup> Bir tarihçi, bunun kökenlerini ve miras kalan geleneği şöyle özetliyor:</p>

  <p class="indentmetin">İslam/Afrika karşıtı Hıristiyan Haçlı Seferleri, İspanyol Engizisyonu’nun araştırıp tespit etme yetkisiyle donatıldığı <span class="ideitalik">limpieza de sangre</span> –kan temizliği– yasasını yarattı. Haçlı Seferleri, özellikle de İberik Yarımadası’nın İspanyollarca fethi ve Müslümanlarla Musevilerin kovulması, araçlarıyla birlikte modern sömürgeciliğin kaynak ideoloji ve kurumlarını oluşturdu (ırkçı ideoloji ve soykırımın meşrulaştırılması). İspanya bayrağı altında seyreden Kristof Kolomb’un 1492 seyahatinin belki de en önemli kargosu <span class="ideitalik">Limpezia de sangre</span> yasasıydı.</p>

  <p class="indentmetin">Büyük Britanya, İspanya’dan bir yüzyıl sonra sömürgeci bir imparatorluk olarak ortaya çıktı ve özellikle de Afrika köleciliğine ilişkin, seçilmiş halk/Yeni Kudüs Calvinizmi ve Püritenlik bağlamında İspanyol kast sisteminin belirli unsurlarını kendi sömürgeciliğini izah etmekte kullandı.</p>

  <p class="indentmetin">Birleşik Devletler’in kurulması öncesinde Püritenizm ve Calvinci Protestanlık, beyazların üstünlüğünü, ruhsal temizlik için beyaz kan akıtılmasını zorunlu kılan özel bir politik/dinsel ideolojiye (Tanrı’yla sözleşme) dönüştürdü. Ulster-İskoç Calvinistler, Kuzey İrlanda’yı kolonileştiren göçmenlerdiler ve İngiliz Kuzey Amerikasının belkemiği olan Appalaş/Allegheny bölgesinin batısına göç edenler arasında da çoğunluğu onlar oluşturuyorlardı. Onların doğuş öyküsü, Amerika’nın da doğuş öyküsü oldu. Bu öykü, Tanrı’nın buyruğunu yerine getirerek vahşilerle dolu vadedilen topraklara akın eden ve kafirleri öldüren (önce Ulster’de İrlandalıları, sonra Kuzey Amerika yerlilerini) Hıristiyan hacı göçmenlerin öyküsüdür. Dolayısıyla, fedakârlık ve dökülen kan, doğrudan ulusun kutsallığı ve saflığının kanıtı olarak kabul edilir. Bu fedakârlıkları yapanların soyundan gelenler de toprağın gerçek mirasçılarıdırlar. ...</p>

  <p class="indentmetin">16. yüzyılda İrlanda’nın Munster eyaletinin yöneticisi Sir Humphery Gilbert bir bildiri yayınlayarak “gün içinde her kim olursa olsun öldürülen herkesin kafasının kesilerek gece çadırını kurduğu yere getirilmesini ve yolun iki yanına dizilmesini [emretmişti]. ... Bu, babalarının, kardeşlerinin, çocuklarının, akrabalarının ve dostlarının kesik kafalarını görenler üzerinde büyük bir terör yaratıyordu.” Getirilen her İrlandalı kellesi için ödül verilmekteydi. Ve sonraları yalnızca kafa derisi ve kulaklar yeterli sayıldı. Bir yüzyıl sonra Kuzey Amerika’da Kızılderililerin kelleleri ve kafa derileri de aynı biçimde ödüllendiriliyordu. Kızılderililer bu uygulamayı sömürgecilerden öğrendiler. Kuzey Amerika’daki ilk İngiliz kolonisi de 1583 yazında New Foundland’de Sir Humphrey Gilbert tarafından kurulmuştu.</p>

  <p class="indentmetin">19. yüzyılın ortalarında, Sosyal Darwinizmden etkilenmiş kimi İngiliz bilim adamları, İrlandalıların (ve tabii ki bütün beyaz olmayanların da) maymundan türedikleri, İngiliz’inse Tanrı’nın kendi suretinden yarattığı insanın soyundan geldiği teorisini pazarladılar. Dolayısıyla da, İngilizler “melek”tiler ve İrlandalılar (ve öteki sömürgeleştirilmiş halklar), aynen günümüzde beyazların üstünlüğünü savunan ABD’li ırkçıların “çamur insan” dedikleri gibi, evrim sürecinin ürünü olan daha aşağı bir türdüler.<sup class="calibre3"><a href="../Text/kantadi_split_082.html#footnote-130785-17" id="footnote-130785-17-backlink">[17]</a></sup></p>

  <p class="normal">“Kan” ve “Beyaz” arasındaki, “Beyaz Adam”ın üstünlüğüne dayalı ırkçılıkla, dinsel temalarla beslenen soykırım arasındaki organik bağı ise şu ilahi anlatıyor:</p>

  <p class="indentmetinitalik">Giysilerin lekesiz mi?</p>

  <p class="indentmetinitalik">Kar gibi beyaz mı?</p>

  <p class="indentmetinitalik">Kuzuların kanında yıkandılar mı?<sup class="calibre3"><a href="../Text/kantadi_split_083.html#footnote-130785-18" id="footnote-130785-18-backlink">[18]</a></sup></p>

  <p class="normal">1845 yılına gelindiğinde, Amerika’nın genişleme dürtüsünün ve toprak açlığı hezeyanının doruğunda John O’Sullivan adlı bir gazeteci ve politikacı, 1845 yılında <span class="ideitalik">Morning Star</span> gazetesinde şöyle bir ideolojik gerekçelendirme yazmıştı:</p>

  <p class="indentmetin">Her yıl sayıları milyonlarla artan insanlarımızın özgürce gelişebilmesi için kıtanın her tarafına yayılmamız alnımıza yazılan bir takdiriilahidir. ... [Aşikâr Yazgı-Manifest Destiny <span class="ideitalik">–H.G.</span>] Aşikâr yazgımızın hakkı, üzerimize düşen büyük özgürlük deneyimi ve federatif kendi kendini yönetmeyi geliştirmek için Yaradan tarafından bize bahşedilen kıtada yayılmak ve onun tamanına sahip olmaktır. Bu, bir ağacın büyüme yazgısının gerçekleşmesi için gerekli toprak ve havaya sahip olma hakkı gibi bir haktır.</p>

  <p class="normal">Amerikan Yazgısı (<span class="ideitalik">Manifest Destiny</span>-Aşikâr Yazgı-Takdiriilahi) kavramını ortaya atan ve büyük etki yapan O’Sullivan bir başka yazısında görüşlerini daha da açık bir biçimde ifade ediyor:</p>

  <p class="indentmetin">Sınırsız ve uzaklara uzanan gelecek, Amerikan büyüklüğü dönemi olacaktır. Muazzam mekân ve zaman alanında, bu birçok milletin oluşturduğu ulus, insanlığa ilahî ilkelerin üstünlüğünü göstermeye yazgılıdır; yeryüzünde Yaradan’a tapınmaya adanmış en kutsal tapınağı kurmak–Kutsal ve Gerçek.</p>

  <p class="indentmetin">Gerçeğin hayat veren ışığından mahrum bırakılmış dünya uluslarına yönelik bu kutsal misyon için Amerika seçilmiştir; onun yükselen örneği krallara, üsttekilere ve oligarklara ölüm getirecek ve barış ve iyiliğin hoş dalgalarını, hayvanlarınkinden çok da elverişli olmayan bir hayat sürdüren milyonlara taşıyacaktır.<sup class="calibre3"><a href="../Text/kantadi_split_084.html#footnote-130785-19" id="footnote-130785-19-backlink">[19]</a></sup></p>

  <p class="normal">Aşikâr Yazgı düşüncesi, Meksika’nın Kuzey Amerika’daki bereketli topraklarına ilişkin saldırgan dürtülere ilahî ilham vermişti hemen. <span class="ideitalik">New York Journal of Commerce</span> gazetesinde 1847 yılında yayınlanan bir mektup bunu kanıtlıyor:</p>

  <p class="indentmetin">Evrenin Kutsal Yaratıcısı da araya giriyormuş ve insanlığın yararına çalışanlara güç ve kuvvet veriyormuş gibi görünüyor. Onun müdahalesi bizim silahlarımızın zaferinden başka bir şey değildir. ... Yedi milyon ruhun insanlığı istila eden kötü alışkanlıklardan kurtarılması görünürdeki hedeftir.</p>

  <p class="normal">Senatör H.V. Johnson ise şöyle diyordu:</p>

  <p class="indentmetin">Takdiriilahinin bir sonucu olarak bize sunulan kutsal hedeflere ulaşamazsak soylu misyonumuza uygun davranamayacağımıza inanıyorum. Savaşın kendi şeytanları vardır. Bütün çağlarda savaş toplu ölüm ve yok etme aracı olmuştur, ama bize ne kadar tuhaf gelse de, aynı zamanda insanlığın yükselmesinin ve mutluluğa erişmesinin de aracı olmuştur. ... İşte bu bakış açısından ‘alın yazısı’ görüşüne katılıyorum...</p>

  <p class="normal"><span class="ideitalik">Congressional Globe</span> da 11 Şubat 1847’te bir Kongre üyesinin ağzından şunları yazıyordu:</p>

  <p class="indentmetin">Bölgeyi ele geçirmemizi Tanrının bir lütfu olarak görüyorum ve Janus’daki tapınağın kapıları kapanmadan bölgeyi ele geçirmiş olmalıyız. ... Bir okyanustan diğer okyanusa yürümeliyiz. ... Texas’dan dosdoğru Pasifik Okyanusu’na yürümeliyiz ve sadece okyanusun azgın dalgaları bizi durdurabilmeli. ... Bu beyaz ırkın kaderidir, bu Anglosakson ırkın kaderidir.<sup class="calibre3"><a href="../Text/kantadi_split_085.html#footnote-130785-20" id="footnote-130785-20-backlink">[20]</a></sup></p>

  <p class="normal">Bu “Aşikâr Yazgı/Takdiriilahi” kavramı, zamanla, Amerikan resmî ideolojisinin, toplum tarafından da bütünüyle içselleştirilen temel ögesi oldu. Kavram, Amerikan sermayesinin, devletinin, siyasetçi ve ideologlarının, seçkinlerinin uluslararası politikaya ilişkin düşünce ve davranışlarını biçimlendiren, açıklayan, meşrulaştıran, halkın da aktif desteğini sağlayan bir işlev kazandı. Amerikan emperyalizmini harekete geçiren maddi dinamikler, böylece kendisi de bir maddi güce dönüşen ideolojik araçla tamamlandı, beslendi, ivmelendi.</p>

  <p class="normal">Amerikalıların “seçilmiş bir halk” olmasından Amerika Birleşik Devletleri’nin Tanrı tarafından yeryüzüne indirilmiş bir büyük özgürlük ve refah deneyimi sayılmasına; Amerika’nın bu özel ve ilahî deneyimin insanlığa taşınmasının aracı olarak tanınmasından ırkçı bir üstünlükle taçlandırılmalarına;<sup class="calibre3"><a href="../Text/kantadi_split_086.html#footnote-130785-21" id="footnote-130785-21-backlink">[21]</a></sup> ABD’nin ne yaparsa insanlığın hayrına yaptığı düşüncesinden emperyalist yayılmasının ahlaki ve tarihî haklılığına; oradan da Amerikan kurumlarıyla hayat tarzının insanlık için en iyisi sayılmasından liberalizmin insan doğasına en uygun düzen ilan edilmesine; ve nihayet, başka halkların ve kültürlerin bu büyük dinamik karşısındaki yetersizliğinden barış, özgürlük ve refahın ancak ABD tarafından insanoğluna verilebileceğine, bunun da hayatın ve Tanrı’nın buyruğu, görevi, iradesi olduğuna uzanan bir içerik kazandı söz konusu kavram. Artık “Takdiriilahi”yle “Aşikâr Yazgı” ile, Tanrı Buyruğu’yla donatılmıştı ABD’nin obur iştihası, sömürü dürtüsü, genişleme, yayılma ve tahakküm dinamiği.</p>

  <p class="normal">Daha kuruluştan hemen sonra, ABD’nin Kurucu Ataları, “Amerikan Deneyimi”nin evrenselliğini ve ilahî niteliğini vurgulamışlardı:</p>

  <p class="indentmetin">Kurucu Atalar, bu benzersiz deneyimden doğan Amerikan Cumhuriyeti’nin -Amerikan sisteminin- o zamana dek yaratılmış üstün şeylerin somutlanmış bir biçimi olduğuna göre, kaçınılmaz olarak, tüm dünyada taklit edilmesi gerekli bir model hâline geleceğini savundular. ABD liderleri, Amerikalıların, yalnız kendileri için her bakımdan iyi olmakla kalmayıp kuşkusuz tüm diğer uluslar için de iyi olan bir sistem yarattıklarını ileri sürdüler. ... Bu noktadan sonra, Birleşik Devletler’in evrensel kurtarıcılık misyonuna sahip olduğunu iddia etmek için artık küçük bir adım yeterliydi; bu “kurtarıcılığın”, örnek oluşturma gücüyle veya silah gücüyle yaşama geçirilmesi hiçbir farklılık yaratmazdı.<sup class="calibre3"><a href="../Text/kantadi_split_087.html#footnote-130785-22" id="footnote-130785-22-backlink">[22]</a></sup></p>

  <p class="normal">Bir Amerikalı yazar, zamanla Amerikan sisteminin genlerine işleyen ideolojik söylemi şöyle özetliyor:</p>

  <p class="indentmetin">İnsanlığın davası Birleşik Devletler’le özdeşti ve bu dava [O’Sullivan’in sözleriyle] “ancak yeryüzündeki her insanın nihai olarak ve başarıyla bağışlanıp kurtarılmasıyla sona ermeye yazgılıydı.” Kısacası, Hıristiyanlık, demokrasi ve ... Amerika özde tek ve aynı şeydiler: tarihin en üst aşaması, Tanrı’nın cisimleşmiş planı...<sup class="calibre3"><a href="../Text/kantadi_split_088.html#footnote-130785-23" id="footnote-130785-23-backlink">[23]</a></sup></p>

  <p class="normal">Aşikâr Yazgı daha sonraları, içeriğinden çok fazla şey yitirmeden ve fakat bu ilahî terimlerle de fazla dillendirilmeden, sessiz ve derinden, siyasete içkin biçimde hep var olarak ve varsayılarak, şekillendirerek, meşrulaştırarak, misyoner bağnazlığı ve heveskârlığıyla karşımıza çıkacak. Önce 1890’lardaki emperyalist saldırganlıkta yeniden ortaya çıkarılacaktı Tanrı’nın ruhu ve Amerikalıların “alın yazısı”. Sonra, Marksizme yani emeğe ve giderek büyük insanlığa karşı giriştiği amansız saldırıda kavram, onun ideolojik ve silahlı karşı çıkışının temelini oluşturacaktı. Ardından da ABD, özellikle de İkinci Dünya Savaşı’ndan sonra, kendisine atfettiği “ilahî misyon”a zemin olacak maddi temellere ve tanrısal güce sahip olduğuna inandıkça, “insanlığı kendi gül cemali”nden, “Amerikan hayat tarzı”ndan yeniden yaratmaya girişecekti. Bugün olduğu gibi. ... Evet, Tanrı’nın insanı kendi gül cemalinden yaratması gibi, Amerika’nın da insanlığı, Amerikan hayat tarzından yeniden yaratması düşü, İkinci Dünya Savaşı’ndan sonra daha güçlü dayanaklarla yeniden karşımıza çıkacak. Bu konuya o zaman yeniden döneceğiz.</p>

  <p class="normal"> </p>

  <p class="solbaslik">4. “Öncü” Kişilik, Sınır Tezi</p>

  <p class="normal">Bu noktada, Amerikan kişiliğini belirleyen bir başka hayat deneyiminden daha söz etmek gerekmektedir. Söz konusu olan, Amerikalı “öncüler”in, kıtaya yerleşip, Batı’ya doğru sürekli hareket hâlinde yeni topraklara yerleşen kolonyalistlerin yaşam deneyimleriyle koşullarından oluşan, toplumsal karaktere, ruh hâline, geleneklere damgasını vuran, giderek bir hayat tarzı yaratan “kişilik”tir. İkinci olarak da, bu tarihsel ve geleneksel “kişilik”in toplum ve devlet davranışlarında bıraktığı etkidir. İddia edilmiştir ki, bu birikim, sürekli yayılma ve genişlemenin arka planını, içselleşmiş kültürel dinamiğini, ek meşrulaştırıcı ideolojik ögesini oluşturmuştur. Bir başka ifadeyle, Amerikan toplumu ve devleti, inançlarıyla, kültürüyle, tarihsel deneyimiyle, ideolojik yönelimleriyle, davranışlarıyla bu kişilikçe oluşturulmuş, biçimlendirilmiş, yönlendirilmiş, güdülenmiştir.</p>

  <p class="normal">Kimdir, nasıl biridir bu “Sınır Adamı”, bu “öncü” (<span class="ideitalik">pioneer</span>)? Amerika’ya ilk yerleşen bu öncülerin serüvenci, cesur, atak kişiler oldukları kesindir. Yeni bir yaşam kurmak için “Eski Dünya”nın kargaşasından, yoksulluktan, dinsel politik baskılarından kaçanlardan ipten kazıktan kurtulmuş kanun kaçkınlarına, kısa yoldan zengin olmak isteyenlerden “taşı toprağı altın” söylencelerinin ve bomboş toprakların cazibesine kapılanlara, çok geniş bir kesimi barındırdıkları da biliniyor.</p>

  <p class="normal">Kuzey Amerika’ya ilk gelenler Atlantik kıyılarına inmiş, kuzeyden güneye oradaki kıyı şeridine yerleşmişlerdi. Verimsiz ya da elverişsiz topraklar, iklim koşulları, ulaşım imkânsızlıkları gibi pek çok neden ve elbette önlerinde bulunan uçsuz bucaksız “boş” toprakların vadettiği olanaklar ve cazip beklentiler, onları batıya doğru itiyordu. Toprak bol, ucuz ve çoğu zaman parasızdı. Avcı olarak geliyor, sonra da buldukları toprağı çitle çeviriyor, yerleşiyor ve çiftçi olarak yerleşik hayata başlıyorlardı. Sarp dağları, azgın nehirleri, vahşi hayvanları aşarak gelmişlerdi vadedilmiş topraklarına. Pratik adamlardı, pek çok aleti kullanabiliyorlardı. En çok da elbette hayvanlara ve Kızılderililere karşı ellerindeki silahları iyi kullanmayı öğrenmişlerdi. Kaba saba, kültürsüz fakat becerikli, çalışkan insanlardı. Dayanıklı ve özgüvenli oldukları belliydi. Otorite tanımaz, dindar, ihtiraslı, toprağa düşkün oldukları düşünülebilir. Liberter-anarşik özelliklerle bezenmiş bir benmerkezci bireycilikleri söz konusuydu. Boş ya da Yerlilerin arazisine çit çekip “Benim!” diyebilecek kadar sergüzeşt, cesur ve bencillerdi. Fetihci bir ruha da sahiptiler kuşkusuz. Hayat onları acımasız ve mücadeleci yapmış olmalıydı. Yoktan var etmişlerdi; toprağı ekerek, hayvan yetiştirerek, çeşitli aletleri kullanmayı becererek yiyeceklerini giyeceklerini, pek çok ihtiyaçlarını kendi kendilerine karşılayabiliyorlardı. Yabanıl, yabancılara karşı süpheci ama konukseverdiler. Savaşçı olmak zorundaydılar ve öyleydiler. Hayatla, doğayla, düşmanlarla sürekli didişe didişe, savaşa savaşa, fethede fethede kurmuşlardı yaşamlarını. Vahşi doğadaki yalnızlık ve korkularında Tanrı’ya sığınmış dindar insanlardı aynı zamanda.</p>

  <p class="normal">Artık, köklerindeki “Avrupa mirası”nı geride bırakıp, kendi yaşam deneylerinden oluşturdukları kendi yeni “hayat tarzı”nı benimsemişlerdi. Onlara artık bu yeni “gelenek” yön vermekteydi. “Amerikalı”yı yaratmış, “Amerikalı” olmuşlardı. Zamanla da, “Vahşi Batı”nın silahına sarılmaya hazır kovboylarına dönüşmüşlerdi.</p>

  <p class="normal">1893 yılında bir Amerikalı tarihçi, Frederick Jackson Turner, Amerikan Tarih Derneği’nde sunduğu “Amerikan Tarihinde Sınır” başlıklı tebliğinde işte bu “kişilik” ve “hayat tarzı”yla “gelenek”ten hareket ederek, “Sınır Tezi”ni ortaya atıyordu. Turner, Amerikan yayılmacılığının kökenlerini bu “Sınır Adamları”nda, o kültürde buluyor, giderek bu dinamiğin, bu önlenemez güdünün sürekli bir genişlemeyi besleyen temel öge olmayı sürdüreceğini iddia ediyordu. Turner, “Öncü”yü şöyle tasvir ediyordu:</p>

  <p class="indentmetin">Sömürgecinin efendisi vahşettir. ... Medeniyetin giysisini çıkararak ona av gömleği ve makosen giydirir. ... Daha kısa bir süre önce Hint mısırı yetiştirmiş ve karasabanla çift sürmüştür; savaş çığlığı atar ve ortodoks Yerli tarzıyla kafa derisi yüzer.<sup class="calibre3"><a href="../Text/kantadi_split_089.html#footnote-130785-24" id="footnote-130785-24-backlink">[24]</a></sup></p>

  <p class="normal">“Günümüze kadar Büyük Batı’nın sömürgeleştirilmesinin tarihi” olarak nitelediği Amerikan gelişmesinde Turner, “sürekli yeniden doğuşu, Amerikan yaşamının akışkanlığını, Batı’ya doğru yayılmanın yarattığı yeni fırsatları ve ilkel yaşamın basitliğiyle devamlı temas hâlinde olmayı” buluyordu. Turner’a göre, yerleşecek yeni toprağın bitmesiyle bir çağ da bitiyordu, ancak yayılmaya alışmış “Amerikan enerjisi”nin gereksindiği sürekli hareketlilik “sınırın bitmesi”yle sona ermiş olmuyordu çünkü o, “hükmünü icra etmek için hep daha geniş bir alan talep edecektir.”<sup class="calibre3"><a href="../Text/kantadi_split_090.html#footnote-130785-25" id="footnote-130785-25-backlink">[25]</a></sup> Turner, daha sonra, 1896’da, <span class="ideitalik">Atlantic Monthly</span> adlı dergide, “Amerikan hayatının temel gerçeği yayılma olmuştur,” dedikten sonra,</p>

  <p class="normal">“Canlı bir dış politika, iki okyanusu birbirine bağlayan bir kanal, deniz gücümüzün kabul edilmesi ve uzaktaki adalarla komşu ülkelerde Amerikan etkisinin yayılması isteği bu hareketin devam edeceğini göstermektedir,” diye eklemektedir.<sup class="calibre3"><a href="../Text/kantadi_split_091.html#footnote-130785-26" id="footnote-130785-26-backlink">[26]</a></sup> Tam 107 yıl sonra, 2003 yılında, William Pfaff, “Amerikalı yorumcular ... sınır ruhunun Amerika’yı başka uygarlıkları boyunduruğu altına alma, reforma tabi tutma ve demokratikleştirmede cihazlandırdığına inanmayı yeğliyorlar,”<sup class="calibre3"><a href="../Text/kantadi_split_092.html#footnote-130785-27" id="footnote-130785-27-backlink">[27]</a></sup> diye yazabildiğine göre, Amerikan saldırganlığında öncü “Sınır Adamları” geleneğinin etkisini aramak pek de yanlış sayılmamalı. Şimdi sadece “sınır” değişti ve uzaya doğru genişledi.</p>

  <p class="normal"> </p>

  <p class="solbaslik">5. Sömürgeci Irkçılık</p>

  <p class="normal">Bu pek çok kaynaktan beslenen genişleme ideolojisi, işgal edilebilecek “boş” topraklar bittikçe dinamizmini yitirmedi; aksine, daha çılgın düşlerle süslendi. Bir din adamı, Josiah Strong, 1886’da, Amerikan tekelci kapitalizminin emperyalist dürtülerini yeni temellere, bir Amerikalı araştırmacının sözleriyle, şöyle bağlıyordu:</p>

  <p class="indentmetin">Strong, “Artık yeni dünyalar yok. Dünyanın boş ekilebilir arazileri sınırlı ve sonunda ele geçirilecekler,” diye uyarıyordu. Ama daha sonra uluslararası çatışmaları bundan böyle sadece “paylaşılan ve yeniden paylaşılan” dünyanın bir sonucu olarak önceden gören Lenin’in aksine, Strong, (en gelişmiş biçiminin Birleşik Devletler’de olduğu) Anglosakson ırkının bu coğrafi engeli aşacağını, dinî, kültürel ve ekonomik yapıları aracılığıyla, “kurumlarını insanlığa dayatmak üzere, kendisini yeryüzü üzerine yayacağını” söylüyor, yerleşilmiş alanları böylece boş mekâna dönüştürüyordu. Strong’a göre, Anglosakson ırkını harekete geçiren “enerji” fazlasını emmek için, coğrafi olarak sınırlı da olsa, Birleşik Devletler’in kendi suretinden yeniden yapılandırılmaya son derece müsait uysal bir dünya mevcuttu.<sup class="calibre3"><a href="../Text/kantadi_split_093.html#footnote-130785-28" id="footnote-130785-28-backlink">[28]</a></sup></p>

  <p class="normal">Strong’a göre, “Tanrı, Anglosakson ırkını eğitiyordu.” Bu güçlü ırkın önlenemez yükselişi sonunda ve onun yaşam enerjisi karşısında, fiziki şiddete gerek bile kalmadan, “aşağı ırklar yok olacaktı.” Ve, “Tanrı’nın, aşağı ırklarda görülen kafirlik karanlığına karşı nihai ve bütüncül çözümü, pek çok zayıf ırkın yok olması, bazılarının asimilasyonu ve geriye kalanların da eritilmesi” biçiminde ortaya çıkacaktı. Bu süreçte ABD de, “dünyadaki cehalet, baskı ve günaha karşı savaşında Tanrı’nın sağ eli olmak”taydı.<sup class="calibre3"><a href="../Text/kantadi_split_094.html#footnote-130785-29" id="footnote-130785-29-backlink">[29]</a></sup></p>

  <p class="normal">“Emperyal” dürtü, elbette maddi altyapının, güç olanaklarının algılanmasında en büyük dinamiğini buluyordu. Daha 1850 yılında, William H. Seward, Senato’da şöyle bir gelecek kurguluyordu Amerika Birleşik Devletleri için:</p>

  <p class="indentmetin">Dünya, bütün değişik iklim bölgelerini içeren ve geniş göllerle, uzun nehirlerle kaplanmış olan ve Atlantik kıyılarından kalabalık Avrupalılara malzeme gönderirken Pasifik kıyılarında da bölge ticaretinin başını tutan böylesi müthiş bir başka imparatorluk merkezine sahip değildir. Böyle konumlanmış bir ulus, görülmemiş orman, mineral ve zırai kaynaklara sahipken bir de karakter ve konumuna uygun bir hükümet şekliyle de güçlenirse, gerçek imparatorluk için denizlere de hükmetmelidir. ... Atlantik eyaletleri, ticari, sosyal ve politik yakınlıkları ve sempatileriyle Avrupa ve Afrika’nın sosyal ve kamu kurumlarını sürekli olarak geliştiriyorlar; Pasifik eyaletleri ise, aynı yüksek ve yararlı işlevleri Asya için yerine getirmelidirler. Böylece şayet Amerikan halkı, Batı’nın olgunlaşan uygarlığı olarak, tek bir ulus biçiminde varlığını sürdürürse, dünyayı dolaşımında, dört bin yıldır gittikçe açılan aradan sonra, kendi özgür toprağımızda Doğu’nun gerileyen uygarlığıyla tekrar karşılaşacak ve ilişki kuracaktır. Bundan da, bizim üzerinde titrediğimiz ve hayırlı demokratik kurumlarımızın egemenliğinde, dünyayı kutsayacak yeni ve mükemmel bir uygarlık yükselecektir.<sup class="calibre3"><a href="../Text/kantadi_split_095.html#footnote-130785-30" id="footnote-130785-30-backlink">[30]</a></sup></p>

  <p class="normal">Aynı yıl, bir dergide de şöyle yazılıyordu:</p>

  <p class="indentmetin">Bir yazgımız var gerçekleştirmemiz gereken; bütün Meksika üzerinde, Güney Amerika üzerinde, Batı Hindi ve Kanada üzerinde bir “aşikâr yazgı”. Körfez adalarının Batı ticaretimiz için olduğu gibi Sandwich Adaları da Doğu ticaretimiz için bize gereklidir. Çin İmparatorluğu’nun kapıları Sacramento ve Oregonlu insanlarca yıkılmalı, Haç çiğneyen mağrur Japonlar cumhuriyetçilik ve oy sandığı doktrinleriyle aydınlatılmalıdırlar. Cumhuriyet’in kartalı, Himalaya ve Ural Dağlarının doruklarındaki uçuşundan sonra kendisini Watertloo Ovası’na dikecektir ve Washington’un halefi evrensel imparatorluğun tahtına çıkacaktır! Halk, yarın yeryüzündeki en gururlu ve en görkemli imparatorluğuyla karşılaşmayı ... kutlamak için ayakta hazırdır.<sup class="calibre3"><a href="../Text/kantadi_split_096.html#footnote-130785-31" id="footnote-130785-31-backlink">[31]</a></sup></p>

  <p class="normal">Bütün bunların gerisindeki saldırganlık ahlakının kökenlerini ise, John Stuart Mill’in 1859 yılında <span class="ideitalik">Fraser’s</span> dergisinde yazdıklarında bulabiliriz:</p>

  <p class="indentmetin">Kesinlikle öyle durumlar vardır ki, saldırıya uğramadan veya saldırı tehdidiyle karşılaşmadan da ülkelerin savaşa gitmelerini haklı kılarlar; ve milletlerin bu durumların ne olduğuna dair kararlarını zamanında vermeleri çok önemlidir.</p>

  <p class="indentmetin">Örneğin, ilgili halkların aynı veya birbirine yakın uygarlık düzeyinde oldukları bir durumla, halklardan birinin yüksek, ötekinin de çok düşük bir toplumsal gelişme ölçeğinde oldukları bir durum arasında büyük farklılık vardır. İki uygar millet arasında ve uygar milletlerle barbarlar arasında aynı uluslararası gelenekler ve aynı uluslararası ahlak kurallarının geçerli olacağını varsaymak ciddi bir hatadır. ...</p>

  <p class="indentmetin">Hâlâ barbar olan milletler, yabancılar tarafından işgal ve boyunduruk altına alınmalarının kendi yararlarına olabileceği dönemi daha aşmamışlardır. Gelişme yolunda daha ilerlemiş halklar için hakları olan büyüme ve gelişme açısından şart olan bağımsızlık ve uluslaşma, onları için genellikle engel teşkil ederler. ...</p>

  <p class="indentmetin">Barbarlar, mümkün olan en kısa sürede milletleşebilmeleri için gerekli muameleyi görme hakkı dışında, başka bir ulusal hakka sahip değillerdir. ...</p>

  <p class="indentmetin">Uygar uluslar barbar komşudan uzak durma şansına sahip değildir; böyle bir komşusu olursa, her zaman savunmacı, sadece saldırganlığa direnme konumunda olamayabilirler. Kısa ya da uzunca sürecek hoşgörü döneminden sonra, kendisini ya onları işgal etme ya da kendisine bağımlı kılacak ölçüde üzerlerinde otorite kurmak ve iradelerini kırmak zorunluluğunda bulacaktır. ... Britanya hükümeti ile Hindistan eyaletleri arasındaki ilişkinin tarihi böyledir.<sup class="calibre3"><a href="../Text/kantadi_split_097.html#footnote-130785-32" id="footnote-130785-32-backlink">[32]</a></sup></p>

  <h2 class="h2baslik" id="calibre_toc_15">C. Amerika’da Tekelci Kapitalizmin<br class="chapter"/>
  ve Emperyalist Saldırganlığın Doğuşu</h2>

  <p class="normal">19. yüzyılın ortalarından itibaren İngiltere’nin gücünde ve etkisinde azalmalar olurken, eşitsiz gelişme sonucu, sanayileşme yolunda önemli atılımlar yapan başka güçler rekabet sahnesine çıkıyordu. Bu ise, her ülkenin ve orada üslenmiş sermayelerin dünyada kendi payını artırma çabalarının hızlanmasıyla sonuçlanıyor, emperyalizm döneminin ayrılmaz bir unsuru olarak şiddetle örülmesi kaçınılmaz bir yeniden paylaşım mücadelesi ortaya çıkıyordu. Sahneye yeni çıkan Almanya, Fransa, Japonya gibi ülkelerin arasında Amerika Birleşik Devletleri de vardı ve aralarında en hızlı gelişen de oydu.</p>

  <p class="normal">ABD yağmaya, zora ve yerel halkın soykırımına dayanan kıtasal gelişmesini Pasifik’e, yani Kuzey Amerika kıtasının doğal sınırlarına ulaşıncaya kadar sürdürdü. 19. yüzyılda artık koca kıta demiryolları ağıyla entegre bir pazara dönüştürülmüş, doğal zenginlikler, bol ham maddeler işlenmeye başlanmıştı. İç Savaş sonunda köle emeği “özgürleştirilmiş”, yerel pazar alabildiğine genişletilmiş, birlik ve merkezî otorite güçlendirilmişti. Teknolojik gelişmelerle de ivme kazanan Amerikan kapitalizmi böylece görkemli bir iç dinamizmle gelişmiş, büyümüştü. Tekelci kapitalizmin ve finans kapitalin gelişmesiyle birlikte Amerikan kapitalizminde farklı yapısal dinamikler ortaya çıkıyor, bu da elbette hem iç yapıyı hem de dış politikayı yeniden biçimlendiriyor, yapılandırıyor, yönetiyordu.</p>

  <p class="normal"> </p>

  <p class="solbaslik">1. Hırsız Baronlar</p>

  <p class="normal">İç Savaş’tan sonra başlayan vahşi kapitalist gelişme, zamanla büyük tekellerin Amerika’ya hâkim olmasıyla sonuçlandı. Petrol sanayisinde Rockefeller, çelik endüstrisinde Carnegie, finans sektöründe Morgan ve öteki para simsarları, soyguncu baronlar, para babaları, hükmettikleri dev tekeller, oluşturdukları anonim şirketler, karteller, tröstler ortaya çıktı. Bu büyük zenginler, başta rüşvet, irtikap, şiddet, hile her türlü kanunsuzlukla her yöntemi kullanarak egemenliklerini kurdular. Başta demiryolları yapımcıları olmak üzere büyük şirketlere toprakların peşkeş çekilmesiyle artık kolay çiftlik edinme şansı da ortadan kalktı, dolayısıyla yoksullara ve yeni göçmenlere “ücretli kölelik”ten başka bir ufuk da kalmadı. Demiryolları şirketlerine teşvik olarak verilen topraklar, Fransa, Belçika, Hollanda ve Lüksemburg’un toplam büyüklüğüne eşit bir alanı ifade etmekteydi. İşçilerin, işsizlerin, topraklarını kaybeden küçük çiftçilerin, yoksulların, iflas eden esnaf ve küçük işletme sahiplerinin, sokaklara salınmış “özgürleştirilmiş” siyahların karşısında artık Güney’in toprak ağalarıyla Kuzey’in süper zengin patronları, eyaletlerin milis güçleri ve federal polis gücü, ordu vardı; onların sefaletinden Amerikan kapitalizmi tekelci döneme giriyordu. 1896 yılına gelindiğinde, nüfusun sadece 1/8’i ülke mal varlığının yüzde 90’ına el koymuş durumdaydı.<sup class="calibre3"><a href="../Text/kantadi_split_098.html#footnote-130785-33" id="footnote-130785-33-backlink">[33]</a></sup> Kitleler sefil bir yoksulluğun pençesinde kıvranırken, Rockefeller ailesi, Carnegieler, Astor’lar, Morgan’lar, Vanderbilt’ler çok kısa bir süre içinde akıl almaz zenginliklere sahip olmuşlardı. Ortalama ücret 500 dolar civarındayken, bu yeni zenginlerin servetleri yüzmilyonlarca dolara ulaşmıştı. Bazılarının varlıklarının parasal değerini hesap etmek bile mümkün değildi.</p>

  <p class="normal">Bu büyük tekeller ve tröstler bir sanayi dalının neredeyse tümünü ellerine geçirmişlerdi. Rockefeller’in Standard Oil tröstü, aydınlanmada kullanılan rafine petrolün yüzde 90’ına yakınını kontrol ediyordu. 1901 yılına gelindiğinde, çelik kralı Andrew Carnegie ile bankacı Morgan’a ait çelik şirketi, birlikte, emperyalist dünyanın önderi İngiltere’nin ürettiği çeliğin daha fazlasını üretiyordu.<sup class="calibre3"><a href="../Text/kantadi_split_099.html#footnote-130785-34" id="footnote-130785-34-backlink">[34]</a></sup> Demiryolları şirketlerinin, sadece devletten teşvik olarak aldıkları toprak miktarı koskoca Teksas eyaletinin büyüklüğüne ulaşıyordu. Bu durum, neredeyse bütün sanayi kollarında ve finans alanında da böyleydi. Kıymetli evrak toplamında ABD toplam 132 milyar franklık değerle İngiltere’nin (142 milyar Frank) hemen arkasından geliyordu.<sup class="calibre3"><a href="../Text/kantadi_split_100.html#footnote-130785-35" id="footnote-130785-35-backlink">[35]</a></sup> Tabii çok yakında İngiltere de ABD’ye borçlanmaya başlayacaktı. Şirket hisselerindeki devasa artışlar, pazarın kurumsallaşmış manipülasyonu ve spekülasyon, petrol gibi yeni keşfedilen doğal kaynaklar, politik/hukuki oyunlar ve devlet kıyakları, yeni zenginliğin temel kaynaklarını oluşturdular.</p>

  <p class="normal">Tarihçi Howard Zinn, hırsız baronların yöntemlerine ilişkin şu örnekleri veriyor:</p>

  <p class="indentmetin">Servetlerinin birçoğu yasal yollardan, hükümetler ve mahkemelerle işbirliği yapılarak elde edildi. Bazen bu işbirliğinin de bir fiyatı oluyordu. Thomas Edison aldığı lisansların karşılığında New Jerseyli politikacıların her birine bin dolar ödemeye söz vermişti. Daniel Drew ve Jay Gould, Erie Demiryolları’nın 8 milyon dolarlık “sulandırılmış hisse senetlerinin” satışa çıkarılmasına izin verilmesi için New York Eyalet Meclisi’ne rüşvet olarak 1 milyon dolar harcadılar.</p>

  <p class="indentmetin">Union Pasific ve Central Pacific Demiryollarının işbirliğiyle kıtayı bir uçtan bir uca bağlayan ilk demiryolu hattı kan, gözyaşı, politik entrikalar ve hırsızlıklarla birlikte tamamlandı. Central Pacific şirketi hattın döşenmesinde batı kıyısından başlayarak doğuya doğru gitti; demiryolunun geçeceği bölgelerde 36 milyon dönüm devlet arazisini ücretsiz alabilmek ve bono satışlarıyla 24 milyon dolarlık da borç kaynağı yaratabilmek için Washington’da 200 bin dolar rüşvet dağıttı. Aslında yine kendisine ait bir inşaat şirketine 79 milyon dolar öderken, 36 milyon dolar fazla ödeme yapıyordu. Dört yılda bitirilen demiryolunun inşaatında üç bin İrlandalı ve on bin de Çinli çalıştı; günlük ücretleri bir veya iki dolardı.</p>

  <p class="indentmetin">Union Pacific şirketi ise Nebraska’dan başlayarak batıya doğru gitti. Yaklaşık 50 milyon dönüm arazi bedava olarak verildi ve 27 milyon dolar da hazine bonosu olarak mali destek sağlandı. Bu şirket de Credit Mobilier adında bir şirket yarattı ve demiryolu inşaatı için bu şirkete 94 milyon dolar ödedi, oysa gerçek fiyat 44 milyon dolardı; bu tarafta da 50 milyon dolarlık fazla ödeme yapılmıştı. Hesaplar üzerinde inceleme yapılmasını engellemek için hisse senetleri Kongre üyelerine ucuza satıldı. ... [Günde] yaklaşık 10 kilometre ray döşeyen işçilerin yüzlercesi aşırı sıcaktan, soğuktan ve topraklarının işgal edilmesine karşı çıkan Kızılderililerin saldırılarından öldü.<sup class="calibre3"><a href="../Text/kantadi_split_101.html#footnote-130785-36" id="footnote-130785-36-backlink">[36]</a></sup></p>

  <p class="normal">Zinn, ünlü banker J. Pierpont Morgan’ı da anlatıyor:</p>

  <p class="indentmetin">Bir bankerin oğlu olan J. P. Morgan, İç Savaş’tan önce demiryolu hisse senetleri satarak iyi komisyon alıyordu. İç Savaş sırasında, ordunun bir silah deposundan tanesi 3.5 dolardan 5 bin tüfek satın aldı ve bunları cephedeki bir generale tanesi 22 dolardan sattı. Silahlar bozuktu ve kullanan askerlerin baş parmaklarını sakat bırakıyordu. ...</p>

  <p class="indentmetin">Morgan İç Savaş sırasında askere gitmedi. 300 dolar vererek kendi yerine başkasını gönderdi. John D. Rockefeller, Andrew Carnegie, Jay Gould ve James Mellon da aynı şekilde askere gitmediler. Mellon’un babası oğluna şöyle yazıyordu: “Bir insan yaşamını veya sağlığını riske atmadan da bir vatansever olabilir. Daha değersiz çok yaşam var.”</p>

  <p class="indentmetin">Hükümet, Morgan’ın şirketlerinden Drexel’e 260 milyon dolarlık bir bono satışının yapılması işini verdi. Bu satış doğrudan hükümet tarafından da yapılabilirdi, ama hükümet bankerlere 5 milyon dolar komisyon vermeyi tercih etti. ...</p>

  <p class="indentmetin">1895’te Birleşik Devletler’in altın rezervleri tükenmişti ama 26 New York bankasının kasasında 129 milyon dolarlık altın vardı. J. P. Morgan &amp; Company, Agust Belmont &amp; Company, National City Bank’ın başını çektiği bir banker konsorsiyumu hükümete altın vererek karşılığında bono almayı önerdi. Başkan Grover Cleveland kabul etti. Bankerler hükümet bonolarını hemen çok daha yüksek fiyatla sattılar ve 18 milyon dolar kâr ettiler.<sup class="calibre3"><a href="../Text/kantadi_split_102.html#footnote-130785-37" id="footnote-130785-37-backlink">[37]</a></sup></p>

  <p class="normal">Sahtekârlığın sonu yoktu. Rüşvetle, acımasız ayak oyunlarıyla, gerektiğinde politikacıları, hâkimleri ayarlayarak, gerektiğinde de gangsterlerle iş yaparak, sabotajlarla, korkunç bir sömürü ve baskıyla tekeller, tröstler, tefeci kurumlar böyle doğdu. ... Devlet, bütün kurumlarıyla ve yasalarıyla, silahlı güçleriyle bunların emrindeydi. 1895’te New Yorklu bir banker Anayasa Mahkemesi’ni şöyle övüyordu: “Beyefendiler! ABD Yüksek Mahkemesi! Sizler doların muhafızı, özel mülkiyetin bekçisi, soygunculuğun düşmanı ve Cumhuriyet’in koruyucususunuz!”<sup class="calibre3"><a href="../Text/kantadi_split_103.html#footnote-130785-38" id="footnote-130785-38-backlink">[38]</a></sup></p>

  <p class="normal"> </p>

  <p class="solbaslik">2. “Pazar Sorunu”</p>

  <p class="normal">Pazarı, üretimi, fiyatları, tüketim kalıplarını ve politikacıları, partileri, hükümetleri, devleti denetim altında tutan bu devasa tekellerin üretim miktarlarıyla kârları akıl almaz boyutlara ulaşmıştı. ABD hızla dünyanın en büyük ekonomik gücü oluyordu. 1865-1898 yılları arasında ABD’de buğday üretimi yüzde 256, mısır yüzde 222, rafine şeker yüzde 460, kömür yüzde 800, çelik ray yüzde 523 ve işler halde demiryolu mil uzunluğu yüzde 567’den fazla artarken, ham petrol üretimi 3 milyon varilden 55 milyon varilin üzerine, külçe ve dökme çelik üretimi de 20 bin long tondan yaklaşık 9 milyon long tona çıktı.<sup class="calibre3"><a href="../Text/kantadi_split_104.html#footnote-130785-39" id="footnote-130785-39-backlink">[39]</a></sup> İşletmelerinin devasa boyutlarıyla, ucuz ham madde kaynaklarıyla ve bol ucuz kredi imkânlarıyla verimliliği artmış Amerikan ekonomisi üstelik artık pek çok ürünü Avrupa’ya göre daha da ucuza mal edebiliyordu.</p>

  <p class="normal">Ne var ki, öteki sanayileşmiş ülkeler de rekabete katılıyorlardı. Tekelci sermayenin egemen olduğu ülke devletlerinin temel hedeflerinden başlıcasıysa, kendi iç pazarlarını tekeller için korumaktı. Aynı şeyi Amerika da yapıyor, bir yandan ihracatını artırmak için elinden geleni yaparken, bir yandan da korumacı politikalarla ithalatı kısıyordu. Kapitalizmin serbest rekabet dönemi artık geri gelmemek üzere kapanmıştı. Her yerde korumacı duvarlar yükseliyordu. Bu aynı zamanda ticaret savaşları anlamına geliyordu.</p>

  <p class="normal">Özellikle 1880’lerin sonlarında hızla gelişen bir teknoloji temelinde ortaya çıkan yatırımlar giderek ulusal pazarı aşan bir fazlalık yaratıyor, üretim güçlerinin gelişmesi ve sermayenin yoğunlaşması sonunda iç pazar üretimi tüketemiyor, kârlarda düşme korkusu ortaya çıkıyordu. Ayrıca, gelişen ekonomi ve rakipler, ham madde kaynaklarının yeniden değerlendirilmesini gerektiriyordu. Ülke içindeki yaygın yoksulluk, eşitsizlik, 1873-1893 bunalımlarıyla ortaya çıkan işçi eylemlilikleri ve eksik tüketim krizi de sistemi huzursuz ediyordu. Her sömürgeci kapitalist devlet kendi denetimi altındaki toprakları kendi sermayesinin yağması için kapatmaya kalkınca da bunalım derinleşiyordu. 1897 yılında Ulusal İhracatçılar Birliği Başkanı Theodore C. Search iş âleminin düşüncelerini şöyle özetliyordu: “İmalatçılarımızdan birçoğu iç pazarları ya tüketmiş ya da tüketmektedir. Onları rahata kavuşturacak tek şey, dış ticaretimizin büyümesidir.”<sup class="calibre3"><a href="../Text/kantadi_split_105.html#footnote-130785-40" id="footnote-130785-40-backlink">[40]</a></sup> Fazla para da tekelci kapitalistler için sorundu. Bu, doğası gereği, hayırlı işlere, ihtiyaç duyulan alanlara ve halkın gereksinimlerinin karşılanmasına yönelmeyeceğine göre, aşırı kârlar için meta ya da sermaye biçiminde dışarıya akmalıydı.</p>

  <p class="normal">1898 yılında yazdığı “Emperyalizmin Ekonomik Temeli” başlıklı makalesinde Charles A. Conant, “boğulmuş kapital” adını verdiği sermaye fazlasına çözümü gösteriyordu; ona göre, fazlayı emecek tek şey emperyalist politikalardır. John B. Foster bu anlayışı şöyle özetliyor:</p>

  <p class="indentmetin">Amerika’nın toprak işgal edip etmeyeceği, askerî üsler ve garnizonlar kurup kurmayacağı, ülkeleri bir biçimde bağımsız bırakma orta yolunu seçip seçmeyeceği veya Doğu’da ticaret serbestisi haklarının temeli olarak deniz üsleri ve diplomatik temsilciliklerle yetinip yetinmeyeceği, ayrıntıdır. ... Yazar duygusal nedenlerle emperyalizmi savunmuyor fakat Birleşik Devletler’in, çağdaş uygarlığın nimetlerinden yararlanmak için, kapitalist ülkelerin sermaye fazlasına açılmakta olan bütün eski ülke pazarlarına girme hakkını dayatması anlamında bu isimden korkmuyor da. Bu politikanın yarı vahşi adaların doğrudan yönetilmesini de beraberinde getireceği tartışma konusu olabilir, ama sorunun ekonomik tarafında sadece tek bir yol vardır; ya bir biçimde Amerikan sermaye ve işletmesinin bu ülkelere girmesi için rekabete girişmek ya da tüketilemeyen malların birikimiyle, ticaretteki durgunluğu izleyecek aşırı tepkilerle ve olumsuz bir siyasetin sonucu olarak yatırımların sürekli düşen kârlarıyla beraber üretim ve iletişim araçlarının gereksiz yeniden üretimine devam etmek.<sup class="calibre3"><a href="../Text/kantadi_split_106.html#footnote-130785-41" id="footnote-130785-41-backlink">[41]</a></sup></p>

  <p class="normal">Bu durumun ABD’de yarattığı kaygıları ve politik dinamiği Paul Kennedy şöyle anlatıyor:</p>

  <p class="indentmetin">Amerikan fabrikalarının ve çiftliklerinin aşırı verimliliğe ulaşması, çok geniş olan iç pazarın bile yakın bir zamanda bu ürünleri tüketemeyecek hâle geleceği yolunda yaygın bir kaygı yarattı ve güçlü çıkar gruplarını (orta batı çiftçileri kadar Pittsburgh çelik üreticilerini de) denizaşırı bölgelerde pazar açmak ya da olanları açık tutmak üzere her türlü yardımı yapması için hükümete baskı uygulamaya itti.<sup class="calibre3"><a href="../Text/kantadi_split_107.html#footnote-130785-42" id="footnote-130785-42-backlink">[42]</a></sup></p>

  <p class="normal">Yani dolarla bayrak ve silahın “kutsal ittifakı” için zemin yaratılmaya başlanıyordu. 1898 yılında da Amerikan Dışişleri Bakanlığı resmî belgeleri şöyle diyordu:</p>

  <p class="indentmetin">Amerikan sanayicilerinin ve zanaatkârlarının önümüzdeki yıl işlerini kaybetmelerini istemiyorsak her yıl artmakta olan üretim fazlası için yabancı pazarlar bulmak zorundayız. Dolayısıyla fabrikalarımızın ve işyerlerimizin yabancıların tüketimi için yaptığı üretimin artışı, ticaretin yanı sıra devlet adamlarının da önemli bir sorunu hâline geliyor.<sup class="calibre3"><a href="../Text/kantadi_split_108.html#footnote-130785-43" id="footnote-130785-43-backlink">[43]</a></sup></p>

  <p class="normal">Formülün ne olduğu belli olmaya başlamıştı. Bunu açıklığa kavuşturmak ve gereğinin yapılması için hükümete havale etmek artık sermayenin politikacılarına düşüyordu. 1898’de Senatör Albert J. Beveridge, Bostonlu bir grup iş adamına formülü özlü biçimde anlatıyordu:</p>

  <p class="indentmetin">Amerikan fabrikaları Amerikan halkının kullanabileceğinden fazlasını üretiyor; Amerikan toprakları tüketebileceklerinden daha fazla ürün veriyor. Politikamızı kaderimiz bizim için çizmiş; dünya ticareti bizim olmalıdır ve olacaktır. Ve bunu anamızın [İngiltere] bize öğrettiği gibi yapacağız. Amerikan mallarının dağıtımı için dünyanın her yerinde ticaret üsleri kuracağız. Okyanusları ticaret gemilerimizle kaplayacağız. Büyüklüğümüze uygun bir donanma yapacağız. Ticaret üslerimizden, bayrağımızı dalgalandıran, bizimle ticaret yapan ve kendi kendilerini yöneten büyük sömürgeler çıkacak.<sup class="calibre3"><a href="../Text/kantadi_split_109.html#footnote-130785-44" id="footnote-130785-44-backlink">[44]</a></sup></p>

  <p class="normal">Emperyalizmin ideologlarından Senatör Beveridge, 1898’de yaptığı bir başka konuşmada da baklayı ağzından çıkarıyor, seçmenlerin ağzına bal da çalıyor bu arada:</p>

  <p class="indentmetin">Ama bugün tüketebildiğimizden fazlasını üretiyoruz. Bugün kullanabileceğimizden daha fazlasını yapıyoruz. Bugün endüstriyel toplumumuz bir izdiham yaşıyor; mevcut işten fazla işçi var; yapılan yatırımdan çok sermaye var. Daha çok paraya ihtiyacımız yok; daha fazla dolaşıma, daha çok istihdama ihtiyacımız var. Dolayısıyla, ürettiklerimiz için yeni pazarlar, sermayemiz için yeni alanlar, işçilerimiz için yeni iş bulmalıyız. ... [Yeni toprakları işgal etmek] ülkedeki her çalışan insan için yeni istihdam ve daha iyi ücret demektir. Her kilo buğday ya da mısır için, her kilo tereyağı ya da et için, bu ülkenin çiftçilerinin yetiştirdiği her şey için daha yüksek fiyat demektir. Ülkede paslanmış ve düşkün sermaye için faal, güçlü, yapıcı yatırım demektir. ... Ah! Ticaretimiz geliştikçe, Cumhuriyet’in silahlarıyla korunacak hürriyet bayrağı –ticareti bütün insanlığa taşıyarak– dünyayı ve okyanusları dolaşacak.<sup class="calibre3"><a href="../Text/kantadi_split_110.html#footnote-130785-45" id="footnote-130785-45-backlink">[45]</a></sup></p>

  <p class="normal">Böyle durumlarda, Tanrı’yı da işin içine katmak gerekmektedir elbette. Yukarıda hayatın gerçeklerini fütursuzca dile getiren Senatör Beveridge, iki yıl sonra şimdi de ideolojik kılıfı hazırlıyor ve işleri yumuşatıyor, Tanrı’nın inayetine ve iradesine sığınıyor, 9 Ocak 1900’de Senato’da yaptığı bir konuşmada:</p>

  <p class="indentmetin">Tanrı bin yıldır dili İngilizce olan, Teutonik halkları kibirlensin, sünepece kendini düşünsün ve kendi kendine hayranlık duysun diye hazırlamıyor. Hayır. O, kargaşanın hüküm sürdüğü yere düzen getirelim diye bizi yeryüzünün en üstün yöneticileri yaptı. ... ve bütün ırklarımız içinde Amerikan halkına işaret etti, dünyanın yeni baştan yaratılmasına önderlik edecek kendi seçilmiş halkı olarak. Bu Amerika’nın ilahî misyonudur ve bizim için bir insan açısından mümkün olan bütün kazançları, bütün şanı ve bütün mutluluğu barındırmaktadır. ... Efendimizin yargısı üzerimizdedir: “Siz az şeylere iman ettiniz; sizi çok şeylerin hâkimi yapacağım.”<sup class="calibre3"><a href="../Text/kantadi_split_111.html#footnote-130785-46" id="footnote-130785-46-backlink">[46]</a></sup></p>

  <p class="normal">İdeolojik gerekçeler, çirkin gerçeklerin üzerini örtmek için bir şal olarak kullanılmalıdır elbette.</p>

  <p class="normal">Irkın üstünlüğü, dinsel çağrışımlar, özgürlük ve medeniyet demagojisi, şarlatanların elindeki etkili kılıflardır. İşte bir misyoner derneğinin sekreteri olan Josiah Strong’un “Bizim Ülkemiz” <span class="ideitalik">(Our Country)</span> adlı kitabında yazdıklarıyla, 1885 yılından bir örnek:</p>

  <p class="indentmetin">Geçim kaynakları üzerindeki nüfus baskısının, burada olduğu kadar Avrupa ve Asya’da da hissedileceği zaman yaklaşmaktadır. İşte o zaman dünya tarihinin yeni bir aşamasına girilecektir; Anglosaksonların üzerinde eğitildiği, ırkların nihai rekabeti ... O zaman, eşi görülmemiş bir enerjiye sahip olan bu ırk –umalım ki, en geniş özgürlük, en saf Hıristiyanlık, en yüce uygarlığın temsilcisi– nüfus üstünlüğü ve ardındaki zenginliğin gücüyle birlikte, kendi kurumlarını insanlığa kabul ettirme hesabıyla geliştirmiş olduğu özel saldırgan nitelikleriyle bütün dünyaya yayılacaktır. ... Ve kimse bu ırklar arası rekabetin sonucunun “en güçlünün kazanması” (<span class="ideitalik">survival of the fittest</span>) olacağından şüphe edebilir mi?<sup class="calibre3"><a href="../Text/kantadi_split_112.html#footnote-130785-47" id="footnote-130785-47-backlink">[47]</a></sup></p>

  <p class="normal">Öyle ya, “Ne ulu bir birleşme: en yüksek ırk, en üstün uygarlık, en kalabalık nüfus, en büyük zenginlik–işte imparatorluk için en büyük maddi dayanak!”<sup class="calibre3"><a href="../Text/kantadi_split_113.html#footnote-130785-48" id="footnote-130785-48-backlink">[48]</a></sup></p>

  <p class="normal">Strong kitabında, Anglosakson ırkın iki temel özelliğini de şöyle anlatıyor:</p>

  <p class="indentmetin">Anglosaksonların en çarpıcı özelliklerinden biri para kazanma gücüdür. ... Bir başkasıysa, sömürgeleştirme güdüsü ya da yeteneği diyebileceğimiz şeydir.<sup class="calibre3"><a href="../Text/kantadi_split_114.html#footnote-130785-49" id="footnote-130785-49-backlink">[49]</a></sup></p>

  <p class="normal">1898 yılındaki <span class="ideitalik">Washington Post</span> gazetesinin bir başyazısı ise, baklayı ağzından çıkarıyordu: “Ormanda kanın tadı gibi insanların ağzında da imparatorluğun tadı var.”<sup class="calibre3"><a href="../Text/kantadi_split_115.html#footnote-130785-50" id="footnote-130785-50-backlink">[50]</a></sup></p>

  <p class="normal"> </p>

  <p class="solbaslik">3. Militarizm</p>

  <p class="normal">Yukarıdaki bir alıntıda “özellikle saldırgan nitelikler”in geliştirilmesinden söz ediliyordu. Düşüncede ve kurumsallaşmada militarizmin serpilmesi, emperyalist saldırganlığın kuşkusuz ayrılmaz bir parçasını oluşturmak zorundadır. “İmparatorluk tadıyla kan tadı” arasında organik bağlar mevcuttur elbette. Bunun hikâyesi, modern Amerikan militarizminin, yani tekelci kapitalizmin dinamiklerinden doğan emperyalist şiddetin öyküsüdür aynı zamanda.</p>

  <p class="normal">İç Savaş’a kadar Amerika’da gelişmiş merkezî bir otorite ve Ordu’dan söz edilemez. Silahlı Kuvvetler, esas olarak eyaletlerin ve federal hükümetin milis güçlerinden oluşuyor, bir tür “silahlanmış yurttaş” temeli üzerinden ihtiyaç doğdukça, sivil hayattan gelenlerce oluşturulan bir Ordu yapılanması ortaya çıkıyordu. İç Savaş’tan önce Amerika’nın düzenli ordusu sadece 26 bin kişiden oluşmaktaydı. Merkezî bir ordu gücü ve bürokrasinin olmayışı, ilk bakışta, Amerika’da “militarizm geleneği”nin, en azından Birinci Dünya Savaşı’na kadar var olmadığı kanısını oluşturmaktaysa da bu doğru değildir.</p>

  <p class="normal">Her şeyden önce, Amerikan yaşam biçimi, silah kültü, vahşi orman yasalarının egemenliğindeki ekonominin kargaşaları, isyanlar, Kızılderili katliamları, köle ticareti, kıtasal genişlemenin şiddetle iç içe geçmiş dinamikleri ve Güney Amerika ile Karayipler’deki hegemonya uygulamaları, militarist şiddetle örülmüş bir yapıya, tarihe ve geleneklere işaret etmektedir.</p>

  <p class="normal">İkinci Dünya Savaşı’ndan sonra artık ABD’nin bir “askerî klik” tarafından yönetildiğine inanan ünlü sosyolog C. Wright Mills, şu bilgileri de veriyor ve paradoksa dikkat çekiyor:</p>

  <p class="indentmetin">Birleşik Devletler’in tarihi bir tüm olarak ele alındığında, çok ilginç ve şaşırtıcı bir durumla karşılaşılmaktadır: Bir yandan hiçbir zaman militarist bir ulus olmadığımız söylenirken, diğer yandan da Bağımsızlık Savaşı’ndan sonra General Washington’un ün kazanıp başkanlığa getirildiği; bazı subayların ... askerî bir konsey kurmayı ve Amerika’nın askerî bir krallık olmasını istedikleri görülmüştür.</p>

  <p class="normal">O zamanlar da General Jackson, General Harrison ve General Taylor’un siyasi başarılarında bu askerlerin Meksika’ya karşı açılan savaşta kazandıkları zaferlerin etkisi olmuştur. ... İç Savaş’ın etkisiyle, ekonomik çıkar çevrelerince uygun bir kişi olarak görülen General Grant, başkanlığa getirilmiştir. General Grant’dan McKinley’e kadar, Cleveland ve Arthur dışında, tüm başkanlar, İç Savaş’a katılan askerler arasından çıkmışlardır. ... Kısacası, Birleşik Devletler başkanlığına getirilen otuz üç kişiden [kitabın yayın tarihi 1956 yılıdır. –<span class="ideitalik">H.G</span>] yarıya yakınının askerlikten gelme kişiler olduğu anlaşılmaktadır. Bunların altısının kariyerden subay, dokuzunun ise general olduğu bilinmektedir.<sup class="calibre3"><a href="../Text/kantadi_split_116.html#footnote-130785-51" id="footnote-130785-51-backlink">[51]</a></sup></p>

  <p class="normal">Kritik değişkenler olsalar da, elbette militarizmi sadece ordu kurumunun genişliği ve etkisiyle ya da askerlerin politik görevleriyle açıklayamayız. Savaşçı, fetihçi, militarist değerlere bağlı bir başkanın “sivil” olması ya da saldırganlığı içselleştirmiş, savaşı bir yaşam biçimi yapmış, hayatın normal koşullarında şiddetin üstün bir yer tuttuğu, geleneklerde ve tarihin konturlarında şiddetin başat yer edinmiş olduğu bir ülkede sivil iktidarların varlığı ne fark edebilir ki? Pek çok yerde olduğu gibi, Amerika Birleşik Devletleri’nde de militarizmin varlığını böyle bir geniş perspektiften bakarak ele almak gerekmektedir. O zaman görülecektir ki, militarizm, Amerikan varlığının kalıcı ve başat ögelerinden başlıcasını oluşturmaktadır. 1942 yılında Profesör Quincy Wright’ın belirttiği gibi, o zamana kadarki bütün tarihinde sadece yirmi yılını bir yerlerde askerî operasyon yapmaksızın geçirmiş bir ülkeden söz ediyoruz.<sup class="calibre3"><a href="../Text/kantadi_split_117.html#footnote-130785-52" id="footnote-130785-52-backlink">[52]</a></sup> Böyle bir ülkeye “militarizmle yoğrulmuş” demekten başka bir sıfat bulunabilir mi? Bu alıntıdan hareket eden Harry Magdoff ise, hesaplamayı 1970 yılına getiriyor ve Amerika’nın her bir yılık “barış” dönemine karşılık ortalama üç yıl savaş ve çatışma yaşadığını ortaya koyuyor.<sup class="calibre3"><a href="../Text/kantadi_split_118.html#footnote-130785-53" id="footnote-130785-53-backlink">[53]</a></sup> Üstelik Magdoff’un bu hesabında askerî gücün doğrudan çatışmalar dışındaki kullanımı da yer almıyor. Askerî diktatörlüklerin desteklenmesi, savaşların tetikçilere yaptırılması, askerî yardımlar yoluyla işbirlikçi ordular beslenmesi, istihbarat örgütlerinin şiddet uygulamaları, kitlesel kırım kışkırtmaları ve benzeri militarist eylemler de bu hesapta yok.</p>

  <p class="normal">İç Savaş’tan sonra Amerikan ordusu da büyümeye başladı, silahlanma harcamaları arttırıldı. Tekellerin gelişmesiyle ortaya çıkan emperyalist saldırganlık, her şeyden önce güçlü bir donanmaya ihtiyaç duyuyordu. 1890 yılında Alfred T. Mahan ünlü kitabını yayımladı: “Deniz Gücünün Tarihe Etkisi” (<span class="ideitalik">The Influence of Sea Power Upon History</span>). Ardından 1897’de “Amerika’nın Deniz Gücü’ndeki Çıkarları” (<span class="ideitalik">The Interest of America in Sea Power</span>) yayınlandı. Mahan gibi donanmanın geliştirilmesini savunanlar, deniz gücüne artık klasik savunma işlevleri açısından değil, emperyalist rekabette yer almak, sömürgeler elde etmek, başka ülkeleri bağımlı hâle getirerek avantajlı konuma geçmek için, kısacası emperyalist saldırganlığın bir aracı olarak, özel önem verilmesi gerektiğini söylüyorlardı. Böylece donanma harcamaları 1890’da toplam federal harcamaların yüzde 6,9’una ulaştı ve on beşe sene içinde de bu oran yüzde 19’a çıktı.<sup class="calibre3"><a href="../Text/kantadi_split_119.html#footnote-130785-54" id="footnote-130785-54-backlink">[54]</a></sup></p>

  <h2 class="h2baslik" id="calibre_toc_16">D. İlk Emperyalist Hamle: İspanya’yla Savaş</h2>

  <p class="normal">1898 yılında, uzun zamandır büyük tekeller, para babaları ve onların emrindeki politikacılarca propagandası, hesabı, kışkırtması yapılarak beklenen an, Küba’daki bir ulusalcı isyanın yarattığı bahaneyle geldi çattı. Küba’da, İspanyol sömürgeciliğine karşı, Amerikalı plantasyon sahiplerince de alttan alta desteklenen isyan Amerika’da büyük yankı yaptı ve halkın çoğunluğunca sempatiyle karşılandı. Bu popüler destekten de yararlanan emperyalizm yanlıları, özellikle basın tekellerinin kışkırtmalarıyla da güçlenerek savaş emellerine ulaşmayı başardılar. İspanya’nın bütün geri adımlarına ve yumuşatma çabalarına karşın Kongre’den savaş kararı çıktı. Sonunda da ABD, zaten çöküş dönemini yaşayan İspanya’yı yenilgiye uğrattı. Bu arada Manila önlerinde İspanyol donanmasıyla savaş başlatıldı ve bu alanda da kısa sürede İspanyolları yenilgiye uğratarak büyük bir zafer kazandılar.</p>

  <p class="normal">Bu savaş, Meksika kışkırtmasının ardından, artık “bir Amerikan klasiği” sayılabilecek davranış kalıbını da yarattı. Önce, Amerika içinde, özellikle de Küba’da gözü olan çıkar odaklarının, bu arada da medya tekellerinin büyük kışkırtması yürürlüğe konuldu. Rivayet edilir ki, medya baronu Randolph Hearst, gazetesinin fotoğrafçısına, “Sen resimleri gönder, savaş da benden!” demiştir. Önce İspanyol sömürgecilerin Küba’daki ulusalcı ayaklanma nedeniyle uyguladığı bastırma harekâtının vahşeti, halka yapılan zulüm ABD’de Küba lehine bir kamuoyu yaratacak, savaş ve ilhak yanlıları da bunu kullanarak Amerikan müdahalesi için uygun zemin bulmuş olacaklardı. Amerika, mazlum bir halka özgürlük ve bağımsızlık götürecekti; bunun için gerekirse savaşı göze alacak, iyilik prensi olarak müdahalede bulunacaktı. Küba’da yatırımları, toprakları, plantasyonları, çıkarları bulunanlar, orada spekülasyon imkânları gören maceracılar, para simsarı misyonerler, silah tüccarları, maden işletmecileri dört bir koldan kışkırtmalarını geliştirmeye giriştiler. “Zavallı Küba halkı”nın acıları yürekleri yakan mizansenlerle sahneye konuyor, kamuoyu kıvama getiriliyordu. Bu arada belirtmek gerekir ki, Amerikalıların Küba’da milyonlarca dolarlık yatırımları söz konusuydu ve Kübalı yurtseverlerin çıkardığı tahvilleri satın almış pek çok banker vardı. 1896 seçimleriyle de tekeller ve bankerler politik iktidarı da tam olarak ele geçiriyor ve onların adamı McKinley başkan seçiliyordu. Böylece de, sermayenin yoğunlaşması ve merkezîleşmesiyle, başkanın şahsında politik erkin (yürütme gücünün) tek elde merkezîleşmesi, tencere-kapak gibi birleşiyor, emperyalist yöneliş için şartlar tam olarak olgunlaşmış oluyordu. Bir zamanlar köleliği savunmuş bankerlerle Güney’in büyük toprak ağalarının gerici ittifakı Kuzey’in sanayisine de sahip olarak emperyalizmin ekonomik altyapısını örüyor, Morgan-Rockefeller çetesi politik yönelişe de hâkim oluyordu.</p>

  <p class="normal"> </p>

  <p class="solbaslik">1. Küba Kışkırtması</p>

  <p class="normal">Ardından sıra İspanyolları kışkırtmaya ve savaş bahanesi bulmaya gelecekti. Önce, 9 Şubat’ta kışkırtıcı Hearst’ün gazetesi <span class="ideitalik">New York Journal</span>, İspanya’nın Washington büyükelçisinin ABD başkanı hakkındaki olumsuz görüşlerini yazdığı bir mektubu, “Amerika’ya Yapılmış Tarihteki En Büyük Hakaret” manşetiyle yayınladı. Elçinin bir İspanyol arkadaşına birkaç hafta önce yazdığı mektubu gizli bir el gazeteye ulaştırmıştı! Elçi hemen istifa etti ve İspanyollar özür dilediler ama “mektup hırsızlığı” işe yaramış, kamuoyu iyice kıvama getirilmişti.</p>

  <p class="normal">Bu arada esrarengiz bir biçimde Amerikan Donanması’na ait Maine gemisi Havana açıklarına gönderildi. Bunu o zaman Senatör Mark Hanna “sırf eğlence için petrol kuyusuna kibrit çakma”ya benzetmiş, gemi komutanlarından birinin karısı da hükümeti “Üstü açık bir barut fıçısında yanan bir mum da gönderebilirdiniz,” diye eleştirmişti, yani kamuoyu büyük kışkırtmanın ayırdındaydı.<sup class="calibre3"><a href="../Text/kantadi_split_120.html#footnote-130785-55" id="footnote-130785-55-backlink">[55]</a></sup> Birkaç gün sonra da, 15 Şubat 1898’de “Maine” gemisi Havana Limanı’nda büyük bir patlamayla battı ve 200’den fazla denizci öldü.<sup class="calibre3"><a href="../Text/kantadi_split_121.html#footnote-130785-56" id="footnote-130785-56-backlink">[56]</a></sup> Ertesi gün, Pulitzer ve Hearst gibi savaş kışkırtıcısı zenginlerin gazetelerinde katliam haberleri manşetlerdeydi. Tabii hemen belirtmek gerekir ki, bu olaydan İspanyolların sorumlu olduğuna dair hiçbir kanıt ortada yoktur, yani gemiyi kimin batırdığı bilinmemektedir.<sup class="calibre3"><a href="../Text/kantadi_split_122.html#footnote-130785-57" id="footnote-130785-57-backlink">[57]</a></sup> İspanyol hükümeti, hemen gerekli incelemelerin başlatılması yönünde elinden geleni yapmaya hazır olduğunu, hatta bu konuda uluslararası tahkimi de kabul edeceğini bildirdi. Zaten hükümet Küba Sorunu’na da barışçıl bir çözüm bulmaya çoktan hazırdı. O zaman İspanya’nın otonomi, bağımsızlık ve hatta adanın ABD’ye devri konusunda görüşmeler yapmaya hazır olduğu biliniyor. Bu önerinin yapıldığı gün İspanyol Kraliçesi ayrıca adada ateşkes de ilan etmişti.</p>

  <p class="normal">Ne var ki, ABD savaş istiyordu, uzun zamandır bunun hazırlıklarını yapıyordu ve hem içeride hem de dışarıda istediği bahaneleri bulmuş, zemini hazırlamıştı.</p>

  <p class="normal">İspanyolların barış girişimleri ve ateşkesinden yirmi gün sonra, Amerika savaş ilan etti ve İspanyollara saldırdı. Bu arada bir başka “tesadüf” daha oldu. Savaşın ilanından on gün kadar sonra, o sıralarda Küba’dan binlerce kilometre uzaklıktaki Manila Körfezi’nde bulunan Amerikan Donanması’na ait bir filo, oradaki İspanyol filosuna saldırdı ve imha etti. Bu savaşın bir sonucu olarak da Amerika, Filipinler’i, Porto Riko’yu, Guam’ı, Hawaii’yi işgal ve ilhak etti.</p>

  <p class="normal"> </p>

  <p class="solbaslik">2. Filipinler’in İşgali</p>

  <p class="normal">Oysa Filipinler’e girerken Amerika oradaki bağımsızlık yanlılarına yardım sözü vermişti. Ne var ki, Amerika’ya güvenen Filipin yurtseverlerini büyük bir düş kırıklığı bekliyordu; ABD, Filipinler’i ilhak etmeye karar vermişti! Başkan McKinley bunu Tanrı’nın isteği üzerine yaptığını söylüyordu; bu konuyu düşünüp dua ederken Tanrı ona, Filipinlilerin “kendi kendilerini yönetmeye yetenekli olmadıklarını” söyleyivermiş ve “onları eğitip, adam ederek Hıristiyanlaştırma” görevi de vermişti! Bu arada, “orayı, Doğu’daki ticari rakiplerimiz olan Almanya ya da Fransa’ya terk etmenin yanlış ve kötü iş olacağını” da kulağına fısıldayıvermişti. Evet, Hırıstiyan Metodistlerin bir toplantısında başkan meseleyi böyle açıklamıştı. Bu arada, Filipinlilerin büyük çoğunluğunun zaten Hırıstiyan olduklarını da unutmuştu.<sup class="calibre3"><a href="../Text/kantadi_split_123.html#footnote-130785-58" id="footnote-130785-58-backlink">[58]</a></sup></p>

  <p class="normal">Filipinler’de yurtseverlerin kanı üzerinde kurulan bir egemenlik söz konusuydu artık. Üç yıl süren ve Filipinli yurtseverlerle halkına karşı vahşi şiddet uygulamalarından sonra ABD Filipinler’e de hâkim oldu. Bu, endüstriyel teknolojinin gücünün bütün haşmetiyle şiddete dönüştürülmesiyle ifade edilen “Amerikan Usulü Savaş”ın<sup class="calibre3"><a href="../Text/kantadi_split_124.html#footnote-130785-59" id="footnote-130785-59-backlink">[59]</a></sup> da ilk örneklerindendi:</p>

  <p class="indentmetin">Amerikan ateş gücü öylesine büyüktü ki Filipinlilerin bununla başa çıkması mümkün değildi. Daha ilk çarpışmada Pasig Nehri’nde Amiral Devwey’in 250 kiloluk bombaları Filipin teknelerinin üzerine yağmaya başladığında ölen Filipinlilerin vücutları öyle yükseklere fırlıyordu ki, Amerikalılar bunları yakalıyor ve siper olarak kullanıyordu. Bir İngiliz gözlemci, “Bu savaş değil, basbayağı bir katliam, canice bir kasaplık,” diyordu ama yanılıyordu; bu, bir savaştı!<sup class="calibre3"><a href="../Text/kantadi_split_125.html#footnote-130785-60" id="footnote-130785-60-backlink">[60]</a></sup></p>

  <p class="normal">Hem de ne savaş!</p>

  <p class="normal">Amerikan ordusundan bir subay, Waller, General Jacob Smith’ten bir emir alır: “Esir istemiyorum. Öldürüp yakmanızı istiyorum ve ne kadar çok öldürür, ne kadar çok yakarsanız beni o kadar memnun edersiniz. ... Eli silah tutan herkesin öldürülmesini istiyorum.” Bunun üzerine Waller, “yaş sınırı”nı öğrenmek ister. Generalin yanıtı vahşeti anlatmaya yeterlidir: “On yaş!”<sup class="calibre3"><a href="../Text/kantadi_split_126.html#footnote-130785-61" id="footnote-130785-61-backlink">[61]</a></sup></p>

  <p class="normal">Filipinlerdeki direniş uzun sürdü ve orada büyük katliamlar gerçekleştirildi; kadın, yaşlı, çocuk binlerce insan öldürüldü, kentler yakıldı, Filipinler halkı konsantrasyon kamplarında “pasifikasyon”a tabi tutuldular, halk ve yurtseverler korkunç işkencelerle sorgu seanslarına alındılar.</p>

  <p class="normal">Filipinler’in işgal ve ilhakına ilişkin, o zamanki Amerikan düşüncesini bir Amerikalı profesör şöyle özetliyor:</p>

  <p class="indentmetin">Filipinliler bağımsız uygarlık yönünde hiçbir yetenek göstermeyen bir ırktandır, yakın bir gelecekte de gösteremeyecekleri söylenebilir; fakat zekice yürütülen bir Amerikan egemenliği altında daha önce düşlerinde bile göremedikleri yararlara kavuşacaklardır ve bundan sevinç duymayacak olurlarsa, bu onların yetersizliklerinin yeni bir kanıtı sayılacaktır.<sup class="calibre3"><a href="../Text/kantadi_split_127.html#footnote-130785-62" id="footnote-130785-62-backlink">[62]</a></sup></p>

  <p class="normal">Başkan McKinley de işgal amacını “iyi niyetli asimilasyon” olarak açıklıyordu bir konuşmasında.<sup class="calibre3"><a href="../Text/kantadi_split_128.html#footnote-130785-63" id="footnote-130785-63-backlink">[63]</a></sup> Ona göre, asıl kötü niyetli ve “nankör” olan Filipinli yurtseverlerdi:</p>

  <p class="indentmetin">Başkan McKinley, Filipinlilere karşı savaşı, onları kurtarılmışlar rolüne boyun eğmemekle suçlayarak meşrulaştırmaktaydı: ‘Kurtarılanlar kurtarıcılara silah sıkarken, özgürlük getirenlerin özgürleştirdiklerinin önüne hürriyet ve yönetime ilişkin önemli sorunları getirmesi uygun değildir.’ McKinley’e göre özgürleştirilmek, kendi kendini yönetmek için talepte bulunmak değil ... kurtarılmış olmaya boyun eğmek idi.<sup class="calibre3"><a href="../Text/kantadi_split_129.html#footnote-130785-64" id="footnote-130785-64-backlink">[64]</a></sup></p>

  <p class="normal">Aksi halde, nankörlere, şükran duygularını geliştirmek için şiddet kullanmaya devam edilmelidir! Filipinler’e, ancak 1946’da “bağımsızlık” verilecekti. Bundan sonrası işbirlikçilerin egemenliğindeki “Cici Filipin Demokrasisi”ne bırakılacaktı.</p>

  <p class="normal"> </p>

  <p class="solbaslik">3. Küba’nın Sömürgeleştirilmesi</p>

  <p class="normal">Küba’nın durumu daha da ilginçtir. Kübalılara özgürlük götürmek için adayı işgal eden ABD, sonunda Küba’nın anayasasını yazar ve hükümleri yazan Senatör’ün adından esinlenerek “Platt Değişiklikleri” diye adlandırılan birtakım anayasal hükümlerle, Küba’nın dış ilişkileri üzerinde denetim hakkı, “Küba’nın bağımsızlığını ve can ve mal emniyetini korumak üzere” adaya müdahale etme hakkını elde eder ve bugün de hâlâ kullandığı Guantanamo bölgesini 1903’te ilhak ederek Küba’ya “bağımsızlık” verir. Bu arada kömür yataklarını işletme ayrıcalığını da kendine ayırır. Florida kıyılarından 90 mil uzaklıktaki bu Ada daha sonraları, çörekleri ve pastaları her sabah Miami’den taze olarak getirilen Yanki milyonerlerin, havuz kenarlarında Kübalı çocuk ve kızlara bozuk paralar atıp kapıştırarak eğlendikleri bir sefahat alanına dönüştü. Kübalı diktatörler de adada onlar adına “kanun ve nizam hâkimiyeti” sağlamakla görevlendirildiler. Adanın makus talihinin yenilmesi için de Castro beklenecekti...</p>

  <p class="normal">ABD, Küba’yı 1902 yılına kadar İşgal Birlikleri Komutanı Leonard Wood’u Askerî Vali atayarak elinde tuttu ve ülkeyi fiilî sömürge yapan Platt Değişiklikleri kabul edildikten sonra işgale son verdi. 1906 yılında Amerikan sömürü ve baskısına karşı bir isyan çıkınca da “hakkı”nı kullandı ve “yasal” olarak müdahale etti Küba’ya. Daha sonra, 1912 yılında da, siyahlara uygulanan ırkçılığa karşı oluşan bir protesto hareketini bastırmak üzere adaya yeniden müdahale etti.</p>

  <p class="normal">Aslında, “Küba’ya 1903’te dayatılan Platt Değişiklikleri, duruma göre bütün Karayip devletlerine ilişkin politikalara uygulanacak bir norm işlevi gördü. ... Platt Değişikliği yasal bir müdahale hakkını sadece Küba’ya ilişkin olarak yarattı ama öteki Karayip devletlerine yönelik davranışlara da içkindi. ... Bir başka ifadeyle, Platt Değişikliği, Monroe Doktrini’ne ilişkin bir özel ayrıntılar yasasıdır.”<sup class="calibre3"><a href="../Text/kantadi_split_130.html#footnote-130785-65" id="footnote-130785-65-backlink">[65]</a></sup></p>

  <p class="normal"> </p>

  <p class="solbaslik">4. Yeni Dönemin Karakteri</p>

  <p class="normal">Bu dönemde, ABD egemenlik sistemindeki son anti-emperyalist kaleler de yıkılıyordu:</p>

  <p class="indentmetin">Birleşik Devletler’de, 1898’de, İspanya’ya karşı açılan emperyalist savaş, anti-emperyalistlerin, burjuva demokrasisinin son mohikanlarının muhalefetini uyarmış oldu; bunlar, bu savaşı “caniyane” olmakla nitelendiriyorlar; yabancı toprakların ilhakını anayasaya aykırı buluyorlar, Filipin yerlilerinin önderi Aguinaldo’ya reva görülen işlemi “şoven yasa tanımazlığı” diye tanımlıyorlar (Amerikalılar, Aguinaldo’ya, önce ülkesinin bağımsızlığa kavuşacağı konusunda söz vermişler, ama sonra oraya asker çıkartıp, ilhak etmişlerdi); Lincoln’un sözlerini yineliyorlardı: “Bir beyaz kendi kendini yönetiyorsa, burada bir kendini yönetme vardır; ama bir beyaz hem kendini hem de başkalarını yönetiyorsa bu artık bir kendini yönetme değil, zorbalıktır.” Ancak, bu eleştirileri, büyük ölçekli kapitalizmin ve gelişiminin doğurduğu güçlere katılmaktan kaçınırken emperyalizmle tröstler arasında ve dolayısıyla emperyalizmle kapitalizmin temelleri arasında bulunan çözülmez bağları görmekten de kaçındığı sürece, “masum bir dilek” olarak kalacaktır.<sup class="calibre3"><a href="../Text/kantadi_split_131.html#footnote-130785-66" id="footnote-130785-66-backlink">[66]</a></sup></p>

  <p class="normal">İşçi sınıfı ise, tröstlerin işbirlikçisi sarı sendikacıların önderliğinde, etkin bir anti-emperyalist toplumsal zemin oluşturma imkânı hiç bulamadı.</p>

  <p class="normal">Bu noktada, ABD’deki resmî tarih ve bilime bir örnek olarak, ünlü Harvard Üniversitesi’nin tanınmış profesörlerinden Ernest R. May’ın bütün bu işgal ve ilhaklara ilişkin yorumuna bakmak, bilimin aydınlığının resmî ideolojinin emrinde nasıl karanlığa dönüştürüldüğünü anlamak bakımından yararlı olabilir. Profesör şöyle diyor:</p>

  <p class="indentmetin">1898’de Amerika bu kez, toprak kazanmak için değil, fakat halkın bağımsızlıkçı Küba devrimine olan sempatisine engel olamadığı için İspanya’yla savaşa girdi. Neredeyse bir kaza sonucu olarak da, bu savaştan Porto Riko ve Filipinler’in sahibi olarak çıktı.<sup class="calibre3"><a href="../Text/kantadi_split_132.html#footnote-130785-67" id="footnote-130785-67-backlink">[67]</a></sup></p>

  <p class="normal">Bu dönemin “dış politikasını Meksika ve Kızılderili savaşlarından ayıran temel özellik, Amerikan tarihinde başka bir dönemin sonucu olması ve bütünüyle farklı toplumsal baskılara yanıt teşkil etmesidir. Yeni dış politika, ülkedeki hâkim ekonomik güç olarak Birleşik Devletler hükümeti üzerinde son derece güçlü etkide bulunan büyük endüstriyel ve mali şirketlerin yükselişiyle bağlantılıdır. İspanyol-Amerikan savaşıyla Aguinaldo’yu ve Filipinli asileri bastırma savaşı, bu etkinin sonuçları nedeniyle yabancılara karşı yapılan ilk savaşlardı; modern holding Amerikası’nın ilk savaşları.”<sup class="calibre3"><a href="../Text/kantadi_split_133.html#footnote-130785-68" id="footnote-130785-68-backlink">[68]</a></sup> Böylece emperyalist Cumhuriyet, Samoa’da, Küba’da ve Filipinler’de elde ettiği üslerle, Karayipler’i bir Amerikan gölüne dönüştürüp Güney Amerika’ya ve Pasifik’ten de Asya’ya uzanma imkânlarına kavuşmuş oluyordu. Karayipler ayrıca önemliydi, çünkü orada büyük ticari ve mali çıkarlar söz konusuydu, Amerikalı zenginlerin bölge ülkelerinde geniş arazileri vardı. Tüccarlar, spekülatörler, toprak sahipleri, maceracı girişimciler burada hüküm sürmek istiyor, elbette hükümetleri de yönlendiriyorlardı. Emperyalizmin tatlı kârları herkes için çok önemliydi. O kadar ki, emperyalizme karşı çıkan Mark Twain bile ondan bir yarar umuyordu. Twain’e göre, Hawaii’de şeker yetiştirmek çok daha kârlıydı. Bunun nedeni, Hawaii’deki şeker plantasyonlarında çalıştırılan “Kanaka kadın ve erkekleri”nin “özgür” emeğinin ucuz olmasıydı: “Her işçi için ödenen para yılda 100 dolar ki, bu, [Amerika’daki köle] bir zencinin yiyecek, giyim ve sağlık masraflarına zamanında harcanan meblağa eşit ama emeği [köleyi] satın almak için 500 ya da 1000 dolar ön ödeme de yok.” Böylece Twain, ABD’de yitirilen köle emeği yerine Hawaiili “özgür” ücretli kölelerin emeğinden yararlanmayı öğütlüyordu.<sup class="calibre3"><a href="../Text/kantadi_split_134.html#footnote-130785-69" id="footnote-130785-69-backlink">[69]</a></sup></p>

  <p class="normal">Tabii bunun için de, her şeyden önce, Hawaii’nin kapitalizme uyarlanması gerekiyordu. Kapitalizmin, sömürgeleştirdiği topraklardaki toplumları kapitalist ilişkilere göre biçimlendirmesinin ve geleneksel toplumsal yapıları yıkarak yeniden biçimlendirmesinin örneklerinden biri de Hawaii’de yaşandı. Burada önce şeker plantasyonlarına dayalı bir ekonomik yapılanma gerçekleştirildi. “Feodal” topraklar parçalanıp özelleştirildi ve tabii aslan payını yabancılar kaptı. Böylece kapitalist uygarlığın “iş, çalışma, özel mülkiyet” kavramları ihraç edilerek dayatılmış oldu ve bu bir ilerleme, uygarlaşma olarak tanıtıldı. Bu süreç içinde geleneksel değerler, kültürel normlar, aile ilişkileri tümüyle tasfiye edildi, “modernleştirildi.” Ülkenin demografik yapısı da, yeni mikroplar ve beyaz insan istilasıyla büyük değişime uğradı. Çin’den bile toprak işçileri getirtildi. Sonunda da, kısa sürede Hawaii’nin yerli halkı büyük oranda mülksüzleştirilip köleliğe, yoksulluğa, yoksunluk ve geriliğe mahkûm edilmiş oldu. Zamanla da, “kendiliğinden” bir etnik temizlik yerli halkı büyük ölçüde yok etti. Daha 1878’de Amerikan Donanması, Pearl Harbor limanını ele geçirmişti. 1893’te büyük ekonomik bunalım ülkeyi sarsarken, bugün hâlâ ananas ve öteki meyve konserveleriyle ünlü Dole şirketi de Hawaii’yi bütünüyle ele geçirmiş durumdaydı. Bunlar ve öteki şeker plantasyonlarının sahipleri darbeyle önce orada bir sahte bağımsızlık ilan ettiler ve ardından da 1898’de “ilhak” gerçekleştirildi.</p>

  <h2 class="h2baslik" id="calibre_toc_17">E. İçeride Ekonomik Kriz ve Emekçi Mücadelesi</h2>

  <p class="normal">Tekelci finans kapitalin kesin egemenliği altındaki ABD tablosunu, saldırgan dış politikayla birlikte, bir anlamda onun da kökenini oluşturan ciddi ekonomik krizler ve emekçi mücadeleleri tamamlıyordu.</p>

  <p class="normal">Kentlerdeki emekçiler feci durumdaydılar. O dönemde muazzam zenginlik tablosunun gerisinde, milyonlarca emekçinin içler acısı sefaleti yatmaktaydı. Özellikle yeni gelen göçmenler bir yandan kapitalistlerin rezerv iş gücü ordusunu oluşturarak çalışanların baskı altına alınması için kullanılıyor, bir yandan da bilgisizlik, korku, yoksulluk gibi nedenlerle korkunç koşullara mahkûm ediliyorlardı. Sonra da, modern köleler olarak insanlık dışı şartlar altında çalıştırılıyorlardı. İnsanlar gecekondularda son derece sağlıksız koşullarda yaşıyor, doğru dürüst beslenemeden haftada altın gün 10-12 saat çalışıyorlardı. İşçiler örgütsüzdüler ve yasalar, polis, ordu, milisler, özel koruma görevlileri, detektiflik ajansları ve mahkemeler önlerindeki aşılmaz engellerdiler. Hayatlarında et yüzü görmemiş çocuklar insafsızca uzun saatler çalıştırılıyor, şikâyet eden emekçiler hemen şiddetle bastırılıyorlardı. Toplumun tanrıları, “bir gecede milyoner olmasını becermiş akıllı insanlar”dı, “Amerikan Düşü”nü gerçekleştiremeyenler, aptal, yeteneksiz ya da tembel olduklarına inandırılmışlardı. “İnsanın insanın kurdu” ve para kazanmanın her yolunun mübah olduğu acımasız bir kapitalizm vahşeti, pazar ve para fetişizmi söz konusuydu. Kanlı sömürü, spekülasyon, fırsatçılık, paraya tapan bencillik, ihtiras, görmemişlik ve insani değerlerin tahribi, “Fırsatlar Ülkesi”nin sunduğu “avantajlar ve olanaklardı,” yararlanmasını bilene. Sosyal Darwinizm’in yasaları, geride kalan güçsüzlerin büyük balıklarca yutulmasının kaçınılmaz, gerekli, yararlı olduğunu söylüyordu.</p>

  <p class="normal">Kırsal alanda da durum farklı değildi. İç Savaş’ı takip eden yıllarda uzun bir kriz, tarımı vurdu. İç Savaş’tan hemen sonra bir bushel buğday 1.45 dolar ederken fiyat 1897’de 49 cente düşmüştü. Aynı biçimde 1869’da 75 cent eden mısır 1889 yılına gelindiğinde ancak 28 cente satılabiliyordu. Borçlar, düşük fiyatlar, ağır nakliye masrafları ve faizler küçük çiftçilere ve tarım emekçilerine ağır darbeler indirmekteydi. Demiryolları şirketleri, küçük çiftçileri vuran taşıma ücretleriyle, bankerler de faiz ve ipoteklerle tekellerin hükmünü icra ediyordu. Tarım kesimi, içine düştüğü durumdan kurtulmak için mücadeleye kalktığındaysa, karşısında yargıyı, parlamentoyu, tekellerin partilerini, güvenlik güçlerini ve hükümetleri buluyordu.<sup class="calibre3"><a href="../Text/kantadi_split_135.html#footnote-130785-70" id="footnote-130785-70-backlink">[70]</a></sup> Bunalan bu kesimlerin kurduğu Halk Partisi’nin 1892 yılındaki kongresi ülkenin durumunu şöyle özetliyordu:</p>

  <p class="indentmetin">Ahlaki, politik ve maddi anlamda yıkımın eşiğine gelmiş bir toplumun ortasında bulunuyoruz. Yozlaşma, oy sandığını, eyalet meclislerini, Kongre’yi egemenliği altına aldı, yargıçların cüppelerine kadar geldi. İnsanlar demoralize durumda. ... Gazeteler ilanlarla destekleniyor veya doğrudan parayla satın alınıyor; kamuoyunun sesi çıkmıyor; sanayi bitkin; evlerimiz ipotek altında; emek yoksul düşmüş durumda ve toprak kapitalistlerin elinde toplanıyor. ... Kent emekçilerine kendilerini korumak için örgütlenme hakkı tanınmıyor; yabancı ülkelerden getirilen zavallı emekçiler kentlerdeki işçilerin ücretlerini düşürüyor; uşak bir ordu işçileri vurmak için bekliyor. ... Milyonların çok zor koşullarda çalışarak ürettikleri, muazzam servetler yapmak için açıkça çalınıyor. ... Hükümetlerin adaletsizliklerinin aynı bereketli döl yatağından iki sınıf ürüyor: dilenciler ve milyonerler...<sup class="calibre3"><a href="../Text/kantadi_split_136.html#footnote-130785-71" id="footnote-130785-71-backlink">[71]</a></sup></p>

  <p class="normal">Parti Platformu şöyle sesleniyordu:</p>

  <p class="indentmetin">Zenginlikler onu yaratanlara aittir ve çalışandan karşılıksız alınan her dolar hırsızlıktır. “Çalışmayana ekmek de yok.” Toprak ve kent emeğinin çıkarları aynıdır; düşmanları birdir. ... Toprak ve bütün doğal kaynaklar, halkın mirasıdır ve spekülasyon amacıyla tekel altına alınmamalıdır ve çiftçiler dışındakilere toprak mülkiyeti yasaklanmalıdır. ... Bu düzen içinde Amerikan emeğinin korunabileceği yanılsamasını kınıyoruz. ... Pinkerton sistemi olarak anılan büyük paralı asker ordusunun varlığını özgürlüğümüz için tehdit sayıyoruz ve lağvedilmesini talep ediyoruz; ve Plutokrasi’nin Federal polislerce desteklenen kiralık katillerince Wyoming topraklarının işgalini kınıyoruz. Herhangi bir özel şirkete herhangi bir teşvik verilmesine ya da ulusal yardım yapılmasına karşıyız.<sup class="calibre3"><a href="../Text/kantadi_split_137.html#footnote-130785-72" id="footnote-130785-72-backlink">[72]</a></sup></p>

  <p class="normal">Parti hatiplerinden biri de iki yıl önce halka şöyle sesleniyordu:</p>

  <p class="indentmetin">Ülkenin sahibi Wall Street’tir. Bu hükümet, halkın hükümeti, halk tarafından kurulan bir hükümet veya halk için bir hükümet değildir. Bu hükümet Wall Street’in hükümeti, Wall Street tarafından kurulan ve Wall Street için bir hükümettir. ... Yasalarımız, maskaralığı kaftanlara, dürüstlüğü paçavralara sarıp sarmalayan bir sistemin ürünüdür. ... Politikacılar aşırı üretimden dolayı sorunlar yaşadığımızı söylüyor; 10 bin küçük çocuk ABD’de her yıl açlıktan ölürken ve 100 bin tezgâhtar kız New York’ta bir parça ekmek için bedenlerini satmaya zorlanırken aşırı üretimden sorun doğduğunu söylüyorlar! ABD’de toplam servetleri 1 ve 1,5 milyar doların üzerinde olan 30 adam var. Çalışmak için iş arayan ise yarım milyon insan var. ... Para, toprak ve nakliye istiyoruz; ulusal bankaların tasfiye edilmesini ve doğrudan hükümetten borç alabilmek istiyoruz. Şu lanet olası ipotek sisteminin kaldırılmasını istiyoruz. ... Evlerimizi ve topraklarımızı gerekirse zor kullanarak savunacağız, hükümet bize olan borçlarını ödemedikçe biz de bu kan emici şirketlere borçlarımızı ödemeyeceğiz. Bıçak kemiğe dayandı, bugüne kadar iliğimizi sömüren paranın kanlı tüccarlarının haberi olsun!<sup class="calibre3"><a href="../Text/kantadi_split_138.html#footnote-130785-73" id="footnote-130785-73-backlink">[73]</a></sup></p>

  <p class="normal">Kapitalistler ve sermayenin siyasetteki temsilcileri, bir yandan fazla üretimden yakınır ve bu nedenle yabancı pazarların istilasını savunurken, yoksullar adına, o “fazla üretim”i gerçekleştiren ama ondan yararlanamayanlar adına sesler de yükseliyordu. Gazeteci Henry Lloyd, 1898 yılında yazdığı “Topluma Karşı Zenginlik” <span class="ideitalik">(Wealth Against Commonwealth)</span> kitabında şöyle eleştiriyordu kapitalist anlayışı ve tekelleri:</p>

  <p class="indentmetin">Emekçiler ve düşünürlerce binlerce kuşaktır zenginleştirilen dünya, ütopyalarda bile düşlenemeyecek ölçüde her insana bolluk verebilecek düzeyde bereketlendi. Ama, uygarlığımızın dallarında olgunlaşan bu bolluk ile ... açlık çeken insanlar arasına “tekelciler”, konsorsiyumlar, tröstler, birlikler, “fazla üretim” çığlığıyla giriyorlar; her şeyden çok fazla var. Karanlıktaki aç ve üşüyen hemcinslerinden toprağın, denizin ve gökyüzünün nimetlerini sakınarak onlara çok fazla ışık, sıcaklık ve yiyecek olduğunu anlatıyorlar. Özel kârları için, halkın yaşamsal ihtiyaçlarını tüketmesini düzenleme yetkisini ve, insanlığın ihtiyaçları doğrultusunda değil, bir avuç insanın kâr payı ihtirası için üretimi denetleme hakkını kendilerinde görüyorlar. Kömür tekeli çok fazla kömür olduğunu düşünüyor. Çok fazla demir var, çok fazla kereste, çok fazla un var. ... Çoğunluk hiçbir zaman herhangi bir şeyi yeterli ölçüde alabilme imkânına sahip olamadı, ama bu azınlık her şeyin satacak kadar fazlasına sahip.<sup class="calibre3"><a href="../Text/kantadi_split_139.html#footnote-130785-74" id="footnote-130785-74-backlink">[74]</a></sup></p>

  <p class="normal">Bu yıllarda da umarsız göçmen işçilerle çocuklar en acımasızca sömürülenlerdi. Göçmenler ayrıca yaygın şiddet uygulamalarının da hedefiydiler. İşçi sınıfı, genel olarak büyük baskı altındaydı. Hak aramak isteyen işçiler şiddetle bastırılıyordu. Şiddet, sadece devletin güvenlik güçlerinden gelmiyordu. Şirketler, işçilere karşı özel ordular da kuruyorlardı. Örneğin 1890’larda işçilere saldıran paralı askerlere sahip Pinkerton Dedektif Şirketi, Amerikan ordusundan daha büyüktü.<sup class="calibre3"><a href="../Text/kantadi_split_140.html#footnote-130785-75" id="footnote-130785-75-backlink">[75]</a></sup> Bu şirket, istihbarat ve şiddet kullanmada uzmandı. Pek çok şirketse, doğrudan kendi özel askerlerini işçilere karşı kullanıyordu. Eyaletlerin milisleri ya da federal askerler de gerekirse özel sektörün emrine amadeydi elbette.</p>

  <p class="normal">Bir araştırmacı 1870-1900 arasındaki dönemi bir “topyekûn savaş” ve “terör” dönemi olarak tanımlıyor; işçi sınıfına karşı sermayenin ve devletinin terörü.<sup class="calibre3"><a href="../Text/kantadi_split_141.html#footnote-130785-76" id="footnote-130785-76-backlink">[76]</a></sup> O dönemde yüzlerce kez askerler hükümet tarafından işçilerin üzerine gönderildi. Bölge milisleri, polisler ve özel silahlı güçlerin de saldırıları bu tabloya eklenince karşımıza gerçekten de sistematik kanlı bir terör uygulaması çıkmaktadır. Öldürülen, yaralanan, sakat bırakılan işçi sayısı binleri bulmakta, kara listelere alınarak hayatları karartılanlar kara şiddet tablosunu tamamlamaktadır. Bu saldırılar sonunda da iş yerleri işçiler için tam bir cehenneme dönüştürülmüş, emekçiler ruhlarını yitirmişlerdi.<sup class="calibre3"><a href="../Text/kantadi_split_142.html#footnote-130785-77" id="footnote-130785-77-backlink">[77]</a></sup></p>

  <p class="normal">Aralık 1874-Haziran 1875 arasında Pennsylvania’nın doğusundaki antrasit kömür madenlerinde, korkunç çalışma koşullarına karşı bir grev yapıldı ve madencilerin sendikası bu süre içinde çökertildi. Bu uzun grevden birkaç ay önce, madenlerde çalışan Galli bir madenci, durumu anlatan şu mektubu yazmıştı:</p>

  <p class="indentmetin">Bu ülkede bizler, para canlısı ve zalim patronlar tarafından üzerimize yüklenen yükler nedeniyle yerlerde sürünmek zorundayız. Yıllarca bizi ancak yaşatacak düşük ücretlerle çalışmak, şirketin yerel ticari ağı dışında geçmeyen kuponları kabullenmek ve başka yerlerden alabileceklerimize yüzde 25 fazla ödeyerek bütün ihtiyaçlarımızı onların dükkânlarından temin etmek zorunda bırakıldık ve bu arada ne olduğunu bilmediğimiz bir vergilenmeyle de kömürümüzün yarısına makbuzsuz el koydular.</p>

  <p class="indentmetin">Ayrıca, güçlerini göstermek için, bizi eyalet yasalarına aykırı olan bir kontrat imzalamaya zorladılar. Buna göre, çalışanlarla patronlar arasında bir anlaşmazlık çıktığında, işçi on gün içinde evini terk edecekti. Oysa, eyalet yasaları üç ay mühlet vermekteydi.</p>

  <p class="indentmetin">Ama bütün yıl boyunca hiç ses çıkarmadan bunları sineye çekmemiz, patronlarımızın açgözlülüğünü tatmine yetmedi, çünkü bu kış başında, kurbanına saldıran bir aslanın azgınlığıyla bizi yüzde 20 azalttılar, yüzde 10’a indirmekle tehdit ettiler ve 20 Mayıs 1874’e kadar emeğimizin karşılığında para almamayı taahhüt etmeye zorladılar.</p>

  <p class="indentmetin">Bu zorbalık ve baskı karşısında buna karşı ne yapabileceğimizi planlamak üzere bir işçi toplantısı düzenledik. Birkaç yıl önce hükümet tarafından tanınan ... Pennsylvania Ulusal Madenciler ve İşçiler Yardımlaşma Derneği’nin bir şubesini kurmaya karar verdik. ...</p>

  <p class="indentmetin">Ama şirket bir sendika kurduğumuzu duyunca, onu küçükken boğmak için çalışmaları durdurdu ve iki aydır bu böyle. İşe tekrar başlayabilmemiz için gerekli koşulları da duvara astılar. 1- Tioga ilçesindeki madenciler sendikasına ya da benzer bir örgüte üye misin? 2- Şayet üye değilsen, ileride böyle bir örgüte üye olmamayı taahhüt eder misin? 3- Üyeysen, üyeliğini bitirmeye ve ileride bir daha böyle bir örgüte üye olmamaya söz verir misin?</p>

  <p class="indentmetin">Hiçbirimizin bu koşulları kabul etmediğini anlayınca da ... evlerimizi on gün içinde boşaltmamızı ihtar ettiler; ve zamanı gelip de evlerimizi boşaltmayınca, bizi mahkemeye çağırarak ihtara neden uymadığımızı anlatmamızı istediler. Vücudu ve ruhuyla şirket tarafından satın alınmış zalim hâkim bizi dinlemedi bile ve aleyhimize karar verdi ve bizim bütün mahkeme masraflarını ödememize karar verdi. Böylece de, yüzlerce ve yüzlerce aile evlerini terk etmek, kar ve buzda yeni ev aramak zorunda kaldı. Yüzlerce erkek, kadın ve çocuğun, nereye gideceklerini bilmeden rahat evlerini bırakıp gitmelerini izlemek çok acı vericiydi. ...</p>

  <p class="indentmetin">Not: Bu şartlarda, ailemi Galler’e göndermenin daha iyi olacağını düşündüm. Sadece geminin hareket ettiğini öğrenebildim, daha fazlasını değil ve bu satırları okuyan olursa, onlar hakkında herhangi bir haber; öldüler mi, hayattalar mı, çok makbule geçer.<sup class="calibre3"><a href="../Text/kantadi_split_143.html#footnote-130785-78" id="footnote-130785-78-backlink">[78]</a></sup></p>

  <p class="normal">1873’te yüz bine yakın demiryolu işçisinin ulusal çaptaki grevinde yüzden fazla işçi öldürüldü. Başka pek çok iş kolunda da grevler, boykotlar birbirini izledi. Her seferinde işverenler ve devlet işçilere karşı acımasızca şiddet kullandılar. Yüzlerce kez, askerler grevci işçilere saldırtıldı.</p>

  <p class="normal">1875 yılında, yukarıda değindiğimiz gibi Pennsylvania’daki grevleri bastırılan ve sendikaları çökertilen çoğu İrlandalı göçmen işçilerin kurduğu bir örgütün (Molly Maguires) önayak olduğu maden işçileri sendikasının grevine işveren büyük bir saldırıyla karşılık verdi. Her zaman olduğu gibi resmî makamların, Gulf Coal Şirketi’nin silahlı grev kırıcılarının, özel dedektiflik kuruluşlarının personelinin şiddetinin yanı sıra provokatörler örgüte sızdılar ve büyük bir komplo hazırladılar. Tuzak başarıya ulaştı; örgüt ve sendika dağıtıldı, grev çökertildi. Yirmi işçi ise 1877 yılında asıldı. 1869 yılında Avondale’de, tek bir kazada, aralarında çocuk işçilerin de bulunduğu 110 madenci ölmüştü. Baba ve çocukların cesetleri birbirlerine sarılmış olarak bulunmuştu sonra. Bu kara yazgıya karşı yeni direniş tohumları da işte 1877’de asılan bu işçilerin kanlarıyla sulanmış oldu.</p>

  <p class="normal">1877 yılının 26 Temmuz’undaysa, demiryolu işçilerinin ülkeyi saran ve sarsan bir grevinde, bir Kızılderili katliamından yeni dönmüş olan İkinci Milis Birliği, Chicago’daki bir viyadükte 30 işçiyi katletti. Bu grevlerin ülke çapında bastırılması sırasında düzinelerce işçi daha öldürülecekti.</p>

  <p class="normal">Bu arada göçmen işçiler de büyük katliamlarla karşı karşıya kalıyorlardı. Ekonomik sıkıntıların da etkisiyle göçmenler toplumdan dışlanıyor, düşman belleniyor ve saldırılara uğruyorlardı.</p>

  <p class="normal">1800’lü yılların ortalarında, İç Savaş’ta yitirilen genç nüfus ve demiryolları inşaatları nedeniyle iş gücü açığı ortaya çıkmıştı ve Çin’den “ucuz iş gücü” özellikle Kaliforniya’ya akın etmişti. Bu, giderek ırkçı bir tepkiyi de beraberinde getirdi. Pek çok kez “sarı tehlike”ye karşı ırkçı saldırılar ortaya çıktı. Bunların en vahşilerinden biri de 1871 yılında Los Angeles’te meydana gelen saldırıydı. Bir görgü tanığı, P. S. Dorney, daha sonra, Mart 1886’da <span class="ideitalik">Overland Monthly</span> dergisinde yaşadıklarını kağıda dökecekti:</p>

  <p class="indentmetin">1854 yılındaki yıllık Valilik mesajı üzerine Eyalet Senatosu, “Çin belası” konusunda bir komisyon oluşturmuştu. ... Komisyon Raporu şöyle diyordu: “Çinliler eyaletin çıkarları karşısında yıkıcı konumdadırlar ve barış açısından da tehlikelidirler. Onlar özgür insanlar olarak değil, efendilerinin kölesi ve paralı uşağı olarak buraya gelmektedirler. Sonucu kestirmek için allame olmaya gerek yok: Anlaşmazlıklar ortaya çıkacak ve kan akacaktır. Sonunda da, kanun yerine şiddet yoluyla bu nüfus eyaletten kovulacaktır.”</p>

  <p class="indentmetin">Bu korkutucu öngörü zaten bir ölçüde doğrulanmıştı. Sitas’daki maden olaylarında akıtılan kanlar gelecek çatışmanın yollarını kızıla boyamıştı. ... [Saldırıların başladığı gün] saat 9 civarında ilk Çinli yakalandı. Baltalı adam, Çin Mahallesi’ni saran beyazların oluşturduğu kordondan çıkmaya çalışırken yakalanmıştı. Bir düzine pençe çullandı üzerine ve yüzlerce hançereden bağrışmalar yankılandı: “İp, bir ip! Tepeye! Tepeye!”</p>

  <p class="indentmetin">Bir adam ... yandaki dükkâna daldı ve elinde ... bir kangalla çıktı. ...</p>

  <p class="indentmetin">Bu sırada artık Çin Mahallesi tümüyle sarılmıştı, bir kuşatma altındaydı. ...</p>

  <p class="indentmetin">Saldırı tümüyle başlayınca Çinliler herhangi bir ateş ya da darbeyle karşılık vermediler; ama her giriş yönüne barikatlar kurdular ... ve ürkek bir sessizlikle başlarına gelecekleri beklemeye başladılar...</p>

  <p class="indentmetin">Çinlilerin durumu artık gerçekten feciydi. “Mahalle...” ortada bir avluya açılan tek katlı eski bir İspanyol eviydi. Martinez ve arkadaşları, ellerinde balta ve silahlar, kum ve asfaltla kaplanmış çatıda delikler açıyor ve oralardan aşağıdaki insancıklara saklandıkları yerlerde ateş açıyor veya onları odadan odaya kovalayarak çatıdakilerin kurşunlarından ölümün kesin olduğu açık avluya sürüyorlardı. ...</p>

  <p class="indentmetin">Aynı anda Los Angeles caddesinden gelen bir saldırıyla bu taraftaki kapılar zorlandı ve gerçek şeytani iş başladı. Çoğu ölümcül biçimde yaralanmış insanlar çekilip çıkartılıyor ve kafa üstü aşağıdaki yükseltilmiş kaldırıma fırlatılıyorlardı. En çaresiz olanların boyunlarına ip geçiriliyor, bağrış çağrış sesleri arasında acıdan kıvranan zavallılar yüzükoyun caddenin aşağısındaki asılma yerine sürükleniyorlardı. ... Bir çocuk bu şekilde mezbahalığa getirildi. 12 yaşından daha büyük değildi. Ülkeye geleli daha bir ay olmuştu ve hiç İngilizce bilmiyordu. Korkudan felç olmuş gibiydi; gözleri bir noktaya takılmış gibiydi ve yüzü mavi beyaz olmuş ve sersemlemişti. Asıldı.</p>

  <p class="indentmetin">Çocuğun ardından bir Çinli doktor getirildi; çok yaşlı, iyi bilinen ve zengin olduğu söylenen. Sürekli İspanyolca ve İngilizce yalvarıyordu. ... Sonunda onu ölüme götürmekte olanlara rüşvet teklif etmeye çabaladı. Bin, 2 bin, 5 bin, 10 bin, 15 bin dolar! Ama boşuna. Asıldı ve 15 bin doları da uçuruldu. Öldürülen adamın sol işaret parmağında değerli bir elmas yüzük vardı, ama vücudu parçalandığında görüldü ki, sol işaret parmağı yerinden çıkartılmıştı ve parmakla yüzük yok olmuştu...</p>

  <p class="indentmetin">[Bir adam], tentesi darağacı vazifesi gören bir nalbant dükkânına getirildiğinde ... urgan bulamayan güruh çılgına dönmüş bir biçimde, “İp, daha fazla ip” diye her yana bağrışıyordu ki bu sırada, insanlık utansın, evli ve anne olan bir kadın kendi elbisesiyle insan kaplanları yatıştırmaya koştu. Bu kadın, dükkânın tam karşısında Los Angeles sokağında bir pansiyon işletiyordu.</p>

  <p class="indentmetin">[Dükkânın] tentesi sallanan ölülerle dolunca üstü örtülü çayır arabası türünden büyük bir vagon darağacı olarak kullanılmaya başlandı. [Kadının] elbisesinin kumaşından yapılmış iple uzun bir adam arabacının oturduğu yerden sallandırıldı. Adam uzun olduğundan parmak uçları az da olsa yere değiyor ve adam tam olarak asılamıyordu. ... “Yükselt, yükselt!” sesleri arasında adamı yerden iyice havalandırıp asma çabaları arasında ... mide bulandırıcı vahşetle adamın öldürülmesi ... bu sayfalarda yazmak için uygun değil. ...</p>

  <p class="indentmetin">Gece yarısı, şerif tarafından görevlendirilmiş adamlar 23 ölüyü asıldıkları yerlerden indirdiler. Hemen hemen hepsi bir ipin ucunda yerlerde sürüklenmişlerdi ve hepsi asılmadan önce silahla vurulmuş ya da bıçaklanmışlardı. Senatoca 1854’te öngörülmüş dramın tamamlanmış ilk perdesi işte böyleydi.<sup class="calibre3"><a href="../Text/kantadi_split_144.html#footnote-130785-79" id="footnote-130785-79-backlink">[79]</a></sup></p>

  <p class="normal">1880’li yılların sonlarına doğru emekçilerin mücadelesi ve örgütlenmesi yoğunlaşmış, önemli aşamalar kaydetmişti. Bu arada özellikle sekiz saatlik iş günü için ciddi çabalar vardı. Yüz binlerce işçinin grevler, sokak gösterileri, protestolarla ayakta olduğu sırada ve gösterilerin özellikle de 1 Mayıs’ta doruğa ulaşmasının ardından, Birinci Enternasyonal’e (IWPA) bağlı Merkezî Emek Birliği’nin önderliğinde, 4 Mayıs 1886’da Chicago’da bir miting düzenlendi. O sırada Chicago âdeta işgal edilmişti ve kentte tam bir polis terörü hüküm sürmekteydi. 3 Mayıs’ta işçilerin üzerine ateş açılmış ve dört grevci öldürülmüştü. Protesto mitingi bitmek ve işçiler alandan ayrılmak üzereyken meydanda bir bomba patladı, pek çok işçi ve polis öldü ve yaralandı. Polis de bu arada kalabalığa rastgele ateş açtı, yaralananlar ve ölenler oldu. Bu büyük kışkırtma eyleminin ardından sekiz işçi önderi, ki bunların yedisi o gün orada değillerdi, tutuklandı. “Sınıf Adaleti” sekiz masum işçi önderini, resmî makamlarca bilinen devrimci/anarşist görüşlerinden dolayı idama mahkûm etti. Bunlardan dördü; Albert Parsons, George Engel, August Spies ve Adolph Fischer idam edildi. Tutuklananlardan biri de Louis Lingg, hücresinde intihar etti.</p>

  <p class="normal">Ölüme mahkûm edilen işçilerden August Spies, mahkemedeki sözlerine şöyle başladı:</p>

  <p class="indentmetin">Bu mahkemeye seslenirken, bir sınıfın temsilcisi olarak bir başka sınıfın temsilcilerine konuşuyorum. Benzer bir olayda, bundan 500 yıl önce Venedikli Doge Faberi’nin mahkemedeki şu sözleriyle başlayacağım: “Benim savunmam sizin suçlanmanız; işlediğim iddia edilen suçlar tarihinizdir!”</p>

  <p class="normal">Sözlerini ise, Spies şöyle bitirdi:</p>

  <p class="indentmetin">Benimle bu kentin zenginliklerini yaratanların yaşadıkları yerlere geliniz. Hocking Vadisi’ndeki yarı aç madencilere gidin benimle. Monongahela Vadisi’nde ve bu ülkenin öteki pek çok maden bölgelerinde yaşayan paryalara bakın. ... Ve bana bu düzenin sürdürülmesini gerektirecek herhangi ahlaki bir ilkeye sahip olup olmadığınızı söyleyin. Ben diyorum ki, böyle bir düzenin sürdürülmesi suçtur, caniyanedir.</p>

  <p class="indentmetin">[Böyle bir düzenin sürdürülmesi] fabrikalardaki kadın ve çocukların sistematik olarak yok edilmesinin sürdürülmesidir. Büyük kitlelerin aylak bırakılmasının ve aşağılanmasının sürdürülmesidir. Ölçüsüz safahatın, entelektüel ve cinsel fahişeliğin sürdürülmesidir. Bir yanda sefalet, yoksunluk ve köleliğin, öte yanda da nimetlerin tehlikeli birikiminin, tembelliğin, debdebenin ve zorbalığın sürdürülmesidir. Her biçimiyle kötülüğün sürdürülmesidir. Ve ... sınıf mücadelesinin, grevlerin, isyanların ve akan kanın sürdürülmesidir. Bu, sizin “düzen”inizdir baylar. Evet, böyle bir düzene sahip çıkmak size yakışıyor. Bu role tam olarak uygunsunuz. Sizi tebrik ediyorum!<sup class="calibre3"><a href="../Text/kantadi_split_145.html#footnote-130785-80" id="footnote-130785-80-backlink">[80]</a></sup></p>

  <p class="normal">Fedakâr işçi önderleri ölüme gönderilirken kararlı işçi sınıfı da sekiz saatlik iş günü mücadelesini büyük özverilerle sürdürdü. O zaman popüler olan bir işçi marşında sekiz saatlik iş günü özlemi şöyle masumane bir kararlılıkla dile getiriliyordu:</p>

  <p class="indentmetinitalik">Güneş ışığını hissetmek istiyoruz ve çiçekleri koklamak,</p>

  <p class="indentmetinitalik">Biliyoruz, Tanrı da istedi, kararlıyız sekiz saatte,</p>

  <p class="indentmetinitalik">Tersaneden, atölyeden, fabrikadan gücümüzü topladık.</p>

  <p class="indentmetinitalik"> </p>

  <p class="indentmetinitalik">Koro:</p>

  <p class="indentmetinitalik">Sekiz saat iş için, sekiz saat dinlenmek, sekiz saat ne istersek</p>

  <p class="indentmetinitalik">onun için</p>

  <p class="indentmetinitalik">Sekiz saat iş için, sekiz saat dinlenmek, sekiz saat ne istersek</p>

  <p class="indentmetinitalik">onun için.</p>

  <p class="indentmetinitalik"> </p>

  <p class="indentmetinitalik">Hurra, hurra, hurra emek için, çünkü o gücüyle yükselecek</p>

  <p class="indentmetinitalik">Dünyayı bollukla donattı, ışıkla dolduracak.</p>

  <p class="indentmetinitalik">Hurra, hurra emek için, bütün güçlerini bir araya topluyor</p>

  <p class="indentmetinitalik"><span class="ideitalik">Ve Sekiz Saat şiarıyla zaferlere yürüyor...<sup class="calibre3"><a href="../Text/kantadi_split_146.html#footnote-130785-81" id="footnote-130785-81-backlink">[81]</a></sup></span></p>

  <p class="normal">İşçilerin mücadele ve dayanışma günü olan 1 Mayıs, işte sonunda büyük mücadele ve özverilerle, kahraman işçi önderlerinin kanı üzerinden İşçi sınıfına armağan edilmiş oldu.<sup class="calibre3"><a href="../Text/kantadi_split_147.html#footnote-130785-82" id="footnote-130785-82-backlink">[82]</a></sup> Bir yıl sonra, 1887’de de, bir şeker plantasyonunda insanca bir yaşam için ücretlerine zam isteyenlerden 30 siyah işçi, milisler tarafından öldürüldü, iki sendikacı linç edildi.</p>

  <p class="normal">1890 kışında bir kampa yapılan ordu saldırısında, aralarında kadın ve çocukların da bulunduğu 300 Kızılderili öldürüldü.</p>

  <p class="normal">1892 yılında Homestead, Pennsylvania’da Carnegie’nin çelik şirketine karşı bir grev başlatıldı. İşveren hemen sendikacılarla öncü işçileri işten attı. Ardından Pinkerton özel dedektiflik şirketinden yüzlerce silahlı personel şehre geldi ve işçilere silahlı saldırıya geçti. İşçiler kendilerini savundular ve grev kırıcı güruhu teslim aldılar. Çatışmalarda dokuz işçi hayatını kaybetti. Silahlı özel dedektiflerin başarısızlığı üzerine binlerce milis, işçilerin üzerine gönderildi. Grevci işçiler tutuklanmaya başlandı. Sonunda grev kırıldı, sendika çökertildi, işçiler bütün önceki kazanımlarını yitirdiler.</p>

  <p class="normal">1893’teki büyük ekonomik kriz, işçileri ve sendikacıları çok güç durumda bıraktı. Yoksulluğa ve işsizliğe mahkûm edilen ve şiddetle bastırılan emekçiler, yine de direnişlerini sürdürdüler.</p>

  <p class="normal">Homestead Katliamı’ndan iki yıl sonra bu kez ünlü Pulman demiryolu şirketine karşı bir grev başlatıldı. Şirket, pek çok çalışanın işine son vermiş, kalanların ücretlerini büyük oranlarda düşürmüş, ama bu konularda sendikalarla görüşmeyi de reddetmişti. İşe yine askerler karıştı ve işçilere karşı zor kullanarak grevi kırdılar. Saldırıda otuzun üzerinde grevci işçi öldürüldü. Sendika Başkanı Eugene Debs tutuklandı ve hapse mahkûm edildi. Sendika da <span class="ideitalik">(The American Railway Union)</span> bir daha belini doğrultamadı.</p>

  <p class="normal">1897 yılında Pennsylvania Lattimer’de 19 madenci (çoğu sırtlarından) vurularak öldürüldü. 1898’de de Illinois’deki bir grev sırasında on dört madenci öldürüldü.</p>

  <p class="normal">Bu yıllarda mahkemeler, sendikalara grev yasağı getiren kararlarla örgütlü işçi hareketini baltalıyorlardı. Bir grevle ilgili şirketler mahkemeye başvurduğunda, sermayenin yargı üzerindeki etkisiyle hâkimler işverenler lehine karar alıyorlardı. Amerikan Demiryolları Birliği Sendikası Başkanı Samuel Gompers’in 1894 yılında sermaye yanlısı bir yargıçla yaptığı polemik, aynı zamanda dönemin işçi sınıfının içinde yaşadığı koşulları ve onların düşmanlarının kimi düşüncelerini ortaya koyması bakımından da uzunca aktarmaya değer:</p>

  <p class="indentmetin">[Diyorsunuz ki], “bugün, bir asır öncesindeki atalarıyla karşılaştırıldığında, kim daha zengin değildir? Buharlı gemi ve demiryolları, kahvaltı masasına Java ve Brezilya’dan kahve, Florida ve Kaliforniya’dan meyve ve ovalardan biftek getiriyor. Tezgahlar onu giysiyle donatıyor ve fabrikalar ona, dedelerinin en zengin çağdaşlarının bile kıskanacağı bir yaşam sunuyor. Sağlık ve gayretle o bir prens gibidir.”</p>

  <p class="indentmetin">Herhalde, geçtiğimiz yıl içinde analarının memelerinde açlıktan ölen bebekleri duymadınız. Mutlaka geçen kış Chicago Belediyesi önünde çıplak taşlar üzerinde geceler boyu yatan binlerce insan da dikkatinizden kaçmıştır. Binlerce dürüst kadın ve erkeğin, bu bolluk ülkesinin her bir yanında çınlayan ekmek çığlığını da duymamışsınızdır. ...</p>

  <p class="indentmetin">Daha fazla kâr payı için yaygara kopararak hisse sahiplerinin açgözlü hırsları nedeniyle kocaları ve babaları madenlerde boğulan ya da ezilen binlerce kadın ve çocuktan soruşturun. Ülkedeki işyerlerine, fabrikalara gidin. Binlerce işçinin içlerinde yaşamaya çabalamak zorunda bırakıldıkları modern kiralık kulübe ya da ahırları ziyaret edin. Sorun bakalım onlara, fatihlerin (şirketler) ödüllerinin (işçiler) yok olması ya da korunması umurlarında mı? İşçilerin, kendisinden bütün verim alınır alınmaz sokağa atılan bir makine gibi görülüp görülmediğini işverenlerden tahkik edin.</p>

  <p class="indentmetin">Şimdiye dek maden ocaklarının, fabrikaların veya işyerlerinin havalandırılması veya güvenliği için yapılmış bütün yasaların örgütlü işçi sınıfının çabaları sonucunda çıkarılmış olduğunun farkında mısınız? Sendikaların, biraz daha büyüyene kadar fetihçilerin ödülü olmamaları için yedi yaşındaki çocuklara kanat gerdiğini biliyor musunuz?</p>

  <p class="indentmetin">Siz, bayım, hangi hakla işçi örgütlerinin kanuni sınırlar içinde kalmadığını veya bu ülkenin yasal kurumlarına karşı bir tehlike oluşturduğunu varsayıyorsunuz?<sup class="calibre3"><a href="../Text/kantadi_split_148.html#footnote-130785-83" id="footnote-130785-83-backlink">[83]</a></sup></p>

  <p class="normal">İşçi ve emekçilerin, göçmenlerin, yoksul çiftçilerin örgütlenme mücadelesi, sendikal eylemleri, direnişleri ve politik faaliyetleri, egemen sınıflarca her defasında acımasız bir şiddetle karşılandı. Emperyalist sermayenin nihai zaferini ilan eden 1896 seçimlerini kazanan McKinley tarafından Donanma Bakanlığı’na atanan ve sonra da başkan seçilip saldırgan politikaları yoğunlaştıran Theodore Roosevelt, yoksulların direniş ve örgütlü mücadelesine karşı egemenlerin genel tavrını bir gazeteciye şöyle değerlendiriyordu: “Halkımızın geniş bir kesimini hareketlendiren duygular, aynen Paris Komünü’nün bastırılması gibi ezilmeli; alacaksın on-on iki önderi, dayayacaksın duvara ve hepsini kurşuna dizeceksin!”<sup class="calibre3"><a href="../Text/kantadi_split_149.html#footnote-130785-84" id="footnote-130785-84-backlink">[84]</a></sup></p>

  <p class="normal">Artık Amerika Birleşik Devletleri, Lenin’in büyük isabetle belirttiği gibi, “çamur ve lüks içinde yuvarlanan bir avuç küstah milyarderle her zaman yoksullukla boğuşan milyonlarca emekçiyi bir uçurum derinliğiyle birbirinden ayıran ilk ülkelerden biri” olmuştu.<sup class="calibre3"><a href="../Text/kantadi_split_150.html#footnote-130785-85" id="footnote-130785-85-backlink">[85]</a></sup></p>

  <p class="normal">A. S. Wheelr’in Ekim 1886’da Boston Ticaret Kulübü’nde yaptığı konuşmada söyledikleri, dönemin egemenlerinin emeğe, halkın şikâyetlerine ve hayata bakışlarını özetliyor:</p>

  <p class="indentmetin">Dünyada her zaman hoşnutsuzluk olmuştur ve herhalde olmaya devam edecektir. Ve bir ölçüdeki hoşnutsuzluk insani ilerleme için bir zorunluluktur. Şayet herkes var olan her şeyden memnun olursa, hiçbir ilerleme olmaz. İlerleme yolunda, insanın koşullarını düzeltme yolunda ve insanın kendisini daha iyi yapmada eyleme dönüşen hoşnutsuzluk karakterin asil bir parçasıdır ve buna sahip milletler uygarlıkta en büyük ilerlemeleri gerçekleştirmişlerdir. Ama bugün emekçi sınıfları dalgalandıran hoşnutsuzluk cehaletten kaynaklanmaktadır ve grev, boykot ve benzeri eylemlerle, işverenlere de zarar vermişlerdir ama en büyük zararları emekçilerin kendilerine vermişlerdir. Onlar ve aileleri bundan en çok çekenler olmuştur.<sup class="calibre3"><a href="../Text/kantadi_split_151.html#footnote-130785-86" id="footnote-130785-86-backlink">[86]</a></sup></p>
</body>
</html>
