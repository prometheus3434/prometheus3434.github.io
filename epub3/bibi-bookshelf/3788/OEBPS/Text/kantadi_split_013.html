<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kantadi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">VI<br class="chapter"/>
  <br class="chapter"/>
  Abd’nin Yeni Düzeni</h1>

  <p><br class="chapter"/>
  <br class="chapter"/></p>

  <h2 class="h2baslik" id="calibre_toc_30">A. Sovyetler Birliği’nin Yıkılması</h2>

  <p class="normal">İkinci Dünya Savaşı sonrasında dünyanın en güçlü ülkesi olarak ABD, Soğuk Savaş saldırısını başlattı. Bu, bir yanıyla, reel ya da algılanan gücün saldırganlığıydı. Ama kaynağında zaaflardan kaynaklanan korku da vardı. Gücün fırsatları ile zaafların, bazen reel bazen de abartılan korkusu, birlikte, Truman’la başlatılan saldırganlığı yarattı.</p>

  <p class="normal">1960’ların başında “kapitalizmin altın çağları”ndan biri yaşandı. Kennedy, bu yeni gücün ve özgüvenin simgesi yapıldı. Berlin’de kendisini karşılayan kalabalığı görünce, “Buraya bakın da kim geleceği temsil ediyor anlayın!” yollu sözleri, bir yandan Amerikan egemenlerindeki komünizm korkusunun izlerini taşıyor, bir yanıyla da yeni özgüveni anlatıyordu. Ne var ki, bu kez de mazlum dünyadaki devrimci kabarıştan, gerilla savaşlarından korku salınmıştı yüreklerine. Saldırganlık, yine güç ve zaaf, fırsat ve korku birliğinden kaynaklanıyordu.</p>

  <p class="normal">Vietnam batağı ve 1970’lerin ortalarındaki dünya ekonomik bunalımı ve ABD’nin iç çelişkileri, savaş sonrası yükselen saldırganlığın gerilemesine neden oldu. Nixon-Kissinger ikilisi, geri çekilme koşulları içinde, içeride ve dış politikada restorasyon hazırlığını temsil ettiler.</p>

  <p class="normal">Carter, bu geri çekilmeye tepki ve restorasyonu gerçekleştirme arzusunun yarattığı dalgayla seçildi. İkinci Soğuk Savaş saldırısını başlattı ama yükselen saldırı dalgasının tepe noktasını Reagan yönetimi oluşturdu.</p>

  <p class="normal">1980’lerde, bir yandan emeğin bastırılması, bir yandan spekülasyon ekonomisinin köpüğü, bir yandan Sovyet gerilemesi ve borçlanmayla silahlanmaya dayalı canlanmanın etkileriyle bir geçici güç algılaması belirdi ve saldırganlığın güven altyapısını oluşturdu; öte yandan ise, ABD’nin kendinden yiyerek sürdürmeye çalıştığı yeni hamle sorunları, zaafları ve onlardan kaynaklanan korkuyu besledi.</p>

  <p class="normal">Toplumsal bunalım o düzeydeydi ki, şiddetin hayatın ayrılmaz bir parçası olduğu bu “kapitalizmin refah ve özgürlük ülkesi”nde, suç işleme oranı öylesine artmış, şiddet öylesine çıldırmıştı ki, Senatör Joseph Biden, 1990’ı, “Amerikan tarihinin en kanlı yılı” olarak nitelendirmişti.<sup class="calibre3"><a href="../Text/kantadi_split_458.html#footnote-142055-1" id="footnote-142055-1-backlink">[1]</a></sup> Yerinde duramayan şiddet güdüsü, şimdilik hükmünü içeride icra ediyordu. Bunalım içindeki insanlar ve şiddet kültü, kanla lime lime çürümekteydi.</p>

  <p class="normal">1980’lerin sonunda başlayan George Bush’un iktidarı, işte bu gerilemekte, çürümekte olan bir ABD tablosuyla ortaya çıktı.</p>

  <p class="normal">Tam bu sırada, tipik bir Amerikalının, “Tanrı’nın seçilmiş halk ve ülke olan Amerika’ya lütfu” olarak tanımlayabileceği iki gelişme ortaya çıktı.</p>

  <p class="normal">Bunlardan birincisi, Sovyetler Birliği’nin yıkılmasıydı. Paris Komünü’nün 70 günü hariç, işçi sınıfının ilk iktidarı, işçilerin ilk anavatanı, bu niteliklerini yitirdikçe çürüdü ve sonunda tarih oldu. Tarihte belki de hiç görülmemiş ölçüde çok boyutlu, sistematik, azgın, kuralsız, acımasız ve doğrudan varlığına yöneltilmiş bir saldırıyla karşılaşmıştı Sovyetler Birliği. Nükleer silahlardan binlerce gizli servis teröristinin yıkıcı eylemlerine, Hollywood filmlerinden diplomatik-politik manevralara, sportif faaliyetlerin kullanılmasından ticari, mali, ekonomik araçlara, üniversitelerden kültür kurumlarına, medyadan dine, akla hayale gelen gelmeyen hayatın her alanında ve boyutunda binbir türlü araçla aralıksız sürdürülen bir saldırıydı bu. İçeriden ve dışarıdan kuşatılmışlık ve sosyalizmden, sınıftan uzaklaşma, Amerikan diplomatı Kennan’ın öngördüğü “kendi çürüyüşünün tohumları”nın uğursuz ve ölümcül hasadını sonunda verdi.</p>

  <p class="normal">Sovyetler Birliği, Soğuk Savaş’ı kaybetti ve bedeli yok olmak oldu.</p>

  <p class="normal"> </p>

  <p class="solbaslik">1. Soğuk Savaş Zaferi mi?</p>

  <p class="normal">Peki ya ABD? ABD, Soğuk Savaşı kazanmış mıydı?</p>

  <p class="normal">Aslında 1980’lerin sonunda, 1990’ların hemen başında, ABD için büyük zafer ortaya çıkmışken, ortadaki tablo hiç de iç açıcı değildi ABD açısından. Amerika Birleşik Devletleri, Soğuk Savaş’ı, kendinden vererek, kendi kaynaklarından, özünden yiyerek kazanmıştı; bir tür <span class="ideitalik">Pyrrhus</span> zaferiydi söz konusu olan.</p>

  <p class="normal">“Mutlak Düşman”ın ortadan kalkması, kendi başına, ABD’nin hanesine bir “güç” ögesi olarak yazılıyordu yazılmasına ama bunun içinin doldurulması gerekiyordu ki, ABD bu yetenekte görünmüyordu. Üstelik ufukta yeni sorunlar beliriyordu.</p>

  <p class="normal">Birincisi, hasmın çöküşünde ve sonrasında ABD, nihai darbeyi vuran, kördüğümü kılıcıyla parçalayan aktif müdahil değil, sadece bir izleyici konumundaydı. İkincisi, “ortak düşman” ortadan kalkınca, evrensel kapitalizmdeki ve emperyalist blok içindeki hegemonya konumu tartışmalı hâle gelmişti. Hegemonyayı belirleyen politik, ekonomik, mali, ticari, teknolojik, kültürel, askerî vb. ölçütlerin pek çoğunda ABD’nin rakipleri ya onu geride bırakmışlar, ya ona yetişmişler ya da en azından ABD anlamlı bir liderlik yapamayacak ölçüde mutlak olarak zayıflamıştı. Bir tek alan hariç: Militer güç ve askerî teknoloji. Bu, askerî sanayisinin kârlılık oranındaki üstünlüğüyle de birleşince, ABD’yi militarizme mahkûm etti, uluslararası ilişkilerin militarizasyonunu gerekli hâle getirdi onun açısından. Ayrıca, yeni bir dünya ortaya çıkmıştı ve bu yeni realitenin ideolojisi, kural ve kurumları oluşturulmalı, yani düzeni kurulmalıydı. Bunu yapacak olanın da, yumruğunu masaya vurması, kural ve kurumlarını, hayat tarzını, ideolojisini dayatması gerekmekteydi.</p>

  <p class="normal">Sovyetler sonrası dünyadaki reel ve algılanan güç ile sorun ve zaafların korkusu, militarizmde optimum çözüm noktasını bulacaktı. Kişiliksiz, silik, çapsız, Reagan’ın gölgesindeki ‘vizyonsuz’ Bush yönetimi, beklentileri nasıl karşılayacak, kısır döngüyü nasıl kıracak, Amerikan hegemonyasını yeni koşullarda nasıl yeniden üretecekti?</p>

  <p class="normal">1992’de hazırlanan ve basına sızan bir Pentagon belgesi aslında sorunu ortaya koyuyordu.<sup class="calibre3"><a href="../Text/kantadi_split_459.html#footnote-142055-2" id="footnote-142055-2-backlink">[2]</a></sup> Buna göre, Amerika Birleşik Devletleri, aynen Soğuk Savaş’ın başlangıcında olduğu gibi, dayatmacı ve su sızdırmaz hegemonyasını yeniden kurmak için önce rakiplerini, Japonya ve Avrupa’yı dizginlemeliydi. Onları, kendi bağımsız askerî (özellikle de nükleer) güçlerini geliştirmekten caydırmalı ve kendi nükleer şemsiyesi altında ‘bağımlı’ tutmalıydı. Onları kendine mahkûm tutabileceği tek alan buydu ve militer zincirler önce onları bağlamalıydı. Beynelmilel sermayenin vurucu gücü Amerikan askeriyesi olmalıydı kısacası. Bu, onları nefessiz tutmaya yetecekti. Yardımcı roller üsteleneceklerdi bundan böyle ve dolayısıyla da karar verme mekanizmalarında da ikincil rollerle yükümlenmiş olacaklardı. Zamanla, ABD kontrol ve komutasındaki askerî operasyonların daha çok finansmanıyla ilgileneceklerdi. Sonra sıra dünyanın lanetlilerine gelecekti elbette: “Zengin kaynakları bulunan ve bu kaynaklara hâkim olanın büyük devlet statüsü kazanabileceği bölgelerde ortaya çıkabilecek bütün muhalif odakları engellemek; sanayileşmiş gelişmiş ülkeleri, önderliğimize karşı çıkmayı ya da kurulu siyasi ve ekonomik düzeni yıkmayı amaçlayan her türlü girişimden caydırmak ve ileride ortaya çıkabilecek tüm rakipleri önlemek”ti resmî strateji.</p>

  <p class="normal"> </p>

  <p class="solbaslik">2. Yeni Düşman İhtiyacı ve Körfez Savaşı</p>

  <p class="normal">Şimdi artık Amerika savaşmalıydı. Yükseliş dalgasını militarizmde aramalıydı. Yeni düşmanlara ihtiyacı vardı, militer ölçütü ana kriter yapmak durumundaydı. Peki ama “ulusal güvenlik kültü ve onun aygıtı ulusal güvenlik devleti” düşmansız nasıl ayakta kalabilecekti? Belki Sovyetler’in yıkılmasıyla ABD’deki “yeni muhafazakârların, düşmanlarının ölümünün keyfini sürmeleri beklenirdi” ama onlar, “Amerikan rejiminin siyasi ve kültürel meşruluğuyla aşırı meşgul” olmaları nedeniyle, ilk olarak, “ulusu birleştirme ve halka esin kaynağı olabilecek” yeni bir “iblis ... ve halka kendi kültür ve toplum yapısının anlam ve zayıflıklarını hatırlatacak bir düşman” aramaya koyuldular.<sup class="calibre3"><a href="../Text/kantadi_split_460.html#footnote-142055-3" id="footnote-142055-3-backlink">[3]</a></sup></p>

  <p class="normal">Muhafazakâr ideologlardan William Kristol’un dediği gibi, “Amerikan halkının savaşmaya hazır olması her zaman iyiye işarettir.”<sup class="calibre3"><a href="../Text/kantadi_split_461.html#footnote-142055-4" id="footnote-142055-4-backlink">[4]</a></sup> Yine de sermaye ve devleti açısından ana sorun ortada duruyordu: Evet, yeni düşmana karşı savaş ama kiminle, ne zaman, nerede, nasıl ve neden?</p>

  <p class="normal">Yanıtı, altın bir tepsi içinde Saddam Hüseyin sundu Bush yönetimine.</p>

  <p class="normal">Saddam, bu maceraya özendirildi mi yoksa Amerikan Büyükelçisi April Glaspie’yle yaptığı konuşmada verilen izlenime, yani bunun ABD tarafından çok da önemsenmeyeceği sanısına mı kapıldı, bilinmez.</p>

  <p class="normal">Görüşmede, Büyükelçi Glaspie, Saddam’a şöyle diyor:</p>

  <p class="indentmetin">Burada uzun yıllar yaşadım. Sizin, ülkenizi yeniden kurmak için harcadığınız olağanüstü çabaya hayranım. Sermaye ihtiyacınız olduğunu biliyorum. Anlıyoruz ve ülkenizi yeniden kurma olanağı bulacağınız düşüncesindeyiz. Ama, gerek Kuveyt’le aranızdaki sınır anlaşmazlığı, gerekse Araplar arası çatışmalar konusunda herhangi bir kanaat belirtmiyoruz. ‘60’lı yılların sonunda Kuveyt’te görevdeydim. O zaman aldığımız talimatlar, Amerika’yı ilgilendirmeyen bu sorun üzerinde kanaat belirtmemekti. James Baker, resmî sözcümüze bu talimatı sürdürmeyi bildirdi. Bu sorunu, Klibi veya Başkan Mübarek aracılığıyla uygun yöntemleri kullanarak yoluna koyacağınızı umuyoruz. Bütün istediğimiz, acil bir çözüm getirmenizdir.<sup class="calibre3"><a href="../Text/kantadi_split_462.html#footnote-142055-5" id="footnote-142055-5-backlink">[5]</a></sup></p>

  <p class="normal">Bu umursamaz tarafsızlık, 1989 tarihli bir belgeyle çelişiyor. Kuveyt Devlet Güvenlik Bölümü Müdürü tarafından, CIA yetkilileriyle yaptığı görüşmeler üzerine Emir’e yazılan bir raporda şöyle deniyor:</p>

  <p class="indentmetin">Ortak sınırda bir gerginlik yaratmak amacıyla bu ülke hükümeti üzerinde ağırlık koyabilmek için Irak’ın [İran’la savaş nedeniyle] ekonomik yıkımından yararlanmanın önemli olduğu değerlendirmesinde Amerikan tarafıyla mutabık kaldık. CIA bize bu baskıyı sürdürmenin en iyi yolları konusundaki görüşünü bildirdi. Bu kuruluşun yetkilileri, bize, faaliyetlerin en yüksek düzeyde koordine edilmesi koşuluyla, geniş bir işbirliğine gidilmesi gerektiğini söylediler.<sup class="calibre3"><a href="../Text/kantadi_split_463.html#footnote-142055-6" id="footnote-142055-6-backlink">[6]</a></sup></p>

  <p class="normal">Bunlar ve Kuveyt kaynaklı provokasyonlar, bir yanıltma ve kışkırtmaya işaret ediyor olabilir ama bunun önemi yok. Sonuçta Kuveyt’in işgali, ABD’ye, çok ihtiyaç duyduğu temel olanağı sağladı. Artık Bush yönetimi, dosta ve düşmana, gereksindiği gözdağını ölüm kusan silahların inandırıcılığıyla verebilirdi. Bush yönetiminin büyük bir yaygara ve acelecilikle bu fırsatın üzerine atlamasının nedeni esasta buydu.</p>

  <p class="normal">Önce dostlara mesaj gidecekti: “Yoksulluk ummanındaki küçük liberal zengin adacıklarınız hâlâ güvende değildir, düşman çoktur ve her yerdedir.” Bu ilk mesajdı. İkinci mesaj daha da netti: “Batı dünyasına yönelik bir saldırıda, gerekli zamanda, gerekli yerde, gerekli gücü sadece ABD sağlayabilir. Bunun için silahı, askerî, teknolojisi ve en önemlisi, politik iradesi ve kamu manipülasyon gücü ABD’dedir.” Üçüncü mesaj zaten belliydi: “Bu ölümcül tehlike ve tehditlerle dolu dünyada temel unsur güvenlik onun aracı silahlı güç, onun kaynağı ABD, dolayısıyla da tartışmasız hegemon Amerika Birleşik Devletleri’dir.”</p>

  <p class="normal">Bir biçimde bağımsızlık, ulusal ya da sosyal reform ya da kurtuluş düşünen, buna cüret eden mazlumlara ise gözdağı örnekle verilecekti. Irak halkı, bu örneği oluşturacaktı düşmanlara, olası hasımlara, potansiyel tehlikelere, kısacası insanlığa...</p>

  <p class="normal">Yeni Düzen’i kurma ve işletme, dolayısıyla da onun kurucu hegemonyasını ele geçirme, olayları izleme değil de biçimlendirme ve yeni nizamın yapısıyla uluslararası ilişkilerin seyrini, dünyanın da geleceğini belirleme hamlesine artık hazırdı ABD.</p>

  <p class="normal">Gazeteci Bob Woodward’ın <span class="ideitalik">Shadow</span> isimli kitabında yazdığına göre, George Bush, Savunma ve Dışişleri Bakanlarıyla Ulusal Güvenlik Danışmanı’na, “Mutlaka bir savaşa ihtiyacımız var,” diyecek, Dışişleri Bakanı James Baker’ın son ültimatomu Iraklılarca reddedildiğinde de çok sevinecek, bunun “mümkün olan en iyi haber” olduğunu, “ama sevincini kamuoyundan saklaması gerektiği”ni söyleyecekti.<sup class="calibre3"><a href="../Text/kantadi_split_464.html#footnote-142055-7" id="footnote-142055-7-backlink">[7]</a></sup></p>

  <p class="normal">Savaşla birlikte Bush ilk kez “Yeni Dünya Düzeni” kavramını da telaffuz etti. İkinci Dünya Savaşı’ndan sonra gerçekleştirilememiş olan “insanlığı ABD’nin imajından yeniden yaratma, dünyayı Amerikan hayat tarzından yeniden oluşturma” saldırısı yeniden başlatıldı.</p>

  <p class="normal">17 Ocak 1991’de ABD, Irak’ı vahşi bir biçimde bombalamaya başladı. Korkunç bombardıman haftalarca sürdü. Savaşta 100 binden fazla Iraklı öldü, yüz binden fazlası yaralandı. Katliam, televizyonlardan canlı olarak yayımlandı. Savaştan sonra Bush, “Vietnam sendromunu çöle gömdüğünü” söyleyerek asıl zaferi ilan etti.</p>

  <p class="normal">Bush, uzun bir sokak çatışmasını göze alamadı ve Bağdat’a yürüme emri vermedi. İşi Irak ordusuna, yani bir askerî darbeye ve bunu kışkırtmak için de Şii ve Kürtler başta olmak üzere Irak muhalefetinin mücadelesine havale etti. Irak ordusu Saddam’a sadık kalınca da, başta Kürtler, muhalefetin, ABD’nin hiç de umurunda olmadığı gerçeği, görmek istemeyenlerce de görülmüş oldu.</p>

  <p class="normal">Yine de ABD açısından pek çok şey başarılmıştı. Yeni Dünya Düzeni’nin patronu tartışmasız belli olmuştu. Körfez fiilen işgal edilmişti. 30 milyar dolardan fazla bir meblağ, “savaş masraflarına katkı” payı olarak Kuveyt ve Suudi Arabistan’dan hortumlanmıştı. Faturanın yaklaşık 17 milyar doları da Japonya ile Almanya’ya kesilmişti. Ortadoğu’ya satılan silahlar da göz önüne alınınca, ABD masraflarını çıkarmış, kâra bile geçmişti.</p>

  <p class="normal">Irak’ın üzerine 700 binden fazla asker, 1650 savaş uçağı, 3 bin 800 tank ve seyir füzeleri taşıyan 129 savaş gemisiyle gidildi. Operasyonun sadece ilk gününde, Hiroşima’ya atılan atom bombasından bir buçuk kat daha güçlü bir bombardımana hedef olmuştu ülke. 42 gün boyunca günde 2000 sorti yapıldı, Irak ordusu ve halkına karşı. Amerikalı pilotlar, dağılmış ve savunmasız Iraklı askerî birlikleri bombalıyor, teslim olmaya hazır, silahlarını bırakmış askerlere toplarla, tanklarla ateş ediliyordu. Korkunç katliama “Ördek Avı” diyordu Amerikalılar. Kuveyt’ten Irak’a giden karayollarında savaştan kaçan siviller ve silahsız askerler tam bir katliama tabi tutularak toplu halde öldürülüyorlardı. Daha sonraki acımasız ambargoyla da, çoğu çocuk yeni yüz binlerin ölümüne neden olunacaktı.<sup class="calibre3"><a href="../Text/kantadi_split_465.html#footnote-142055-8" id="footnote-142055-8-backlink">[8]</a></sup></p>

  <p class="normal">Aynı yılın Aralık ayında da, Sovyetler Birliği resmen ortadan kalktı.</p>

  <p class="normal">Bush’un CIA Direktörüyken işbirliği yaptığı Panama diktatörü Noriega ise, ABD’nin 1989’da Panama’yı işgali sırasında kaçırıldığı Miami’de bir cezaevinde tutuluyordu.</p>

  <p class="normal"> </p>

  <p class="solbaslik">3. Sorunların Kıskacında</p>

  <p class="normal">Ne var ki, Reagan yıkımı da Amerika’yı kemirmeye devam ediyordu. Bush yönetimi, içeride emeğe ve yoksullara karşı saldırıyı sürdürüyor, biriken sorunlara çare bulamıyordu. Dışarıda da, yeni düzenin emperyal görevlerini sermayenin istediği ölçülerde yerine getirmekten acizdi.</p>

  <p class="normal">Bir Fransız yazar, Henri Alleg, New York’a yaptığı bir ziyareti dehşet duygularıyla anlattığı kitabında, 1990’ların başında Amerika’da yoksul sayısını 78 milyon olarak veriyor ve ‘New York cehennemine ilişkin izlenimlerini şöyle özetliyordu: “Hiçbir Batı ülkesinde eşi benzeri bulunmayan evsiz barksız bir kalabalığa, cinayete, yoksulluğa, New York’u ve Amerika’yı kemiren bütün bu felaketlere bir başkasını daha eklemek gerekiyor: uyuşturucu ... cinayet, suç işleme, güvensizlik, açlık, barınaksız insanlar, şiddet ve ırkçılık, edepsizlik, kudurmuş bireycilik, kazanca tapınma, duygu sömürüsü...”<sup class="calibre3"><a href="../Text/kantadi_split_466.html#footnote-142055-9" id="footnote-142055-9-backlink">[9]</a></sup></p>

  <p class="normal">1990’larda artık yoksullar, işsizler, siyahlar, Latin kökenliler, Kızılderililer, sadece ekonominin değil hayatın dışına atılmışlar, hergün cinayet işlenen ve kimselerin giremediği tecrit mahallelerinde yalıtılmış, lanetli bir yaşam sürüyorlardı. Aslında uyuşturucu, hastalık ve pislikle beraber, bu bir tür soykırım stratejisinin sonucuydu. 20. yüzyılın sonlarına doğru Amerika’da milyonlarca insan bu biçimde terk edilip çaresizliğin girdabında yalıtılarak yavaş yavaş tüketiliyordu. Bu milyonlardan çalınan, gelecekleri bile değildi, doğrudan yaşamlarının ta kendisiydi.</p>

  <p class="normal">Bu toplumsal afetin, açlığın, kronik işsizliğin, uyuşturucu felaketinin sonucu olan şiddet ve silahlanma ise, artık iyice çığrından çıkmıştı. Bazı ilk ve ortaokullara bile öğrenciler metal dedektörlerle silah aramasından geçirilerek içeri sokuluyordu. Ülke çapında milyonlarca çocuğu sarmalayan yoksulluk, yetersiz beslenme, hastalık ve şiddet görülmemiş boyutlardaydı. Ülkede verem hastalığı bile bir toplumsal afete dönüşüyordu.</p>

  <p class="normal">Ticaret ve bütçe açıkları da görülmemiş boyutlardaydı.</p>

  <p class="normal">ABD, Bush yönetiminin son döneminde Somali’yi işgal etmiş, Haiti kıyılarını savaş gemileriyle kuşatmış, Irak’ı neredeyse her gün bombalar ve Yugoslavya’ya saldırı hazırlığı yaparken, hazinesi tamtakır bir haldeydi; dünyanın en borçlu ülkesi olmuştu, bütçe açığı 300 milyar doları vurmuştu, borçla yaşıyordu fakat askerî harcamaları da 300 milyar dolardan fazlaydı. 1989 Kasım’ında New York Borsası’ndaki yüzde 20’nin üzerindeki düşüş, 1929 Büyük Bunalımı’nı hatırlatıyor, yüreklere korku salıyor ve paniği egemenler katına da çıkarıyordu...</p>

  <p class="normal">Bu koşullarda Bush yönetimi dışarıda da kendisinden beklenen saldırganlık atılımlarını gerçekleştiremiyor, kişiliksizlik, pasiflik, vizyonsuzlukla suçlanıyordu. ABD, dünyanın nizamına, insanlığın geleceğine hâkim olma fırsatıyla ekonomik imkânsızlıklar arasında sıkışıp kalmıştı. Fırsat ve kriz, birlikte bilinmezlik, şaşkınlık, istikrarsızlık yaratmaktaydı...</p>

  <h2 class="h2baslik" id="calibre_toc_31">B. Yeni bir Geçiş Dönemi: Clinton Başkanlığı</h2>

  <p class="normal">1992 seçimlerinde Demokrat Parti adayı Bill Clinton, bir tür “çöküş dönemi Kennedy”si olarak seçimleri kazandı. ABD ölçülerine göre sol-liberal bir platformla iç sorunlara tepkiyi ve dışarıya ilişkin “emperyal vizyonsuzluk” şikâyetlerine dayanarak iktidara geldi.</p>

  <p class="normal">Carter gibi, çöküş tepkisiyle saldırganlığın yükselişi umutlarını kullandı ve gereğini de bir biçimde yerine getirdi. Carter’ın politikaları, sonunda, yükselttiği saldırganlık dalgasının tepe noktasına Reagan’ı çıkartmıştı; Clinton da, W. Bush saldırganlığının altyapısını hazırladı.</p>

  <p class="normal">Clinton’un zihniyeti değil, retoriği, propagandaya yönelik imajı, ideolojik kılıf profili farklılık gösteriyordu.</p>

  <p class="normal">Örneğin, 1990’ların başında Dünya Bankası’nda çalışırken, zehirli atıkların Üçüncü Dünya ülkelerinde depolanmasını öneren, oradaki insan yaşamının ucuzluğu dolayısıyla da bunun maliyetinin daha düşük olacağını söyleyen ve bütün dünyada büyük tepki toplayan Lawrence Summers’ı hazine bakanı yapabilmişti.</p>

  <p class="normal">CIA Direktörlüğü’ne aday gösterdiği James Woosley, “Biz canavarı [Sovyetler Birliği] öldürdük ama dünya zehirli yılanlarla dolu bir orman,”<sup class="calibre3"><a href="../Text/kantadi_split_467.html#footnote-142055-10" id="footnote-142055-10-backlink">[10]</a></sup> diyordu; mazlum halklara böyle bakıyordu Clinton’un adamı.</p>

  <p class="normal">O da Irak’a uygulanan ambargoyu acımasızca sürdürdü ve Dışişleri Bakanı yaptığı Madeleine Albright, bir televizyon programında, ambargonun yarım milyon Iraklı çocuğun ölümüne neden olduğu suçlamasına, “Bu bedeli ödemeye değdiğini düşünüyoruz,” diyebilmişti.<sup class="calibre3"><a href="../Text/kantadi_split_468.html#footnote-142055-11" id="footnote-142055-11-backlink">[11]</a></sup></p>

  <p class="normal">Kim bilir, Yugoslavya’yı vahşice bombalatırken de, Beyaz Saray’da bir stajyerle fantazilerini tazeliyordu. Ya da Sudan’da yoksul bölge ülkeleri için yaşamsal önemde tarım ilaçları üreten bir fabrikayı vurdurduğunda, “kimyasal silah üreten uluslararası terör ağına darbe indirildiği” yalanını söylerken bir yerlerde özgürlük, demokrasi, barış nutukları çekiyordu. Zirai ilaç fabrikasını bombalayıp işçileri öldürmek, tarımı vurarak yoksulları açlığa mahkûm etmek, ABD’yi hedef yapıyordu: Ona göre, “barış ve demokrasiyi geliştirme çabaları”, Amerikalıları “terörün hedefi” yapan nedenlerdendi.<sup class="calibre3"><a href="../Text/kantadi_split_469.html#footnote-142055-12" id="footnote-142055-12-backlink">[12]</a></sup></p>

  <p class="normal">Clinton yönetimine ilişkin somut verileri bir Amerikalı profesöre bırakalım:</p>

  <p class="indentmetin">1990’dan 1995’e kârlar rekor düzeye ulaşır ve mal fiyatları çığ gibi artarken, dev emekçi kitlesi, başka birçok çıkarlarının azalması veya yok olması yanında, ücretlerinin dondurulduğunu ya da düştüğünü gördü. Son yirmi yıl içerisinde, Amerika’da lise diplomalı erkek işçilerin gerçek ücreti yüzde 30 oranında azaldı. Birçokları, sağlık sigortasını, evini, tasarruflarını yitirdi. Çalışanların yaklaşık dörtte biri, artık sözleşmeli geçici işlerde iş güvencesi ve toplu sözleşme hakkı olmadan çalışıyor, ücretini günlük olarak veya hiçbir güvencesi olmadan saatlik ücret alıyor.</p>

  <p class="indentmetin">Yalnızca 10 büyük şirket, 1991-1994 arasında 500 bin kişinin işine son verdi. İş gücünün yaklaşık üçte biri şu anda yarım zamanlı çalışıyor. 4,5 milyonu aşkın yarım zamanlı çalışan, tam zamanlı işlerde çalışmak istiyor. 1989’dan bu yana yüzde 75’inin ücreti donduruldu ya da düşürüldü. [Pek çok] iş kolunun ücret derecesi düşürüldü; şimdi beş işten ancak biri dört kişilik aileyi doyurabilecek bir gelir getirebiliyor.<sup class="calibre3"><a href="../Text/kantadi_split_470.html#footnote-142055-13" id="footnote-142055-13-backlink">[13]</a></sup></p>

  <p class="normal">Amerikalı profesör Parenti tarafından 1996 yılında yayımlanan bir kitap, 1990’ların ilk yarısına ilişkin verileri içeriyor:</p>

  <p class="indentmetin">Şu tahminlere bir bakın. Her yıl [1990’lar],</p>

  <p class="indentmetin">– 27 bin Amerikalı intihar ediyor.</p>

  <p class="indentmetin">– 5 bini intiharı deniyor; bazı tahminlerde bu sayı daha da yüksek. ...</p>

  <p class="indentmetin">– 23 bin kişi öldürülüyor.</p>

  <p class="indentmetin">– 85 bin kişi ateşli silahlarla yaralanıyor.</p>

  <p class="indentmetin">Bunlardan, 2 bin 600’ü çocuk, 38 bini ölüyor.</p>

  <p class="indentmetin">– 13 milyon kişi, saldırı, ırza tecavüz, silahlı gasp, hırsızlık, kundakçılık gibi suçların mağduru oluyor.</p>

  <p class="indentmetin">– 135 bin çocuk okula silahla geliyor.</p>

  <p class="indentmetin">– 5 buçuk milyon kişi her türlü suçtan (trafik suçları hariç) tutuklanıyor.</p>

  <p class="indentmetin">– 125 bin kişi aşırı alkol kullanımı yüzünden genç yaşta ölüyor.</p>

  <p class="indentmetin">– 473 bin kişi yine erken yaşta tütüne bağlı hastalıklardan dolayı ölüyor. ...</p>

  <p class="indentmetin">– Binden fazla insan, mutfak lavabosunun altında bulunan ev malzemelerini solumaktan ölüyor. ...</p>

  <p class="indentmetin">– Çoğunluğunu kadınların oluşturduğu 37 milyon kişi, bir başka deyişle her altı Amerikalıdan biri sakinleştirici kullanıyor. Bu tür ilaçların kullanılmasını doktorlar teşvik ediyor; ilaç firmaları keyifle üretiyor; kârlar ise çarpıcı boyutta.</p>

  <p class="indentmetin">– 2 milyon kişi, kontrolsüz bir şekilde, “kimyasal deli gömleği” diye adlandırılan zihinsel uyarıcı ilaçlar kullanıyor.</p>

  <p class="indentmetin">– 5 bin kişi psikolojik uyarı ilaçları yüzünden ölüyor.</p>

  <p class="indentmetin">– 25 milyon kişi, yani her 10 Amerikalıdan biri, psikiyatri, psikoterapi veya tıp merkezlerinden, zihinsel ya da duygusal sorunlarının çözümü için yardım istiyor. Bunun yıllık toplam maliyeti 4 milyar dolardan fazla!</p>

  <p class="indentmetin">– 6 milyon 800 bin kişi ruhsal sorunları için sağlık kuruluşları yerine papazlara, yardım kuruluşlarına, sosyal danışmanlara başvuruyor. Toplam nüfusun 80 milyonu, yaşamları süresince bir şekilde mutlaka psikolojik danışma sistemine başvuruyor.</p>

  <p class="indentmetin">– 1 milyon 300 bin kişi, hastanelerdeki yanlış tedaviler yüzünden sakat ya da hasta.</p>

  <p class="indentmetin">– 2 milyon kişi gereksiz ameliyatlara maruz kalıyor, 10 bin kişi de bu ameliyatlar yüzünden ölüyor. ...</p>

  <p class="indentmetin">– 14 binden fazla insan, yasal reçeteye bağlı ilaçları yüksek dozda kullandıkları için ölüyor. ...</p>

  <p class="indentmetin">– 126 bin bebek, doğum öncesi yetersiz gözetim, beslenme, çevre kirliliği veya annenin uyuşturucu tutkusuna bağlı ciddi sorunlarla doğuyor.</p>

  <p class="indentmetin">– 2 milyon 900 bin çocuk ciddi bakımsızlık, psikolojik işkence ve kasıtlı aç bırakma dâhil kötü muameleye maruz kalıyor.</p>

  <p class="indentmetin">– 5 bin çocuk anne-babaları ya da büyükanne-büyükbabaları tarafından öldürülüyor.</p>

  <p class="indentmetin">– 30 binden fazla çocuk, fiziki kötü muamele ya da bakımsızlık yüzünden sakat kalıyor. Amerika’da çocukları her yıl, lösemi, otomobil kazası, bulaşıcı hastalıktan çok, kötü muamele etkiliyor. Artan işsizlikle birlikte, işsiz anne-babaların çocuklarına kötü muameleleri de dramatik biçimde artıyor.</p>

  <p class="indentmetin">– 1 milyon çocuk evden kaçıyor. Çoğunlukla, anne-baba ve öteki aile büyüklerinin cinsel saldırıları dâhil kötü muamele yüzünden. ... Cinsel saldırıya uğradığı için evden kaçan çok sayıda çocuktan yüzde 83’ü beyaz!</p>

  <p class="indentmetin">– 150 bin çocuğun kayıp olduğu söyleniyor.</p>

  <p class="indentmetin">Bunlardan 50 bini sanki yok olmuş. Yaşları ise bir ile beş-altı arasında. <span class="ideitalik">New York Times</span> gazetesine göre, “Bunların bazıları ölü. Bu ülkede John and Jane Does Cenaze Şirketi’nin gömdüğü ölülerin muhtemelen yarısı, kimliği bilinmeyen çocuklar.”</p>

  <p class="indentmetin">Amerika’da, aralarında yedi yaşındakilerin bile bulunduğu 900 bin çocuk, çocukların çalıştırılmasıyla ilgili yasalara aykırı bir biçimde, günde on saatten fazla, düşük ücretli tarım işçisi, bulaşıkçı, çamaşırhane işçisi, ev hizmetçisi olarak çalışıyor. ...</p>

  <p class="indentmetin">– 2 ila 4 milyon arasında kadın dayak yiyor. Kadın ölümlerinin ikinci en büyük, yaralanmalarının, sakatlanmalarının ise en büyük ve birinci nedeni ev içi şiddet.</p>

  <p class="indentmetin">– Her 45 saniyede bir olmak üzere 700 bin kadın tecavüze uğruyor.</p>

  <p class="indentmetin">– 5 milyon işçi iş kazası geçiriyor. Bunlardan 150 bininde işle ilgili sakatlıklar meydana geliyor. Görme, işitme bozuklukları, kısırlık, felç dâhil.</p>

  <p class="indentmetin">– 100 bini aşkın insan iş koşullarına bağlı olarak karaciğer, akciğer, kanser, verem gibi hastalıklara yakalanıyor.</p>

  <p class="indentmetin">– Yüzde 90’ı erkek olmak üzere 14 bin işçi her yıl iş kazalarında ölüyor.</p>

  <p class="indentmetin">– 100 bin işçi, iş koşullarına bağlı hastalıklar yüzünden genç yaşta ölüyor. ...</p>

  <p class="indentmetin">– 4 bin kişi hastalıklı et yedikleri için ölüyor. ...</p>

  <p class="indentmetin">– 5 milyon 100 bin kişi hükümlü ya da tutuklu olarak parmaklıklar arkasında veya gözaltında yahut şartlı tahliye edilmiş durumda. Bunlardan 2 milyon 700 bini, kent ve eyalet hapishanelerine, ya da federal hapishanelere kapatılmış durumda ya da yasal gözetim altında. Her hafta, salıverilenlerden bin 600 kişi daha fazlası kodese giriyor. Hapishane nüfusu 1980’den bu yana yüzde 200 gibi müthiş bir artış göstermiş. ...</p>

  <p class="indentmetin">– Ülkede 15 binden fazla veremli var. Sayı gittikçe artıyor. ...</p>

  <p class="indentmetin">– 40 milyondan fazla insan sağlık sigortasından veya salgın hastalıklara karşı korumadan yoksun olarak yaşıyor. ...</p>

  <p class="indentmetin">– 4 buçuk milyondan fazla çocuğun veya yoksulluk yardımı alan 9 milyon çocuğun yarıdan fazlasının yetersiz beslenme sorunu var. Bunlardan birçoğu doğum öncesi veya bebeklikteki yetersiz beslenmeden kaynaklanan beyin hastalıklarına yakalanmış.</p>

  <p class="indentmetin">– 40 milyon kişinin veya dört kadından ve her 10 erkekten birinin, çocukluğunda, özellikle 9-12 yaşlarında, çoğunlukla yakın akrabalarının veya aile dostlarının cinsel taciz veya tecavüzüne uğradığı tahmin ediliyor. ...</p>

  <p class="indentmetin">– 7 ila 12 milyon arasında işsiz var. ...</p>

  <p class="indentmetin">– 6 milyon kişi belirsiz ya da geçici denebilecek işlerde çalışıyor. ...</p>

  <p class="indentmetin">– Tam gün işe ihtiyacı olduğu halde 15 milyondan fazla insan sosyal güvencesiz, yarım gün ya da daha kısa zamanlı sözleşmeli işçi olarak çalışıyor.</p>

  <p class="indentmetin">– Bunun dışındaki 3 milyon işçi ise, aslında bir işte çalışmadıkları hâlde, işsizlik sigortaları ödenmediği veya hiçbir zaman sigortaya ehil görülmediği ya da iş aramaktan artık vazgeçtiği, dahası iş bulamadığından orduya katıldığı için hesaba katılmıyor.</p>

  <p class="indentmetin">– Amerikan Çalışma Bakanlığı’nın tahminlerine göre, 80 milyon kişi yetersiz bir gelirle, bunların 35 milyonu ise yoksulluk düzeyinin de altında bir gelirle yaşama savaşı veriyor.</p>

  <p class="indentmetin">– Bu 35 milyonun 12 milyonunun kronik açlık ve yetersiz beslenme sorunu var. Bu kategorideki insanların çoğunluğu yılın belli bir bölümünü aç geçiriyor.</p>

  <p class="indentmetin">– 2 milyon, hatta daha fazla insan evsiz. Sokaklarda yaşayıp kaldırımlarda ya da geçici barınaklarda uyuyor.</p>

  <p class="indentmetin">– 160 milyondan fazla insan, bir şekilde bir yerlere borçları olan ailelerin üyesi. Bu sayı on yıldan da az bir süre önce 100 milyon idi. Bunların çoğunluğu, lüks için değil zorunlu gereksinimler için borçlandıklarını vurguluyor. Borçlanma, çok büyük sayıda aile için bir mali çöküş demek.<sup class="calibre3"><a href="../Text/kantadi_split_471.html#footnote-142055-14" id="footnote-142055-14-backlink">[14]</a></sup></p>

  <p class="normal">Bu tablo önce içeride devlet baskısını, polis vahşetini, yeni yasal düzenlemeleri gerektiriyordu. Örneğin, aynı suçu (en basit ve küçük bir hırsızlık suçunu bile) üç kez işleyen birinin, ünlü “üçüncü kez kuralı” uyarınca 25 yıldan başlayan ağır hapis cezalarına çarptırılmasını hükme bağlayan yasa, Clinton’un bir armağanıydı Amerikalılara. Yoksulluğun, yoksunluğun, eğitimsizliğin, çaresizliğin, dışlanmışlık ve aşağılanmışlığın girdabındaki yoksullar, siyahlar, azınlıklar, sokak çocukları, evsizler, açlar, resmen “üçüncüde üzeri çizilecek” bir kategoriye indirgenmişlerdi.</p>

  <p class="normal">Buna karşılık, Clinton yönetimi, kârların rekor düzeylere ulaşacak ölçülerde artmasını sağladı ve makro ekonomik dengeleri düzetmede başarı gösterdi. Kimi göstergelerde belki ancak 15, hatta 25 yıl öncesinin rakamları ancak yakalanabildi ama bütçenin 1 trilyon dolar fazla verdiği de oldu. Spekülasyonla, şişirmeyle, muhasebe oyunları ve yolsuzlukla ya da “yeni ekonomi” abartmasıyla olsun veya teknolojik atılımlarla, Amerika’ya sürekli bir sermaye transferi de sağlanabildi. Clinton, her şeyden önce Yeni Düzen’deki hegemonya için, iç sosyal dengeleri düzeltmeye, aşınmış toplumsal oydaşmayı yeniden üretmeye, ulusal ekonomik temelde sağlamlık yaratmaya ve ABD’yi dünyanın sermaye çeken bir temel finansal merkezî yapmaya çalıştı.</p>

  <p class="normal">İkinci olarak, Clinton, Yeni Dünya Düzeni projesinin bir başka eksiğini gidermeye uğraştı. Bu da yeni düzenin kurumlarını oluşturma çabasıydı. ABD’nin ekonomik altyapısını sağlamlaştırma çabası gibi, bu da yeni uluslararası düzenin kurumsal yapısını oluşturmayı, yerleştirmeyi amaçlıyordu. Bu yapılana kadar Birleşmiş Milletler gibi (örneğin Somali’de), NATO gibi (örneğin Bosna’da) eski düzenin kurumları, çoğu kez de kurucu anlaşmaları, temel ilkeleri, yerleşmiş gelenekleri ve üyelerinin iradesi çarpıtılarak kullanıldı. Belki bunlar YDD kurumlarına dönüştürülmeye çalışıldı. Ne var ki, belki IMF dışında, doğrudan katı Amerikan disiplini ve liderliği altında yeni kurumlar oluşturulamadı. Bush ve ekibi de, zaten sonunda uluslararası kurumları bir yana itip, doğrudan Amerikan gücünü ve ordusunu bu boşluğu doldurmak üzere devreye soktu.</p>

  <p class="normal">Clinton ayrıca, ABD’nin emperyalist hegemonyasını ve denetimini, yıpratıcı doğrudan müdahaleler veya yabancı oligarşilerin diktatörlükleriyle değil de, mümkün olduğu ölçüde ortak ideolojik değerler ve çıkarlar yanılsaması üzerinde inşa etmeye; medyasıyla, üniversiteleriyle, standartlaştırılmış kültür ürünleriyle, internet ağıyla, insan hakları liberalizmiyle ve benzeri mekanizmalarla küreselleşmeye eklemlenmiş burjuvazilerin bağımlı işbirliğiyle kurmayı denedi. “Demokratikleşme” vurgusu böyle sahte ve sinsi, dolayısıyla da temelsiz bir emperyalist plana dayanmaktaydı. Böylece mümkün olan en az çıplak şiddete ve kaba kuvvete dayanan, otantik beşinci kol unsurlarına ve beyin yıkama imkânlarına, yani iç ideolojik mücadele ve manipülasyon araçlarına sahip olunacaktı.</p>

  <p class="normal">Clinton, “mutlak düşman”ın yani Sovyetler Birliği’nin ortadan kaldırılmasıyla, yeni ve soyut, dolayısıyla da kullanılabilir bir evrensel “düşman” icat etme sorunuyla da karşı karşıyaydı. Bu, YDD’nin “ideolojik çimentosu”, “ortak çıkar altyapısı” olacaktı.</p>

  <p class="normal">Burada bulunan sihirli kavram “terörizm” oldu. Böylece, pazarı kutsayan ideolojik temele, bir de “teröre karşı mücadele” adı altında bir “ortak çıkar” yanılsaması yaratılmış oluyordu.</p>

  <p class="normal">Bunun çarpıcı örneklerini, 1999 yılında, Clinton’un çabalarının meyvesi olarak, <span class="ideitalik">Washington Post</span> ve <span class="ideitalik">New York Times</span> gibi iki etkin gazetede yedi haftalık bir süre içinde çıkan bazı başlıklarda görmek mümkün:</p>

  <p class="indentmetin">22 Ocak: “Clinton 21. Yüzyıl İçin Terörizm Tehdidini Tanımlıyor.”</p>

  <p class="indentmetin">23 Ocak: “Başkan Yeni Terörizme Savaş Açıyor.”</p>

  <p class="indentmetin">23 Ocak: “Yarının Terörünü Önlemek.”</p>

  <p class="indentmetin">29 Ocak: “Terörizm Karşıtı Güçler Gelişiyor.”</p>

  <p class="indentmetin">1 Şubat: “Pentagon İç Terörizm Ekipleri Planlıyor.”</p>

  <p class="indentmetin">2 Şubat: “ABD Daha Büyük Fonlarla Terörizmi Hedef Alıyor.”</p>

  <p class="indentmetin">16 Şubat: “Askerî Anti-terörizm Tatbikatları Teksas’ın Bazı Bölgelerinde Şaşkınlık Yarattı.”</p>

  <p class="indentmetin">17 Şubat: “ABD Bin Ladin’in Gücünü Kırdı mı?”</p>

  <p class="indentmetin">19 Şubat: “Elçilik Saldırılarını Önleme Harcamaları Korkaklık Olarak Eleştirildi: Terörist Tehdit Devam Ediyor.”</p>

  <p class="indentmetin">23 Şubat: “Görünmez Katillere Hazırlanmak.”</p>

  <p class="indentmetin">7 Mart: “Müslüman Militanlar Amerikalıların Yaşamlarını Tehdit Ediyor.”</p>

  <p class="indentmetin">8 Mart: “Reagan Binası Saldırılara Karşı Korunamaz.”</p>

  <p class="indentmetin">14 Mart: “2 Grup ABD Tarafından Terör Örgütü Olarak Tanımlanmalarına İtiraz Etti.”</p>

  <p class="indentmetin">16 Mart: “Clinton Terörizme Karşı İtfaiyecileri Eğitmeyi Planlıyor.”<sup class="calibre3"><a href="../Text/kantadi_split_472.html#footnote-142055-15" id="footnote-142055-15-backlink">[15]</a></sup></p>

  <p class="normal">Clinton’un nasıl bir altyapı oluşturduğu bugün daha iyi anlaşılıyor. Clinton, gerçekten Carter gibi bir işlev gördü. Carter, hazırladığı altyapıyı Reagan saldırganlığına hediye etmişti; Clinton da Bush’a hazır bir altyapı bıraktı. İki Amerikan sol liberali, en azgın sağ iktidarlara çalışmışlardı elbette.</p>

  <h2 class="h2baslik" id="calibre_toc_32">C. Yeni Pax Americana Saldırısına Hazırlık</h2>

  <p class="normal">1997 yılında New York’ta kurulan ve amacı “ABD’nin global önderliğini geliştirmek” olan “Yeni Amerikan Yüzyılı Projesi” <span class="ideitalik">(The Project for the New American Century)</span> isimli bir kuruluş, 2000 yılının Eylül ayında, “Amerika’nın Savunmasını Yeniden Kurmak: Yeni Yüzyıl İçin Strateji, Kuvvetler ve Kaynaklar” <span class="ideitalik">(Rebuilding America’s Defenses: Strategy, Forces and Resources for a New Century)</span> başlığıyla bir rapor hazırladı. Hazırlayanları arasında Dick Cheney, Donald Rumsfeld, Paul Wolfowitz, Steve Forbes, Francis Fukuyama ve W. Bush’un kardeşi Florida Valisi Jeb Bush gibi isimlerin bulunduğu rapor, Amerikan egemenlik sisteminin bir manifestosuydu. Yeni saldırganlığın altyapısı olarak, “Reagan döneminin askerî güç politikası”nın canlandırılmasına dayanan rapor daha sonra da W. Bush yönetiminin eylem kılavuzu olacaktı.</p>

  <p class="normal">Raporun sunuş sayfasında örgütün “kuruluş ilkeleri”nden alınmış şu bölüm var:</p>

  <p class="indentmetin">20. yüzyıl sona ererken, Birleşik Devletler dünyanın en önde gelen gücü durumundadır. Batı’yı Soğuk Savaş’ta zafere ulaştırdıktan sonra Amerika hem bir fırsat ve hem de bir meydan okumayla karşı karşıyadır: Birleşik Devletler, geçmiş yılların kazanımlarının üzerinde yükselme vizyonuna sahip midir? Birleşik Devletler, Amerikan ilke ve çıkarları açısından elverişli bir yeni yüzyıl biçimlendirme azmine sahip midir?</p>

  <p class="indentmetin">[İhtiyacımız]; güçlü ve bugünün ve geleceğin sorunlarını karşılamaya hazır bir askeriye, dışarıda Amerikan ilkelerini cesaret ve bilinçle geliştiren bir dış politika; ve Birleşik Devletler’in global sorumluluklarını kabul eden bir ulusal önderliktir.</p>

  <p class="indentmetin">Elbette Birleşik Devletler gücünü nasıl kullanacağı konusunda ihtiyatlı olmalıdır. Ama global önderliğin sorumluluklarının kullanılmasıyla ilintili bedellerden kolayca kaçınamayız. Amerika, Avrupa, Asya ve Ortadoğu’da barış ve güvenliğin devamının sağlanmasında yaşamsal bir role sahiptir. Sorumluluklarımızdan kaçınırsak, temel çıkarlarımıza tehditleri davet etmiş oluruz. 20. yüzyıl tarihi, bize, koşulları, kriz çıkmadan önce şekillendirmenin ve tehditleri de tehlikeye dönüşmeden karşılamanın önemli olduğunu öğretmiş olmalıdır. Geçen yüzyılın tarihi, Amerikan liderliği davasını sahiplenmemizi bize öğretmiş olmalıdır.</p>

  <p class="normal">Buradan raporun niteliği, amaçları, sonuçları kendiliğinden ortaya çıkmış oluyor. Rapor, “temel misyonlar” olarak Amerikan topraklarını korumanın yanında, “aynı anda birden fazla büyük savaşı yürütme ve kazanma” gücünün oluşturulmasını, dünyanın “kritik bölgelerindeki güvenlik koşullarını belirlemek üzere jandarmalık görevleri”nin yerine getirilmesini ve askerî teknoloji “devrimi”nden yararlanılmasını belirliyor. Stratejik hedef olarak Pax Americana’nın sürdürülmesini ve ana stratejik rekabet alanı olarak da Doğu Asya’yı belirleyen rapor, muazzam bir modernizasyon programı, uzay ve siber uzay dâhil silahlanma hamlesi, güç konumlanışlarının gözden geçirilmesini ve yılda 10-20 milyar dolarlık meblağların askerî bütçeye eklenerek, silahlanma harcamalarının gayrisafi millî hasılanın yüzde 3,5-3,8 oranına yükseltilmesini öneriyor.</p>

  <p class="normal">Daha fazla ayrıntıya gerek yok. Bu rapor, Amerika’nın, seçkinleri eliyle dünyaya savaş açma projesinin kâğıda dökülmesinden başka bir şey değildi. Rapordaki bir cümle ise, Saddam rejiminin ABD açısından sadece bir bahane malzemesi olarak görüldüğü gerçeğini ve gelecekteki bir savaşı ele veriyordu: “Gerçekten de, Birleşik Devletler on yıllardır Körfez bölgesel güvenliğinde daha kalıcı bir rol oynama imkânlarını aramıştır. Irak’la hâlen çözülmemiş ihtilaf, şimdilik bir mazeret yaratıyorsa da, bölgede büyük bir Amerikan askerî varlığı bulundurma ihtiyacı, Saddam Hüseyin rejimi meselesini aşmaktadır.”</p>

  <p class="normal"> </p>

  <p class="solbaslik">1. 2000 Seçimleri, Hile, Skandal ve Yeni Başkan W. Bush</p>

  <p class="normal">Önde gelen adaylar olarak Demokrat Al Gore ve Cumhuriyetçi George W. Bush, 2000 Kasım’ındaki seçimlere Amerikalı patronlar ve büyük şirketlerden yüz milyonlarca dolar destek alarak girdiler. Sonuçta da, Al Gore, Bush’tan 540 binden fazla oy aldı ama W. Bush başkan seçildi. Daha doğrusu, atandı.</p>

  <p class="normal">Büyük yolsuzluk ve skandallarla iyice kirlenen seçimlerin sonunda, W. Bush’un kardeşinin vali olduğu Florida Eyaleti’nde oyların yeniden sayımı Anayasa Mahkemesi’nce durdurulunca, Bush delege oylarında üstünlük sağladı ve başkan ilan edildi. Florida’daki sorun sadece oyların sayımına hile karıştırılması değildi. Başka pek çok eyalette olduğu gibi, Florida’da da belirli suçları işleyenler ve sabıkalılar, en azından belirli süreler içinde oy verme hakkından yoksun tutulmaktadırlar. Bu usul çok eskilerden beri, örneğin vergilerini ödeyemeyen yoksulları ve suç oranının yüksek olduğu, yargı sistemi içinde daha kolay cezalandırılan siyahlarla azınlıkları seçme hakkından mahrum etmek için kullanılmış bir <span class="ideitalik">“demokratik hile”</span>ydi. 1999 yılında Florida yetkilileri, bir veri şirketine 4 milyon dolar ödeyerek, eyalet seçmenleri arasında oy hakkından yoksun bırakılabilecek sabıkalıların ayıklanması için seçmen kütüklerinin taranmasını gerçekleştirdiler. Geleneksel olarak her yerde Demokrat Parti’ye oy veren siyah erkek seçmenlerin Florida’da yüzde 31’inin sicillerindeki sabıka nedeniyle oy verme hakları yoktu. Dolayısıyla da, son taramayla da binlercesi oy kullanamadı. Oysa, eyalette Kasım 2000 seçimlerinde oy kullanabilen siyahların yüzde 90’ı Gore’a oy vermişti. Ama, eyaletin en büyük seçim bölgesi olan Miami-Dade’de, kütüklerden çıkarılanların yüzde 66’sı, Tampa’da yüzde 54’ü siyah seçmendi. Tabii bu oranlara yoksul Latin kökenlileri ve beyazları da eklemek gerekir. Bu arada bir başka eyalet de, kendi bölgesinde suç işlemiş ve sonra Florida’ya taşınmış olduğunu iddia ettiği bir başka sabıkalılar listesini gönderdi Florida yetkililerine. Oysa sonradan, bunların bir bölümünün yanlış olduğu anlaşıldı, ama iş işten geçmişti.</p>

  <p class="normal">Sonuçta, eyalet delegelerinin seçim sonucunu belirleyen oyları, normal olarak Florida seçimlerini ve dolayısıyla da genel seçimi kazanabilecek olan Demokrat aday Al Gore yerine W. Bush’a gitti. Resmî olarak eyalette W. Bush’un, Al Gore’dan 537 oy fazla aldığı açıklandı ve böylece de yasa gereği bütün delege oylarını W. Bush kazanmış oldu. Bu da ona başkanlığı kazandırmaya yetti. Oysa <span class="ideitalik">New York Times</span> gazetesi, dış ülkelerden çoğunluğu askerî personel tarafından kullanılan ve toplam Florida oylarına eklenen 2.490 oyun 680’inin geçersiz olduğunu ortaya çıkardı. Buna göre, 344 oyun seçim günü ya da öncesinde postalandığına dair bir kayıt yok; 183’ü ABD içi posta mührü taşıyor; 96’sı gerekli tanık bilgisi içermiyor; 169’unun sahipleri seçmen kütüğünde kayıtlı değil, zarflar imzasız veya oy pusulası talep etmemiş kişilerden; 5’i de son gün olan 5 Kasım’dan sonra merkeze ulaşmış. Böylesi hilelerin yapıldığı Florida’nın valisi, W. Bush’un kardeşi Jeb Bush idi. Florida’ya kendi sabıkalılar listesini gönderen eyalet ise, bizzat W. Bush’un vali olduğu Teksas Eyaleti’ydi!<sup class="calibre3"><a href="../Text/kantadi_split_473.html#footnote-142055-16" id="footnote-142055-16-backlink">[16]</a></sup></p>

  <p class="normal">Aslında sadece paranın gücüyle, kampanyalara tekellerce verilen astronomik miktarlarla yürütülen ve belirlenen Amerikan seçimlerine bir de böyle mafyavari hilelerin ve oy yerine atama prosedürünün karışması, ülkenin siyasal açıdan kimi Üçüncü Dünya ülkelerinin düzeyinde olduğunun da bir göstergesi oldu. Normal olarak, seçmenin yüzde 50 civarında bir bölümünün katıldığı ve bunun yüzde 51’i yani seçmenlerin sadece yüzde 25’inin oylarıyla seçilen başkanlar kervanına, 21. yüzyılda, bir de şaibeli bir seçim sonunda Anayasa Mahkemesi tarafından atanan biri de eklenmiş oldu. Tabii W. Bush’un seçilmesi, aynı zamanda Amerika’daki sosyal geriliğin, kültürel fukaralığın, ülkenin, Üçüncü Dünya’nın geri bölgelerinin yoksulluklarıyla bezenmiş ekonomik tablosuyla siyaset, sınıf adaleti ve parayla kirletilmiş hukuk sistemi ilkelliğinin de bir göstergesi, bir kanıtı oldu. Tencere gerçekten de yuvarlandı ve kapağını buldu.</p>

  <p class="normal">Bush ve ekibinin sadece altı üyesinin; Başkanın, Başkan Yardımcısının ve Dışişleri, Hazine, Savunma ve Ticaret Bakanlarının 2000 yılı gelirleri 130 ila 191 milyon dolar ve toplam varlıkları da 185 ile 624 milyon dolar arasında değişiyordu.<sup class="calibre3"><a href="../Text/kantadi_split_474.html#footnote-142055-17" id="footnote-142055-17-backlink">[17]</a></sup> Ortalamaları aldığımızda, 2000 yılında her birinin 160 milyon dolardan ayda 13,5 milyon dolar, yani ayda 19 trilyon lira para kazandığı anlaşılıyor. Toplam varlıklarını Türk lirasına çevirmek içinse, çok haneli bir hesap makinesine ihtiyaç var. İşte varlıklı sınıfların kaymak tabakasının ve daha çok da petrol ve silah sanayilerinin, en büyük korporasyonların, çıkar odaklarının ve Pentagon’un en has temsilcisi olarak Bush yönetimi, icraatına, parası kadar saldırarak başladı. Artık Amerika bir kez daha şirket gangsterlerince işgal edilmiş, daha doğrusu, işgal yeniden üretilmişti.</p>

  <p class="normal"> </p>

  <p class="solbaslik">2. W. Bush ve Yeni Saldırganlık</p>

  <p class="normal">W. Bush’un daha ilk birkaç aylık icraati gidişatın ne yönde olacağını göstermeye yetmişti bile:</p>

  <p class="indentmetin">– Kütüphane ödeneklerinden 39 milyon dolarlık kesintiye gitti.</p>

  <p class="indentmetin">– Doktorların ileri düzey pedaitrik eğitimlerine ayrılan paradan 35 milyon dolar kesti.</p>

  <p class="indentmetin">– Yenilenebilir enerji kaynaklarına ilişkin araştırma fonunda yüzde 50’lik eksiltme gerçekleştirdi.</p>

  <p class="indentmetin">– Hükümetin, federal yasaları, çevre kanunlarını ve işyeri güvenliğine ilişkin yönetmelikleri ihlal eden şirketlere iş tahsis belgesi verilmesini reddetme imkânlarını arttıran hükümleri iptal etti.</p>

  <p class="indentmetin">– İçme suyundaki arsenik oranını kabul edilebilir düzeylere indirmeyi hedefleyen kuralların uygulanmasını erteledi.</p>

  <p class="indentmetin">– Sağlık sigortasına sahip olmayan bireylerin, kamu hastane ve klinikleriyle öteki sağlık kurumlarındaki tedavilerini düzenleyen program fonunu yüzde 86 oranında düşürdü.</p>

  <p class="indentmetin">– 178 ülkenin imzaladığı ve küresel ısınma ve ozon tabakasının tahribi konusunda uluslararası işbirliğini düzenleyen Kyoto Protokolü’nden –en fazla zararı veren ülkenin ABD olmasına karşın– çekildi.</p>

  <p class="indentmetin">– Biyolojik silahları yasaklayan 1972 Anlaşmasını güçlendiren uluslararası sözleşmeyi imzalamayı reddetti.</p>

  <p class="indentmetin">– İş değiştirmek zorunda kalan işçilerin yeniden eğitimi programından 200 milyon dolarlık kesinti yaptı.</p>

  <p class="indentmetin">– Hükümet yardımı kesilip de çalışmak zorunda kalan yoksul ailelerin çocuklarının bakımını düzenleyen programın 200 milyon dolarını kesti.</p>

  <p class="indentmetin">– Kamuya ait evlerin tamir masraflarına ayrılan 700 milyon dolarlık fonu iptal etti.</p>

  <p class="indentmetin">– Çevre Koruma Ajansı bütçesinden yarım milyar dolar kesinti yaptı.</p>

  <p class="indentmetin">– İşçilerin sağlık ve güvenliğini korumaya yönelik işyeri ergonomisi hükümlerini geri çevirdi.</p>

  <p class="indentmetin">– Küresel ısınmayı azaltmak için karbondioksit miktarlarının düzenlenmesi sözünden vazgeçti.</p>

  <p class="indentmetin">– Tütün şirketlerine karşı açılan davaları yürütme masrafı olarak Adalet Bakanlığı tarafından talep edilen miktarın sadece yüzde 3’ünün tahsisine onay verdi.</p>

  <p class="indentmetin">– Çocukların suistimal ve ihmalden korunmasına ilişkin programlardan 15,7 milyon kesti.</p>

  <p class="indentmetin">– Yoksul çocuklara bedava kitap verme programının kaldırılmasını teklif etti.</p>

  <p class="indentmetin">– Yeraltında gömülü hedefleri vurmak üzere “minik nükleer silahlar” geliştirme programına hız verdi.<sup class="calibre3"><a href="../Text/kantadi_split_475.html#footnote-142055-18" id="footnote-142055-18-backlink">[18]</a></sup></p>

  <p class="normal">Askerî harcamalarda ise çok büyük artışlar öngörüldü. Bush yönetimi, silahlanma harcamalarını her yıl arttırmayı planlayan bir projeyi yürürlüğe soktu. Bugün yılda 400 milyar doları bulan (2003 bütçesi 391 milyar dolar) silahlanma harcamalarıyla ABD, dünya askerî harcamalarının yüzde 60 kadarını gerçekleştiriyor. ABD’nin sadece araştırma-geliştirme harcamaları, Fransa ya da İngiltere gibi ülkelerin bütün askerî harcamalarının toplamından fazladır. Rusya ve Çin’in toplam savunma bütçeleri, ABD’ninkinin 1/4’ü kadar, 100 milyar dolar civarındadır. Amerikan askerî harcamaları, dünyanın en fazla silahlanma harcaması yapan ilk yirmi-otuz ülkenin toplam harcamalarından daha fazladır. ABD’nin resmî kurumlarının verilerinde 2003’te 396,8; 2004’te de (2003 bazında) 405,6 milyar dolar olarak görülen askerî harcamalara, 1. Körfez Savaşı harcamaları ile Irak savaşı ve işgalinin harcamaları dâhil değildir. CIA’nın 25 milyar dolar civarındaki bütçesi de bu rakamlar dışındadır. 1,5 milyon civarında askerî personeli ve 140 kadar ülkedeki bine yakın askerî üssüyle, yeryüzünün bütün kıtalarında askerleri, bütün denizlerinde savaş gemileri, göklerde jetleri, dinleme istasyonları, casus uçakları, radarları, uzay ve siber uzaya uzanmış, şu anda yılda 7,5 milyar dolar harcanan programları, kimyasal, biyolojik ve nükleer kitle yıkım silah sistemleriyle ABD, tarihin görmediği bir militarist gücü ifade etmektedir.</p>

  <p class="normal">Ve ABD doymak bilmiyor: 2007 yılında silahlanma harcamalarını 470 milyar dolara çıkarmayı planlıyor. Gerçekte, bu rakamın 500 milyar doları bulması beklenmelidir. Ayrılmış fonlar, ek ödenekler, Irak işgalinin faturası da eklendiğinde ortaya çok daha büyük meblağlar çıkmaktadır. ABD, Başkan Bush’un ağzından, nükleer silahları, nükleer silahlara sahip olmayan ülkelere karşı da kullanabileceğini ve öteki ülkelere karşı da ilk nükleer vuruşu yapmaktan kaçınmayacağını söylüyor. Şu anda ABD nükleer silahlara, Soğuk Savaş dönemine göre bile daha fazla para harcıyor. Aslında ABD, askerî doktrin ve planlarında, nükleer silahlarla konvansiyonel silahlar arasındaki ayrımı giderek ortadan kaldırmaktadır. <span class="ideitalik">International Herald Tribune</span> gazetesinin haberine göre, Kongre Silahlı Kuvvetler Komitesi üyelerinin çoğunluğunun imzasıyla Savunma Bakanı Rumsfeld’e gönderilen bir mektupta asker sayısında bir indirime gidilmemesi istendi. Aynı nüshada bir başka haber daha yer almaktaydı: Biyolojik silahların yasaklanması anlaşmasına uyulmasının daha etkin biçimde izlenmesini sağlayacak yeni bir düzenleme yapmak üzere Cenevre’de toplanan 56 ülke, ABD’nin çekilmesiyle dağılmak zorunda kalmıştı.<sup class="calibre3"><a href="../Text/kantadi_split_476.html#footnote-142055-19" id="footnote-142055-19-backlink">[19]</a></sup></p>

  <p class="normal">ABD, bunca gücüne karşın hâlâ yılda 4 milyar civarında bütçesi ve 40 bin personeli olan Özel Operasyon Kuvvetleri’ni güçlendiriyor. Nükleer bomba yapımında ve nükleer reaktörlerde kullanılmak üzere uranyum elementinin zenginleştirilmesi işleminde ortaya çıkan “seyreltilmiş uranyum” <span class="ideitalik">(depleted uranium-</span> DU) gibi tehlikeli bir maddeyi mermi yapımında kullanıyor. Bu radyoaktif (dolayısıyla da zehirli madde) kullanıldığında yani bir hedefe çarparak parçalandığında, vücutta yerleşen ve kansere neden olan spreyimsi partiküllere dönüşüyor. Bu silahın testleri ABD içinde yapılıyor, sonra da Afganistan ve Irak’ta olduğu gibi “düşman” halklara karşı kullanılıyor. “Toplu etki mermileri” denen misket <span class="ideitalik">(cluster)</span> bombaları atılıyor ve bunlar, havadayken el büyüklüğünde yüzlerce bombacıklara ayrılıyor ve patladıklarında da kör bir şiddetin yüzlerce şarapnel parçası olarak yüksek hızlarda etrafa dağılıyor. ABD artık, füzelerini “uzaydan navigasyon sistemi”yle (<span class="ideitalik">Global Positioning System)</span> hedefe yönlendiriyor. Delip yeraltına indikten sonra patlayan güçlü bombalar yerleştiriyorlar bu füzelerin uçlarına. CIA, kendi füzeleriyle düşmanlarını avlıyor. Örneğin, Yemen’in başkenti Sina yakınlarında, biri Amerikan vatandaşı beş sivil, El Kaide militanları oldukları şüphesiyle, 3 Kasım 2002’de, CIA’ya ait <span class="ideitalik">Predator</span> uçağından atılan <span class="ideitalik">Hellfire</span> (cehennem ateşi) füzesiyle öldürüldüler. Bush, CIA’ya “terörist zanlısı” ya da “düşman savaşçısı” olduğu düşünülen kişileri öldürme talimatı verdi.<sup class="calibre3"><a href="../Text/kantadi_split_477.html#footnote-142055-20" id="footnote-142055-20-backlink">[20]</a></sup> Artık şüpheliler, bırakın suçlu oldukları kanıtlanıncaya kadar masum kabul edilmeyi, yargılanmıyorlar da ve cezaları da otomatik olarak ölüm. CIA, Virginia’da iki CIA ajanını öldürmekten idama mahkûm Mir Aimal Kasi’nin Pakistan’dan derdest edilmesi örneğinde olduğu gibi, yabancı bir ülkeden insanların kaçırılıp ABD’de infaz edilmesini sağlayabiliyor.</p>

  <p class="normal">Bütün bunlar ABD’nin gücünü ve yeryüzünün dört bir yanına devasa bir ahtapotun kolları gibi yayılmış şiddet ve terör araçlarının etkinliğini, dehşetini kanıtlıyor. Evet, ABD, makine insandan ne kadar güçlü olabilirse, işte o kadar güçlü; şiddet araçları ve onları kullanma iradesi, insanlar ve halklar üzerinde ne kadar tahakküm kurabilirse, işte o kadar hâkimiyet imkânlarına sahip.</p>

  <p class="normal">Bu büyük şiddet makinesi boşuna kurulmadı. Yaygın olarak paylaşılan ve tarihsel bir fırsat olarak görülen bir düşü gerçekleştirmenin aracı olarak kurgulandı. Roma’dan da görkemli, tarihin yazmadığı bir imparatorluk düşü, Hitler’in “1000 yıllık Reich” türünden bir düzen, sermayenin, liberal kapitalizmin, Amerikan yaşam tarzının sonsuz ve sınırsız egemenliğinin bekçisi bir emperyalist sömürge projesi, Amerika’yı harekete geçiren. Bu yeni silahlanma hamlesinin arka planında, insanlığın köleleştirilmesiyle hayat bulacak bir egemenlik sisteminin karşı konmaz dürtüsü, ertelenemez hülyası, doyurulamaz iştahı, gemlenemez ihtirası yatıyor.</p>

  <p class="normal">Yeni saldırganlara göre, artık liberal kapitalizmin evrensel düşleri canlandırılabilirdi; pazarın tahakkümünde, özelleştirme, deregülasyon, serbest ticaret, spekülasyon, tüketim çılgınlığı, bencil bireycilik, açık kapılar, piyasa fetişizmi, kültürel standardizasyon gerçekleştirilebilir, sınırlar yıkılıp sınırsız yatırım olanaklarına pazarlar açılabilirdi. Böylece de, alabildiğine sömürü, kâr maksimizasyonu ve uysal rejimlerle örgütsüz, umarsız emek, Washington ve Wall Street’in gözetiminde hayatın değişmez gerçeklerine dönüştürülebilir, düşler gerçek olabilirdi.</p>

  <p class="normal">Sınıf Savaşı’nı kazanan taraf, zaferinin meyvelerini toplayacak, düzenini dayatacaktı elbette. Gücü olan, dünyayı biçimlendirecek, yeni düzenini kuracak; onun ideolojisini, kural ve kurumlarını belirleyecek, ganimeti alıp dünya nimetlerini gasbedecekti. “Amerikan Rüyası” gerçekleşecek, dünya ve insanlık Amerikan değer ve çıkarlarından yeniden yaratılacaktı.</p>

  <p><br class="chapter"/></p>

  <p class="normal1">a. Amerikan Yırtıcılığı</p>

  <p class="normal">Marx ve Engels, <span class="ideitalik">Komünist Manifesto’</span>da, burjuvaziyi devrimci tarihsel rolü bağlamında şöyle anlatıyorlar:</p>

  <p class="indentmetin">Burjuvazi, üretim aletlerinde, dolayısıyla üretim ilişkilerinde ve dolayısıyla tüm toplumsal ilişkilerde sürekli devrim yapmadan var olamaz. ... Üretimin sürekli devrimci dönüşümlere uğratılması, tüm toplumsal koşulların kesintisiz şekilde sarsılması, sonu gelmez belirsizlik ve hareket, burjuva çağını diğer tüm çağlardan ayırır. ... Sabit ve durağan olan her şey buharlaşıyor, kutsal olan her şey ayaklar altına alınıyor. ... Ürünleri için sürekli büyüyen pazar gereksinimi, burjuvaziyi, yeryüzünün dört bir yanına doğru kovalıyor. Her yere yerleşmek, her yerde faaliyet yürütmek ve her yerde bağlantılar kurmak zorundadır.</p>

  <p class="indentmetin">Burjuvazi, dünya pazarını sömürmesi aracılığıyla tüm ülkelerin üretim ve tüketimine kozmopolit bir nitelik kazandırdı. Kısacası, kendi hayalindekine göre bir dünya yaratıyor.</p>

  <p class="indentmetin">Bu kadar muazzam üretim ve değişim araçlarını yaratmış olan burjuva üretim ve değişim ilişkileri, burjuva mülkiyet ilişkileri, modern burjuva toplumu, kendi çağırmış olduğu öte dünya güçlerini kontrol edemez hâle gelen bir büyücüye benziyor. Sanayi ve ticaretin tarihi, on yıllardan beri, modern üretici güçlerin, burjuvazi ve onun egemenliğinin varlık koşullarını oluşturan modern üretim ilişkilerine ve mülkiyet ilişkilerine isyanın tarihinden başka bir şey değildir. Dönemsel yinelenmeleri içinde tüm burjuva toplumun varlığını tehdit eden ticaret bunalımlarını anmak yeter. Bu bunalımlar sırasında, yalnızca mevcut ürünlerin değil, daha önceden yaratılmış üretici güçlerin bile büyük bir bölümü düzenli olarak tahrip ediliyor. Bu bunalımlar sırasında, önceki bütün çağlarda anlamsız görünecek bir toplumsal salgın baş gösteriyor; aşırı üretim salgını. Toplum kendisini birdenbire, gerisin geriye geçici bir barbarlık durumuna sokulmuş buluyor; sanki bir kıtlık, genel bir yıkım savaşı, bütün geçim araçları ikmalini kesmiştir; sanki sanayi ve ticaret yok edilmiştir; ama, neden? Çünkü çok fazla uygarlık, çok fazla geçim aracı, çok fazla sanayi ve çok fazla ticaret vardır. Toplumun elinde bulunan üretici güçler artık burjuva mülkiyet ilişkilerinin gelişimine hizmet etmiyor; aksine, bu ilişkiler açısından fazla büyümüşlerdir, onlar tarafından engellenmektedirler ve bu engeli aştıkları anda burjuva toplumun bütününe düzensizlik getirirler ve burjuva mülkiyetin varlığını tehlikeye sokarlar. Burjuva ilişkiler, kendi yarattıkları zenginliği kucaklayamayacak kadar darlaşmıştır. Burjuvazi bunalımları ne şekilde aşıyor? Bir yandan üretici güçlerin büyük bir bölümünü zorla yok ederek; diğer yandan yeni pazarlar ele geçirerek ve eski pazarları daha fazla sömürerek. Yani, daha çok yönlü ve daha şiddetli bunalımlar hazırlayarak ve bunalımları önleyen araçları azaltarak.</p>

  <p class="indentmetin">Burjuvazinin feodalizmi yıkmak için kullandığı silahlar şimdi kendisine çevriliyor.</p>

  <p class="indentmetin">Ama burjuvazi yalnızca kendisine ölüm getiren silahları üretmekle kalmadı; bu silahları kullanacak insanları da yarattı; modern işçiler, yani proleterler.<sup class="calibre3"><a href="../Text/kantadi_split_478.html#footnote-142055-21" id="footnote-142055-21-backlink">[21]</a></sup></p>

  <p class="normal">Amerika Birleşik Devletleri de benzer dinamikleri taşıyor. O da, klasik bir hegemon güç gibi statükoyu savunmuyor; aksine, tarihçi Hobsbawm’un isabetle tespit ettiği gibi, “On dokuzuncu yüzyıldaki Büyük Britanya’nın aksine Amerika, dönüştürücü bir ideolojiye dayanan devrimci bir güçtür. Devrimci Fransa ve Sovyet Rusya gibi Amerika da salt bir devlet değildir, kendini aynı zamanda dünyanın belli bir biçimde dönüşümüne adamış bir devlettir.”<sup class="calibre3"><a href="../Text/kantadi_split_479.html#footnote-142055-22" id="footnote-142055-22-backlink">[22]</a></sup> Bu “devrimcilik” “karşı-devrimci” karakterdedir ama yerinde duramayan, dur durak bilmeyen, sürekli devinim ve dönüşüm içinde istikrarsızlık kaynağı olan, kendine karşı güçleri de ortaya çıkarıp harekete geçiren, barajları yıkmaya, genişlemeye, büyümeye uyarlanmış, kendi yarattığı statükoları da yıkan, hiperaktif, huzursuz, saldırgan, dağıtıcı, yırtıcı, taşkın, misyoner bir ruh hâlidir, bir altüst oluş aygıtıdır Amerika... Onun emperyalizmini, ötekilerden ayıran özelliği de burada yatmaktadır.</p>

  <p class="normal">Amerikan emperyalizminin doğasındaki bu ayırt edici özellik, zamanın gelişmeleriyle daha da belirginleşip etkinleşiyor. Genel olarak kapitalizmin, özel olarak da küreselleşmenin ve finansal piyasaların, doğaları gereği istikrarsızlık, anarşi ve krizi organik olarak içerdikleri ve dolayısıyla da bu temel üzerine düzen değil, ancak düzensizlik inşa edilebileceği gerçeği bu gelişmelerden başlıcası. Bugün ABD’nin Yeni Dünya Düzeni projesinde olduğu gibi, kurumlarının, <span class="ideitalik">“ortak çıkar bilinci”</span> ideolojisinin ve ortaklaşa kural ve normlarının kurulamadığı, sadece tek yanlı olupbittilerle dayatıldığı bir düzen kurma sürecinin de <span class="ideitalik">“nizam hâkimiyeti”</span> getiremeyeceği açıktır. Alan Joxe bu düzensizlik ortamını, “kaos imparatorluğu biçimindeki ‘tekelci’ bir Amerikan imparatorluğunun yeniden örgütlenmesinin ve dünya çapında kuralsızlaştırma teşebbüsünün” bir tezahürü olarak nitelendiriyor haklı olarak.<sup class="calibre3"><a href="../Text/kantadi_split_480.html#footnote-142055-23" id="footnote-142055-23-backlink">[23]</a></sup> Benim ileri sürmek istediğim tez ise, bütün bunların da ötesinde ayırt edici özelliği olarak, Amerika’nın statükocu olmayan, sürekli altüst oluş arayan yırtıcı ve içsel olarak yıkıcı karakteridir, gidişatının gerçekten “Kaos İmparatorluğu” olarak nitelendirilmesini gerektiren olgu.</p>

  <p class="normal">John Berger şöyle diyor:</p>

  <p class="indentmetin">Gelmiş geçmiş en zorba kaosun ortasında yaşadığımızın ayırdına varmak ve bunu daha yüksek sesle dile getirmek daha iyi olmaz mıydı? Bu zorbalığın doğasını anlamak kolay değil. Gücü, iki yüz çokuluslu dev şirketten Pentagon’a uzanan yapısı, birbirine bağımlı ve dağınık ögelerden oluşuyor. Bu yapı diktatörlüğe benziyor, ancak diktatör yok; her yere yayılabilme yetisine sahip ama merkezden yoksun bir güç. Bu iktidar sadece vergi hukuku değil, kendisi haricinde kalan tüm güçler bağlamında <span class="ideitalik">“offshore</span>” bir zorbalık. Sahip olduğu ideolojik stratejinin yanında Bin Ladein’inki peri masalı gibi kalır. Var olan her şeyi çökertip, kendi sanal versiyonunda, yani millî marşı “tükenmez kâr kaynağı” olan krallıkta eritme stratejisi bu. ... Bu durum da, aslında kendi eylem sahası olan gezegene her aşamada zarar veriyor.</p>

  <p class="indentmetin">İdeolojiyi bir kenara bırakırsak, gücü iki tehdit üzerine kurulu. Birinci tehdit, dünyanın en büyük silahlı gücüne sahip devletin, “havadan 52 tehdidi” diyelim. İkincisi ise acımasızca borçlanma, hileli iflas ve bunun sonucunda, dünyanın güncel üretim raporlarına bakılırsa, kıtlık. Bu da “sıfır tehdidi.”<sup class="calibre3"><a href="../Text/kantadi_split_481.html#footnote-142055-24" id="footnote-142055-24-backlink">[24]</a></sup></p>

  <p class="normal">Anlaşılan o ki, Amerikan müteşebbis ruhundaki yırtıcılık kolay ölmeyeceğe benziyor. Üzerinde güneş batmayan Britanya İmparatorluğu’nun gerileme dinamiklerine bakıldığında, üzerinde oydaşma kurulan bir teşhis, rantiyeci asalaklığın çürütücü etkileriydi. Lenin, bu durumu şöyle anlatıyordu, emperyalizm üzerine yazdığı kitapta:</p>

  <p class="indentmetin">İngiltere’de gittikçe daha büyük yüzölçümlerine ulaşan bir toprak parçası, tarımdan ayrılarak spor işlerine, zenginlerin eğlence işlerine verilmektedir. Av ve spor yönünden en aristokrat ülke olan İskoçya için şöyle denmektedir: “Geçmişine ve Bay Carnegie’ye (bir Amerikan milyarderi) dayanarak yaşar.” İngiltere’nin yalnız at yarışlarına ve tilki avına yılda harcadığı para, 14 milyar sterlindir. ... Bu ülkedeki rantiye insan sayısı, yaklaşık olarak 1 milyona yükselmektedir. ... Üretimle uğraşanların sayısında azalma vardır.”<sup class="calibre3"><a href="../Text/kantadi_split_482.html#footnote-142055-25" id="footnote-142055-25-backlink">[25]</a></sup> Tarihçi Hobsbawm, uzun yıllar sonra, bu gözlemi doğruluyor:</p>

  <p class="indentmetin">Sanayi alanında yapılan hizmetler o günkü ve gelecekteki rakipleri güçlendirdikçe, İngiliz ekonomisi ticaret ve finansman alanlarına çekildi; fakat bu alanlarda edilen kârlar da oldukça tatminkârdı. Britanya’nın her yıl yurt dışında yaptığı yatırımların toplam değeri 1870’te ülke içinde sahip olunan net sermaye değeri toplamını aşmaya başladı. ... Denebilir ki, Britanya artık rekabetçi bir ekonomi olmaktan çıkıp eski dünya tekelinin kalıntılarına, az gelişmiş dünyaya, eski servet birikimlerine ve rakiplerinin ilerleyişlerine dayanarak yaşamaya çalışan parazit bir ekonomi hâline gelmekteydi. ... Modernleşmenin gerekleriyle zenginlerin artan maddi refaha dayalı rahatlıkları arasındaki çelişki –özellikle de Edward dönemi İngiltere’sinin Hindistan yazında– giderek bariz bir hâle gelmekteydi. Hayal kırıklığına uğramış bir demokrat ve eski bir Fabian olan William Clark’a göre de Britanya, artık dünyanın atölyesi olmaktan çıkıp, dünyanın zengin olunup da hoşca vakit geçirilebilecek en iyi ülkesi hâline gelmişti. Artık Britanya yabancı milyonerlerin kendilerine mal mülk satın alabilecekleri bir yerdi.<sup class="calibre3"><a href="../Text/kantadi_split_483.html#footnote-142055-26" id="footnote-142055-26-backlink">[26]</a></sup></p>

  <p class="normal">Benzer koşullardaki Amerikan zenginlerinde bu henüz benzer boyutlarda görülmüyor; aksine, onlar hâlâ CIA’nın ölümcül serüvenlerinde yer alan milyarder iş adamlarının, onların oğulları, damat ve gelinlerinin genlerini taşıyorlar. Üstelik onların ideologları ve sözcüleri, halktan şikâyetçiler:</p>

  <p class="indentmetin">Dıştan gelen ... bir meydan okumanın yokluğunda, Amerikan toplumu ... kalıcı ve bazen bedeli yüksek yayılmacı katılımı gerektiren dış politikalarla ilgili olarak anlaşma sağlamayı çok ... güç bulabilir. ... Daha genel olarak, Amerika’daki kültürel değişim, gerçek yayılmacı gücün yurt dışındaki süregelen biçimine uygun olmayabilir. Bu uygulama yüksek derecede doktrinel motivasyon, entelektüel taahhüt ve yurtseverce haz almayı gerektirir. Ne var ki, ülkenin egemen kültürü giderek, ağırlıkla bireysel eğlence düşkünü ve toplumsal kaçışçı temalar tarafından belirlenen kitle eğlencesi üzerine saptanmıştır. Bunun sonucunda oluşan etki, zaman zaman masraflı biçimde sürdürülen yurt dışındaki Amerikan liderliği için gerekli siyasal uzlaşmanın harekete geçirilmesini giderek zor hâle getirmiştir. Kitle iletişimleri bu açıdan özellikle önemli bir rol oynamış ve az düzeyde dahi insan kaybıyla sonuçlanan her türlü seçici güç kullanımına karşı güçlü bir tiksinti doğurmuşlardır.<sup class="calibre3"><a href="../Text/kantadi_split_484.html#footnote-142055-27" id="footnote-142055-27-backlink">[27]</a></sup></p>

  <p class="normal">Bugün ABD’nin gücü ve algıladığı fırsatlar ile zaaflarının yarattığı çok yönlü korkular da, ayrıca karar vericilerin perspektifini bozmakta, altüst oluşlar içeren istikrarsızlık ögelerini beslemektedir. Böylece de bizatihi ABD’nin kendisi, istikrar ve düzen dayatan bir hegemon güç değil de, istikrarsızlığın kaynağı olmaktadır. Yani aslında karakterinde kendi “barış”ı (Pax Americana), kendi “kanun ve nizam hâkimiyeti”yle de çelişkiye düşmüş bir dinamik söz konusudur, ABD’yi içten içe, alttan alta kemiren. Bunun dünyaya rahat yüzü göstermeyecek bir sürekli karşı-devrim deviniminin dinamiklerini yarattığı ortadadır.</p>

  <p class="normal">Elbette bu durum Amerika’yı güçlendirmiyor, aksine, zaaflarını derinleştiriyor, onlarla beraber saldırganlığını yükselten korkuyu arttırıyor.</p>

  <p class="normal">Ve W. Bush’un konuşmalarını yazan eski danışmanı David Frum, istifa ettikten sonra yazdığı kitapta, Bush’un, ABD’nin Ortadoğu’da artık bir statüko gücü olmadığını söylediğini yazmaktadır.<sup class="calibre3"><a href="../Text/kantadi_split_485.html#footnote-142055-28" id="footnote-142055-28-backlink">[28]</a></sup> Bugün Ortadoğu’da kendi dayatmış olduğu düzenini yıkan ya da kendisinin yarattığı Birleşmiş Milletler’i fiilen bitiren, işte bu dinamiğidir ABD’nin. Üstelik bu yöneliş, sadece Ortadoğu’ya ilişkin de değildir; Ortadoğu ilk kurbandır şimdilik.</p>

  <p class="normal">Daha önce de değindiğimiz gibi, Truman, Amerikan sisteminin Amerika’da ayakta kalabilmesi için bütün dünyada egemen olmasının gerekli olduğunu söylemişti. Bunun, yapısal saldırganlığı besleyecek biçimde ideolojik plana yansımasını ise, ünlü uluslararası ilişkiler kuramcısı Hans Morgenthau’da bulmak mümkün: <span class="ideitalik">“Aşkın amacı”,</span> “Amerika’da ve bütün dünyada eşitlik içinde özgürlük sağlanması” olduğuna göre, “ABD’nin kendi amacını savunup geliştirmesi gereken alanın bütün dünya olduğu” kendiliğinden ortaya çıkmaktadır.<sup class="calibre3"><a href="../Text/kantadi_split_486.html#footnote-142055-29" id="footnote-142055-29-backlink">[29]</a></sup> Daha yakın tarihlerde bir başka etkili Amerikalı profesörün bu global dürtüyü, yapısal ve ideolojik unsurları birleştirerek nasıl ifade ettiğini Noam Chomsky şöyle özetliyor: “Samuel Huntington, dünyanın çıkarı için ABD’nin ‘uluslararası önceliği’ni sürdürmesi gerektiğini söylüyor. Bunun tek nedeni, uluslar arasında yalnız onun ‘ulusal kimliğinin bir dizi evrensel politik ve ekonomik değerler, yani ‘özgürlük, demokrasi, eşitlik, özel mülkiyet ve pazarlar’la tanımlanmış olmasıdır; ‘demokrasi, insan hakları ve pazarların gelişmesi, başka herhangi bir ülkenin politikasına göre, Amerikan politikasında çok daha temel bir rol oynamaktadır.’”<sup class="calibre3"><a href="../Text/kantadi_split_487.html#footnote-142055-30" id="footnote-142055-30-backlink">[30]</a></sup></p>

  <p><br class="chapter"/></p>

  <p class="normal1">b. Güç ve Zaaf–Fırsatlar ve Korkular</p>

  <p class="normal">Kuşkusuz, silah gücü ve savaş teknolojisindeki üstünlüğü, Amerikan saldırganlığında önemli bir rol oynuyor bugün de. Mutlak olarak tarihte tanık olunmamış bir gücü ifade eden bu üstünlük, göreli bir bakışla daha da önem kazanıyor. Bugün ABD’ye askerî tehdit oluşturacak bir başka ülke yok. Rusya, olsa olsa bir caydırıcı özelliğe sahiptir. Öteki güçlü ülkeler, Çin, Fransa, İngiltere vb. askerî açıdan, toplu olarak dahi, bir tehdit unsuru değillerdir. Bu, kuşkusuz özel bir konumdur bir ülke için ve büyük hegemonik fırsatlar algılamasını beslemektedir egemenlerde.</p>

  <p class="normal">Ne var ki, ABD’nin istediği türden hegemonya, ne denli görkemli olursa olsun sadece askerî güçle elde edilebilir bir hâkimiyet sistemi değildir. Statükoyu savunan klasik bir hegemon için bu güç, fazladır bile. Ama ABD türü toptan ve dönüştürücü bir hegemonya, tanrısal bir yeniden yaratma dürtüsü için de yetersizdir. Bu, politik, ekonomik, kültürel, ideolojik, pek çok başka imkânlar da gerektirir ve elde edilip uygulamaya konması da, sürdürülmesi de olanaksızdır. İkinci olarak, ABD, hegemonyayı belirleyen başka pek çok alanda, gerileyen, zaaflı hatta güçsüz bir ülke durumundadır.</p>

  <p class="normal">Zaten saldırganlığında, nesnel karakterinin, sisteminin içsel dinamiklerinin ve tarihsel özelliklerinin, ideolojik kurgulanmasının ve gücünün rolü kadar, zaaflarının ve onlardan kaynaklanan reel korkularının da belirleyici etkisi vardır.</p>

  <p class="normal">ABD, dünya üretiminin dörtte biri kadarını belki karşılıyor ama dünya silahlanma harcamalarının yaklaşık yarısını gerçekleştiriyor ve bütün ülkelerin toplamından daha fazla askerî harcama yapmaya doğru koşuyor.</p>

  <p class="normal">ABD, silah gücü ve teknolojisinde dünya birincisi ama, 500 milyar doları bulan cari açığıyla da dünya birincisi. Ticaret açıklarının 100 milyardan fazlası Çin, 70 milyar kadarı Japonya, 82 milyarı da Avrupa’yla olan ticaretinden kaynaklanıyor. ABD, 2 trilyon borcuyla da dünya birincisi. 2001 itibarıyla toplam varlıklarının önemli bir bölümünün, örneğin 3,1 trilyon dolarlık hisse senedi ve bonolarının yabancıların elinde olmasıyla da dünyada birinci.</p>

  <p class="normal">ABD, kendi ulusal parasıyla borçlanıyor. Kuşkusuz bu ona büyük imkânlar yaratıyor, güç veriyor. Ama aynı zamanda, yaşam düzeyini korumak ve açıklarını karşılayabilmek için, her gün, her yirmi dört saat, dünyadan 1,5 ile 2 milyar dolar arasında bir sermaye transferini gerçekleştirmek zorunda olması, korkular üreten bir zaaf değil midir?</p>

  <p class="normal">ABD, dünya nüfusunun yaklaşık yüzde 5’ini oluşturan nüfusuyla dünyada üretilen petrolün yüzde 40 kadarını<sup class="calibre3"><a href="../Text/kantadi_split_488.html#footnote-142055-31" id="footnote-142055-31-backlink">[31]</a></sup>, Ortadoğu petrolünün de yüzde 25’ini tüketiyor. Bu, kuşkusuz onun gücünün bir göstergesi bir bakıma. Ama yüzde 5 nüfusuyla, aynı zamanda dünya hapishane nüfusunun da yüzde 25’ini barındırıyor hapishanelerinde. “Demokratik ve zengin” bir ülkenin, yurttaşlarının çok önemli bir bölümünü, dünyanın hiçbir ülkesinde görülmemiş bir biçimde, ancak demir parmaklıklar arkasına tıkarak kontrol edebilmesi ciddi bir zaaf değil midir? Bugün, her gün, 2 milyon insan cezaevlerinde ABD’de. Aslında suçluluk oranı daha da yüksektir. Örneğin, resmî verilere göre, 2000 yılındaki bütün şiddet içeren suç ve olayların sadece yarısı polise bildirilmiştir.</p>

  <p class="normal">Cezaevi koşulları ise kelimenin tam anlamıyla insanlık dışı. Milyarlık nüfusuyla Çin’in hapishane nüfusu 1,5 milyondan az. Rusya’nın 1 milyonun altında. ABD, ayrıca idam cezaları ve bunların infazında da dünya birincisi. Reşit olmayan çocukların idamında da, dünyada idam gerçekleştiren beş ülke arasında birinci. Zekâ özürlülerin idam cezasına çarptırılması ve infazı da sürüyor.</p>

  <p class="normal">Son rakamlar, gidişin daha da kötüleştiğini gösteriyor. Amerikan mahkemelerinin idari bürosu verilerine göre, iflas başvuruları 31 Mart itibarıyla son 12 ayda rekor düzeylerde arttı. Şirket ve kişilerin başvuru sayısı, bir yıl öncesine göre, 1,5 milyondan 1,61 milyona yükseldi.<sup class="calibre3"><a href="../Text/kantadi_split_489.html#footnote-142055-32" id="footnote-142055-32-backlink">[32]</a></sup> Bazen rekorlara yetişmek bile zor oluyor. 3 Mayıs tarihli <span class="ideitalik">International Herald Tribune,</span> açıklanan mayıs verilerine göre, son sekiz yılın en yüksek işsizlik düzeyine ulaşıldığı haberini verdi. 3 Temmuz günü ise haber ajansları, işsizlik oranının yüzde 6,4’le son dokuz yılın en yüksek düzeyine çıktığını duyurdular.</p>

  <p class="normal">Sanayileşmiş ülkeler arasında çalışanların ücretli tatil hakkının en fazla kısıtlandığı ülkelerin de başını çekiyor ABD. Resmî verilere göre, bu süre, bir yıldan sonra ortalama 8,1 gün, üç yıldan sonraysa sadece 10,2 gün. Buna karşılık çalışma saatleri açısından da Amerikalı emekçilerin durumu çok kötü; yüzde 40 kadarı haftada 50 saatten fazla çalışmak zorunda.<sup class="calibre3"><a href="../Text/kantadi_split_490.html#footnote-142055-33" id="footnote-142055-33-backlink">[33]</a></sup></p>

  <p class="normal">Toplumdaki ekonomik eşitlik derecesini ölçen Gini endeksine göre, ABD, dünyada gelirin en eşitsiz dağıldığı toplumlardan biri. Gini endeksi ne kadar yüksekse gelir dengesizliği o kadar kötü demek; endeks numarası ABD için 40,8 iken, İtalya için 27,3, İngiltere’de 36,8, Kanada’da 31,5, Fransa’da 32,7, Almanya’da 30,0, Japonya’da 24,9, Güney Kore’de 31,6, İspanya’da 32,5, İsveç’de 25,0, Çin’de 40,3.<sup class="calibre3"><a href="../Text/kantadi_split_491.html#footnote-142055-34" id="footnote-142055-34-backlink">[34]</a></sup></p>

  <p class="normal">ABD, çalışanların lehine hukuki düzenlemeler ve sendikaların etkinliği açısından da geri kalmış ülkeler arasında. <span class="ideitalik">Forbes</span> dergisinin araştırma verilerine göre, “sendika gücü” ABD’de 1,11 iken Kanada’da 3,12, İngiltere’de 3,33, Avustralya’da 10,00, İtalya’da 8,20, Belçika’da 9,05, İsveç’te 8,94, Hollanda’da 8,52, Güney Kore’de 1,00. İşten çıkarma kolaylığı ise (en küçük rakam en kötüsü), ABD’de 1,00 iken, Güney Kore’de 7,00, Hollanda’da 6,00, Fransa’da 8,00, İtalya’da 10,00, İspanya’da 9,00, İsviçre’de 3,67, Japonya’da 6,33, İsveç’te 7,33. Derginin “emek özgürlüğü” <span class="ideitalik">(free labor score)</span> diye adlandırdığı ölçütte de, ABD en kötü sicile sahip: ABD 4,55, Güney Kore 13,00, İsviçre 16,42, Norveç 25,14, İsveç 27,37, Belçika 29,96, İtalya 36,40, Fransa 32,25, Almanya 30,49.<sup class="calibre3"><a href="../Text/kantadi_split_492.html#footnote-142055-35" id="footnote-142055-35-backlink">[35]</a></sup></p>

  <p class="normal">ABD düzeninin amaçlarına ulaşması da zaaf ve korku kaynağı aslında. Toplumun yüzde 1’i, toplumsal varlığın yüzde 40’ına sahip. Kongre Bütçe Dairesi’nin 1999 verilerine göre, en zengin yüzde 1, en alttaki 100 milyon (yüzde 40’a yakın) insan kadar gelir elde diyor. Bu rakam 1977’de 49 milyondu.<sup class="calibre3"><a href="../Text/kantadi_split_493.html#footnote-142055-36" id="footnote-142055-36-backlink">[36]</a></sup> 2002 yılı mali bütçesinin Kongre kararı gerektiren fonlarının yüzde 50’den fazlası askeriyeye ayrılmışken, sadece yüzde 7’si eğitime, yüzde 6’sı da sağlığa ayrılmıştı.<sup class="calibre3"><a href="../Text/kantadi_split_494.html#footnote-142055-37" id="footnote-142055-37-backlink">[37]</a></sup> Aynı yıl, ABD İstatistik Bürosu’nun <span class="ideitalik">(Census Bureau)</span> bildirdiğine göre, sağlık sigortasından yoksun Amerikalıların sayısı, bir yıl öncesine göre yüzde 5,7 artarak, 43,6 milyona yükseldi. Amerikan nüfusunun yüzde 15,2’si sağlık sigortasından yoksun.<sup class="calibre3"><a href="../Text/kantadi_split_495.html#footnote-142055-38" id="footnote-142055-38-backlink">[38]</a></sup> Ülkede her yıl 25 milyon insan, yani iki buçuk yılda bir Türkiye nüfusu, bu yeryüzünün en zengin ülkesinde açlıktan ölüyor. 20 Ekim 2002 tarihli <span class="ideitalik">New York Times Magazine</span>’de Paul Krugman, Amerikalıların ortalama ömrünün “Kanada, Japonya ve Batı Avrupa’nın önemli ülkelerininkinden iyice düşük” olduğunu belirterek, “Ortalama olarak, Yunanlılardan biraz kısa, Portekizlilerden biraz daha uzun yaşam süresi bekleyebiliriz. Erkeklerin ortalama yaşam süresi Kosta Rika’dan daha düşük,” diyor. ABD’de:</p>

  <p class="indentmetin">12 milyon çocuğun gereken en az kaloriyi dahi alamadıkları tahmin ediliyor. ... [Daha çok Afrikalı Amerikalıların ve yoksul azınlıkların yaşadıkları gettolar] resmî ekonomiden ve toplumun geri kalanından kopuktur. Konutların sefilliğine, bir de büyük bir suçluluk, yüksek bir ölüm oranı, toplumsal kuruluşlarla eğitimin yetersizliği ve müzmin bir işsizlik eklenir. Kendi başına bir küçük toplum, özel bir dili ve yapıları olan kapalı bir dünyadır bu. Şiddet, ailelerin bölünmesi (ailelerin % 56,2’si yalnız bir kadın tarafından yönetilmektedir), alkolizm, uyuşturucu; hareketsizliğe ya da intihar başkaldırılarına götüren umutsuzluğa yol açar. ...</p>

  <p class="indentmetin">Ve bu yoksul ocaklarda çoğu zaman açlık hüküm sürer. ... Bugün gettoda doğan beş zenci çocuktan biri uyuşturucu tutkunudur. Doğmadan önce bile böyledir. ... “Kokain çocukları” öbür çocuklara göre 15 kat fazla “ani ölüm” kurbanları olma tehlikesiyle karşı karşıyadır. Ama onlara göre, ölüm belki de en iyisidir. ...</p>

  <p class="indentmetin">Uyuşturucu, Amerikan Zencileri gettolarında bir salgın hastalık gibi yayıldı. Bu bayağılaşma bir rastlantı sonucu mudur? Gettoları bakımından hazin bir biçimde ünlü Detroit kentinin meclis üyelerinden üçüne sorulan bu soruya şu cevaplar alındı: “Bu, kapitalist bir endüstri ve psikolojik bir eylem aracıdır,” “Uyuşturucu önce bir para kaynağıdır. Ama o zenci toplumu içine yurttaşlık hakları hareketine karşı mücadele amacıyla sokuldu. Bu, geçen yüzyılda, yerlilerdeki alkol gibi, yeni bir kölelik biçimidir...”, üçüncü yerel meclis üyesi şunu eklemektedir: “...ama unutmamak gerekir ki, uyuşturucu halkı sakin tutmaya olanak verir.”<sup class="calibre3"><a href="../Text/kantadi_split_496.html#footnote-142055-39" id="footnote-142055-39-backlink">[39]</a></sup></p>

  <p class="normal">Yerli (Kızılderili) Amerikalılar da benzer koşullarda yaşamaktadır: açlık ya da yetersiz beslenme, uyuşturucu bağımlılığı, yüksek oranda intihar, hastalık, yabancılaşma, suça itilme. Bazıları ise, tümüyle hayat dışına itilmektedir:</p>

  <p class="indentmetin">Birçok zenci sosyolog ve militanı, hükümetin Afrikalı Amerikalılar hakkındaki politikasında, soykırımcı bir arzu görmektedir; bu politikanın amacı, Amerikan yöneticilerinin ‘nüfuz fazlalığı’ dedikleri şeyi ortadan kaldırarak siyah nüfusun sayısını mali bakımdan kabul edilebilir bir düzeyde tutmaktır. ... Bu soykırımın silahları, sefalet, açlık, ailelerin parçalanması, işsizlik dışında toplumsal tecrit (gettolar), zenci toplumu içine uyuşturucu ve AIDS sokmaktır. Ayrıca zenci nüfusun büyük bir bölümü Amerikan hukuk ve ceza sistemi tarafından ortadan kaldırılmaktadır.<sup class="calibre3"><a href="../Text/kantadi_split_497.html#footnote-142055-40" id="footnote-142055-40-backlink">[40]</a></sup></p>

  <p class="normal">Çalışan milyonlarca beyaz emekçi için de durum çok farklı değildir. Toplumun yüzde 1’inin, toplumsal varlığın yüzde 40’ından fazlasını gasbettiği bir toplumda, en altta kalanların renginin pek fazla önemi olabilir mi?</p>

  <p class="normal">1998 yılında bu milyonların dramını, biyoloji doktorası sahibi gazeteci Barbara Ehrenreich bizzat yaşamak istedi. Ehrenreich, yalnız yaşayan beyaz bir kadın olarak ABD’yi dolaştı, Florida’ya, Maine’e, Minnesota’ya gitti. Çeşitli yerlerde, otellerde çalıştı, temizlikçilik, garsonluk yaptı, özel hemşire ve büyük mağazalarda satıcı olarak çalıştı. Altı ayrı ve ağır işte tam zamanlı olarak çalıştıktan sonra da izlenimlerini yazdı.</p>

  <p class="normal">Ehrenreich, ayrıca yapacak ev işleri, bakacak çocukları olmamasına karşın, yaptığı işleri sürdürebilmesinin, sağlıklı ve güçlü biri olmasına karşın fizik gücü bakımından mümkün olmadığını; işe alınırken uyuşturucu testi gibi aşağılayıcı muamelelere uğradığını; iş yerlerinde konuşmanın bile yasaklandığını; harcamalarında çok dikkatli davrandığını; sağlık harcamaları gibi ekstraları hesaba katmadığını; bazen parasız öğle yemekleri ya da basit kahvaltı olanaklarına sahip olabildiğini anlattıktan sonra şu çarpıcı sonuca ulaşıyor: Milyonlarca tam zamanlı çalışan Amerikalı, yaşayabilmek için iki işte çalışmak zorunda!<sup class="calibre3"><a href="../Text/kantadi_split_498.html#footnote-142055-41" id="footnote-142055-41-backlink">[41]</a></sup></p>

  <p class="normal">Kitabın sonunda şöyle diyor Barbara Ehrenreich:</p>

  <p class="indentmetin">Bir insan yaşayabileceğinden daha az ücretle çalışıyorsa –örneğin, siz daha ucuza ve daha rahat beslenebilesiniz diye aç kaldığı zaman– sizin için büyük bir özveride bulunmuş, yeteneklerinin bir bölümünü, sağlığını ve hayatını size hediye etmiş oluyor. Olumlu bir biçimde “çalışan yoksullar” olarak tanımlanan bu insanlar, aslında toplumumuzun en hayırsever kişileridir. Başkalarının çocuklarına iyi bakılsın diye kendi çocuklarını ihmal ediyorlar; öteki evler pırıl pırıl ve mükemmel olsun diye yetersiz evlerde oturuyorlar; enflasyon düşük ve hisse senedi fiyatları yüksek olsun diye yoksunluk çekiyorlar. Çalışan bir yoksul olmak, isimsiz bir hayırsever, herkese katkıda bulunan bilinmeyen bir yardımcı olmak demektir. Restorandaki iş arkadaşım Gail’in dediği gibi, “Habire veriyorsun, veriyorsun.”</p>

  <p class="indentmetin">Bir gün, elbette –tam olarak ne zaman, bir tahminde bulunmayacağım– karşılık olarak çok az almaktan sıkılacak ve hak ettiklerinin ödenmesini isteyeceklerdir. O gün geldiğinde çok fazla öfke olacaktır ve grevler ve kargaşa...<sup class="calibre3"><a href="../Text/kantadi_split_499.html#footnote-142055-42" id="footnote-142055-42-backlink">[42]</a></sup></p>

  <p class="normal">Ve elbette korku:</p>

  <p class="indentmetin">Ya, yarın “onlar” dalga dalga, ilkel gruplar hâlinde kentin [New York] dört bir yanına baskınlar düzenleyip, yoksulluklarıyla alay edildiğini sanarak iyi insanlara saldırırlarsa? “Onlar”, ne idüğü belirsiz insanlardır, ama normal insanlardan hemen ayırt edilirler. Kuşkusuz “onlar”, sayıları belirsiz katiller, gangsterler, beş dolar için adam öldüren uyuşturucu tutkunları... Ekonomiyi iyileştirme bahaneleriyle Reagan’ın akıl hastanelerinden çıkarttırdığı –Amerika sokaklarında başıboş dolaşan– yüz binlerce zihinsel özürlü, ... dahası, umutsuzluğun kıyısında –milyonlarca– kadın ve erkek, hakları ellerinden alınmış işçiler, barınaksız yaşlılar, aylıksız hastalar, “homeless”ler, kısaca “hür teşebbüs toplumu”nun, bir başka deyişle, “kapitalist sömürü toplumu”nun kurbanları... Herkesin kaçtığı, hiç kimsenin istemediği insanlar...</p>

  <p class="indentmetin">“Underclass”... Merdivenin en alt basamağındakilerin, “insan artıkları”nın tehlikeliler sınıfı... Sefaletin copladığı bazı insanların yerinden kımıldayacak hâli kalmamış; ama yine de aralarından birçoğu, horgörünün karşısında “onlar”dan daha ağır bastıklarını düşünüp, içlerindeki öfkeyle ve kızgınlıkla dolup taşıyorlar. Çünkü, çıkarın ve başarının tek doğru olduğu bir sistemde, onlara her fırsatta, içinde bulundukları durumun tek suçlusu oldukları, toplum için ağır bir yük olmaktan öteye gidemedikleri; varlıklarının gereksiz olduğu, bir biçimde, “fazlalık” olduğu belirtiliyor.</p>

  <p class="indentmetin">Dahası, bazıları, bunu onlara utanmadan, acımasızca söylüyor. Tıpkı şu [idari müfettiş] Anthony Zielinski gibi. ... Bu adam, her muhtaç insan cenazesinin “fukara fonu”na 430 dolara patladığını duyuruyor, daha sonra organlarını satmak üzere ölülerin stoklanmasını öneriyordu. “Madem yaşarken topluma bir şey veremiyorlar, öldükten sonra bir işe yarasınlar bari!” diye de yorum yapıyordu. ...</p>

  <p class="indentmetin">Yarın bu adamların ve kadınların sayısı daha da artınca ne olacak? Zenci komünist militan Henry Winston’un dediği gibi, günün birinde yeter artık diyerek, çığlık çığlığa ayaklanıp bütün araçları kullanarak, hayatın ve toplumun dışında ... [Hindistan’daki dokunulmazlar-<span class="ideitalik">untouchables</span> gibi] bir tür yeni ve çığ gibi büyüyen bir kast mı oluşturacaklar?<sup class="calibre3"><a href="../Text/kantadi_split_500.html#footnote-142055-43" id="footnote-142055-43-backlink">[43]</a></sup></p>

  <p class="normal">Amerikan kapitalizminin, bütün bunların gerisinde yatan ve ağırlaşan sorunların altından kalkılmasını önleyen stratejik zaaflarını ise bir yazar şöyle sıralıyor:</p>

  <p class="normal">– Uzun dönemli çıkarlar yerine kısa vadeli kârlar;</p>

  <p class="normal">– Tasarrufun aleyhine tüketimin cesaretlendirilmesi, bunun sonucu yatırım sermayesinin pahalılanması;</p>

  <p class="normal">– İmalattan çok hizmet sektörünün desteklenmesi;</p>

  <p class="normal">– Firmalarda fabrika seviyesinde mühendislik, yetenek eğitimi ve kalite kontrolünden çok mali ve pazarlama disiplinlerine daha fazla ağırlık verilmesi;</p>

  <p class="normal">– Yeni ürün yaratmaya ağırlık vermek, buna karşılık seri, yüksek kaliteli ve ucuz üretimde gerilik;</p>

  <p class="normal">– Temel eğitim sistemindeki çöküş.<sup class="calibre3"><a href="../Text/kantadi_split_501.html#footnote-142055-44" id="footnote-142055-44-backlink">[44]</a></sup></p>

  <p class="normal">Mehmet Yılmazer, bu zaafları üç başlıkta topluyor: a- Yatırım sermayesinin kıt ya da pahalı olması (5 trilyon dolara ulaşan genel borç yükü, tüketim aşırılığı, tasarruf azlığı); b- spekülasyon, rekabet gücünün azalması; ve c- altyapının aşınması...<sup class="calibre3"><a href="../Text/kantadi_split_502.html#footnote-142055-45" id="footnote-142055-45-backlink">[45]</a></sup></p>

  <p class="normal">ABD’nin etkili iktisatçılarından Lester Thurow, 1993’te yazdığı kitabında, Sovyetler Birliği’nin dağılmasıyla “ortak düşman”ın ve ona bağlı olarak da “askerî zamk”ın ortadan kalktığı koşullarda emperyalistler arasındaki rekabetin kızışacağını ve ABD’nin 21. yüzyıla ekonomik bir süper güç olarak girmesinin olanaksız olduğunu yazıyordu. Thurow’a göre, ekonomik temelin aşınmasına karşın, askerî güç uzunca bir müddet daha sürebilirdi ama bu konuda “tarihin açık” dersi de unutulmamalıydı: “Sonunda askerî güç, başarılı bir ekonomik temele dayanır.”<sup class="calibre3"><a href="../Text/kantadi_split_503.html#footnote-142055-46" id="footnote-142055-46-backlink">[46]</a></sup> Bu da ABD için artık mümkün görünmüyor.</p>

  <p class="normal">Ve yoksulluk artıyor. Amerikan Ticaret Bakanlığı’na bağlı resmî İstatistik Bürosu’nun 24 Eylül 2002’de açıkladığı verilere göre, 2001 yılında yoksulların sayısı 2000’e göre 1,3 milyon arttı. Yoksul aile sayısı da 2000’deki 6,4 milyondan 2001’de 6,8 milyona (yüzde 9,2) yükseldi. 2000’den 2001’e ortalama hane geliri de yüzde 2,2 düştü. Resmî rakamlar bile 33 milyon yoksuldan söz ediyor. Ve yoksulluk artıyor...</p>

  <p class="normal">Evet, saldırganlığın temelinde güç ve fırsatlar kadar zaaflar ve onlardan kaynaklanan korkular da var...</p>

  <h2 class="h2baslik" id="calibre_toc_33">D. 11 Eylül, Anlamı ve Sonuçları</h2>

  <p class="normal">Düşmanla beslenen, şiddete müptela ve ona tapınan, global sömürü ve tahakküme kendi iç dinamikleriyle nesnel yasaları nedeniyle sıkı sıkıya bağlı ve bağımlı bu sistem, militarist yönelişi için, Sovyetler Birliği’nin var olmadığı bir dünyada yeni saldırı bahane ve kaynaklarını oluşturmak, bu arada kendi halkını da korkutarak kıvama getirmek zorundaydı.</p>

  <p class="normal">“Yeni düşman” saptanmış ve terör, “Sovyet şeytanı”yla “komünizm umacısı”nın yerini almıştı. İçeride de, bir zamanların “iç düşman”ı bir avuç yerel komünist yerine şimdi yeni baskı mekanizmalarını harekete geçirecek, toplumu zapturapt altına alacak “terör zanlısı”na dönüşmüştü.</p>

  <p class="normal">Şimdi ihtiyaç, yeni düşmanı bir zihinsel ya da kavramsal kategoriden çıkartıp somutlaştırmak, bahaneler üretmeye yarayacak kadar reelleştirmek, Amerikan halkının “ödünü koparıp saldırganlığın sosyal tabanını güçlendirecek” biçimde hayatın parçası yapmaktı.</p>

  <p class="normal">İşte 11 Eylül saldırıları, bu ihtiyaçları karşılamada büyük yarar sağladı. Egemenler, gökte aradıklarını, New York ve Washington semalarında buldular. Elhak, bundan sonuna kadar da yararlanmasını layıkıyla becerdiler.</p>

  <p class="normal">“11 Eylül saldırısı”, ABD’nin nesnel konumu ile bu konumun Amerikalılar ve dünyaca algılanışının “özel” bir dönemine denk geldi. ABD, uluslararası ekonominin “küreselleşme” olarak tanımlanan yeni bir birikim evresi üzerinde “Yeni Dünya Düzeni”ni kurmak üzere ideolojik, ekonomik, politik, askerî bir inşa sürecini başlatmıştı. Hem ABD’de hem de dünyanın büyük bölümünde, bu ülkenin, Amerikan sermayesinin “çıkar ve ihtiyaçları”na yanıt verecek biçimde, dünyayı yeniden yaratmak üzere olduğuna inanılıyordu. Yeni ve hiç bitmeyecek bir Amerikan Çağı, bir Pax Americana, “Tarihin Sonu” ya da “liberal kapitalizmin nihai utkusu” üzerinden bin yıllık bir Amerikan hegemonyasıydı insanlığın ufkunda görülen. Özellikle de Amerika’dan bakınca böyleydi bu.</p>

  <p class="normal">Amerika, adaletsiz bir paylaşım çerçevesi içinde de olsa, tarihin yazmadığı bir refah ve zenginlik içindeydi. İdeolojik hegemonyası doruklardaydı. Dünya çapında yozlaştığı ölçüde standartlaşan kültür ve değerler, doğrudan “Amerikan rüyası”na, Amerikan yaşam biçimine işaret ediyor, insanlığın yazgısı Amerika tarafından yeniden yazılıyordu. Bu ülkenin askerî gücü de, tarihin yazmadığı ölçüdeki bir yıkım potansiyeliyle ağırlığını yeryüzünün dört bir yanında en etkili biçimde gösteriyordu. Ülke, “mutlak bir yıkım ve imar gücü”ne sahip görünüyordu. Dünyayı kendi imajından yeniden yaratmada da mutlak bir kararlılık ve müdahalecilik sergilemekteydi.</p>

  <p class="normal">Bu büyük saldırıda Amerika Birleşik Devletleri neredeyse rakipsiz kalmıştı dünya sahnesinde. Politikada, kültürde, ekonomide fütursuz bir gidiş söz konusuydu. Dünyanın bu en borçlu ülkesi, her yıl dış ticaretinde yüzmilyarlarca dolar açık vererek ve para basarak, insanlığın sırtından refah içinde yüzmekteydi. Dünyanın en büyük hapishane nüfusuyla, ilkokullara kadar girmiş şiddetle, yeryüzü nimetlerinin oransız, ölçüsüz israfıyla ve burnu büyük bir umursamazlıkla Amerika, dünyayı sarsmaktaydı. Mutlak saldırganlığı karşısında, başkaları için “mutlak güvensizlik” anlamına gelecek ölçülerde, neredeyse mutlak bir güvenlik içindeydi de aynı zamanda. O, yıkım tanrısı olduğu kadar, imar tanrıçasıydı da. Zeus gibi doruklarda dokunulmaz, Ares gibi saldırgan, savaşkan...</p>

  <p class="normal">O, savcıydı suçlayan; aynı zamanda da yargılayan hâkim, cezalandıran jandarma, şerif, infaz memuru, cellat...</p>

  <p class="normal">İnsanı kendi gül cemalinden yeniden yaratmayı hedefleyen bir <span class="ideitalik">“ilahî misyon”</span>, bunu mümkün kılacak <span class="ideitalik">“tanrısal güç”</span> vehmi ve hepsinin ardında yatan sermayenin iflah olmaz iştahı, yayılma/sömürme güdüsü, baskı ve şiddet yönelimi... Amerikan Çağı’nın tablosu böyleydi...</p>

  <p class="normal">11 Eylül’ün, sorumluları ve amaçları tam olarak bilinmeyen kör şiddeti, işte böylesi bir tarihsel kesitte vurdu Amerika’yı.”<sup class="calibre3"><a href="../Text/kantadi_split_504.html#footnote-142055-47" id="footnote-142055-47-backlink">[47]</a></sup></p>

  <p class="normal">2000 yılının Ocak ayında Bush şikâyet ediyor ve aynı zamanda da hayalindeki yeni düşmanın en işe yarar niteliğine atıfta bulunuyordu: “[Eskiden] tehlikeli bir dünyaydı ve ‘onlar’ın kim olduklarını tam olarak biliyorduk. Şimdi ‘onlar’ın kim olduğundan tam olarak emin değiliz ama var olduklarını biliyoruz.” İşte 11 Eylül bu ikilemi çözdü. “Onlar”, yani “düşmanlar”ın kim olduğu artık tam olarak söylenebiliyor –teröristler– ve aynı zamanda da “her yerde” olduklarına halkı inandırmak mümkün olabiliyor. Tam da Soğuk Savaş “ulusal güvenlik devleti”nin istediği şey! Düşman herkes olabilir, her yerde olabilir; insanlık dışıdır, sadece yok etmeye uyarlanmıştır ve sadece şiddetten anlar ve sadece ABD’nin topyekûn evrensel seferberliğiyle durdurulabilir. Artık kovboy her an tabancasını çekebilir, tetiği çekip şüphelendiğine kurşunlarını boşaltabilir, karanlıkta etrafa hedef bile gözetmeksizin istediği kadar kurşun sıkabilir...</p>

  <p class="normal">11 Eylül, bir yanıyla, ulaşılamaz, dokunulamaz, tanrısal güce sahip sanılan ABD’nin bu psikolojik üstünlüğüne, moral gücüne, özgüvenine, caydırıcı ve dehşet saçıcı imajına vurulan bir darbe oldu. Ulu güce lanetlilerin ulaşabileceği görüldü. Öte yandan da, 11 Eylül’ün kör şiddeti ona bahaneler, meşruiyet araçları, argümanlar üretti.</p>

  <p class="normal"> </p>

  <p class="solbaslik">1. İmparatorluk Rüyası</p>

  <p class="normal">Amerikan seçkinlerinin önemli bir bölümü, “emperyal bir egemenlik sistemi” kurmaya, yeryüzü üzerinde Roma İmparatorluğu’ndan da etkin bir hâkimiyet sağlamaya ABD’nin muktedir olduğuna inanıyorlar.</p>

  <p class="normal">Etkin seçkinlerden alınan aşağıdaki kısa alıntılarda Roma İmparatorluğu’na yapılan atıflar ve ABD’yle kurulan incelikli paralellikler, “Roma Düşü”nün yaygınlığını ve “Amerikan Rüyası”nın çağdaş versiyonu olduğunu gözler önüne seriyor:<sup class="calibre3"><a href="../Text/kantadi_split_505.html#footnote-142055-48" id="footnote-142055-48-backlink">[48]</a></sup></p>

  <p class="indentmetin"><span class="ideitalik">Washington Post</span> yazarı Charles Krauthammer: “Gerçek şu ki, dünya tarihinde geç Roma İmparatorluğu’ndan bu yana hiçbir ülke kültürel olarak, ekonomik, teknolojik ve askerî olarak [ABD kadar] hâkim [bir güç] olmamıştır,” diyor. Clinton’un Dışişleri Bakan Yardımcılarından Profesör Joseph S. Nye Jr., “Roma’dan bu yana hiçbir ulus başkalarının üzerinde bu denli etkin olamamıştı,” diye böbürleniyor. Paul Kennedy ise, “Tarihin En Büyük Süper Gücü” başlıklı makalesinde, ABD’nin gücüne ilişkin olarak, bu denlisi “hiç olmamıştı. ... [hiçbir imparatorlukla] mukayese edilemez,” diyor. Hoover Enstitüsü’nden Dinesh D’Souza ise, Amerikan hegemonyasını “şimdiye kadarki en cömert emperyal güç” olarak nitelendiriyor. Robert Kagan, ABD’nin “iyi niyetli hegemonyasının dünya nüfusunun büyük çoğunluğu için yararlı” ve “öteki bütün gerçekçi seçeneklere göre kesinlikle daha iyi” olduğunu düşünüyor. Böyle olunca da, Sebastian Mallaby, hasta mantığına göre bir emperyalist işbölümü öneriyor: “Amerika bombalar ve savaşır, Fransızlar, İngilizler ve Almanlar sınır bölgelerinde polis görevi yaparlar ve Hollandalılar, İsviçreliler ve İskandinavlar da insani yardım götürürler.” Carter’ın Ulusal Güvenlik Danışmanı Brzezinski de, ABD’nin emperyal hegemon olarak görevlerini “vassallar arasındaki çatışmaları önleyip bağımlılığı sürdürmesini, haraca bağlanmışları uysal tutmak ve korumak ve barbarların da bir araya gelmesini önlemek” olarak saptıyor. Charles Krauthemmer de, açıkça şöyle yazıyor: “Amerika, Soğuk Savaş’ı kazandı, Polonya, Macaristan ve Çek Cumhuriyeti’ni ödül olarak cebe attı, sonra da Sırbistan ve Afganistan’ı yakıp kül etti ve arada da muazzam askerî gücünü göstererek Avrupa’nın önemsizliğinin altını çizdi.”</p>

  <p class="normal">Eski Dışişleri Bakanı Henry Kissinger de, bütün bu görüşleri şöyle tamamlıyor: “Birleşik Devletler, yeni bin yılın şafağında, geçmişin en büyük imparatorluklarında bile eşi görülmemiş bir egemenliğin keyfini sürmektedir.”<sup class="calibre3"><a href="../Text/kantadi_split_506.html#footnote-142055-49" id="footnote-142055-49-backlink">[49]</a></sup></p>

  <p class="normal">Bu öforinin ardındaki trajik gerçeği ve insanlığın dramını ise, Güney Afrikalı yazar John Michael Coetzee özetliyor:</p>

  <p class="normal">“[Önceki bütün imparatorluklar gibi ABD de, zamanını hep] nasıl yapıp da sona ermesini önleme, nasıl ölmeme, bu devri ne yapıp da uzatma”<sup class="calibre3"><a href="../Text/kantadi_split_507.html#footnote-142055-50" id="footnote-142055-50-backlink">[50]</a></sup> imkânlarını düşünerek geçirecek ve kara kara düşünür korkarken, kaçınılmaz sona karşı hayatla, tarihle, insanlıkla inatlaşarak daha fazla saldırganlaşacak, öldürecek, ölecek. Öyle ya, unutmamak gerekir ki, Ignacio Ramonet’nin dediği gibi, “İmparatorluk’tan geçinenin ölümü de İmparatorluk’tan olur.”<sup class="calibre3"><a href="../Text/kantadi_split_508.html#footnote-142055-51" id="footnote-142055-51-backlink">[51]</a></sup></p>

  <p class="normal">Ne var ki ABD’li seçkinlerden pek çoğu, 21. yüzyılının böylesi bir “Amerikan Yüzyılı” olacağına iman etmiş görünüyor. Bunun için de, fırsat kaçmadan, dosta karşı da, düşmanlara karşı da gerekli güç, şiddet ve baskının uygulanmasını, vidaların sıkılmasını öneriyorlar. Bush yönetimi de aslında bunları uygulamaya koyuyor. Egemenler, ayrıca, ABD’nin stratejik, sosyal ve ekonomik sorunlarının ancak böyle denetlenebileceğine inanmış görünüyorlar. Güç ve fırsat algılamalarıyla ayırdında oldukları zaaflardan kaynaklanan korkuları da onları çılgın emperyal düşlerin peşinde kör bir emperyalist saldırganlığa itiyor.</p>

  <p class="normal"> </p>

  <p class="solbaslik">2. İmparatorluk Projesi</p>

  <p class="normal">Kuşkusuz bu yöneliş, hukuk kaçkını bir davranışın ilke edinilmesini de gerektiriyor. 1990’da, <span class="ideitalik">Newsweek</span> dergisinde, etkili muhafazakâr yazar George F. Will, Amerika’daki hâkim düşünceyi pervasız bir açıklıkla, daha yazısının başlığında şöyle ifade etmişti: “Legalitenin Tehlikeleri!”<sup class="calibre3"><a href="../Text/kantadi_split_509.html#footnote-142055-52" id="footnote-142055-52-backlink">[52]</a></sup> Saygın ve etkin ideolog, yazısında ABD’nin yeni kazandığı hegemonik durumda artık uluslararası hukuku görüntüde olsun tümüyle devre dışı bırakmasını ve çıkarlarını kendi bildiğince korumasını önermekteydi. Ona göre uluslararası hukuk, Amerikan çıkarlarının dayatılması stratejisi önünde ayak bağıydı. En önemlisiyse, Will bunu öznel bir tercih olarak değil, nesnel bir ihtiyaç olarak dile getiriyordu. Bir başka ifadeyle, Amerikan hegemonyasının herhangi bir hukuk düzeniyle, bu zamanında beynelmilel sermayenin ve emperyalist devletlerin ihtiyaç ve menfaatleri doğrultusunda düzenlenmiş olsa bile, bağdaşamayacağını görüyor ve o halde “Hukuka uymayı bir yana bırakalım,” diyordu. Will, o tarihlerdeki Libya’nın bombalanmasını, Nikaragua’da kontrgerillaların desteklenmesini, Grenada’nın işgalini ve Panama’ya karşı güç kullanılmasını anımsatarak bütün bu terörist eylemlerin elbette hukuka saygı gösterilerek yapılamayacağını belirtiyordu. Son satırlarıysa şöyleydi yazının: “Öyle zamanlar olabilir ki, Birleşik Devletler çıkarlarını, bir uluslararası oydaşma olmaksızın da savunmak durumunda kalabilir. Böyle bir durumda, uluslararası hukuk takıntısı Amerika’yı rehin alabilir.” O zamanlar geldi nihayet; şimdi artık ABD’nin bu takıntıdan tümüyle kurtulmuş olduğu anlaşılıyor. Yaklaşık 200 yıl önce, ABD’nin üçüncü başkanı Thomas Jefferson, “Yazılı hukuka uyarak ülkemizi yitirmek, hayat, özgürlük ve mülkiyetle birlikte hukukun kendisini yitirmek ... ve böylece de saçma bir biçimde araca amacı kurban etmek olur,” demişti. ABD, bu mirasa sahip çıktığını her davranışıyla kanıtlıyor günümüzde de.</p>

  <p class="normal">Surattaki peçe artık iyice sıyrılmaktadır. Gazeteci Jim Hoagland, bir Amerikalı yetkilinin şu sözlerini aktarıyor: “Geçen on yılda hep ABD’nin yurt dışı operasyonlarının insancıl ve barışı koruma türünden olacağı konuşuluyordu. Bunun yanlış olduğu ortaya çıktı. Dünyanın büyük, teknolojik olarak gelişmiş ve parçalara bölünerek bayağı alışılmışın dışında işler yapabilecek bir güce ihtiyacı var.”<sup class="calibre3"><a href="../Text/kantadi_split_510.html#footnote-142055-53" id="footnote-142055-53-backlink">[53]</a></sup> Bu “alışılmışın dışında”ki işlerin ne menem karanlık yeraltı faaliyetlerini içerdiği herhalde sır değil artık.</p>

  <p class="normal">Onlar, Avrupa ve Japonya’yı, en fazla, emperyalist ganimet sofrasında ikinci sınıf “<span class="ideitalik">ortaklar”</span> olarak görüyorlar. Bir tür, <span class="ideitalik">“pasta tokluğuna dayalı ortaklık”</span>, stratejik karar mekanizmalarında son sözü ABD’nin söyleyeceği, onların da uyum içinde <span class="ideitalik">“ayak işleri”</span>nin ve <span class="ideitalik">“mali sorumluluklar”</span>ın gereğini yapacakları bir ganimet sofrası ortaklığı bu. Ne var ki, emperyalist rekabette, tekelci sermayelerin mücadelesinde uyum mümkün değil, hele uyumun böylesine hiç yer yok. Bu dünyada denetim, su sızdırmaz denetim ve büyüme, ölmemek için büyüme şart. Emperyalist rekabetin, tekeller mücadelesinin, bu çerçevede kâr maksimizasyonunun, ormanda sağ kalabilmenin kanunu bu. Ebedi Roma karşısında ötekilere biçilen rol, vassaldan hallicesi uzun vadede.</p>

  <p class="normal">Bu pazarda tetikçilere ise, ancak borç tuzağı, kredi cenderesi, “vanası ABD’nin elindeki oksijen çadırında bitkisel yaşam” düşüyor. Renk renk, çeşit çeşit işbirlikçilerinin denetiminde, küreselleşme kültürü ve ahlakının girdabında çürümek, Yeni Düzen’in cenderesinde ezilmek, geri kapitalizmin pençesinde kitlesel yoksulluk, yoksunluk, gerilik ve emperyalizmin taşeronu militarizmin çizmesi altında ezilmek. Ya da, lanetliler kategorisinde doğrudan cezalandırılmak. Bakın zengin iş adamı ve 2000 seçimlerinde Cumhuriyetçi Parti’den başkanlık aday adayı Steve Forbes, babasının kurduğu dergide ne yazıyor: “Venezuelalılar Chavez konusunda ciddi olduğumuzu anladıklarında, belki de ordu, uzun zaman önce yapması gerekeni yapacak, Chavez’i Havana’ya sürekli tatile gönderecek ve sonra da hemen barakalarına geri dönecektir.”<sup class="calibre3"><a href="../Text/kantadi_split_511.html#footnote-142055-54" id="footnote-142055-54-backlink">[54]</a></sup> İşte bu kadar! Bu yine de iyi. “Chavez’i öldürün”, iktidarı da “ajanlarımıza devredin” demiyor; onu da uşak generallerin ferasetine bırakıyor.</p>

  <p class="normal">Emperyalist projede, Rusya’nın bu biçimde <span class="ideitalik">“iradesini yitirmiş ve ilkel birikimin paylaşım vahşetinde”</span> tutulması öngörülüyor. Ona iki seçenek bırakılacak; ya ikinci sınıf ortakların ikinci sınıf yanaşması olacak ya da kuşatılıp nefessiz bırakılacak.</p>

  <p class="normal">Çin ise üzerinde en fazla plan yapılanı olsa gerek. Parçalanmasından doğrudan vurulmaya dek, pek çok olasılık yatıyor kafalarda ve gizli planlarda. Gelişen kapitalizmin yaratmakta olduğu oligarşik müttefik, krizlere gebe yeni kapitalizm ve geri dönüşün kaçınılmaz kargaşasında uzun yıllar sürecek <span class="ideitalik">ilkel birikim</span>-<span class="ideitalik">paylaşım-tüketim</span> şeytan üçgeniyle iktidar kavgalarının bu dev ülkeyi yeterli süre felç edebileceği de düşünülüyor olmalı. Üstelik pek çok sorunuyla ve nükleer gücünün yetersizliğiyle Çin, uzun süreler görece çok güçsüz bir konumda kalacak ABD karşısında. ABD’nin hedefi, Rusya ve Japonya arasına sıkışmış Çin’i uzun vadede “ortak” olarak emperyalist düzene asimile etmek. Burada temel yöntem, Çin’de, küreselleşmeyle eklemlenmiş kozmopolit bir kapitalizmin ve onun efendisi bir oligarşinin yaratılmasıdır. Çin’deki gidişin bugün için o yönde olduğu ve özendirildiği görülüyor.</p>

  <p class="normal">Geriye kalan mazlum insanlığa düşenin ise kölelik olduğu kesin. Yeni saldırganlık, aynı zamanda bir büyük Köleleştirme Operasyonu. Yeni Düzen’in ve küreselleşmenin emperyalizminde, yüzyıl öncesinin sömürgeleştirilmiş <span class="ideitalik">“açık kapılar”</span>ı söz konusu onlar için. Kendi halkından milyonlarcasını hayat dışına iten bir sistemin, Afrika’ya, Asya’nın yoksullarına, Güney Amerika’nın talihsiz rehinelerine ve Ortadoğu’nun yitik halklarına önerebilecek başka ne hayat projesi olabilir ki? ABD’nin obur iştahını, dizginlenemez ihtiraslarını; gemlenmez ihtiyaçlarının, dinginliğe düşman deviniminin, giderilemez zaaflarının ve bastırılamaz korkularının ceremesini kim çekecek, karşılığını kim verecek, bedelini kim ödeyecek?</p>

  <p class="normal"> </p>

  <p class="solbaslik">3. İmparatorluk Saldırısı</p>

  <p class="normal">11 Eylül saldırısı iki düzlemde ele alınmalı. Aynı anda iki saldırı başlatıldı, birbirini besleyen, birbirini gerektiren iki saldırı; biri içe yönelik, biri dışarıya yöneltilmiş iki saldırıydı söz konusu olan.</p>

  <p><br class="chapter"/></p>

  <p class="normal1">a. İçerideki Baskılar</p>

  <p class="normal">İçerideki saldırganlık da iki biçim aldı. Birincisi, Soğuk Savaş öncesinde olduğu gibi, Amerikan halkının “ödünü koparmak”, dikkatini dış düşmana çevirmek, kendi hâline yabancılaştırmak, şoven-militarist dalganın sosyal disiplini altında ezmek, emperyalist yağmadan kırıntı umudunun sabrıyla felç etmek, günü kurtarma kaygısıyla geleceğini düşünemez duruma düşürmek idi. Durup dururken terör alarmlarının, harekete geçirilen muazzam propaganda makinesinin durmaksızın pompaladığı “içimizdeki terör” terörü. Birinci Savaş’ta Alman kökenlilere, ikincisinde Japon asıllılara yapılanın şimdi sistematik ve kalıcı bir biçimde milyonlarca Arap ve Müslüman Amerikalılara yöneltilmesi, hep bu stratejinin araçlarıydı.</p>

  <p class="normal">İkinci olaraksa, yeni yasalar ve idari önlemlerle, “özgürlüğü korumak için özgürlükleri” kısmak, “demokrasiyi savunmak için de demokrasiyi” iğdiş etmek olarak ortaya çıktı. Bu konu üzerinde ayrıntılı durmak gerekmektedir.</p>

  <p class="normal">Bugün Amerika’da, yeni çıkarılan 11 Eylül yasalarının verdiği imkânlarla, yurttaşların hayatlarının her anının Orwell’in “Büyük Birader”ce izlenmesi yasal zorunluluk hâlini almıştır. PATRIOT <span class="ideitalik">(Uniting and Strenghtening America by Providing Appropriate Tools Required to Intercept and Obstruct Terrorism)</span> Yasası bu yönde atılan ilk adım oldu. Yasanın adı ve ilk harflerinden oluşan sözcük bile faşizan bir hava taşımıyor mu? PATRIOT, yurtsever demek. Yasanın tam adından türetilmiş. Uzun adı ise şöyle çevrilebilir Türkçeye: Terörizmi Yakalamak ve Engellemek İçin Gerekli Uygun Araçları Oluşturarak Amerika’yı Birleştirmek ve Güçlendirmek! Türkçe baş harflerden ortaya çıkan sözcük, TYEİGUAOABG. PATRIOT kadar komik ve anlamsız değil mi? Çıkarılan ikinci yasaysa, 2002’deki Yurt Güvenliği Yasası <span class="ideitalik">(Homeland Security Act)</span>. Bunun adı daha makul ama anlamlı değil. 21. yüzyılda ABD’nin ne tür bir “vatan tehlikede” kaygusu olabilir ki? Bu, ancak “iç düşmanlar”la kuşatılmışlık vehminin bir sonucu olabilir. Kendi yurttaşlarını düşman gören, bölünme ve yıkılma paranoyasında idrakini yitiren, düşmandan beslenen bir rejimin, “ulusal güvenlik devleti”nin yasası olabilir. Soğuk Savaş’ın bitiminden on beş yıl sonra ABD’nin, müreffeh ve demokratik “Hür Dünya Lideri”nin dönüp dolaşıp nereye geldiğini gösteriyor yasa, hiç kuşkusuz. Bush yönetimi daha sonra da Pentagon vasıtasıyla <span class="ideitalik">Total Information Awareness</span> (Bütüncül Enformasyon Uyanıklığı) başlıklı bir başka projeyi hazırladı ve bir kurum oluşturdu. Bununla da, bütün insanları yaşamlarının her anında ve bütün veçheleriyle izlemek devletin yasal hakkı hâline getiriliyordu. Herkesin, hastanede çektirdiği filmler, aldığı ilaçlar, kütüphanede okuduğu kitaplar, banka hesapları, kredi kartı harcamaları, okul karneleri, elektronik mektupları, telefon konuşmaları, iş başvuruları, seyahatleri, okuduğu gazeteler, abone olduğu dergiler, kısacası özel yaşamına ait akla gelebilecek tüm bilgiler devasa bir dijital veri bankasında toplanacaktı.<sup class="calibre3"><a href="../Text/kantadi_split_512.html#footnote-142055-55" id="footnote-142055-55-backlink">[55]</a></sup></p>

  <p class="normal">Bugün Amerika’da, Adalet Bakanı’nın imzasıyla bir insanın telefonları dinlenebilir, evine gizlice girilebilir, özel yaşamı izlenebilir. Artık eskiden olduğu gibi FISA uyarınca kimlikleri gizli yedi hâkimden birinin onayına dahi ihtiyaç yok. ABD başkanının “düşman savaşçısı” <span class="ideitalik">(enemy combatant)</span> olarak nitelendirdiği bir kişi izlenebilir, tutuklanabilir, ailesine ve avukatlarına haber verilmeksizin bir askerî üste sonsuza dek tutulabilir; yabancıysa askerî mahkemede yargılanabilir ve gizlice sınır dışı edilebilir. Kişinin statüsü de yine ancak başkan tarafından değiştirilebilir. Bu durumu Virginia, Richmond’daki 4. İtiraz Mahkemesi, Anayasa’ya uygun buldu. Gerekçede Anayasa’nın “yargıya savaşın yürütülmesinde bir rol vermediği” kaydedildi ve kuvvetler ayrılığı ilkesi gereğince yargının “savaş alanında kimin tutuklanacağı, kimin tutuklanmayacağı konusunda askeriyenin kararlarını denetlememesi” gerektiği belirtildi.</p>

  <p class="normal">Yine PATRIOT Yasası’nın verdiği olanaklarla insanların kütüphanelerde okudukları kitaplar bile denetleniyor. FBI, “kampüs polisleri” aracılığıyla üniversitelerde hocaları ve öğrencileri izliyor. Muhalif militanlar, hatta eleştirel gazeteciler havaalanlarında durduruluyor, özel olarak aranıyor, uçaklara bindirilmiyor; müvekkilleriyle görüşmeleri videoya alınıp da tutuklanan avukatlar var. Açılan mektup, dinlenen telefon sayısında çok büyük artışlar söz konusu. “Barışa Bir Şans Verin” yazan gömleği, güvenlik güçlerinin isteğiyle üzerinden çıkarmayı ve bulunduğu New York alışveriş merkezini terk etmeyi reddettiği için tutuklanan ve hakkında dava açılanlar bile var.<sup class="calibre3"><a href="../Text/kantadi_split_513.html#footnote-142055-56" id="footnote-142055-56-backlink">[56]</a></sup> Amerika’ya sefer düzenleyen bütün havayollarına, yolcularla ilgili, banka ve kredi bilgileri dâhil, kişisel enformasyonu daha uçak hareket etmeden Amerikan otoritelerine bildirmeleri dayatılıyor. Arap asıllı ve Müslüman Amerikalılarla yabancı öğrencilere, göçmen işçilere yapılan aşağılayıcı baskılar, parmak izi almalar, vb. uygulamalar her gün dünya basınında yer alıyor. Uzmanlar bir tür <span class="ideitalik">“paralel hukuk sistemi”</span>nin oluşturulduğunu ve “ulusal güvenlik açısından tehdit” oluşturduğu iddia edilenlere, yargısız ve denetimsiz, ayrı bir baskı hukukunun uygulandığını belirtiyorlar.</p>

  <p class="normal">CNN televizyonunda 18 Aralık 2002’de Larry King Show programına katılan Adalet Bakanı John Ashcroft, <span class="ideitalik">“düşman savaşçısı”</span> iddiasıyla gözaltında tutulan sivillerin avukatlarıyla görüştürülmemesini, “savaşta 10 bin asker esir alsak, hepsine avukat mı tutacağız!” diyerek savundu. Sunucunun, “Ama savaş alanı başka,” demesine karşı Bakan’ın yanıtı dehşet verici ve yönetimin zihniyetini göstermesi, bugünün Amerikasını anlatması bakımından da çok öğreticiydi: “<span class="ideitalik">11 Eylül’de olanlardan sonra artık Washington ve New York da savaş alanlarıdır.”</span> En büyük kentlerini <span class="ideitalik">“savaş alanı”</span> olarak gören bir iktidarın pençesinde bugün Amerika. Programda, ispiyon ve FBI ile otoritelere ihbarda bulunulması konuşulurken de, Adalet Bakanı ile İç Güvenlik Bakanlığı’na atanmış olan Tom Ridge’in söylediklerinden sonra program sunucusunun tepkisi açıklayıcıydı: “<span class="ideitalik">Yani demek ki, artık hepimiz asker yurttaşlarız...”</span></p>

  <p class="normal">Yeni kurulan İç Güvenlik Bakanlığı’nın ise, yurttaşların gündelik yaşamının izlenmesiyle devasa bir istihbarat ağı oluşturacağı, 40 milyar dolarlık bütçesi, 170 bin personeli ve bünyesine alınan 22 kuruluşla, federal hükümetin yeni baskı mekanizmalarının temel merkezlerinden biri olacağı anlaşılıyor.</p>

  <p class="normal">Bugün Amerika’da işkencenin Anayasa’ya uygunluğu ve gerekliliği savunuluyor. Guantanamo’daki tutuklulara işkence yapıldığı artık saptanmış durumda. ABD’nin kimi tutukluları, fizikî işkencede uzmanlaşmış ve kişinin psikolojik özelliklerini daha iyi bilebilecek konumdaki “müttefik ülkeler”e gönderdiği de biliniyor. Daha az bilinen ise, işkencenin Amerika’da kazandığı meşruiyet.</p>

  <p class="normal"><span class="ideitalik">Newsweek</span> dergisinin 5 Kasım 2001 tarihli nüshasında, Harvard Üniversitesi’nin ‘cinayetle suçlanan bir iş adamının beraatini sağlayan davası bir sinema filmine bile konu olmuş) ünlü hukuk profesörü Alan Dershowitz’le yapılan bir görüşme yayınlandı. Bu söyleşide Dershowitz, <span class="ideitalik">“hâkim kararıyla işkence yapılabileceğini”,</span> bunda Anayasa’ya aykırılık olmadığını iddia ediyordu. Söyleşiyi yapan gazeteci Jonathan Alter da, en azından, psikolojik işkencenin düşünülebileceğini ve daha ileri fiziksel işkence tekniklerinin uygulanması için de kimi zanlıların “daha az titiz” müttefiklere gönderilmesinin düşünülmesi gerektiğini, bunun terörizmle savaşırken gerekli bir “açık fikirlilik” olduğunu, belki “ikiyüzlü bir davranış” sayılabileceğini, ama kimsenin de bu işlerin “hoş olacağını söylemediği”ni ekliyordu profesörün görüşlerine. Söyleşinin başlığı her şeyi anlatıyor zaten: “İşkenceyi Düşünme Zamanı.”</p>

  <p class="normal">Profesör Dershowitz’le böyle bir söyleşi yapılması boşuna değildi. Ünlü Harvard profesörü, <span class="ideitalik">Why Terrorism Works: Understanding the Threat, Responding to the Challenge</span> (Terörizm Neden İşe Yarıyor: Tehdidi Anlamak ve Tehlikeyi Karşılamak) başlıklı bir kitap yazmış, Yale Üniversitesi Yayınevi tarafından basılan bu kitapta da <span class="ideitalik">“yargı kararıyla işkence”</span>yi savunmuş, bir hukuk âlimi olarak, bunun Anayasa’ya aykırı olmadığı fetvasını vermişti. Hukuk profesörünün işkencenin yararlarını anlattığı kitabında verdiği etkili işkence örneklerinden biri de, tırnak altına iğne sokulması. Tabii uygar profesör, iğnenin steril olması gerektiğini vurgulamayı da ihmal etmiyor!<sup class="calibre3"><a href="../Text/kantadi_split_514.html#footnote-142055-57" id="footnote-142055-57-backlink">[57]</a></sup></p>

  <p class="normal">Hemen belirtelim ki, profesör, Bush’un başkan seçilmesini sağlayan Anayasa Mahkemesi kararına da karşı. Kararı eleştiren bir kitap da yazmış (Yüksek Adaletsizlik-<span class="ideitalik">Supreme Injustice</span>); o sadece bir hukukçu, bir bilim adamı değil, aynı zamanda o bir liberal. Kitabının kapağına Usame Bin Ladin ile Yaser Arafat’ın resmini koyacak kadar da kurnaz. Kitap, büyük övgü de almış. Arka kapakta, İsrail Başbakanlarından Benjamin Netanyahu ve Şimon Peres gibi ünlü siyasetçilerin övgüleri yer alıyor. Eski New York Belediye Başkanı Ed Koch, “CIA’yı, FBI’ı, İsrail’de Mossad’ı ve hedefleri –hepimiz– bu kitabı okumaya çağırıyorum!” diye yazıyor. İşkenceyi savunmak prim yapıyor, övgü ve saygınlık getiriyor.</p>

  <p class="normal">Hukuk profesörü, elbette büyük medyanın da gözdesi. CNN televizyonundaki 3 Mart 2003 tarihli bir söyleşide, “Ana noktam şudur ki, alt düzeydeki insanların işkence yapmasına hiçbir koşulda izin vermemeliyiz. Şayet acil bir durumda, büyük sayılarda insanın hayatını kurtarmak amacıyla işkence yapılacaksa, açıkça, Birleşik Devletleri Başkanı’nın izniyle veya Anayasa Mahkemesi hukukuyla yapılmalıdır. ... Bu korkunç, korkunç işkence tekniğini kullanmak için bir kanuni emir çıkartmalıyız ki bu, işkencenin gerekliliği konusunda somut kanıtlar ortaya koyma zorunluluğuyla hükümet üzerinde büyük yük oluşturur. Ben, ölümcül olmayan işkenceyi, örneğin tırnak altına steril iğne batırılmasını tercih ederim. Bu da Cenevre Anlaşmalarının ihlalidir ama dünyanın her yerinde hükümetler bunu yapıyor. Onlar gizlice yapıyor. ... biz açıkça ve sorumluluk taşıyan biçimde yapmayı yeğleriz, ikiyüzlülüğü değil,” diyor. Görüşlerini eleştiren bir başka katılımcıya ise şöyle soruyor: “Sana bir soru sormak istiyorum. Acil bir durumda, benim ya da senin düşüncelerinden bağımsız olarak, CIA’nın, ya zanlıya doğrudan kendisi işkence yapacağını ya da işi favori ülkelerimiz olan Ürdün, Filipinler veya Mısır’a, bizim adımıza işkence etsinler diye havale edeceğini düşünmüyor musun?”</p>

  <p><br class="chapter"/></p>

  <p class="normal1">b- Dışa Dönük Saldırı</p>

  <p class="normal">11 Eylül’e ilk tepki ve yeni saldırganlığının ilk uygulama alanı olarak ABD, Afganistan’a saldırdı, rejimi değiştirdi ve ülkeyi fiilen işgal etti. İki ayı aşkın bir süre, dünyanın en zengin ve güçlü ülkesi, yeryüzünün en yoksul halklarından birini acımasızca bombaladı. Vahşetin asıl amacı, dosta düşmana ABD’nin kararlılığını, gazabının boyutlarını göstermek, gözdağı vermekti. Afganistan sadece bir girizgâh, sadece bir vitrindi.</p>

  <p class="normal">2001 ortalarında 41 etkin Amerikalı muhafazakâr, desteklerinin koşullarını belirleyen bir açık mektup yayınladılar Bush’a hitaben. Talepler o kadar cüretkâr, o kadar saldırgan ve o kadar açıktı ki, politik sahnenin en sağında yer alan ve Cumhuriyetçi Parti’den başkan aday adayı olan Patrick J. Buchanan bile tepki gösterdi ve ülkedeki çılgın saldırganlık eğilimlerini anlatan şunları yazdı:</p>

  <p class="indentmetin">[ABD’nin neredeyse bütün muhafazakâr seçkinlerinin imzaladığı açık mektup ne istiyor?] Hizbullah’ı yok etmeye yönel, işbirliği yapmazlarsa Suriye ve İran’a misillemede bulun ve Irak’ta Saddam Hüseyin’i devir.</p>

  <p class="indentmetin">Ama muhafazakâr medyaya daha kapsamlı çağrılar hâkim. <span class="ideitalik">Weekly Standard</span>’ın yorum editörü David Tell, sadece terörün eski hamilerine karşı savaş istemekle kalmıyor, ayrıca, “ilerde onlar gibileri desteklemeye ve korumaya eğilimli bütün grup veya hükümetlere” de savaş açılmasını istiyor. Bennett [dış politika uzmanı akademisyen], Kongre’nin “militan İslam’a savaş ilan etmesini ve Lübnan, Libya, Suriye, Irak, İran ve hatta Çin gibi terörün devlet sponsorlarına karşı ‘muazzam güç’ kullanılmasını” talep ediyor. <span class="ideitalik">Wall Street Journal</span>, “Suriye, Sudan, Libya, Cezayir ve belki hatta Mısır’ın bazı bölgelerindeki terör kamplarının” vurulmasını istiyor. Terör uzmanı Steve Emerson, Lübnan’daki Bekaa Vadisi’ni listesinin başına koyuyor. Benjamin Netanyahu yok edilmesi gereken “Terör İmparatorluğu’na şunları dâhil ediyor: Hamas, Hizbullah, ‘Filistin Bölgesi’ ve İran, Irak, Taliban Afganistan’ı.” <span class="ideitalik">The Project for the New American Century’</span>den (Yeni Amerikan Yüzyılı İçin Proje) Tom Donnely ve Gary Schmitt, Irak’ın hemen işgal edilmesini savunuyorlar: “Yarım milyon askerin konuşlandırılmasını beklemeye gerek yok. ... Asıl mesele, savaş bittikten sonra Irak’ın işgalinde ortaya çıkacak.<sup class="calibre3"><a href="../Text/kantadi_split_515.html#footnote-142055-58" id="footnote-142055-58-backlink">[58]</a></sup>”</p>

  <p class="normal">Büyük kampanya, sonunda Birleşmiş Milletler’i tümüyle devre dışı bırakarak, kamuoyunu bir yana iterek ve açıkça yalan söylenerek, insanlar kandırılarak, çetevari bir komployla Irak’a savaş açıldı; Mayıs 2003’te ülke işgal edildi. Böylece, Afganistan savaşıyla ABD, Asya’ya, eski Sovyet Cumhuriyeti topraklarında yeni üsler kurulması da dâhil olmak üzere, önemli askerî varlığıyla yerleşmiş oldu. Irak’ın işgaliyle de, Ortadoğu’nun kalbine girmiş oldu ABD.</p>

  <p class="normal">ABD’nin petrol kaynaklarına ve ikmal yollarına egemen olma niyeti biliniyor. Ucuz ve bol petrol tüketimine alışmış bir ekonomik yapıya ve tüketim kalıbına mahkûm ülkenin, bir de kullandığı petrolde ithalat oranının sürekli artacağı gerçeğiyle karşılaşınca, bu yönelişine hız vermesi kaçınılmazdı. Bir ikilem de şuydu: Irak’a uygulanan ambargo, petrol fiyatlarını arttırıcı bir etki yapıyordu; ambargonun gevşetilmesi ya da kaldırılması ise, hem politik açıdan Saddam’a bir taviz gibi görünecek hem de gelirlerini arttırarak rejimini güçlendirecekti. Bölgedeki öteki ülkeleri de fiyatları düşürmek üzere üretimlerini arttırmaya zorlamak her zaman kolay olmuyordu. Irak’ın bilinen ve kullanıma sokulmamış rezervlerinin devasa miktarı da ileriye dönük iştahları kabartıyordu elbette. Bu türden nedenlerle saldırgan hesapların yapıldığı kesin. Giderek, petrol kaynaklarının mülkiyet biçiminin yeniden düzenlenmesi bile tartışılan konular arasında. Saddam’ın Fransa ve Rusya gibi ülkelere verdiği petrol ayrıcalıklarının da Amerikan hükümetlerince hoş karşılanmadığı ayrı bir gerçek.</p>

  <p class="normal">ABD’li bir akademisyen, Michael Klare, Irak’ın enerji kaynakları konusundaki çekici bir özelliğini şöyle vurguluyor: “Irak büyük miktarlarda araştırılmamış, fakat gelecek vadeden hidrokarbon potansiyeline sahiptir. Bu alanlar Alaska, Afrika ve Orta Asya’dakilerden de büyük, dünyanın kullanılmayan en zengin petrol yataklarını barındırıyor olabilir.”<sup class="calibre3"><a href="../Text/kantadi_split_516.html#footnote-142055-59" id="footnote-142055-59-backlink">[59]</a></sup></p>

  <p class="normal">Petrolün stratejik önemine karşın yine de, Irak’ın işgalini ve Ortadoğu’yu doğrudan Amerikan askerî varlığıyla yeniden biçimlendirme saldırısını sadece petrol sorununa, onu da yalnızca ABD’nin büyüyen petrol gereksiniminin karşılanmasının güvence altına alınması hedefine indirgenmesi kuşkusuz eksik ve dolayısıyla da yanlış olur.</p>

  <p class="normal">Her şeyden önce, petrol sorununun, Amerikan ihtiyaçlarının güvenli bir biçimde sağlanmasının garanti edilmesi için, kaynaklar ve ikmal yolları üzerinde hâkimiyet stratejisi dışında bir başka önemi daha vardır. ABD, Japonya ve Avrupa’ya göre, petrolde dış kaynağa çok daha az bağımlıdır. Bugün ABD, kullandığı petrolün yüzde 40 kadarını kendi kaynaklarından karşılamaktadır. Oysa bu oran Japonya için yüzde 3 bile değildir. ABD’nin Ortadoğu petrolüne olan bağımlılığı da görece düşüktür. ABD’nin tükettiği petrolün yüzde 25 kadarı Ortadoğu kaynaklıdır; buna karşılık, bu oran Japonya için yüzde 60’lardan başlayıp zamanına göre 80’lere ulaşabilmekte, Avrupa’da, ülkeye göre değişse de yüzde 40-50’lere ulaşmaktadır. Yani Ortadoğu petrolüne en az bağımlı olan ABD, orada neredeyse tek başına hâkimiyet kurmakta, vanaya hükmetmektedir. Daha bağımlı rakipleriyse dışlanmaktadır. Bunun, hem hegemonyasını sürdürmesinde hem de emperyalist rekabette ABD’ye kalıcı stratejik avantajlar sağlayacağı açıktır.</p>

  <p class="normal">Petrol konusundaki iki kritik rapor, önemli ipuçları vermektedir. Bunlardan birincisi, 2001 yılının Nisan ayında Baba Bush’un Dışişleri Bakanı James Baker tarafından hazırlanan ve Dick Cheney’e sunulan “21. Yüzyılda Stratejik Enerji Politikaları Sorunları” <span class="ideitalik">(Strategic Energy Policy Challenges)</span> başlıklı rapor. Rapor, Amerikan enerji sektörünün “kritik” bir durumda olduğu, “ABD ve dünya ekonomisinde büyük bir sarsıntı yaratma potansiyeli” olan bir krizin “her an” patlak verebileceği temeli üzerine kaleme alınmıştı. Rapora göre;</p>

  <p class="normal">– ABD’nin bölgedeki askerî varlığı ve hâkimiyeti, stratejik bir hedef olan İsrail’in varlığının güçlendirilerek yayılması ve bastırma olanaklarının arttırılarak güvence altına alınması imkânlarının da sağlanması anlamına gelmektedir.</p>

  <p class="normal">– Ortadoğu’daki ulusal, kültürel (dinsel) ve sınıfsal direnişlerin kırılmasının, Yeni Dünya Düzeni’nin insanlık üzerine “ölü toprağı” serme ve dünyayı “dikensiz gül bahçesi” yapma amacında büyük ilerleme anlamına geleceği de açıktır.</p>

  <p class="normal">– Körfez bölgesindeki arkaik ve giderek yük hâline gelmiş, tabansız ve dolayısıyla da güvenilmez rejimlerin Amerikan askerî varlığının gözetiminde değiştirilmesi de Amerikan çıkarları açısından yeni bir sigorta demek olacaktır.</p>

  <p class="normal">Bölgenin, sadece seçkinleri dolar rezervleriyle değil de, tüketicileri yani halkları aracılığıyla da ve sadece ekonomik olarak değil, kültürel, toplumsal ve politik yönleriyle de küreselleşmeye eklemlenmesi emperyalist düzenin sınırları içine alınması ve sömürü mekanizmalarına bağlanması, kuşkusuz, ideolojik, politik ve mali zafer olacaktır beynelmilel sermaye ve emperyalist devlet için.</p>

  <p class="normal">Bölgenin askerî stratejik konumu da, Asya’daki Amerikan askerî varlığıyla birleştiğinde, ABD açısından önemlidir elbette.</p>

  <p class="normal">İsrail’in de varlığıyla, Ortadoğu’da, gündelik yaşamın her alan ve boyutunda; okulda, sokakta, ailede, camide, bürokratik yapılarda, vicdanlarda her gün yeniden üretilen ve ciddi politik, toplumsal, askerî sonuçlar yaratan “anti-batıcılık”ın, her an “anti-emperyalist” nitelik kazanabilme tehdidinin ve bölgenin, zamana yayılmış bir anti-emperyalist mücadeleyi sürdürecek insani, kültürel ve ekonomik kaynaklara sahip olmasının verdiği sürekli tedirginlik de, bölgeye yönelik savaş, işgal ve pasifikasyon stratejisinin temelinde yatmaktadır.</p>

  <p class="normal">Toparlamak gerekirse, petrol çıkarlarına ek olarak, “İran’da İslami rejimin ... varlığı; İsrail’le köklü sorunlarından dolayı Suriye’deki rejimin kendine özgü durumu; bir eksen olarak Ortadoğu’daki her türlü sorunu kendine şu ya da bu biçimde bağlayan Filistin sorunu; bu sorunun da etkisiyle Ortadoğu halkları arasındaki güçlü anti-amerikancı tepki, tüm bunlar bir arada, ABD emperyalizminin Ortadoğu’daki egemenliğinin temel önemde zaaf noktaları olarak duruyor ortada”<sup class="calibre3"><a href="../Text/kantadi_split_517.html#footnote-142055-60" id="footnote-142055-60-backlink">[60]</a></sup> ve bölgeyi saldırganlığın hedefi yapıyor.</p>

  <p class="normal">Bütün bu nedenlerle ABD, İsrail siyonizmi-Arap işbirlikçiliği-Türk militarizmiyle kuşattığı bölgenin kalbine, kendi yarattığı kuşatmayı kırarak girmiştir. Bu, Amerikan emperyalizminin ne kadar büyük oynadığını da göstermektedir.</p>

  <p class="normal">Şimdi ABD artık Yeni Dünya Düzeni’nin kurumsal yapısının temeline, IMF’yle birlikte kendi silahlı güçlerini koymuş oluyor. Birleşmiş Milletler ve hatta NATO gibi eski düzenin kurumları ikincil konumlara itilmiş durumda. Yeni Düzen’in ideolojik çerçevesini, liberal kapitalizmin vahşi Amerikan yorumu ve yaşam tarzı çiziyor. Çelişki ve sorunların çözümünde ise, tarihin görmediği ve uzayı da içeren bir askerî yıkım gücüne dayalı şiddet ve terör neredeyse tek yöntem olarak beliriyor.</p>

  <p class="normal">Bütün boyutlarıyla militarizm, günümüz Amerikan emperyalizminin temel ve belirleyici karakterinin özünü oluşturmaktadır. Yeni dönemin yeni emperyalist yönelişindeki askerî boyut, şiddet ve terör unsuru “çok ciddiye alınmalıdır. 20 yüzyılın ikinci yarısında, daha önce düşünülmesi olanaksız ölçüde biriken silah gücünün yıkıcılığı göz önüne alındığında, emperyalizmin <span class="ideitalik">tarihteki en tehlikleli dönemine</span> girdiğimizi söylemek bir abartma sayılmamalıdır. Çünkü bugün temel mesele, bağımsız kimi pratiklerine hoşgörü de göstererek bazı rakipleri geriletmek amacıyla, ne denli büyük olursa olsun, gezegenin belli bir parçasını kontrol altına almak değil, bir ekonomik ve askerî hegemon süper gücün, gezegenin tamamını, en aşırı otoriter ve gerek duyulursa en şiddetli askerî yöntemler de dâhil olmak üzere, elindeki bütün araçlarla denetlemesidir. Uzlaşmaz çelişkilerini kontrol altına alma yolundaki boşuna çabasında, global sermayenin nihai rasyonalitesinin gereksindiği işte budur. ... Global gelişmenin bugünkü tarihsel evresinde sermayenin mantığına tekabül eden böylesi bir rasyonalite [akılcılık], insanlığın bekası düşünüldüğünde, aynı zamanda, dünya hâkimiyetinin Nazi projesi de dâhil, akıl dışılığın tarihteki en aşırı biçimidir de.”<sup class="calibre3"><a href="../Text/kantadi_split_518.html#footnote-142055-61" id="footnote-142055-61-backlink">[61]</a></sup></p>

  <p class="normal">Şahinlerin başını çekenlerden Savunma Bakanı Donald Rumsfeld’in sık sık ünlü gangster Al Capone’un, “Tatlı dil ve bir tabancayla, sadece tatlı dille elde edebileceklerinden daha fazlasını alırsın,” sözüne atıfta bulunması<sup class="calibre3"><a href="../Text/kantadi_split_519.html#footnote-142055-62" id="footnote-142055-62-backlink">[62]</a></sup> bir tesadüf değil, bir zihniyetin dışavurumudur. Bu, yeni düzenin, yeni saldırganlığın yeni ahlakı, yeni ruhi şekillenmesidir. Robert Kaplan, şöyle ifade ediyor bunu: “Meksika Savaşı, toprak elde etmeye yönelik bir saldırganlık olduğundan herhalde haksız bir niyete dayanıyordu. Ama savaşmaya da değerdi; Birleşik Devletler, Teksas’ı ve Kaliforniya dâhil bütün Güneybatı’yı elde etti. 21. yüzyılda da, on dokuzuncu yüzyılda olduğu gibi, mutlaka gerektiğinde ve avantajlı gördüğümüzde, Özel Kuvvetler operasyonları ya da düşmanın komuta kontrol merkezlerine bilgisayar virüsleri gönderme biçiminde olsun, çatışmaları başlatacağız ve bunu ahlaki açıdan olaydan sonra meşrulaştıracağız.”<sup class="calibre3"><a href="../Text/kantadi_split_520.html#footnote-142055-63" id="footnote-142055-63-backlink">[63]</a></sup></p>

  <p class="normal">Bu düşünce iki şey gerektiriyor. Birincisi, mutlak askerî üstünlük. İkincisi, sürekli saldıracak düşman ihtiyacı.</p>

  <p class="normal">Sürekli ve mutlak askerî üstünlük konusunda, egemen çevrelere yakın bir profesör şöyle yazıyor:</p>

  <p class="indentmetin">[Bush yönetimince başlatılan] yeni büyük stratejinin ... başlangıç noktası, Birleşik Devletler’in rakibinin bulunmadığı tek kutuplu dünyanın sürdürülmesine olan güçlü bağlılıktır. Amerika’nın içinde bulunmadığı hiçbir büyük ülkeler koalisyonunun hegemonya kurmasına izin verilmeyecektir. ... [Bu konuda] Bush ... şöyle demiştir: “Amerika, bütün tehditlere karşı askerî güce sahiptir, bunu devamlı kılmaya kararlıdır ve böylece de eski dönemlerin silahlanma yarışlarını anlamsız kılmaktadır.” [1990’larda] Birleşik Devletler öteki büyük ülkelere göre daha hızlı büyüdü, askerî harcamalarını daha yavaş kıstı ve askerî gücünü teknolojik açıdan geliştirmeye daha fazla yatırım yaptı. Ama bugün yeni hedef, bu avantajları kalıcılaştırmak ve başka devletleri [Amerika’yı] yakalamaya çalışmaktan bile alıkoyacak bir gerçekliğe dönüştürmektir.<sup class="calibre3"><a href="../Text/kantadi_split_521.html#footnote-142055-64" id="footnote-142055-64-backlink">[64]</a></sup></p>

  <p class="normal">Vuracak düşman arama ihtiyacına gelince; bunun için de, hır çıkarmak için önüne gelene sataşan mahalle kabadayıları gibi davranmak gerekmektedir. “Emperyalizmin Sosyolojisi” başlıklı makalesinde Joseph Schumpeter, ABD seçkinlerinin bugün pek özendiği Roma İmparatorluğu’na ilişkin olarak şu gözlemini yazmıştı:</p>

  <p class="indentmetin">Bilinen dünyanın hiçbir köşesi yoktu ki, [İmparatorluğun] herhangi bir çıkarının tehlikede ya da doğrudan saldırı altında olduğu iddia edilmesin. Şayet bu çıkarlar Roma’nın değilse, o zaman da bir müttefikin çıkarlarıydı; ve Roma’nın hiçbir müttefiki yoksa da bir müttefik icat edilecekti. [Korunacak] bir çıkar uydurmak bütünüyle imkânsız olduğunda ise, eh, o zaman da, ulusal onura hakaret edilmiş sayılacaktı. Kavga her zaman bir yasal haklılık havasıyla başlatılırdı. Roma her zaman şeytani komşuların saldırısına uğrardı, o her zaman nefes alabilmek için savaşırdı. Bütün dünya bir dizi düşman tarafından bozulmuştu ve onların şüpheye mahal bırakmayan saldırgan planlarına karşı kendini savunmak Roma’nın doğal göreviydi.<sup class="calibre3"><a href="../Text/kantadi_split_522.html#footnote-142055-65" id="footnote-142055-65-backlink">[65]</a></sup></p>

  <p class="normal">ABD’nin bugünkü emperyal kabadayılığına ne kadar da çok benziyor!</p>

  <p class="normal">Bu çerçeve içinde de, ABD’nin söylem ve davranışlarından iki yöntemi saptamak mümkün. Bunlardan biri, neredeyse kalıcı işgal; ötekiyse, şiddetle dehşet salmak ve boyun eğdirmeyi sürekli terörle kalıcı yapmak.</p>

  <p class="normal">Birinci yöntemi, yeni emperyalist düzenin yeni sömürgeciliği olarak tanımlamak mümkün. Afganistan’ın geleceğiyle ilgili koordinatörlük görevi yapan Richard Haas, <span class="ideitalik">Intervention</span> (Müdahale) başlıklı kitabında şöyle diyor:</p>

  <p class="indentmetin">Askerî güçle belirli kişileri hedef almak zor. ... ABD’nin, politik önderlikte değişiklik yapmak için [askerî] güç kullanma çabaları, Libya’da Kaddafi, Irak’ta Saddam ve Somali’de Aidid örneklerinde olduğu gibi başarısız oldu. Güç, politik değişimi nispeten mümkün kılacak bir çerçeve yaratabilir ama, olağanüstü istihbarat ve biraz şanstan da daha fazlası olmaksızın, gücün kendi başına spesifik siyasal değişiklikleri ortaya çıkarması pek mümkün değildir. Böylesi değişiklik olasılığını arttırmanın tek yolu, millet inşa etme <span class="ideitalik">(nation-building)</span> gibi hayli kapsamlı müdahalelerden geçer. Bu ise, önce bütün muhalefeti yok etmeyi ve sonra da bir başka toplumu temelden yapılandırmayı mümkün kılacak işgali gerektirir. ... [Bu süreç], tüm yerel muhalefeti yenmeyi ve silahsızlandırmayı ve meşru güç kullanımı üzerinde tekel ya da yarı-tekel hâkimiyete sahip bir politik otoritenin [tesisini içerir].<sup class="calibre3"><a href="../Text/kantadi_split_523.html#footnote-142055-66" id="footnote-142055-66-backlink">[66]</a></sup></p>

  <p class="normal">Yani devlet gücünü, işgalci ülke ele geçirir. Bugün ABD’nin Irak’ta yaptığı bundan başka bir şey değildir; daha önce 1945’te Japonya’da yapmış olduğu gibi. Aradaki fark, bu seferkinin süreklilik içeren bir sömürgecilik üzerine oturtulmasıdır.</p>

  <p class="normal">ABD seçkinleri bugün ellerinde bulundurduklarına inandıkları en temel kozlardan birinin, etrafa korku ve dehşet salabilme gücü olduğuna inanmaktadırlar. Onun içindir ki, Körfez Savaşı’ndan başlayarak, gerektiğinden çok fazla ateş gücünü, imha ve yıkım araçlarını, sivil asker ayrımı gözetmeksizin kullanmakta çok hevesli davranmışlardır. ABD’nin dünyanın en büyük silah satıcısı olduğu düşünülürse, bunun bir ticari nedeninin olduğu da görülebilir ama asıl üzerinde durulan psikolojik propaganda işlevidir, aşırı vahşet ve şiddet uygulamalarının. Eski tür psikolojik savaş, bugün yerini, bu yüreklere korku salma harekâtlarına bırakmıştır. Televizyonlardan naklen yayınlanan bu topyekûn dehşetin topyekûn etkisine büyük önem verilmektedir. Bunun, dosta da düşmana da –Amerikan gazabının ve kararlılığının en somut kanıtı olarak– boyun eğdirmede stratejik işlev göreceği hesaplanmaktadır.</p>

  <p class="normal">1991’de Irak’ın bombalandığı operasyonun adı –“Şok ve Dehşet”– bir Freudyen ağızdan kaçırma değil, bilinçli bir seçimdi.</p>

  <p class="normal">Harlan K. Ullman ve James P. Wade, 1996’da Amerikan Genelkurmay Başkanlığı’na bağlı Ulusal Güvenlik Üniversitesi Yayınları’ndan çıkan <span class="ideitalik">Shock and Awe</span> (Şok ve Dehşet) başlıklı kitaplarında, “Hızlı Hâkimiyet” (<span class="ideitalik">Rapid Dominance)</span> adı verilen bu yeni psikolojik yöntemin dehşet ve korku yaratma tekniğini şöyle tanımlıyorlar:</p>

  <p class="indentmetin">“Hızlı Hâkimiyet [tesis etme]nin temelinde, kuvvet kullanılmasına yol açan çatışma veya krizin politik, stratejik, operasyonel amaçlarına ulaşmak için, yeterli şok ve dehşetin uygulanması yoluyla hasmın irade, algılama ve kavrayışını etkileme yeteneği yatmaktadır. ... Hızlı Hâkimiyette, hasmın irade, kavrayış ve algılamasını şok ve dehşet yoluyla etkilemek çok yönlüdür. ... Eski fotoğraflardan, televizyon ve film ekranlarından, insan, Birinci Dünya Savaşı’nın büyük bombardımanlarından kurtulanların yüzlerindeki bitap ve donuk ifadeyi ve siper savaşlarının dehşet ve ölüm sahnelerini anımsıyor. Şokun bu görüntü ve ifadeleri, ırk, kültür ve tarihi aşıyor. Gerçekten de televizyonlar, Şok ve Dehşet operasyonunun savaş alanında Iraklı askerlerin de benzer ifadelerini gösterdiler.<sup class="calibre3"><a href="../Text/kantadi_split_524.html#footnote-142055-67" id="footnote-142055-67-backlink">[67]</a></sup></p>

  <p class="normal">Bu çevrelerde, Hiroşima ve Nagazaki’ye atılan atom bombalarının o zamana kadar görülmemiş etkilerinin, Japon halkında ve hükümetinde yarattığı şok ve bundan kaynaklanan felç ve teslimiyet hâli, ders alınacak bir örnek olarak kabul ediliyor. Dolayısıyla da, halkları korku ve panik içinde hareketsiz kılacak, teslim olmaya ve boyun eğmeye götürecek bir temel araç olarak kabul ediliyor ve uygulanıyor, büyük dozda şiddet. Terör de bu değil midir? Emperyalizm bugün terörü, hem de milyonlara yönelik organize devlet terörünü temel yöntemi yapmış, askerî doktrinin taktik uygulamasından stratejik hedef mertebesine yükseltmiş, “hasmın iradesini kırmak” olan klasik askerî zafer tanımıyla eşdeğer düzeyde ele alarak uygulamaya koymuştur.</p>

  <p class="normal">Tabii bu terör, sadece ilk saldırı ve işgal savaşının değil, daha sonraki süresiz işgalin, sömürge koşullarının devamının ve direnişin nihai olarak kırılması amacının da ana yöntemi olmaktadır. Bir başka ifadeyle, şok ve dehşet yaratmak, yani terör uygulamak, Amerikan emperyal düzeninde “kanunsuz nizam hâkimiyeti”nin temelini oluşturmaktadır.</p>

  <p class="normal">Yönetim üzerinde etkili olan isimlerden Stephen Peter Rosen şöyle diyor:</p>

  <p class="indentmetin">Birleşik Devletler’in rakibi yok. Bütün dünyada askerî olarak en üstün gücüz. ... Askerî hâkimiyetimizi başka ülkelerin iç işlerine karışmakta kullanıyoruz, çünkü oralardaki insanlar birbirlerini öldürüyorlar veya ABD’nin düşmanlarını barındırıyorlar veya nükleer ve biyolojik silahlar üretiyorlar.</p>

  <p class="indentmetin">Askerî güçte çok büyük üstünlüğe sahip olan ve bunu başka ülkelerin iç davranışlarını etkilemek için kullanan bir politik birime imparatorluk denir. ABD, toprak denetlemek ve imparatorluğun denizaşırı yurttaşlarını yönetmek istemediği için, biz tabii dolaylı (endirekt) bir imparatorluğuz ama sonuçta yine de bir imparatorluğuz. Bu doğruysa, amacımız, bir rakiple savaşmak değil, emperyal konumumuzu muhafaza etmek ve emperyal düzeni korumaktır. ... <span class="ideitalik">Psikolojik etki amacıyla ve imparatorluğa meydan okumanın cezasız kalmayacağını göstermek için, mümkün olan en kısa sürede maksimum güç kullanılabilir ve kullanılmalıdır.<sup class="calibre3"><a href="../Text/kantadi_split_525.html#footnote-142055-68" id="footnote-142055-68-backlink">[68]</a></sup></span></p>

  <p class="normal">Gerçekten de her uygarlığın kendine özgü barbarlığı söz konusu. Marx diyor ki:</p>

  <p class="indentmetin">Zulmün de tıpkı başka her şey gibi zamana ve mekâna göre değişen biçimleri vardır. Yüksek bir kültüre sahip olan Sezar, binlerce Galyalı savaşçının sağ ellerinin kesilmesi emrini nasıl verdiğini büyük bir saflıkla anlatır. Napoleon ise böyle bir şey yapmaktan utanç duyardı. Onun tercihi, Cumhuriyetçi olduğundan şüphelendiği kendi Fransız alaylarını Santa Domingo’ya göndererek orada vebadan ve siyahlardan ölmelerini beklemekti.<sup class="calibre3"><a href="../Text/kantadi_split_526.html#footnote-142055-69" id="footnote-142055-69-backlink">[69]</a></sup></p>

  <p class="normal">Amerika, dosta düşmana askerî gücünü fiilen göstermeye, hegemonya saldırısının militer özünü dayatmaya, şiddet ve bastırma kararlılığını duyumsatmaya iman etmiş görünüyor.</p>

  <p class="normal">Bush Yönetimi’nin yeni ulusal güvenlik doktrini, “önleyici savaş” dâhil bütün bunları içeriyor:</p>

  <p class="indentmetin">[Bu dönem] aynı zamanda, Amerika için fırsatlar zamanı. ... Amerikan ulusal güvenlik stratejisi, değerlerimizin ve ulusal çıkarlarımızın birliğini yansıtan açıkca Amerikan karakterli bir enternasyonalizme dayandırılacaktır. ...</p>

  <p class="indentmetin">Amerika Birleşik Devletleri, dünyaya yayılmış teröristlere karşı savaşmaktadır. Düşman tek bir politik rejim ya da kişi veya din veya ideoloji değildir. Düşman, önceden planlanmış terörizm, masumlara yönelmiş politik kaynaklı şiddettir. ... Teröristlerle onları bilerek barındıran ve yardımda bulunanlar arasında bir fark gözetmiyoruz...</p>

  <p class="indentmetin">[Amacımız] tehdidi, sınırlarımıza ulaşmadan saptayıp yok ederek Birleşik Devletler’i, Amerikan halkını ve içeride ve dışarıdaki çıkarlarımızı korumak[tır]. Birleşik Devletler sürekli olarak uluslararası toplumun desteğini almak için uğraş verecektir ama gerektiğinde de, teröristlere karşı, halkımıza ve ülkemize zarar vermemelerini teminen, önleyici eylemlerde bulunarak, savunma hakkımızı kullanmakta tereddüt etmeyeceğiz. ... Düşmanlarımıza ilk darbeyi vurma fırsatı veremeyiz. ... Birleşik Devletler, gerekirse, önce davranacaktır. ...</p>

  <p class="normal">Yani ABD, herhangi bir ülkeye, ortada herhangi bir neden yokken, kendi tanımladığı herhangi bir tehdit algılamasına göre; sermayesinin kaprisleri, hükümetinin ön yargıları veya yine kendisinin saptayacağı herhangi bir ölçüte göre saldırabilecektir. Uluslararası ilişkilerin orman yasalarının hâkim olduğu bir sürekli kargaşa ortamına sürüklemenin, sürekli gerginlik, güvensizlik, çatışma, silahlanma ve savaş üretmenin, evrensel militarizmi kurumsallaştırmanın reçetesi bu; Yeni Dünya Düzeni’nin, düzensizlik ve anarşi yoluyla dayatılması, insanlığa “ya canın ya malın” diye şantaj yapmanın, köle güvenliği için Amerikan imparatorluğuna kapıkulu misali sığınmaya mahkûm edilmenin kıyamet senaryosu bu.</p>

  <p class="normal">ABD’nin yeni stratejisi, sadece Afganistan türü savaşlar ya da Irak türü işgallerden oluşmuyor. Strateji belgesine göre, “Global terörizme karşı mücadele, tarihimizdeki savaşlardan farklıdır. Özellikle ele avuca sığmaz bir düşmana karşı, uzun bir zaman dilimi içinde, pek çok cephede savaşılacaktır. İlerleme, görünen ve görünmeyen başarıların sabırla biriktirilmesi yoluyla elde edilecektir.”</p>

  <p class="normal">Demek ki saldırı, açık şiddet ve bastırma harekâtlarıyla, savaşla sınırlı kalmayacak. Her düzeyden Amerikalı yetkili bunu özellikle vurguluyor. Onlara göre, çok uzun yıllar sürecek bir başka cephe daha açılmış durumda. Artık Soğuk Savaş’ta olduğu gibi, başta CIA, istihbarat örgütlerinin önderliğinde yeni bir yıkıcı yeraltı terörü de gündemde. Suikast, cinayet, sabotaj, darbe, kışkırtma gibi kontrgerilla taktikleri “yeni savaş”ın ek terörist yöntemleri olarak yeniden piyasaya sürülmekteler.</p>

  <p class="normal">5 Şubat 2002’de Afganistan’ın ücra bir köşesinde, İkiz Kuleler’den birinden getirilmiş enkaz parçası çevresinde toplanan Amerikan Özel Kuvvetleri’ne ve CIA’nın paramiliter timlerine mensup 30 kadar Amerikalının katıldığı bir ayindeki konuşmada şunları söyler konuşmacı: “Biz, büyük milletimizi korumak için dünyanın dört bir tarafına ölüm ve terör ihraç edeceğiz.”<sup class="calibre3"><a href="../Text/kantadi_split_527.html#footnote-142055-70" id="footnote-142055-70-backlink">[70]</a></sup> Yemin budur artık.</p>

  <p class="normal">Dünyanın lanetlilerine, Büyük Köleleştirme Operasyonu’nun mazlum ve yoksul hedeflerine reva görülen muamele ve yöneltilen saldırı yöntemleri çok yönlü. Tek bir örnek olay, pek çok şeyi anlatmaya yetiyor. 2002 sonunda Cenevre’de toplanan Dünya Ticaret Örgütü üyesi 144 ülke, yoksullara ucuz ilaç temin etme konusunda bir anlaşmaya varamayarak dağıldı. Bugün yoksul ülkelerde yaşayan milyarlarca insan kolayca önlenebilecek ya da tedavi edilebilecek hastalıkların tehdidi altında yaşıyor, milyonlarcası ölüyor. Bu durumun temel nedenlerinden biri, ilaçların pahalı olması. Çoğu Amerikan büyük ilaç tekellerinin 100-150 dolara sattıkları bazı ilaçların aynı işi gören “generik” karşılıklarını Brezilya, Tayland gibi ülkeler çok daha ucuza, 10-20 dolara üretebiliyor. Bu tür ilaçların yoksul ülkelere satılabilmesi için uluslararası ticaret kurallarında, patent, lisans ve ticarete ilişkin uluslararası mülkiyet haklarında değişikler gerekiyor; böylece yoksulları vuran hastalıklar listeye alınarak tedavilerinde kullanılan “generik” ilaçların kullanılması mümkün kılınabiliyor. İşte, Cenevre’deki toplantıda bu hastalıklar listesinin genişletilmesi öngörülmekteydi. AIDS, tüberküloz ve sıtma gibi hastalıklarla sınırlanmadan listenin genişletilmesine, başka salgın hastalıkların da eklenmesiyle bunlara ilişkin ilaçların ucuzlatılması önerisine, katılan 144 ülkeden sadece biri, Amerika Birleşik Devletleri karşı çıktı. Doğrudan, Başkan Yardımcısı Cheney’in müdahalesiyle, büyük ilaç tekellerinin isteği doğrultusunda, Cenevre’deki girişim ABD vetosuyla engellendi. Şimdi ilaç şirketlerinin kârlarında bir düşme tehlikesi yok artık; onların ürettiği pahalı ilaçları alamayan, ucuzlarına da izin çıkartamayan ülkelerin insanlarıysa, yığınlar hâlinde ölmeye devam ediyorlar.</p>

  <p class="normal">Stokta ise çok daha büyük senaryolar biriktiriliyor. Reagan’ın Savunma Bakanı Caspar Weinberger, Pentagon arşivlerindeki simülasyonlara dayandırarak 1998 yılında yazdığı “Sonraki Savaş” <span class="ideitalik">(Next War)</span> adlı kitabında, hazırlanılan savaşları öyküleştirmiş. Olası senaryolar; Kuzey Kore ve Çin’le, İran’la, Meksika’yla, Rusya’yla ve Japonya’yla savaşları anlatıyor. Meksika’yla olası savaşı, senaryoda, yoksul Meksikalıların ABD’ye yığınsal göçünün yarattığı kriz başlatıyor. Margaret Thatcher’ın önsözünü yazdığı kitapta, Weinberger, “1993 yılının ekonomik gerçeklerine bakın: Gayrisafi millî hasılamızın yüzde 10’undan fazlası uluslararası ticarete bağlıymış; altı işten biri ithalata dayalı; Amerika 580 milyar dolarlık mal ithal etmiş –otomobil ve inşaat sektörünün toplamından fazla– ve her bir milyarlık ithalat yirmi bin iş yaratmış. Amerikan refahı net bir biçimde uluslararası istikrara bağlıdır ve (şimdilik) dünyanın tek süper gücü olarak barışı koruyabilecek tek ülke Amerika’dır” diyor ve bunun yolu olarak da büyük savaşlara hazırlık yapılmasını, silahlanmanın arttırılmasını öneriyor.<sup class="calibre3"><a href="../Text/kantadi_split_528.html#footnote-142055-71" id="footnote-142055-71-backlink">[71]</a></sup></p>

  <p class="normal">Amerikalı seçkinlerin, siyasetçilerin, sermayedarlarının, uluslararası ticarete ve kendi refahının dayanaklarına, barış ve istikrara bakışı böyle militarizmle örülmüş, böyle karanlık senaryolara dayandırılmış durumda. Üstelik tek süper güç olmanın cüretiyle umursamaz bir açık sözlülükle dillendiriyorlar uğursuz planlarını. Bu arada, barış gibi, uluslararası güven gibi, kirletmedikleri kavram da kalmıyor.</p>

  <h2 class="h2baslik" id="calibre_toc_34">E. Amerika’yı Anlamak...</h2>

  <p class="normal">Amerika’nın gözbağcılığındaki ustalığıyla sisler ardında kalmış silüetinin kaba hatlarının çizdiği şiddet ve saldırganlık tablosunun ardında, ruhunun ve sosyal dokusunun derinliklerinde ne görmekteyiz?</p>

  <p class="normal">Boyutlarında ve tepkilerinde aşırı, abartılı; şiddet hastası bir yapı. Bağrında küçük adacıklar hâlinde çok sayıda farklılıklar, olumluluklar, umut tomurcukları taşısa da, dünyanın en dindar, en şoven, en militarist, tutucu ummanı Amerikan toplumu. Politik görevleri, kampanya fonlarının cenderesinde, fiilen parayla satılan bir demokrasi; halkın çok büyük bölümü bastırılmış, kandırılmış, tümüyle dışlanmış, kurulmuş oy robotları. Hayat, on milyonlarcası için, tüketim tufanı, şiddet sarmalı, hamburger-kola salgını, borçları ödeme kaygısı, maddi manevi ayakta kalma kavgası. Zengini kıyıcı; ana medyası, resmî tarihi, eğitim sistemi, propaganda aygıtı, siyaset sınıfı hile ve desise ustası. Sanatı hokus pokus ve yanılsamalar makinesi, yöneticileri yalan ustası. Ekonomisi sömürü çarkı; yabancılaşma-meta-kâr üreten, emek öğüten, insan tüketen emme basma tulumbası. Geçmişi sabıkalı, günümüzde sakıncalı, görünür geleceğinde ölüm dansı yapan felaket tanrıçası...</p>

  <p class="normal">Ve başta kendini, dünyayı boğan, kendisinin mutlak haklılığına, doğruluğuna, iyiliğine, üstünlüğüne olan sorgusuz sualsiz, kendini beğenmiş, ırkçı, cahil, kaba, hastalıklı saplantısı.</p>

  <p class="normal">Bu, ikili sonuç doğuruyor ortalama reaksiyonda. Hayat tarzına itiraz edenler, ya hayat dışı, tarih dışı, insanlık dışı mahluklar olarak mahkûm ediliyor, giderek yok edilmesi gereken düşmanlar hâline getiriliyor ya da kendilerine rağmen düzeltilmesi gereken zavallılar olarak “kurtarılıyorlar.” Bütün bunların kâr maksimizasyonuyla olan organik ilişkisini ve bu uğurdaki estetik kılıf olma özelliğini asla göz ardı etmeden, şiddete ilişkin sonuçlarına bakmak gerekir.</p>

  <p class="normal">Kâr maksimizasyonu, sömürü ve baskı için uydurulmuş ama bu arada da içselleştirilmiş bu saplantının sonucudur ki, Kissinger, Şililileri “kendi sorumsuzlukları”ndan kurtarmak için binlercesini uşak genarellere öldürttü. Bu saplantıdır ki, Vietnam Savaşı sırasında Ben Tre kentini ele geçirme saldırısında yer alan bir subay, “Kenti kurtarmak için yok etmek gerekiyordu,” diyebilmiştir.<sup class="calibre3"><a href="../Text/kantadi_split_529.html#footnote-142055-72" id="footnote-142055-72-backlink">[72]</a></sup> Ve yine bu hastalığın bir tezahürüdür ki, Irak’ta aranan bir generalin evine baskın düzenlenip, karısı ve kızı rehin alınıp götürülüyor, onları kurtarmak amacıyla Amerikalılara teslim olması isteniyor ve bunun için evine not bırakılıyordu. Amaç, bir halkı kurtarmak olunca, Amerika’nın yapamayacağı yok, Gary Willis, “Amerikan alicenaplığı”na, bu hastalıklı ideolojik kılıfa ilişkin olarak şöyle diyor: “[Başka halkları] sözcüğün tam anlamıyla ‘iyiliğimizle öldürebileceğimize’ inanır, çıldırmış bir yardımseverlik nöbetinde silahlarımızla ilerleriz. İşte öteki ulusların korunaklarına çekilmekle iyi edecekleri an, Amerika’nın karşılıksız fedakârlık havasına girdiği zamandır.”<sup class="calibre3"><a href="../Text/kantadi_split_530.html#footnote-142055-73" id="footnote-142055-73-backlink">[73]</a></sup></p>

  <p class="normal">Amerikan militarizmi, iç içe geçmiş yapısal saldırganlığın ve ideolojik saplantılarının sonucudur. ABD’nin moral üstünlüğü ve iyiliği düşüncesi “günlük hayatın dokusuna öyle ideolojik şekilde dokunmuştur ki, artık ideolojik bile görülmez, âdeta bir tabiat yasası gibi kabul edilir. Amerika=iyidir=ona tüm sadakat ve sevgi gösterilir. Benzer şekilde, Kurucu Ataları’na ve Anayasası’na ... yönelik kayıtsız şartsız bir yüceltme de söz konusudur. Eski Amerika, Amerika’nın biricikliği ve sahiciliğinin dayanak noktasıdır. Bildiğim hiçbir ülkede, dalgalanan bir bayrağın bu kadar merkezî bir ikonografik rolü olduğuna tanık olmadım. Onu her yerde görebilirsiniz, taksilerde, erkeklerin ceket yakalarında, evlerin cephelerinde, pencerelerinde ve damlarında. ... Bayrak, kahramanca bir dayanıklılığa ve beş para etmez düşmanlarla savaşıldığına dair bir kuşatılmışlık duygusunu işaret ederek, ulusal imajın asıl vücut bulduğu sembol hâline gelir. Vatanseverlik hâlâ en başta gelen Amerikan erdemidir; ABD’nin sadece içeride değil, bütün dünyada en doğruyu yaptığına ve en doğru tarafta olduğuna dair âdeta dinsel bir bağlılık söz konusudur.”<sup class="calibre3"><a href="../Text/kantadi_split_531.html#footnote-142055-74" id="footnote-142055-74-backlink">[74]</a></sup></p>

  <p class="normal">Kuşkusuz, Makyavelli’nin yazdığı türden bir erdemliliktir karşımızdaki:</p>

  <p class="indentmetin">Merhametli, vefalı, insancıl ve doğru bir insan olarak gözükmek, fakat gerektiği zaman tümüyle aksine davranabilecek kadar ruhsal hazırlık içinde olmalıdır [hükümdar]. ... [O]nu görüp işitenler, merhametin, bağlılığın, insanlığın, doğruluğun ve dindarlığın ta kendisi olduğunu sansınlar. Bu son niteliğe sahipmiş gibi gözükmek kadar gerekli bir şey yoktur. ... Adını vermenin gereksiz olduğu zamanımızın hükümdarlarından biri, doğruluk ve barıştan başka söz etmez; fakat her ikisinin de düşmanıdır.<sup class="calibre3"><a href="../Text/kantadi_split_532.html#footnote-142055-75" id="footnote-142055-75-backlink">[75]</a></sup></p>

  <p class="normal">Bu kitap boyunca üzerinden kabaca geçtiğimiz kara sicil, bütün bunları, 11 Eylül’e ya da Bush yönetimine bağlamanın yüzeysel bir kolaycılık olacağını gösteriyor.</p>

  <p class="normal">Amerika Birleşik Devletleri, “Amerikalıların seçilmiş bir halk, Amerikan düzen ve devletinin de Tanrı’nın yeryüzüne indirdiği bir eşsiz deneyim olduğu, bunun yeryüzüne yayılmasının insanoğlunun hayrına bir ilahî misyon olduğu” inancını içselleştirerek tarih sahnesine çıktı.</p>

  <p class="normal">Daha sonra, “bu ilahî misyonun yerine getirilebilmesi için tanrısal güce sahip olunduğu”na inanıldı; “Amerikan hayat tarzına karşı olanların, yok edilmesi gereken insanlık düşmanı şeytanlar olduğu”na hükmedildi.</p>

  <p class="normal">Bu, bugün de böyle. <span class="ideitalik">Newsweek</span> dergisi, kamuoyunun inançlarını iyi okuyarak, “Amerikalılar ülkelerinin iyilik ve hakkın yanında olduğuna inanıyorlar. Amerika için iyi olanın, ayırdına varsa da varmasa da, yeryüzünün geri kalan kısmı için de iyi olduğu düşüncesindeler,” diye yazıyor.<sup class="calibre3"><a href="../Text/kantadi_split_533.html#footnote-142055-76" id="footnote-142055-76-backlink">[76]</a></sup> Bu, Amerika’nın resmî ideolojisi.</p>

  <p class="normal">Şöyle özetliyor Norveçli bilim adamı Johan Galtung:</p>

  <p class="indentmetin">Çok eski çağlarda, Sina Dağı’nda bir ahit vahyedildi. Bu ahitte Tanrı Yahova, sürgündeki Yahudilere “en kayrılmış millet” özel statüsünü verdi. Buna göre, Yahudiler, vaad edilmiş topraklarıyla birlikte, Tanrı’nın seçilmiş halkıdır. Böylece Yahudiler, diğer halklara kılavuzluk etmek üzere çok önemli bir rol üstlendiler.</p>

  <p class="indentmetin">Asırlardan beri seçilmiş olan ve tek bir kitabı, yani Kitab-ı Mukaddes’i okuyan halk da, yeni Püritenler, kısacası Amerika Birleşik Devletleri’nin Kurucu Babaları, kendilerini Yahova tarafından olmasa bile, en azından onun halefi Hıristiyan Tanrısı tarafından “seçilmiş bir halk” olarak görüyorlardı.</p>

  <p class="indentmetin">Öyleyse bu toprak niçin vadedilmiş topraklar olmasın ve kendileri de, Allah’ın <span class="ideitalik">seçilmiş halkı</span> olduklarına göre, neden diğer halklara ışık ve kılavuz olmasınlardı? ...</p>

  <p class="indentmetin">Allah’a en yakın ülke, Allah’ın yeryüzündeki temsilcisidir de. Nitekim bu temsilciliğin üç önemli özelliği vardır: Her şeyi bilme, her şeye gücü yetme ve yardımseverlik. ...</p>

  <p class="indentmetin">O yüzden “Kötülük İmparatorluğu’nun yurdu, taş devrine dönünceye kadar bombalanmayı hak eder, bu bir ödevdir.</p>

  <p class="indentmetin">Hangi din, Yahudi-Hıristiyan imanından daha yüce olabilir?</p>

  <p class="indentmetin">Hangi ideoloji, kapitalist biçimindeki muhafazakâr liberalizmden daha üstün olabilir?</p>

  <p class="indentmetin">Uluslararası hiçbir kurum, Amerika Birleşik Devletleri’nin daha üstünde olamaz. ...</p>

  <p class="indentmetin">İyi ile Kötü’nün arasında yer alan bu dünyanın öteki kutbunda, Şer İmparatorluğu yani bir serbest pazar ekonomisi, bir Yahudi-Hıristiyan imanı ve bir Amerikan tipi demokrasisi olmayan ülkeler yer alır.</p>

  <p class="indentmetin">Amerika Birleşik Devletleri’nin Allah’la bir ahdı vardır, diğer milletlerin ise, Amerika Birleşik Devletleri ile, çevreden merkeze, Batılı milletlerden Amerika Birleşik Devletleri’ne ve Amerika Birleşik Devletleri’nden Allah’a itaat ilişkileriyle belirlenmiş bir ahitleri vardır.</p>

  <p class="indentmetin">Amerika Birleşik Devletleri’nin dünya siyasetinin gizli amentüsü budur işte.<sup class="calibre3"><a href="../Text/kantadi_split_534.html#footnote-142055-77" id="footnote-142055-77-backlink">[77]</a></sup></p>

  <p class="normal">Arap asıllı bir yazar ise, şöyle yorumluyor bu ruh hâlini:</p>

  <p class="indentmetin">Her imparatorluk kendinin tümüyle biricik olduğunu ve kendinden öncekilerin aşırıya kaçan ihtiraslarını ileri sürse de, Amerika ile geçmişin klasik imparatorlukları arasındaki fark şu: Bugünün imparatorluğu, neredeyse keşişçe bir fedakârlık ve iyi niyetli bir masumiyet içinde olduğu iddiasını, hayret verici bir doğruculukla ileri sürüyor. Bu tehlikeli yanılsamanın, daha da tehlikeli etkisi, eskinin solcu veya liberal aydınları üzerinde kendisini gösteriyor. Amerika’nın ülke dışındaki savaşlarına tarihsel olarak muhalefet etmiş aydınlardan menkul yeni bir tabur, bugün artık, ateşli vatanseverlik nutuklarından sinsi bir kötücülüğe kadar çeşitli yöntemleri kullanan (ve âdeta yalnız aziz figürünü anımsatan) erdemli imparatorluğun davasını gütmeye hazır. 11 Eylül olayları bu çark edişte rol oynadı, fakat şaşırtıcı olan, ne kadar korkunç olsa da, İkiz Kuleler-Pentagon bombalamalarına sanki meçhul bir yerden çıkıp gelmiş muamelesi yapılması. Okyanusun diğer ucunda, Amerikan müdahalesi ve dört [bir] taraftaki Amerikan varlığının çılgına çevirdiği bir başka dünya yokmuş gibi...<sup class="calibre3"><a href="../Text/kantadi_split_535.html#footnote-142055-78" id="footnote-142055-78-backlink">[78]</a></sup></p>

  <p class="normal">Ama elbette sorun salt bir kör inanç, kültürel yanılsama, içselleşmiş sapkınlık ya da ideolojik aymazlık sorunu değildir. Unutmamak gerekir ki, ABD, özünde “teknolojik veya ticari ‘rasyonalite’ tarafından düzenlenen bir üretim örgütüdür.”<sup class="calibre3"><a href="../Text/kantadi_split_536.html#footnote-142055-79" id="footnote-142055-79-backlink">[79]</a></sup> Daha 1840’ta tarihçi Tocquevielle, “o sırada henüz doğmakta olan bu mekanizmanın temelini açığa vuruyordu: ‘Ben para aşkının insanların kalplerinde böylesine çok büyük bir yer tuttuğu başka bir halk tanımıyorum. Bir ‘maceracılar ve spekülatörler yığını’ bir halk.”<sup class="calibre3"><a href="../Text/kantadi_split_537.html#footnote-142055-80" id="footnote-142055-80-backlink">[80]</a></sup></p>

  <p class="normal">Daha ABD’nin doğuş ve kıtasal genişleme sürecinde “[h]ayatın anlamı ... mülkiyetin veya toprak ile onun hazinelerinin miktar yönünden yaygın oluşuna indirgendi. ‘Western’ ve ‘Farwest’ hayatı, hemen hemen birkaçı istisna, bu ırkçı destanı ve herkesin herkese karşı yaptığı savaşta en güçlünün kanununun bu saltanatını göklere çıkarır. Hıristiyan püritenizmi ise, gerçek sosyal ilişkilerde, haklı gösterme dışında, hiçbir rol oynamaz.</p>

  <p class="normal">“En kanlı şiddet ve bunun riyakâr bir dindarlıkla desteklenmesi, en başından beri Amerika Birleşik Devletleri tarihinin değişmez özelliğidir.”<sup class="calibre3"><a href="../Text/kantadi_split_538.html#footnote-142055-81" id="footnote-142055-81-backlink">[81]</a></sup></p>

  <p class="normal">Amerikan Dışişleri Bakanlığı yetkililerinden Robert Kagan, <span class="ideitalik">Paradise and Power</span> (Cennet ve Güç) adlı kitabında, Amerika “11 Eylül’de değişmedi; daha çok kendisi oldu. ... Toprak genişlemesi ve nüfuz [elde etme], Amerikan tarihinin inkâr edilemez realitesi olagelmiştir,” diyor.<sup class="calibre3"><a href="../Text/kantadi_split_539.html#footnote-142055-82" id="footnote-142055-82-backlink">[82]</a></sup></p>

  <p class="normal">“Kendine dönüş”ü, 1960 ve ‘70’lerin fırtınalı ayrıksılığından sonra, Reagan başlattı. İki yorumcu, “Onurlu, vatansever Amerikalıların onur ve vatanperverliği ön plana çıkaran bir ortama tekrar dönülmesini istediklerini, Reagan’ın şahsında bu işi büyük ölçüde gerçekleştirdiklerini ve Vietnam Savaşı’nın ürünü olan karşı kültürün ayaklar altına aldığı değerlerin ve erdemlerin tekrar hak ettikleri pozisyonlara getirildiklerini” yazıyorlar.<sup class="calibre3"><a href="../Text/kantadi_split_540.html#footnote-142055-83" id="footnote-142055-83-backlink">[83]</a></sup> Noam Chomsky, bu “değer ve erdemler”i yeniden yükselten politikaları, kaynakların yoksullardan zenginlere aktarılması, genel olarak devlet aygıtının güçlendirilmesi, aktif dış politika izlenmesi olarak tanımlıyor ve Reagan programının dış politikada başvurduğu araçları, “ABD dış politikasının klasik araçları” olan “[m]üdahele etmek, saldırmak, ezmek, uluslararası terörizm, gangsterlik ve yasa tanımazlık” diye özetliyor. Chomsky şöyle yazıyor:</p>

  <p class="indentmetin">Bu politikalar “muhafazakârlık”tan bütünüyle uzaktır. “Reaksiyoner Müfrit Milliyetçilik” olarak isimlendirebileceğimiz gibi, daha kaba terimlerle ifade edebilmemiz de imkân dâhilindedir. ABD politik sisteminde muhafazakârlıktan pek az esintiler mevcuttur. Güçlü, yasa tanımaz, saldırgan ve vahşi bir devletin, zenginlerinin zenginliğine zenginlik katmak için kendi ulusunun geleceğini tehlikeye atma pahasına, mazlum uluslara ekonomik çıkar temin amacıyla saldırı esasına istinat eden bir politika, entelektüeller tarafından gözlerden saklanmakta, muhafazakâr bir politika olarak tanımlanmaktadır.<sup class="calibre3"><a href="../Text/kantadi_split_541.html#footnote-142055-84" id="footnote-142055-84-backlink">[84]</a></sup></p>

  <p class="normal">Gerçekten de Amerikan sistemi, muhafaza etmekten ziyade, tarumar etmeye uyarlanmış bir saldırganlıkla maluldür. Dolayısıyla “kendine dönüş”te durması beklenemez. Yukarıda değindiğimiz kitabında eski Savunma Bakanlarından Caspar Weinberger, başkalarını öldürme eziyetini kutsayan ve militer azabı süreklileştiren bir anlayışın tezahürü olarak, Amerika’nın dış dünyayla ilişkisini, tanrılar tarafından “kayayı tepeye tekrar ve tekrar çıkarmaya mahkûm edilmiş Sisyphus”un üzerindeki yük ve çabayla ilişkilendirerek tanımlıyor.<sup class="calibre3"><a href="../Text/kantadi_split_542.html#footnote-142055-85" id="footnote-142055-85-backlink">[85]</a></sup></p>

  <p class="normal">Dolayısıyla belki daha ileri gitmek de mümkün. Acaba, “daha fazla kendisi” oldukça ABD kendini aşıyor mu? Sahip olduğuna inandığı “ilahî misyon” ile “yapısal güdüleri”, muktedir olduğuna kanmış göründüğü “tanrısal güç”le birleşince, onu sapkınlığa mı itiyor? Liberal ve fundamentalist ideolojisinin saflığını düşmanlara karşı savunurken, kendisi günahkâr bir meczupluk çukuruna mı düşüyor. Ve, o ağzından hiç düşürmediği, yaptıklarında hep elini ve inayetini gördüğü Tanrı’yı mı oynuyor? Onun yerine mi geçiyor? ABD, Kurucu Ataları ve ilk başkanı George Washington’dan başlayarak “Yaratan’ın eli”yle “İmparatorluğa” evrilmiş bir yazgıya inanmıştı. Yeryüzünün efendisi olmak, bu ölümlü dünyada Tanrı’nın yerine geçmek midir, sürüklendiği yeni çılgınlık? Amerikan Ticaret Bakanı Don Evans, “Bush kendisinin, Tanrı tarafından dünyada barış ve özgürlüğün koruyucusu olarak görevlendirdiğini düşünüyor,” demiş.<sup class="calibre3"><a href="../Text/kantadi_split_543.html#footnote-142055-86" id="footnote-142055-86-backlink">[86]</a></sup> O şimdi Tanrı’nın da koruyuculuğunu üstlendiğine göre, kiminle aşık atacak?</p>

  <p class="normal">Göreve başlarken yaptığı konuşmada Bush, “Vahşi rüzgârlarda hâlâ bir melek var ve bu fırtınayı yönetiyor,” demişti. Yeryüzündeki fırtınayı yöneten belli ki ABD; onu yöneten de kendisi. 29 Haziran 2003’te yaptığı “Birliğin Durumu” konuşmasında söylediğiyse şu: “Amerikan halkının iyilik, idealizm ve inancında bir güç var, mucizeler yaratan bir güç.” 20 Eylül 2001’de Kongre’deki konuşma: “Özgürlük ve korku, adalet ve zulüm her zaman savaş içinde olmuşlardır ve biliyoruz ki, Tanrı onların arasında tarafsız konumda değildir.” 2002’deki 11 Eylül anma toplantısında: “Ve karanlıkta ışık parlıyor. Ve karanlık onu yenemeyecek.” Ve yine 29 Haziran 2003 konuşmasında: “Bizim değer verdiğimiz özgürlük, Amerika’nın dünyaya verdiği bir hediye değil, o, Tanrı’nın insanlığa armağanı.”<sup class="calibre3"><a href="../Text/kantadi_split_544.html#footnote-142055-87" id="footnote-142055-87-backlink">[87]</a></sup></p>

  <p class="normal">George Monbiot, “Amerika Bir Dindir” başlıklı makalesinde, bu kitapta çok üzerinde durulan noktayı iyi yakalamış. Şöyle yapıyor çözümlemesini:</p>

  <p class="indentmetin">Birleşik Devletler artık sadece bir millet değil. O şimdi bir din. Askerleri Irak’a, halkını sadece diktatöründen, petrolünden ve egemenliklerinden değil, ayrıca karanlıklarından da özgürleştirmek için girdi. Zaferi ilan ettiği gün George Bush’un askerlerine dediği gibi, “Nereye giderseniz oraya bir umut mesajı götürüyorsunuz, ahir zamanlardan kalma ama hep yeni.” İsa peygamberin sözleriyle, tutsaklara, “haydi gel” ve karanlıktakilere, “özgürleş.”</p>

  <p class="indentmetin">Böylece Amerikan askerleri artık bu dünyada savaşan bir güç değiller; misyoner oldular. Artık sadece düşmanlarını öldürmüyorlar, şeytanları yok ediyorlar. ... Amerika Birleşik Devletleri’nin artık Tanrı’ya yakarmaya ihtiyacı yok; kendisi Tanrı; ve dışarı aydınlığı yaymaya gidenler bunu göksel bir mekân adına yapıyorlar. Bayrak, İncil kadar kutsal oldu; ulusun adı, Tanrı’nın adı kadar mübarek; başkanlık, papazlığa dönüşüyor.<sup class="calibre3"><a href="../Text/kantadi_split_545.html#footnote-142055-88" id="footnote-142055-88-backlink">[88]</a></sup></p>

  <p class="normal">Görüldüğü gibi, yapısal güdüleriyle birlikte, ideolojik olarak da saldırganlığa kurgulanmış bir yapı var insanlığın karşısında. Yapısal sömürü ve baskı ihtiyacı, insanlık üzerinde; kültürel-ideolojik “efendilik kurma,” “tahakküm oluşturma” dürtüleriyle organik bütünlük içinde ortaya çıkıyor. Amerikan sermayesi, dünyaya kârın maksimizasyonu penceresinden bakıyor; soğukkanlı ve kurnaz ve fakat sosyal hezeyan ile narsist fanatizmin bileşkesinden oluşan bir prizmadan da süzülüyor, ortaya çıkan ve davranışları bozulmaya uğratan perspektifi.</p>

  <p class="normal">Asıl mesele belki de, Amerika’yı kendinden, içindeki şeytandan kurtarmak; kâr maksimizasyonuyla bile tatmini olanaksız sömürü dürtüsünden, yerlerin ve göklerin ve ruhların efendisi olma tutkusundan, obur ihtiraslarından...</p>

  <p class="normal">Karşımızda, yapısal olarak bir şiddet abidesi, öznelliği ve ideolojik yönelişiyle de bir put var.</p>

  <p class="normal">Zaman, insanı alçaltan devasa anıtları parçalamak, kendisine tapınmaya tutsaklaştıran putları kırmak zamanı olmalı!</p>

  <p class="normal2"><span>1945-2001 Arasındaki Amerikan Müdahaleleri</span></p>

  <p class="normal">Çin 1945-1951</p>

  <p class="normal">Fransa 1947</p>

  <p class="normal">Marshall Adaları 1946-1958</p>

  <p class="normal">Yunanistan 1947-1949</p>

  <p class="normal">İtalya 1947-1949</p>

  <p class="normal">Filipinler 1945-1953</p>

  <p class="normal">Kore 1945-1953</p>

  <p class="normal">Doğu Avrupa 1948-1956</p>

  <p class="normal">Almanya 1950’ler</p>

  <p class="normal">İran 1953</p>

  <p class="normal">Guatemala 1953-1990’lar</p>

  <p class="normal">Kosta Rika 1950’ler ve 1970-1971</p>

  <p class="normal">Ortadoğu 1956-1958</p>

  <p class="normal">Endonezya 1957-1958</p>

  <p class="normal">Haiti 1959</p>

  <p class="normal">Batı Avrupa 1950’ler/ 1960’lar</p>

  <p class="normal">Guyana 1953-1964</p>

  <p class="normal">Irak 1959-1973</p>

  <p class="normal">SSCB 1940’lar- 1960’lar</p>

  <p class="normal">Vietnam 1945-1973</p>

  <p class="normal">Kamboçya 1955-1973</p>

  <p class="normal">Laos 1957-1073</p>

  <p class="normal">Tayland 1965-1973</p>

  <p class="normal">Ekvator 1950-1963</p>

  <p class="normal">Kongo 1960-1965; 1977-1978</p>

  <p class="normal">Cezayir 1960’lar</p>

  <p class="normal">Brezilya 1961-1964</p>

  <p class="normal">Peru 1965</p>

  <p class="normal">Dominik Cumhuriyeti 1963-1965</p>

  <p class="normal">Küba 1959-2001</p>

  <p class="normal">Endonezya 1965</p>

  <p class="normal">Gana 1966</p>

  <p class="normal">Uruguay 1969-1972</p>

  <p class="normal">Şili 1964-1973</p>

  <p class="normal">Yunanistan 1964-1974</p>

  <p class="normal">Güney Afrika 1960’lar; 1980’ler</p>

  <p class="normal">Bolivya 1964-1975</p>

  <p class="normal">Avustralya 1972-1975</p>

  <p class="normal">Irak 1972-1975</p>

  <p class="normal">Doğu Timor 1970’ler; 1990’lar</p>

  <p class="normal">Angola 1976-1980’ler</p>

  <p class="normal">Jamaika 1976</p>

  <p class="normal">Nikaragua 1978-1990</p>

  <p class="normal">Honduras 1980’ler</p>

  <p class="normal">Filipinler 1970’ler; 1990’lar</p>

  <p class="normal">Seyşeller 1979-1981</p>

  <p class="normal">Güney Yemen 1979-1984</p>

  <p class="normal">Güney Kore 1980</p>

  <p class="normal">Çad 1981-1982</p>

  <p class="normal">Grenada 1979-1983</p>

  <p class="normal">Surinam 1982-1984</p>

  <p class="normal">Libya 1981-1989</p>

  <p class="normal">Fiji 1987</p>

  <p class="normal">Panama 1989</p>

  <p class="normal">Afganistan 1979-1992</p>

  <p class="normal">El Salvador 1980-1992</p>

  <p class="normal">Haiti 1987-1994</p>

  <p class="normal">Somali 1993</p>

  <p class="normal">Irak 1990’lar-2001</p>

  <p class="normal">Peru 1990’lar-2001</p>

  <p class="normal">Meksika 1990’lar-2001</p>

  <p class="normal">Yugoslavya 1995-2001</p>

  <p class="kunye">* Kaynak: William Blum, <span class="ideitalik">A.g.e.</span>, s. 153-200.</p>

  <div class="calibre1" id="calibre_pb_13"/>
</body>
</html>
