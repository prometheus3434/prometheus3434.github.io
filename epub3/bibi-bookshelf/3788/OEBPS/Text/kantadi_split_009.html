<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kantadi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">III<br class="chapter"/>
  <br class="chapter"/>
  20. Yüzyılda Amerikan Şiddeti</h1>

  <p><br class="chapter"/>
  <br class="chapter"/></p>

  <p class="normal">Finans kapitalin ve dev tekellerin emperyalist saldırganlığına Amerika Birleşik Devletleri belki Roosevelt’in dediği kadar basit tek bir yöntemle girmedi. İçeride, sonu onun söylediği türden şiddetli bastırma ve cinayetlerle de bitse, kullanılan yöntemler çok daha karmaşık ve çeşitliydi. Casusluktan düzmece mahkemelere, her çeşit provokasyondan doğrudan işlenen cinayetlere, grev kırıcılığından özel sektörün kolluk kuvvetlerinin şiddetine, kiralık katillerden özel dedektiflik şirketlerinin ordularının saldırılarına, holding medyasının manipülasyonlarından devletin polis ve asker gücünün operasyonlarına, sermayenin politika alanındaki demagoglarının zehirli ajitasyonlarından hükümetlerin bastırma harekâtlarına, faşist serserilerin azgınlıklarından kiralık tetikçilerin terörüne, sermayenin denemediği yöntem kalmamıştı. 19. yüzyılın sonunda, tekelci kapitalizmin emperyalist yöneliminde, Amerika Birleşik Devletleri, içeride ve dışarıda şiddet uygulamada ilk stajını böyle yaptı ve bu konuda yetkinleşerek 20. yüzyıla adımını attı.</p>

  <h2 class="h2baslik" id="calibre_toc_18">A. Yeni Yüzyıla Girerken Ayırt Edici Özellikler</h2>

  <p class="normal">Bu noktada, Amerikan emperyalizminin kanlı yeni serüvenine geçmeden önce, “ABD kişiliği”ni belirleyen bazı etmenler üzerinde kısaca durmak gerekmektedir.</p>

  <p class="normal"> </p>

  <p class="solbaslik">1. Sömürgecilik Karşısında Irkçılık</p>

  <p class="normal">Bunlardan birincisi, ABD’nin sömürgecilik olgusuyla olan ilişkisidir. Dünyanın sömürgeci güçlerce topraksal paylaşımının tamamlandığı ve yeniden paylaşım mücadelesinin başladığı bir dönemde, güçlenen taze emperyalist güç olarak ABD, doğrudan ilhaka dayalı bir sömürgecilik modelini yeğlememiştir. Kuşkusuz ABD, öteki emperyalistler gibi başkalarının topraklarına, emek ve kaynaklarına el koymuş, onları sömürmüş ve fiilen yönetmiştir ama klasik bir sömürge imparatorluğu da kurmamış, Kuzey Amerika kıtası dışında, işgal ettiği toprakları ilhak etmemiştir.</p>

  <p class="normal">Bunun temel nedenini “Amerikan ırkçılığı”nda bulmak mümkündür. Bir yazar, çok doğru bir biçimde, Amerikan işgalciliğinin özünü, “nihai emperyalist istek olan sömürgeleştirilenlerden arındırılmış sömürge” düşü olarak yorumluyor.<sup class="calibre3"><a href="../Text/kantadi_split_152.html#footnote-132349-1" id="footnote-132349-1-backlink">[1]</a></sup> İşte ABD’nin “sömürgeleştirilen halklardan arındırılmış” bir egemenlik sistemi yeğlemesinin temel nedeni, sadece özel “yükler” üstlenmeme arzusu değil, ırkçı dürtülerdir. Daha ilk dönemlerde, örneğin, “Aşikâr Yazgı” kavramının mucidi genişlemeci O’Sullivan dahi, aynı ırkçı dürtüyle, Meksika’nın bütünüyle ilhak edilmesine, mümkün görmesine rağmen karşıydı: “Genel Meksika kamuoyu, saflık ve zekâda bizim ulusal ortalamamızın önemli ölçüde altında kalacaktır.”<sup class="calibre3"><a href="../Text/kantadi_split_153.html#footnote-132349-2" id="footnote-132349-2-backlink">[2]</a></sup> Dolayısıyla da, “geri bir ırk” toplumda ağırlık kazanacak, onu bozacaktır.</p>

  <p class="normal">Daha sonra İspanya’yla savaşın ardından başta Filipinler olmak üzere Küba, Guam, Porto Riko gibi adaları işgal eden ABD’de, elde edilen ganimetlerin statüsü konusunda bir tartışma yaşandı. Bu tartışmalarda da, aynı biçimde yine ırkçı bakış ön plandaydı. Örneğin, Filipinler’in işgali ve yurtseverlerle halkın şiddetle bastırılmasıyla birlikte tartışılmaya başlayan “ilhak” sorununda bir Senatör, itirazını, Amerikan halkının “Asyatik melezler” ve “aşağı ırklar”la karışmasının olumsuzluklarına işaret ederek gerekçelendiriyor ve aynı zamanda beyaz işçilerin “günde bir tas pirinç ve sıçanla karnını doyurmaya alışık olanlar”la rekabet edemeyeceğini söylüyordu.<sup class="calibre3"><a href="../Text/kantadi_split_154.html#footnote-132349-3" id="footnote-132349-3-backlink">[3]</a></sup> Kuşkusuz bu tartışmalarda, ABD’nin Avrupa tipi sömürgeciliğe karşı bir isyanla kurulmuş olmasının, dolayısıyla bu tür bir sömürgeciliğin Cumhuriyet’in ruhuna aykırı olduğu inancı da rol oynuyordu. Bunu aşacak yöntem, işgal edilen yerleri ABD’ye “eyalet” olarak bağlamaktı ki, bu da ırkçı mülahazalarla reddediliyordu. Örneğin, Missouri Senatörü G. G. Vest, “Filipinler’in ilhakına karşıyım çünkü bu, sonunda bu adaların halkını Amerikan vatandaşı yapacak ve bu biçimde ilhak edilen toprakların da eyalet olarak birliğe alınmasını gerektirecektir. Bir başka yarıkürede yedi bin mil uzaklıktaki iki bin adada yaşayan yarı uygar, korsan ruhlu, pislik içindeki insanlara Amerikan vatandaşlığı vermek ve bu kumaştan bir ‘Birlik Durumu’ yaratmak o kadar saçma ve savunulamaz ki, yayılmacılar, kendilerine İngiltere Kralı tarafından aynısı uygulanmak istenince Amerikan kolonilerinin isyan ettikleri Avrupa sömürge sistemini desteklemek durumunda kalıyorlar,” diye yazıyordu.<sup class="calibre3"><a href="../Text/kantadi_split_155.html#footnote-132349-4" id="footnote-132349-4-backlink">[4]</a></sup> W. Reid ise, ilhaka, “putperest cehalet ve yamyamlık sınırındakilerle yüzyılların uygarlık, eğitim ve kendi kendini yönetme gelişiminin en iyi ürünleri”nin ve “sarı, siyah, beyaz ve melez”lerin karışımına karşı olduğundan itiraz ettiğini yazıyordu.<sup class="calibre3"><a href="../Text/kantadi_split_156.html#footnote-132349-5" id="footnote-132349-5-backlink">[5]</a></sup></p>

  <p class="normal">Özünde tartışılan konu, o zamanlar ortaya konduğu biçimiyle, “Anayasa’nın bayrağı izleyip izlemeyeceği”ydi. Bir başka ifadeyle, işgal edilen ve yönetilen topraklarda yaşayan insanlara Amerikan Anayasası’nın Amerikalılara tanıdığı hak ve ayrıcalıklar tanınacak mıydı? Sonunda Anayasa Mahkemesi bir dizi “Adalar Kararı”nda <span class="ideitalik">(Insular Cases)</span> konuya açıklık getirdi; “Anayasa’nın bayrağı izlemeyeceği” yönünde karar verdi. Buna göre, işgal altındaki topraklar, uluslararası planda “yabancı” sayılamazdı, çünkü Amerikan yönetimi altındaydı. Ama “domestik” yani “iç hukuk” açısındansa “yabancı” kabul edilecekti, yani Anayasa’nın vatandaşlık haklarınca içerilmemekte, “ulus”un bir parçası kabul edilmemekteydi. Böylece, işgal altındaki topraklar “ABD’ye iç anlamda yabancı” gayrimenkul parçalarına, orada yaşayan halklar da “Amerikan yurttaşlarının anayasal hak ve ayrıcalıklardan yararlanma hakkı olmayan” kapatmalara dönüştürülmüş oldu. Bu adaların hepsi aynı statüye bağlanmadı. Örneğin, Hawaii, küçük yerli nüfusuyla ilhak edildi. Böylece, ileride ABD’deki siyahlara kötü örnek oluşturabilecek bir “Siyah Cumhuriyet” kurulması da önlenmiş oluyordu. Porto Riko’ya ise, farklı özel bir statü uygulandı ve orası bir “zilyetlik” <span class="ideitalik">(possession)</span> bağıyla birliğe bağlandı. Porto Riko, Kongre tarafından resmen birliğe üye yapılmama anlamında, “birlikten olmayan” ama “birlikin hukuku altındaki” bir toprak parçası olarak kabul edildi.</p>

  <p class="normal">Küba ise koruma altına alındı. Kübalı asilerin tahmin edilenden daha ‘siyahi’ olduğu da gözlemlenmişti o zamanlar. Tabii bu onları o ölçüde ‘vahşi’ ve tehlikeli yapıyor, bağımsızlık özlemlerinin sert önlemlerle engellenmesini zorunlu kılıyordu! Yıllardır sömürgecilere karşı kahramanca savaşan Kübalı yurtseverleri, orada bir gönüllü birliğini yönetmiş olan Theodore Roosevelt, “ancak izci” olabilirler diye aşağılayabiliyordu. Bu cüretkâr safsata, aynı zamanda, Küba’yı İspanyol boyunduruğundan sadece Amerikalı savaşçıların kurtardığı ve Kübalıların kendi kendilerini yönetme ve bağımsızlıklarını koruma yeteneğinden yoksun oldukları iddialarına dayanak yapılıyordu elbette. Bu arada belirtmek gerekir ki, ABD’de Küba’nın hemen ele geçirilmesini savunan çevrelerin temel korkularından biri de, gerileyen İspanya’nın çekilirken oradaki kölelere özgürlük tanıması ve Karayipler’de bir “Zenci Cumhuriyeti”nin oluşumuydu.</p>

  <p class="normal"> </p>

  <p class="solbaslik">2. Rambo Kültürünün Doğuşu</p>

  <p class="normal">ABD’nin modern anlamıyla emperyalizme ilk adımlarını attığı bu dönemde, saldırganlık ve şiddet kültü de, zamana uyarlanarak ve fakat özünde aynı kalarak, formlarıyla etkilerini günümüze dek taşıyan yeni dinamikler ve imgelerle oluşmaya başladı. Burada iki olgu özellikle önem taşımaktadır. Bunlardan biri, şiddet kültünün simgeleriyle yeni biçimler kazanması, bugünkü “Rambo kültürü”nün doğuşu; ötekiyse, emperyalist militarizmin kışkırtılmasında, meşrulaştırılmasında ve ideolojik/kültürel formlarının belirlenmesiyle sosyalizasyonunda basının rolüdür.</p>

  <p class="normal">Üst tarafı çıplak genç, güçlü, sarışın, yakışıklı ve silahlı asker figürü, 1890’ların emperyalist saldırganlığı ve şiddetinde Amerikan kültüründe özel bir yere sahipti. Gazetelerde, roman ve öykülerde ve yeni film sanayisinde bu “erkeklik sembolü”nün sergilenmesi ve yüceltilmesi, aynı zamanda ulusun, Cumhuriyet’in, savaşların ve emperyalist genişlemenin hem simgesi, hem propagandası, hem de kutsanması anlamına geliyor, ABD’nin gücünün somutlaştırılması işlevini görüyordu. Bugün artık sadece Amerika’da değil, yeryüzünün dört bir yanında, “üçüncü sayfa güzeli” gibi ekran ve sayfaları süsleyen “Amerikan erkek vücudu”yla simgelenen bu figür ve “erkeklik kültü”, aynı zamanda, aynen o dönemde olduğu gibi bir ideolojik/kültürel saldırıyı da özünde barındırıyor. Burada kadının ve “öteki” ırkların egemen bir kültle bastırılması düşüncesi de içkin olarak hükmünü icra ediyor. Hollywood filmleriyle her yana taşınan “Vahşi Batı”nın, tutsak beyaz kadını vahşi yerlilerin elinden kurtaran ve sevgilisi yapan kovboy imajı ve onun “erkek cinselliği”, zaman zaman, özellikle de savaş dönemlerinde, Amerikan askerlerince yeniden yaratılan bir ideolojik-kültürel öge olmayı sürdürüyor. Bunun olgun bir biçimde bilinçli politikaya dönüşmesi ve toplumsal genlerle kişiliğe damgasını vurması, emperyalizme ilk adımların atıldığı döneme denk düşüyor. Soğuk Savaş’la birlikte de bu olgu, dünyanın her yerindeki işbirlikçilerin ortak tapınmacı simgelerinden birini oluşturdu.</p>

  <p class="normal">Bugün “Rambo kültürü” diye adlandıracağımız olgunun 1890’ların emperyalist şiddetinde kökenlerini bulması olgusunu bir Amerikalı araştırmacı şöyle özetliyor:</p>

  <p class="indentmetin">Amerikan ulusçuluğunun (<span class="ideitalik">nationhood</span>) Amerikan erkeğinin imajında temsil edilmesi bir “yeniden doğuş” sayılabilir. Genel kültürel yöneliş, beyaz orta sınıf erkekliğini, cumhuriyetçi anlayışın kendini kontrol etme ve toplumsal sorumluluk gibi hasletlerinden, bireysel erkek vücudunun canlılık ve gücüyle özdeşleştirilen bir somut öze doğru yeniden tanımlama sürecindeydi zaten. Emperyal söylem bunun üzerine inşa edildi ve bu süreci güçlendirdi. Romancı ve eleştirmen Maurice Thompson’un dediği gibi, “Savaş, fiziki sağlığın ve gücün ne kadar önemli bir şey olduğunu ürkütücü bir açıklıkla gösterdi. Herhalde Roma İmparatorluğu’nun en görkemli günlerinden bu yana hiçbir ordu ya da donanma, atletik eğitimin en iyi sonuçlarında bizimkilere erkek erkeğe bire bir eşit olamamıştır.” Savaşın, savaşmanın kendisi kadar hastalıklarla da ortaya çıkan fiziki tahribatının kanıtlarına karşın Thompson şöyle devam ediyor: “Asker ve denizcilerimize bakarken onların çevik ve erkeksi biçimlerine, enerjik ve sağlıklı görünümlerine hayran kaldım.” Bu görüş, imparatorluğu, müsabaka sahası, boks ringi, yeni keşfedilmiş bakir topraklar gibi çetin koşullu bir çerçeveye indirgiyor ve savaşı, atletizm, bisiklet yarışçılığı, halter kaldırma, dağcılık gibi efor gerektiren aktiviteler safına yerleştiriyor. Burada erkekliğin imparatorluk için bir araç olmasından ziyade, imparatorluk vücut geliştirmenin bir vesilesi oluyor ki, bu saptırmayla yabancı topraklarda yabancı bedenlerle girişilen şiddetli çatışma da ideolojik olarak gizlenmiş oluyor. Dolayısıyla, Amerikan emperyalizminin söylemi ikili bir işlev görüyor, çünkü aynı anda hem ulusal topraklardan ayrılan hem de Amerikan erkeğinde bütünleşen ulusal gücü resmediyor.<sup class="calibre3"><a href="../Text/kantadi_split_157.html#footnote-132349-6" id="footnote-132349-6-backlink">[6]</a></sup></p>

  <p class="normal">Yazarın çok isabetli olarak kaydettiği gibi, ulus ve erkeklik ABD’nin daha kıtasal genişleme döneminde ideolojide ve kültürde birbirleriyle yakından ilişkilendirilmişti. Kızılderililere karşı oluşan ve katliamlarla kanıtlanan bu “Beyaz Erkek Gücü”, 1890’ların emperyalist saldırganlığında, bu kez dış “yerliler”e karşı yeniden üretilmiş, “milliyetçilikle erkeklik, emperyal işgallerle fizikman yeniden canlandırılmıştı.” 1898 yılında Indianapolis’te yaptığı ve Filipinler’in sömürgeleştirilmesini savunduğu bir seçim kampanyası konuşmasında Senatör Albert Jeremiah Beveridge soruyordu: “Bu, bizler için ne anlama geliyor?” Senatör’ün kendi sorduğu soruya verdiği yanıt şuydu: “Bu, dünyanın gördüğü en diri, en ihtiraslı, en sabırsız, en militan erkeklik olan cumhuriyetin görkemli taze diriliği için fırsatlar yaratacaktır.”<sup class="calibre3"><a href="../Text/kantadi_split_158.html#footnote-132349-7" id="footnote-132349-7-backlink">[7]</a></sup> Emperyalizmi savunan bir başkasına göreyse, Filipinler’in şiddetle bastırılması, “çoğumuzun şehir çocuğu olduğumuz bu dönemde cumhuriyetin asıl güç kaynağı olan görkemli, özgür erkek”leri yaratacaktır.”<sup class="calibre3"><a href="../Text/kantadi_split_159.html#footnote-132349-8" id="footnote-132349-8-backlink">[8]</a></sup></p>

  <p class="normal">Emperyalizmin en önemli sözcülerinden ve uygulayıcılarından Başkan Theodore Roosevelt’in daha 1899’da yayınladığı bir kitapta yazdıkları, Amerikan ideolojisindeki devlet, millet ve erkeklik kültünün organik bütünlüğünü gösteriyor: “Bu dünyada kendisini savaşkan olmayan ve yalnız bir gevşekliğe alıştıran ulus, sonunda, erkeksi ve maceracı niteliklerini yitirmeyen öteki uluslar karşısında kaybetmeye mahkûmdur.”<sup class="calibre3"><a href="../Text/kantadi_split_160.html#footnote-132349-9" id="footnote-132349-9-backlink">[9]</a></sup></p>

  <p class="normal">Nisan 1899’da Chicago’da yaptığı bir konuşmada halka verdiği öğütse şu, T. Roosevelt’in:</p>

  <p class="indentmetin">Düşük bir hâlin nazariyesini değil, meşakkatli yaşam öğretisini savunmak istiyorum, alınterinin ve çabanın, emeğin ve mücadelenin yaşamını. Savunduğum, sadece kolay barışı isteyen kişiye değil, ama tehlikeden, zorluklardan veya zorlu uğraşlardan kaçınmayan ve bundan şahane nihai zaferi kazanan kişiye gelen başarının o en yüksek biçimidir. Miskin bir tembellik yaşamı, büyük şeylerin peşinden, ihtiras ya da güç yokluğu nedeniyle koşma eksikliğinden kaynaklanan o barışın yaşamı, bireyler için olduğu kadar uluslar için de değersizdir. Ben sadece, kendine saygı duyan her Amerikalının kendisinden ya da çocuklarından beklediklerini, bir bütün olarak Amerikan ulusundan da istiyorum. İçinizden kim, çocuklarına bu rahatlığı, bu barışı uğruna mücadele edecekleri temel amaç olarak görmeyi öğütler?<sup class="calibre3"><a href="../Text/kantadi_split_161.html#footnote-132349-10" id="footnote-132349-10-backlink">[10]</a></sup></p>

  <p class="normal">Ünlü romancı Jack London, 1905 yılında basılan Sınıflar Savaşı <span class="ideitalik">(War of Classes)</span> başlıklı kitabında “nasıl sosyalist olduğunu” anlatırken, önceki dönemlerindeki ruh hâlini ve inançlarını da betimliyor. Bu, dönemin kültürel değerlerini ve Amerikan kişiliğinin bir parçasını, toplumsal genlere işlemiş “erkeklik kültü”nü gösterdiği için, Amerikan toplumunu kavrama bakımından önemli. Şöyle diyor London:</p>

  <p class="indentmetin">[O zamanlar] bütün kalbimle güçlünün övgüsünü terennüm ediyordum.</p>

  <p class="indentmetin">Bu böyleydi, çünkü ben güçlüydüm. Güçlü olmakla, kolayca anlaşılabildiği gibi, sağlığımın iyi olduğunu ve sert kaslara sahip olmamı kastediyorum. Çocukluğumu Kaliforniya çiftliklerinde geçirmiştim. ... Açık havada yaşamı sevmiştim ve açık havada en zor işlerde ter dökmüştüm. Herhangi bir zanaat öğrenmeden ama işten işe dolaşan biri olarak dünyaya bakıyor ve onun her yanının güzel olduğunu düşünüyordum. Yineleyeyim, bu iyimserlik sağlıklı ve güçlü olmamdan, acı ya da zayıflıktan rahatsızlık duymamamdan, güçsüz görünümle bir patron tarafından reddedilmemekten, kömür küreklemek, denizcilik veya kol emeğine dayalı herhangi bir işi daima elde edebilmemden kaynaklanıyordu.</p>

  <p class="indentmetin">Ve bütün bunlardan dolayı, genç yaşımdan mutlu, işte ya da kavgada kendini koruyabilen biri olarak, azgın bir bireyciydim. Bu çok doğaldı, ben bir kazanandım. [Hayat] oyununu, oynandığını gördüğüm ya da oynandığını gördüğümü sandığım kadarıyla, <span class="ideitalik">erkekler</span> için çok uygun bir oyun olarak görüyordum. <span class="ideitalik">Erkek</span> olmak, yüreğime büyük harflerle erkek diye yazmaktı. Bir erkek gibi macera yaşamak, erkek gibi kavga etmek ve (bir çocuğun ücreti karşılığı olsa da) erkek işi yapmak; bunlar, başka hiçbir şeyin yapamayacağı kadar ta içime giren ve beni avucunun içine alan şeylerdi. Ve önümde uzanan, <span class="ideitalik">erkek</span> oyunu kabul ettiğim oyunları oynayarak, eksilmeyen sağlıkla, kazasız belasız ve hep sert kaslarla içinde seyahat etmem gereken puslu ve uçsuz bucaksız bir geleceğin uzun yollarına bakıyordum. Söylediğim gibi bu gelecek uçsuz bucaksızdı. Kendimi, sadece Nietzsche’nin sarışın canavarları gibi, hayatın içinde sonsuza dek çılgınca koşarken olanca güçle başıboş dolaşan ve salt üstünlük ve güçle egemen olan biri olarak görüyordum.<sup class="calibre3"><a href="../Text/kantadi_split_162.html#footnote-132349-11" id="footnote-132349-11-backlink">[11]</a></sup></p>

  <p class="normal">Uzun yıllar sonra, Amerikan kapitalizminin bir altın çağına girdiği, modernizmin ve liberalizmin kültürde, gündelik yaşamda, politikada ve eğitimde etkilerinin yükseldiği bir dönemde, bu yeni liberalizmin en modern simgelerinden birinde görüntüsünün ardındaki özü ve ruhi şekillenmede inatla varlığını sürdüren o kültü bir yazar şöyle anlatıyor:</p>

  <p class="indentmetin">Kontrgerilla [<span class="ideitalik">counterinsurgency</span>] coşkusunun asıl sorumlusu Robert Kennedy idi. Sertlik onda hayranlık uyandırıyordu; sarkık belli bir Amerikalıdan rahatsızlık duyuyordu. İçteki ve dışarıdaki düşman kararlıydı; bizim de bu kararlılığı karşılamamız gerekiyordu. ... İnsanlar hakkındaki kanaatini belirleyen, ne kadar sert olduklarıydı. [Polonyalılardan gelen bir konuşma isteği karşısında] “Bunu kabul edelim, Polonyalıları severim, onlar sert insanlar,” demişti. ... [General] Taylor’un savaş sicili, Normandiya’ya paraşütle inmiş ve İtalyan cephesi gerisinde Eisenhower için bir özel görev yapmış olması karşısında gerçekten huşu içindeydi. Bobby Kennedy için gerçek referans bunlardı.<sup class="calibre3"><a href="../Text/kantadi_split_163.html#footnote-132349-12" id="footnote-132349-12-backlink">[12]</a></sup></p>

  <p class="normal">ABD’nin de her zaman bir “at, avrat, silah” geleneği olmuştur ve bu, “erkeklik kültü”nün göstergesi olagelmiştir. Daha sonraları, “at”ın yerini “araba”, “avrat”ın yerini “aile” almış, araya “TV” de girmiştir ama, kilise mutena yerini muhafaza etmiştir, “din, bayrak ve silah” kültü yerli yerinde kalmıştır.</p>

  <p class="normal">Bu kült toplumsal yaşamda ağırlığını o denli sürdürmüştür ki, Truman’ın anı notlarında, küçükken okulda arkadaşlarının kendisine <span class="ideitalik">“sissy”</span> (efemine, pısırık) diye takılmalarına atıfta bulunulmasına, ailesi, ölümünden sonra bile karşı çıkmıştır!</p>

  <p class="normal">Kennedy’den sonra Teksaslı Johnson, Hollywood erkeği Reagan, CIA Başkanı Baba Bush, bebek yüzlü çapkın Clinton ve nihayet kovboy evlat W. Bush geleneği kendi meşreplerine göre sürdüregelmişler, bunun baskısı altında ezilmişlerdir...</p>

  <p class="normal"> </p>

  <p class="solbaslik">3. Yalan Medyasının Doğuşu</p>

  <p class="normal">Tekelciliğin geliştiği, finans sermayesinin güçlendiği, emperyalist serüvenin ilk adımlarının atıldığı bu dönem, aynı zamanda Hearst, Pulitzer gibi büyük basın imparatorluklarının kurulduğu, yığınsal ve spekülatif gazetelerin yayımlanmaya başlandığı, ayrıca fotoğraf, film gibi yeniliklerin ortaya çıktığı, yani kamuoyunun oluşturulması ve etkilenmesinde çok etkin araçların devreye girdiği bir evreye de tekabül etmektedir.</p>

  <p class="normal">Militarizmin temel taşıyıcısı, ideolojik manipülasyonun ve kültürel içselleştirme mekanizmalarının başlıca oluşturucusu; yıkıcı propagandanın, kışkırtmanın, gerçekleri gizleme, çarpıtma ve saptırılmasıyla doğrudan yalanın haber yerine ikame edilmesinin aracı sansasyonel basın tam da bu dönemde doğdu Amerika’da ve zamanla yeryüzünün dört bir yanına yayıldı. Bu basın, doğrudan çıkar çevrelerinin, büyük sermayenin bir provokasyon, şiddet, kamuoyunu zehirleme ve şantaj aracı, sermayenin sözcüsü ve yığınsal beyin yıkama silahıydı. Bugün bütün dünyada yaşadığımız insanlığı “ahmaklaştırma” operasyonunun öncülleriydi o dönemin “Sarı Basın”ı <span class="ideitalik">(Yellow Press)</span>.<sup class="calibre3"><a href="../Text/kantadi_split_164.html#footnote-132349-13" id="footnote-132349-13-backlink">[13]</a></sup> Kısacası, hırsız baronların, şarlatanların ve yalancı politikacılarla devlet adamlarının sözcüsüydü bunlar.</p>

  <p class="normal">Bugünkü “iliştirilmiş muhabir”lerin kökenlerini de o dönemde bulmak mümkün. “Savaş muhabirliği” o zaman doğdu. Basın tröstleri, muhabirlerini örneğin Küba’ya yolluyor ve oradan sansasyonel haberler aktarıyorlardı. Giderek, özel olarak gönderilen muhabirler haberlerini kendi adlarıyla yazıp kendi başlarına “şöhret” oldular. Örneğin, askerliğe meraklı olup da başvurusu reddedilen Stephen Crane adlı bir “yazar”, savaş muhabiri olarak o dönem büyük ün kazanmıştı. Bu muhabirler, savaşın bir parçası, “iliştirilmiş” bir propagandist olarak cephede bulunur ve kendilerinin merkezinde bulunduğu hikâyeler uydururlardı. İspanya’yla savaşta, örneğin <span class="ideitalik">New York Journal</span>’dan James Creelman gibi, elinde süngü muharebeye katılan, sansasyonel operasyonlarda yer alan ve bunu haberleştiren muhabirler bile vardı.</p>

  <p class="normal">Bu noktada, daha önce değinmiş olmamıza karşın ve kendimizi yineleme pahasına da olsa, devlet yalanlarıyla gazetecilik kışkırtmaları arasındaki bağı yeniden vurgulamak öğretici olacaktır. Bu noktada sözü, tipik bir örneği işleyen, gazetecilik deneyimi de olan bir akademisyene bırakabiliriz:</p>

  <p class="indentmetin">[Y]alanların arasında en pislerinden biri de Amerikan zırhlısı Maine’in 1898 yılında Havana Körfezi’nde bir patlama sonucu batmasıyla ilgilidir; bu patlama, Amerika Birleşik Devletleri’nin İspanya’ya karşı savaşa girmesiyle Küba’nın, Porto Riko’nun, Filipinler’in ve Guam Adası’nın ilhakında bahane olarak kullanılmıştır.</p>

  <p class="indentmetin">15 Şubat 1898 akşamı saat 21.40 civarlarında, Maine gerçekten de şiddetli bir patlamaya kurban gitmişti. Gemi Havana limanında sulara gömülmüş, 260 kişi yaşamını kaybetmişti. Popüler basın hiç zaman yitirmeden İspanyolları geminin gövdesine bir mayın yerleştirmiş olmakla suçlayıp ne denli barbar bir toplum olduklarını anlatmaya başladı; “ölüm kampları”ndan tutun da yamyamlıklarına kadar, işlemedikleri suç kalmamıştı tarih boyunca. ...</p>

  <p class="indentmetin">İki basın patronu, rakiplerini geride bırakmak amacıyla sansasyonel bir haber arayışına girişmişlerdi; bunlar <span class="ideitalik">World</span>’den Joseph Pulitzer ve özellikle de <span class="ideitalik">New York Journal</span>’den William Randolph Hearst idi. Bu girişim çok geçmeden, Küba’ya büyük yatırımlar yapmış ve adayı İspanya’nın elinden almayı düşleyen kimi Amerikali iş adamlarının desteğini kazandı. Ama halk Küba’yla pek ilgilenmiyordu. Gazeteciler de öyle. Mart 1898’de <span class="ideitalik">York Journal</span>’ın çizimcisi Frederick Remington Havana’dan patronuna şöyle yazıyordu: “Burada savaş mavaş yok, beni geri çağırmanızı istiyorum.” Hearst çektiği telgrafta cevap olarak şöyle dedi ona: “Orada kalın. Siz çizimlerinizi yapın, ben size savaş çıkartırım.” Sonra da Maine’in patlaması olayı gündeme geldi. Hearst, Orson Welles’in filmi <span class="ideitalik">Yurttaş Kane</span>’de (1941) görülen türden şiddetli bir karalama kampanyası başlattı.</p>

  <p class="indentmetin">Haftalar boyunca her gün gazetelerinin birçok sayfasını Maine olayına ayırdı ve intikam isteyerek bıkıp usanmadan şu sözleri tekrarladı: “Remember the Maine! In Hell with Spain!” (Maine’i hatırlayın! Cehenneme git İspanya!). Tüm diğer gazeteler de onu izledi. <span class="ideitalik">New York Journal</span>’ın tirajı önce 30 binden 400 bine yükseldi, sonra da adım adım bir milyonun üzerine çıktı! Kamuoyu fokur fokur kaynamak üzereydi. Olağanüstü bir ortam oluşmuştu. Dört bir yandan baskı altında kalan Başkan William McKinley 25 Nisan 1898’de Madrid’e savaş ilan etti. On üç yıl sonra, 1911’de, Maine’in patlamasıyla ilgili olarak kurulan bir soruşturma komisyonu makine dairesinde meydana gelen bir kazanın patlamaya yol açtığı sonucuna varacaktı.<sup class="calibre3"><a href="../Text/kantadi_split_165.html#footnote-132349-14" id="footnote-132349-14-backlink">[14]</a></sup></p>

  <p class="normal">Amerika Birleşik Devletleri, Küba’ya özgürlük ve bağımsızlık götürmek için gitmişti resmî söyleme göre. Oysa şimdi sıra Kübalıların bağımsızlığa layık olmayan “aşağı bir ırk” olduğuna insanları inandırmaya gelmişti. Burada da devreye dönemin “iliştirilmiş” muhabirleri girecekti. İşte onlardan biri şöyle yazıyordu: “Nerede diye soruyorum Küba ulusu. Küba yok. Küba halkı yok. Bu harika ülkeyi devredebileceğimiz özgür ruhlu insanlar yok.”<sup class="calibre3"><a href="../Text/kantadi_split_166.html#footnote-132349-15" id="footnote-132349-15-backlink">[15]</a></sup></p>

  <p class="normal">Yazar ve “iliştirilmiş savaş muhabiri” Crane ise, ırkçılık ve Amerikan erkekliğinin yüceltilmesiyle örülmüş haberlerinde, özgürlükleri için savaşan Kübalılardan, “erkeklikten yoksun, kavruk, yeteneksiz, korkak zenci köylüler” diye bahsederken; Amerikalı askerleri, “bronz yüzleri, terleyen vücutları ve kaya gibi güzel duruşlarıyla” “erkeklik” timsali olarak nitelendiriyordu.<sup class="calibre3"><a href="../Text/kantadi_split_167.html#footnote-132349-16" id="footnote-132349-16-backlink">[16]</a></sup></p>

  <p class="normal">Bu kült daha sonraları da hep devam etti. Beyaz kadınlarla birlikte oldukları, hatta onlara yan gözle baktıkları ve dolayısıyla da Amerikan “erkekliği”ne halel getirdikleri için linç edilen siyahların sayısı ise, bu kültün bir başka uğursuz göstergesi olarak kara sicile geçti.</p>

  <p class="normal">Bu kült bugün de, Afganistan’dan Irak’a Amerikalı askerlerin modern gereçlerle donatılmış görüntülerinde, hatta kadın askerlerin uydurulmuş kahramanlıklarında, standartlaşmış evrensel kültürün pençesindeki “Üçüncü Dünya” gençlerinin özentili davranışlarında, Hollywood’un şiddetle örülmüş filmlerinde, televizyon dizilerinde, bağımlı ülkelerin işbirlikçi medyasında yeniden üretiliyor.</p>

  <h2 class="h2baslik" id="calibre_toc_19">B. Yüzyılın Başında Şiddet</h2>

  <p class="normal">Amerika Birleşik Devletleri 20. yüzyıla yükselen iç ve dış şiddetle girdi.</p>

  <p class="normal">ABD, İspanya’yla giriştiği ve önemli topraklar elde ettiği savaştan sonra, yükselen emperyalist güç olarak, emperyalistler arası hasmane rekabete kendi damgasını vurmada daha cüretli davranmaya başladı. Bu politikanın ilk adımı Çin’e ilişkin “Açık Kapı” politikası oldu. O dönemde emperyalist güçler büyük Çin pazarı için kıyasıya bir rekabet içindeydiler ve Çin topraklarının paylaşılması sürecinde aslan payını kapmaya çalışıyorlardı. Kendi gücüne güvenen Amerika ise, Çin’in sömürgeciler arasında etki alanlarına bölünerek denetimine karşılık “Açık Kapı” kavramında ifadesini bulan farklı bir politikayla ortaya çıktı.</p>

  <p class="normal"> </p>

  <p class="solbaslik">1. Emperyalist Rekabette “Açık Kapı” Politikası ve Çin</p>

  <p class="normal">1899 yılındaki Dışişleri Bakanı John Hay’in ifadesiyle bu politikanın özü, “Çin İmparatorluğu’nun bütün parçalarıyla eşit ve tarafsız ticaret ilkesinin korunması” idi. Bir başka ifadeyle, ABD, Çin pazarı için topraksal bölüşmeye karşı çıkıyor ve “serbest ticaret”i öneriyordu. Rakipleri karşısındaki avantajlarına dayanarak, ABD, böylece Çin pazarında öteki emperyalistlere “özel paylaşım alanı” tanımıyor, serbest rekabet ilkesi altında pazarın tamamına serbest giriş hakkı istiyordu. Böylece de aslan payının kendisine kalacağını umuyordu. Bu, klasik sömürge tipi toprak paylaşımına dayanmayan bir tür “resmî olmayan imparatorluk”<sup class="calibre3"><a href="../Text/kantadi_split_168.html#footnote-132349-17" id="footnote-132349-17-backlink">[17]</a></sup> egemenliğini kurma yöntemiydi elbette ve yükselen güç olarak ABD’yi öteki sömürgecilerden ayırıyordu. Tabii bu emperyalist yönelim türü de şiddetten arındırılmış, barışçıl bir siyasete işaret etmiyordu. Doğası gereği o da, hem emperyalist rakiplere karşı tehditler içeriyor hem de ezilen ulusa karşı şiddeti, yine doğası gereği, kaçınılmaz kılıyordu.</p>

  <p class="normal">Bu arada sömürgeciliğin boyunduruğunda sefalete, hastalığa, baskı ve sömürüye mahkûm edilmiş Çin’de silahlı bir direniş ortaya çıktı. Çin’de “Haklı Yumruk”, İngiltere’de de “Boxer Ayaklanması” olarak bilinen bu isyan sonucunda da yurtseverler 1900 yazında Pekin’e girdiler. Çin’in kurtuluş mücadelesi emperyalist ülkelerde büyük infial yarattı. Bu arada hem Amerika’da hem Avrupa’da, beyaz diplomat, din adamı, tüccarlar ve öteki görevlilerle ailelerine karşı girişilen sözde topyekûn kıyım hikâyeleri kamuoylarını da harekete geçirdi. Irkçı tepkilerle sömürü kaynağının kesileceği korkusu birlikte, saldırganlık dürtülerini besledi. Sonunda Amerikan, İngiliz, Fransız, Rus, Alman ve Japon askerlerinden oluşan emperyalist kuvvetler kurtuluş isyanını bastırmak üzere Çin’e karşı saldırıya geçtiler ve Pekin düştü.</p>

  <p class="normal">Ardından tarihte az görülmüş bir intikamcılık ve yağma başladı. Evler yakılıp yıkılır, Çin halkı kılıçtan geçirilirken, kentler ve Çin’in zenginlikleri de askerler, diplomatlar, tüccarlar ve maceracılar tarafından günlerce yağmalandı. Çin de yeniden bağımlılık ve sömürü zincirlerine vuruldu. ABD, bütün bu şiddet, kırım ve yağmadan en kârlı çıkan ülkelerin başını çekti.</p>

  <p class="normal"> </p>

  <p class="solbaslik">2. Emperyalizmin Başkanı: Theodore Roosevelt</p>

  <p class="normal">1901 yılında da, Tanrı’nın direktifleri doğrultusunda Filipinler’i işgal ettiğini söyleyen McKinley öldürüldü. Yerine, eski Donanma Bakanı, şimdiki yardımcısı Theodore Roosevelt geçti.</p>

  <p class="normal">Theodore Roosevelt, emperyalist saldırganlığın en katı savunucularındandı. Roosevelt, o dönemde, şovenizmin, ırkçılığın, militarizmin sembolü durumundaydı. Küba’daki savaşta bir gönüllü birliğinin başında savaşmış, basını da kullanarak sansasyon yaratmada başarısını kanıtlamış, şiddet kültünü kutsayan bir kişilikti.</p>

  <p><br class="chapter"/></p>

  <p class="normal1">a. Dünya Görüşü</p>

  <p class="normal">Uluslararası ilişkilere ve öteki ülkelere bakışını, “Yumuşak konuşacak ama elinden de sopayı eksik etmeyeceksin, o zaman hep ileri gidersin,” demesinden anlamak mümkün. Böylesi saldırgan, nobran ve ırkçıydı. Daha önce sözünü ettiğimiz kitabında <span class="ideitalik">(Streneous Life)</span> sömürgeci ve ırkçı özellikleri kolayca görülür. Örneğin, Hindistan ve Mısır’ın, İngiltere tarafından sömürgeleştirilmesine bakışı şöyledir: “Hindistan ve Mısır’daki İngiliz yönetimi İngiltere’ye büyük yarar sağlamıştır, çünkü kamu yaşamının ... ulvi tarafına bakmaya alışmış kuşakların yetişmesine neden olmuştur. Hindistan ve Mısır’a ise çok daha fazla yararlı olmuştur. Ve son olarak en önemlisi uygarlık davasını geliştirmiştir.”</p>

  <p class="normal">Yine kitabında yazdıklarından görülebileceği gibi, Filipinler’in işgali ve bastırılmasında da aynı derecede zalim ve ırkçıdır: “[Filipinliler’in] pek çoğu, kendini yönetmekten bütünüyle aciz ve bu konuda yeterli olmaya yönelik herhangi bir işaret göstermiyorlar. ... Direniş yok edilmeli. Yapılacak ilk ve en önemli iş, bayrağımızın üstünlüğünü gerçekleştirmektir.” Zaten onun için 1898 Savaşı “harika bir küçük savaş”tır, çünkü tam zamanında gelmiştir. 1897 yılında bir arkadaşına yazdığı mektupta “Herhangi bir savaşı sevinçle karşılayacağıma eminim, çünkü şu sırada bu ülkenin bir savaşa ihtiyacı olduğunu düşünüyorum,”<sup class="calibre3"><a href="../Text/kantadi_split_169.html#footnote-132349-18" id="footnote-132349-18-backlink">[18]</a></sup> diyordu Roosevelt. 1893’te ekonomide büyük bir bunalım söz konusuydu ve hastalığın ilacı ona göre “savaş”tı.</p>

  <p class="normal">1903 yılında bir askerî okulda yaptığı konuşmada da, “silahlı barışın mantıklı tek barış olduğu” savından hareketle Amerikan ordusuna parlak bir gelecek müjdeliyor ve şöyle diyordu:</p>

  <p class="indentmetin">Geçtiğimiz yıllarda bu ulus bir dünya gücü olmaya zorlandı. Hem Doğu’da hem Batı’da üzerine yüklenmiş sorumluluklar var. Ancak adil bir silahlı insanın kendinden emin özgüveniyle barış istediğimiz anlaşılırsa, onun sesi barış ve adalet için etkin olabilir.<sup class="calibre3"><a href="../Text/kantadi_split_170.html#footnote-132349-19" id="footnote-132349-19-backlink">[19]</a></sup></p>

  <p><br class="chapter"/></p>

  <p class="normal1">b. Monreo Doktrini’ne Roosevelt Eki</p>

  <p class="normal">T. Roosevelt, 1904 yılındaysa, “Uygar toplumu oluşturan bağlarda bir genel gevşeme yaratan kronik zaaflar ve yanlış davranışlar, nihayetinde, Amerika kıtasında ve başka yerlerde, bir uygar ülkenin müdahalesini gerektirebilir. Ve, Batı Yarımküresi’nde ABD’nin Monreo Doktrini’ne bağlılığı, onu böylesi durumlarda, hiç istemese de, uluslararası polis gücü olarak davranmaya mecbur kılabilir,” diyerek, en azından Güney Amerika’nın ABD’ye “ait olduğunu” açıkca ilan etmiş oldu ve saldırgan emellerini net bir biçimde ortaya koydu.</p>

  <p class="normal">Bu ülkeler, Amerikan gazabından korunmak için “iç düzenlerini korumak ve borçlarını ödemek” durumundaydılar, bay başkana göre. Tabii Amerikan sermayesinin ve devletinin özel çıkarları karşısında da işbirlikçi bir uysallık göstermeliydiler daima. (Monreo Doktrini’nin) “Roosevelt Uyarlaması-Çıkarsaması” <span class="ideitalik">(Roosevelt Corrolary)</span> olarak adlandırılan bu tutum sonunda, ABD, “yabancıların can ve mal emniyetini korumak”tan “başkalarının müdahalesini önleme dürtüsü”ne, “demokrasi ve özgürlük getirmek niyeti”nden “borçlarını ödemeleri ve istikrar sağlama”ya kadar uzanan pek çok bahaneyle pek çok bölge ülkesine pek çok kez müdahale etti, “uluslararası polis” görevini yerine getirdi.</p>

  <p class="normal">Uluslararası ilişkiler tarihinde, bütün bir kıtayı kapatmak ve silahlı müdahale hakkını arsız bir biçimde iddia etmek ve uygulamak, ilk kez böyle ortaya çıktı. Bundan sonra da böylesi bir açık sözlü, burnu büyük bir cürete de kolay rastlanmadı. Bu durumda, Güney Amerika ülkeleri, ABD’nin istediği zaman işgal edebileceği “boş” alanlara ya da daha doğru bir ifadeyle, “köle kapatmalar” statüsüne indirgeniyordu. Zaten ona göre, Hawaii ve Kolombiya gibi uygarlık dışı ülkeleri her koşulda “kendilerine karşı” korumak gerekmekteydi.</p>

  <p><br class="chapter"/></p>

  <p class="normal1">c. Uluslararası Şerif</p>

  <p class="normal">Aynı yıl, Fas’a, Rausili diye birinin önderliğindeki haydutlar tarafından kaçırıldığı iddia edilen Perdicaris isimli bir Yunan asıllı Amerikalı iş adamını kurtarmak üzere filo gönderildi. “Hayduta karşı haydut” düellosunda ABD, “Ya Perdicaris’i sağ ya da Rausili’yi ölü istiyoruz!” diye Fas’a şantaj yaptı. Bu arada deniz piyadeleri Amerikan Konsolosu’nu “korumak” bahanesiyle karaya çıkarıldı. Sonunda fidyeyi Fas ödemek zorunda bırakıldı ve “iş adamı” serbest bırakıldı.</p>

  <p class="normal">“Uluslararası Şerif” Roosevelt, ABD’de 1907 yılında aşırı spekülasyon nedeniyle ortaya çıkan ve Avrupa’yı da etkileyen bankacılık bunalımına, bir uluslararası kabadayılık gösterisinin eşlik etmesini sağladı. O yıl, o gün için çok büyük bir sayı olan 20 savaş gemisini okyanuslara saldı ve bu “Büyük Beyaz Filo” (Beyaz Donanma) iki yıl boyunca bütün dünyayı dolaşarak insanlığa gözdağı vermeye kalkıştı. Tabii emperyalistler arasında keskinleşmeye başlayan paylaşım mücadelesine de bir Amerikan yanıtıydı, bu korku salma operasyonu.</p>

  <p class="normal">20. yüzyılın başındaki en önemli saldırganlıklardan birinin hedefi Kolombiya oldu. Birleşik Devletler’in neredeyse kuruluşundan itibaren iki okyanus arasında bir su yolunun açılması sorunu yöneticileri, tüccarları ve sermayedarları meşgul etmişti. Kolombiya’ya bağlı Panama Eyaleti de bu iş için en elverişli bölge olarak bunların dikkatini çekmişti. Kaliforniya’nın ele geçirilmesinden sonra Panama Kıstağı’nın önemi daha da artmıştı. Buraya Amerikan askerleri pek çok kez geçiş yollarını, orada inşa edilmiş demiryolunu ve tabii “Amerikalıların can ve mal” emniyetini korumak üzere müdahalede bulunmuştu. 1860’lı yıllardan başlayarak burada bir deniz kanalı açmak için ABD, Kolombiya hükümetleri nezdinde çeşitli girişimlerde bulundu ama işbir türlü gerçekleşmedi. 1903 yılında ABD’nin dayatmaları yüzünden, ABD ile Bogota’daki hükümet arasında kanal konusunda yine ciddi anlaşmazlıklar ortaya çıktı. Aslında Amerikan hükümeti Kolombiya’dan Panama’yı istiyordu; orada bir kanal açacak ve bölgedeki “egemenlik hakkı”nı da gasbedecekti. Kolombiya hükümeti ve meclisinde de buna karşı çıkanlar vardı. Bunun üzerine ABD bir isyan hareketi başlattı. Amerikan Dışişleri Bakanlığı, 3 Kasım’da Amerikan Konsolosluğu’na şu telgrafı gönderiyordu: “Ayaklanma başlayınca haber veriniz. ... Henüz değil, ayaklanma geceleyin olacaktır.”<sup class="calibre3"><a href="../Text/kantadi_split_171.html#footnote-132349-20" id="footnote-132349-20-backlink">[20]</a></sup> Bu arada, bir gün önce, yani 2 Kasım günü, Panama’nın Karayipler’deki kıyı kenti Colon’a demirleyen Amerikan savaş gemisinin komutanı, Donanma Bakanlığı’ndan bir gizli emir almıştı. Buna göre, komutana, “asiler ya da hükümete ait herhangi saldırgan niyetli bir gücün bölgeye ayak basmasına izin verilmemesi” isteniyordu. İşin ilginç yanı, henüz daha bir ayaklanma başlamamıştı ama Donanma Bakanlığı’nın bir isyandan ve isyancı güçten haberi vardı!<sup class="calibre3"><a href="../Text/kantadi_split_172.html#footnote-132349-21" id="footnote-132349-21-backlink">[21]</a></sup> Savaş gemisinin, Kolombiya güçlerine karşı oraya gönderilmiş olduğu da böylece ortaya çıkmış oluyordu.</p>

  <p class="normal">Asilerin kurduğu kukla hükümetin Panama Eyaleti’nin Kolombiya’dan ayrıldığını ilan etmesinin ardından ABD, 6 Kasım’da “bağımsız” Panama’yı resmen tanıdı. Ardından yapılan anlaşmayla ABD, kıstakta bir kanal açma hakkını elde etti ve kanalla iki yakasındaki beşer mil karelik alanı da Amerikan egemenliği altına aldı. Bölgede Panamalılar, bazen para yerine kupon karşılığında boğaz tokluğuna köleler gibi çalıştırıldılar ve işbirlikçi Panama hükümetine de on milyon dolarlık bir “kanal kirası” ödendi.</p>

  <p class="normal">Bu arada T. Roosevelt de Amerikan Kongresi’yle alay ediyordu: “Kıstağı ele geçirdim, Kanalı çalıştırdım, Kongre’ye de konuyu değil, kendimi tartıştırdım.” Panama müdahalesinden sonra Bakanlar Kurulu toplantısında kendisine yöneltilen suçlamalardan sonra Roosevelt sorar: “Kendimi yeterince savundum mu?” Eluhi Root’un yanıtı çok öğreticidir: “Tabii efendim. Baştan çıkarmakla suçlandığınızı gösterdiniz ve gayet güzel bir şekilde ırza geçme suçu işlediğinizi ispatladınız.”<sup class="calibre3"><a href="../Text/kantadi_split_173.html#footnote-132349-22" id="footnote-132349-22-backlink">[22]</a></sup></p>

  <p class="normal">1904 yılında Amerikan deniz piyadeleri, ülkede çıkan karışıklıklarda “Amerikan çıkarlarını korumak” gerekçesiyle Dominik Cumhuriyeti’nin Puerto Plata, Sosua ve Santo Domingi kentlerine çıkartma yapmıştı. 1905 yılındaysa, bu ülkede, “Roosevelt Çıkarsaması” (<span class="ideitalik">Roosevelt Corollary</span>) uygulamaya konuldu. Dominik Cumhuriyeti’nin, borçlarını ödeyemeyeceğini bildirmesinin ardından “uluslararası şerif” devreye girdi ve ülkenin gümrük gelirlerinin yarısından fazlasına, alacaklılara borç servisinde kullanılmak üzere el koyan bir anlaşma dayattı Dominik’e. Roosevelt, kurduğu “Düyun-u Umumiye”nin (Borçlar İdaresi) başına da bir emekli Amerikan albayını yerleştirdi.</p>

  <p class="normal">1905 yılında ise, “Uluslararası Polis” başı Theodore Roosevelt, 1905 Rus-Japon Savaşı’ndaki arabuluculuğu gerekçe gösterilerek “Nobel Barış Ödülü”ne layık görüldü!</p>

  <p class="normal">İki yıl sonra da ABD yeniden Küba’yı işgal etti. “Uluslararası Polis”, yeni başkan Taft önderliğinde bu kez ülkeye çekidüzen vermek, istikrar sağlamak, can ve mal emniyetini korumak üzere adadaydı. Küba Pasifikasyonu Ordusu, Washington tarafından genel vali olarak atanan bir Amerikalı avukatın idaresinde ülkeyi yaklaşık üç yıl yönetti ve Amerikalı uzmanların eğittiği bir Küba ordusu kurduktan sonra çekildi.</p>

  <p class="normal">Bu dönem, Güney Amerika kıtası ve Karayipler’de United Fruit Company gibi meyve şirketlerinin, büyük toprak çıkarlarının, madencilik, orman işletmelerinin ve spekülatörlerle bankerlerin egemenliğinde ve onların istekleri doğrultusunda gerçekleşen silahlı Amerikan müdahalelerinin şiddet örnekleri ve hazin öyküleriyle doludur. Muz Cumhuriyetleri işte bu dönemde zor, hile ve desiseyle buraya dayatılmış, şiddet ve sömürü iç içe milyonların hayatını ve geleceğini karartmıştır. Milyonlar, açlık, baskı hastalık ve vahşi bir sömürünün pençesinde Amerikan şirketleri için boğaz tokluğuna çalıştırılmış, bölgenin bütün ülkeleri Amerika’nın gayrıresmî sömürgelerine dönüştürülmüşler; kargaşa, yoksulluk, yolsuzluk ve ya doğrudan Amerikan askerlerinin esaretinde ya da diktatörlerin cenderesinde tutsak edilmişlerdir.</p>

  <p class="normal">United Fruit Company, iki meyve (muz) şirketinin birleşmesiyle 1899 yılında kuruldu. Aynı yıl şirket Honduras’taki yedi şirketi bünyesine kattı. Şirket giderek büyüdü ve pek çok yerde “devlet içinde devlet” oldu. Örneğin, 1901’de Guetamala’nın posta idaresini devraldı. 1912 yılında Honduras’ta demiryolları inşa etti ve yan şirketleriyle demiryolları sistemini yönetti. Bunların karşılığında Honduras’ta 70.000’i demiryollarının inşası karşılığında olmak üzere 150,000 hektardan fazla toprak bağışı elde etti. Benzer uygulamalar başka ülkelerde de yapıldı ve ortaya muazzam topraklara hükmeden, yerlileri acımasızca çalıştıran, hükümetler kurup hükümetler deviren büyük bir imparatorluk çıktı.</p>

  <p class="normal">Bu büyük şirketlerin arkasında Amerikan ordusu ve onun başa geçirdiği irili ufaklı uşak diktatörler vardı. Bugün tam bir listesini çıkarmanın mümkün olmadığı sıklıkta Amerika bölge ülkelerine silahlı müdahalede bulundu. Saldırganlık ve sermaye hâkimiyeti o boyutlardaydı ki, artık tek tek şirketler, maceracılar, spekülatörler bile hükümet darbeleri yapar hâle gelmişlerdi. Örneğin, ileride United Fruit Company’nin en büyük hissedarı ve başkanı olacak olan Samuel Zemurray adlı bir maceracı girişimci sadece iki bin dolar borç karşılığında Honduras’ta önemli miktarda bereketli toprak alabilmiş ve muz yetiştirmeye girişir. Honduras hükümetinden istediği vergi kolaylıkları ve kimi ayrıcalıkları alamayınca da, Zemurray, Amerikan hükümetiyle de karanlık ilişkiler kurarak, 1911’de bir gemi dolusu silahlı maceracıyla ülkeye bir çıkartma örgütler, hükümeti devirir ve yeni bir başkanın, kıyıya yanaşmış Amerikan zırhlısındaki toplantıda Amerikalı arabulucu Thomas Dawson tarafından atanmasını sağlar. Yeni başkan da elbette Zemurray’ın bütün isteklerini fazlasıyla yerine getirir. Paralı askerlerden Lee Christmas da, Honduras’ın genelkurmay başkanı olur. İşte Wall Street sermayesinin ve Amerikan emperyalizminin, ülkeleri ve halkları içine düşürdüğü acınası durum böyledir. Ülkelerin en bereketli toprakları ve büyük kentleri bütünüyle Yanki şirketlerinin elindedir ve bazen rakip şirketlerin anlaşmazlıkları nedeniyle, örneğin demiryollarının sınır bölgelerinde birbirlerinin topraklarına tecavüz ettiği zamanlarda, ülkeler savaşa sokulmuşlardır şirket çıkarları adına.</p>

  <p class="normal">Sadece 1900-1912 arasında, yani 10-12 yıllık bir süreç içinde, sözünü ettiğimiz sermaye gruplarının ve şirketlerinin çıkarlarını korumak ve muhalefeti ezmek, gözdağı vermek ve korku salmak üzere ABD, Panama’ya, Kolombiya’ya, Honduras’a, Dominik Cumhuriyeti’ne, Nikaragua’ya, Küba’ya, hem de bazılarına birkaç kez müdahalede bulundu, işgal birlikleri sömürge yöneticisi gönderdi. Elbette, bu dönemdeki müdahaleler sadece bölgeyle sınırlı değildi. Bu kısa sürede Amerikan deniz piyadeleri ayrıca dünyanın başka yerlerine de müdahalelerde bulundular. Örneğin, Çin, Suriye, şimdiki Etiyopya, Fas ve Kore, deniz piyadelerini belirli süreler “misafir” etmek zorunda kaldılar. Bu arada, 1912 Balkan Savaşı zamanında Amerikan Deniz Piyadeleri, Amerikan Temsilciliği’ni korumak üzere İstanbul’a da çıktılar ve yaklaşık bir ay kaldılar.</p>

  <p class="normal">Yine de emperyalist rekabetin henüz tamamlanmadığı bu dönemde, yani Birinci ve İkinci Dünya Savaşları öncesinde, ABD’nin asıl şiddet ve baskısı Güney Amerika ile Karayipler’de hükmünü icra etti. Bölge halklarına yönelik bu saldırganlık elbette artarak sürecek, günümüze kadar gelen büyük çatışma, istikrarsızlık, yoksulluk ve acılara neden olacaktı. İki tipik örnek olarak, burada Küba ve Nikaragua’yı zikredebiliriz. 1912 yılının Mayıs ayında Küba’da ezilen siyahlar isyan ettiler. Mülksüzlerin Amerikan sermayesinin yaygın çıkarlarına zarar vereceğini düşünen hükümet Küba’ya asker çıkarttı ve Havana ile Amerikan şeker kamışı şirketlerinin bulunduğu Oriente eyaleti işgal edildi. Nikaragua’da ise liberaller, Amerika’ya finansal ödünler verilmesine ve bir mali kölelik anlaşmasına karşı çıktılar. Bunun üzerine ülkeye deniz piyadeleri gönderildi. Bir zamanlar bir Amerikan madencilik şirketinde çalışmış olan işbirlikçi muhafazakâr başkan Adolfo Diaz, ülkenin gümrük gelirlerini ipotek göstererek Amerikalı bankerlerle borç anlaşmasını imzaladı ve onların saptadığı bir Amerikalıyı gümrüklerin yöneticisi olarak atadı. ABD, Managua’ya sürekli bir garnizon yerleştirdi ve bugünkü Sandinistlerin ilham kaynağı Sandino Ayaklanması’nın tohumları atılmış oldu.</p>

  <p><br class="chapter"/></p>

  <p class="normal1">d. Emekçilerin Yazgısı</p>

  <p class="normal">Dışarıda bunca saldırganlık gerçekleştirilirken, içeride de, emeğe karşı saldırı ve şiddet kol geziyordu. Şiddet sisteminin ateşinde sadece mazlum halklar değil, Amerikan emekçileri de yanıyordu. 1911’de sadece New York’taki bir tekstil işyerindeki yangında 146 kadın işçi yanarak, dumandan boğularak ve zehirlenerek can verdi. O yıllarda özellikle genç kızlar ve kadınlar, <span class="ideitalik">sweatshops</span> denen hazır giyim atölyelerinde çile çekiyorlardı. Bu sistemde, bir aracı, öldürücü rekabet koşullarında, mümkün olan en ucuz fiyata sipariş alıyor, sonra da düşük ücretle işçi kiralıyordu. Sonra da işçiler en az ücrete razı olarak kendi aralarında bu rekabete katılıyorlardı. Kadınlar hastalıklı ortamlarda, korkunç koşullarda bu taşeronlara çalışıyorlardı. İşçilerin bir kısmı da, bitirecekleri malları alıp evlerinde işi sürdürüyorlardı. Sıkışık atölyelerde ya da evlerin küçücük odalarında, 12 yaşlarından başlayarak parça başı iş almayı başarmış kızlar köleler gibi çalışıyorlardı. Ütülerin buharının boğucu sıcağında, “ayak gücü”yle dikiş makinelerini günde en az 12 saat çalıştıran bu insanlar, her defasında hazır giysileri en ucuza mal etmek zorunda olan taşeronların öldürücü baskısından bunalmış biçimde daha az ücret, daha kötü koşullar ve zaman baskısı altında yeni gelecek işe yazılmak üzere orman kanunlarının pençesinde öğütülüyorlardı. “Amerikan rüyası”nda onlara düşen, varisli bacaklar, çelimsiz kollar, astım, mide krampları, kansızlık ve heder olan yıllardı.</p>

  <p class="normal">1912 yılının başlarında Lawrance’da tekstil işletmesinde başlayan grev, kısa sürede başka yerlere de yayıldı. İşverenler, polis ve mahkemeler yine işçilerin karşısındaydı. Yine grevcilere karşı yaygın şiddet ve bastırma harekâtları uygulandı. Kadın ve çocuklar polisler tarafından dövüldü, yaralandı, bir kadın işçi öldürüldü, işverenin kiraladığı kışkırtıcılar işyerlerine patlayıcı yerleştirip sendikacılara komplo kurdular, grevci işçilerin çocukları açlık ve sefalet içinde sokaklara atıldılar. Üstelik grev sırasında oluşan kamuoyunun baskısıyla elde edilen kazanımlar da kısa süre sonra işverenlerin karşı saldırısıyla tümden geri alındı, bütün özveriler boşa gitmiş oldu, işçi sınıfı büyük bir yenilgi daha almış oldu. Emeğe karşı acımasız şiddetin keskinleştiği bir dönemdi bu.</p>

  <p class="normal">Dönemin ideolojik niteliğini ve egemen sınıfların anlayışını, bir demiryolları şirketi başkanının o zamanlar çok tartışılan bir mektubunda yazdıkları net bir biçimde ortaya koyuyor. Bir madendeki grev nedeniyle işçilerden birinin greve son verilmesi için yardımlarını istediği şirket başkanı George F. Baer, 17 Temmuz 1902 tarihli yanıtında şöyle diyor:</p>

  <p class="indentmetin">Kim olduğunuzu bilmiyorum. Dindar biri olduğunuzu anlıyorum ama, belli ki yaptığı işin karşılığında adil bir ücret almak dışında bir şirkette başkaca çıkarı olmayan işçilerin orayı denetimleri altına alma hakkından yanasınız.</p>

  <p class="indentmetin">Sizden yılgınlığa kapılmamanızı rica ediyorum. Emekçilerin hak ve çıkarları, işçi ajitatörlerince değil, fakat Tanrı’nın sonsuz bilgeliğiyle ülkenin mülklerinin kontrolünü tevdi ettiği ve pek çok şeyin başarılı yönetimlerine bağlı olduğu Hıristiyan insanlar tarafından korunacaktır.</p>

  <p class="indentmetin">Umudunuzu yitirmeyin. Hakikat muzaffer olsun diye coşkuyla dua edin ve hep hatırlayın ki, Kadir-i Mutlak Efendimiz Tanrı hâlâ yönetiyor ve onun hâkimiyeti, şiddet ve suçun değil, kanun ve nizamın egemenliğidir.<sup class="calibre3"><a href="../Text/kantadi_split_174.html#footnote-132349-23" id="footnote-132349-23-backlink">[23]</a></sup></p>

  <p class="normal">Buna karşılık işçi sınıfı da militan özelliklerini henüz yitirmemiştir. Daha sonraları, korkunç baskılarla çökertilecek olan Dünya Sanayi İşçileri Sendikası’nın (<span class="ideitalik">Industrial Workers of the World-IWW</span>) 1905’teki kuruluş belgesinde şöyle yazıyordu:</p>

  <p class="normal">“İşçi sınıfı ve işveren sınıfının ortak hiçbir şeyleri yoktur. Milyonlarca çalışan insan için açlık ve yoksunluk varken ve işverenleri oluşturan bir avuç insan hayatın bütün güzelliklerine sahipken barış olamaz. Bu iki sınıf arasında, bütün çalışanlar ekonomik ve politik alanda bir araya gelene ve emekleriyle yarattıklarını elde edip sahip olana kadar, mücadele sürmelidir.” Bu görüşlerin bedeli ağır, çok ağır olacaktır yakında.</p>

  <h2 class="h2baslik" id="calibre_toc_20">C. Irkçı “İdealist” Wilson</h2>

  <p class="normal">1912 seçimlerinde başkanlığa Woodraw Wilson seçildi. Daha çok 14 maddelik “Wilson Prensipleri”yle idealist, demokrat hatta ilerici bir politikacı olarak anımsanan Wilson, tam tersine, nobran, hırçın, ırkçı, gerici ve emperyalizme inanan bir insandı. Wilson, hizmetinde olduğu Amerikan sistemini iyi biliyordu elbette. Bir kitabında söyledikleri, bozuk saatin günde iki kez doğruyu göstermesi gibi, kimi politikacıların da oy uğruna arada insanlara doğruları söylediklerine iyi bir kanıttır:</p>

  <p class="indentmetin">İşin özü şu ki; görece az sayıdaki insan bu ülkenin ham maddelerini kontrol ediyor; görece az sayıdaki insan su kaynaklarını kontrol ediyor. ... Yine küçük bir azınlık büyük oranda demiryollarını kontrol ediyor; kendi aralarında yaptıkları anlaşmalarla fiyatları kontrol ediyor ... ve aynı grup insan ülkenin büyük kredilerini kontrol ediyor. ... Birleşik Devletler hükümetinin efendileri, Birleşik Devletler’in birleşik kapitalist ve sanayicileridir.<sup class="calibre3"><a href="../Text/kantadi_split_175.html#footnote-132349-24" id="footnote-132349-24-backlink">[24]</a></sup></p>

  <p class="normal">Wilson öylesine ırkçıydı ki, bu tür tatsız gerçekleri saklamakta mahir Amerikan ders kitaplarında bile bu gerçek bazan yerini bulabilmektedir. Örneğin, bir lise tarih ders kitabı (<span class="ideitalik">Land of Promise</span>- İmkânlar Ülkesi) şöyle anlatıyor onun ırkçılığını:</p>

  <p class="indentmetin">Woodraw Wilson’un yönetimi siyahlara açıkça husumet duyuyordu. Wilson, siyahların daha aşağı ırk olduklarına inanan ve beyazların üstünlüğünü savunan biriydi. Seçim kampanyasında yurttaşlık hakları için çalışacağı sözünü verdi. Ama seçilince verdiği sözleri unuttu. Aksine, federal hükümette çalışan siyah ve beyazların birbirlerinden ayrılmasını emretti. ... Güney eyaletlerindeki siyahlar buna itiraz edince, Wilson protestocuları kovdurdu. Kasım 1914’te bir zenci delegasyon ondan politikalarını değiştirmesini istedi. Wilson onlara karşı kaba ve düşmanca davrandı, isteklerini reddetti.<sup class="calibre3"><a href="../Text/kantadi_split_176.html#footnote-132349-25" id="footnote-132349-25-backlink">[25]</a></sup></p>

  <p class="normal">Tabii Wilson’un ırkçılığı sadece Amerika’daki siyahlara yönelik değildi. O, Güney Amerikalılara, Afrikalılara, Asyalılara karşı da beyaz ırkın üstünlüğüne inanan bir despottu. Milletler Cemiyeti Sözleşmesi’ne “ırkların eşitliği”ne ilişkin bir maddenin konmasını da engellemişti. Tabii, bütün ırkçı gericiler gibi Wilson, aynı zamanda emeğe de düşmandı; para babalarının bir temsilcisi olarak, yönetimi onlara da düşmanca davranmıştı.</p>

  <p class="normal">Doğrudan Tanrı’dan ilham aldığına inanan, Amerikan halkının ve ABD’nin Tanrı tarafından seçilmiş olduğu savıyla hareket eden ve başka halklara tepeden bakan, giderek, onlara “uygarlık götürme” savıyla hareket eden tipik bir sömürgeci mantaliteye sahipti yeni başkan, kendinden öncekiler gibi. İspanya’yla yapılan savaşı bütünüyle desteklemişti ve ona göre, sömürge halklarına “düzen ve kendi kendini kontrol”ü öğretmek, “hukuka uyma alışkanlığı” kazandırmak, Amerika gibi uygar ülkelerin “özel görevi”ydi.<sup class="calibre3"><a href="../Text/kantadi_split_177.html#footnote-132349-26" id="footnote-132349-26-backlink">[26]</a></sup> Tabii bunların hepsinin arka planında, sömürü dürtüsü ve emperyalist ideoloji yatmaktaydı. 1907’de şöyle yazıyordu Profesör Woodraw Wilson:</p>

  <p class="indentmetin">Ticaret ulusal sınırları tanımadığına ve iş adamı da dünyayı tek bir pazar olarak görmek istediğine göre, milletin bayrağı onu izlemeli ve halkların ona karşı kapalı olan kapıları parçalanmalıdır. Bankerler tarafından elde edilen ayrıcalıklar, bunu istemeyen halkların egemenliğine tecavüz edilmesi pahasına, devletin temsilcilerince korunmalıdır. Dünyanın hiçbir yararlı köşesi gözden kaçmasın veya kullanım dışı kalmasın diye, sömürgeler elde edilmeli ve kullanılmalıdır. Bu durumda barışın kendisi de konferansların ve uluslararası kombinezonların bir meselesi olmaktadır.<sup class="calibre3"><a href="../Text/kantadi_split_178.html#footnote-132349-27" id="footnote-132349-27-backlink">[27]</a></sup></p>

  <p class="normal">İşte onun Milletler Cemiyeti rüyası ya da 14 Prensibi, özünde emperyalist devletler arasındaki müzakerelerin ve konferansların bir sonucu olan bir “emperyalist barış”ın ögeleridir sadece. Lenin, bunun için, “Amerikan multimilyonerlerinin başı ve kapitalist köpekbalıklarının uşağı”<sup class="calibre3"><a href="../Text/kantadi_split_179.html#footnote-132349-28" id="footnote-132349-28-backlink">[28]</a></sup> dediği Wilson’un “barış”ına inananları, “emperyalizm altında barış ve reform”un mümkün olabileceğini savunan “gericiler” olarak suçlamıştır.<sup class="calibre3"><a href="../Text/kantadi_split_180.html#footnote-132349-29" id="footnote-132349-29-backlink">[29]</a></sup></p>

  <p class="normal"> </p>

  <p class="solbaslik">1. İlk Saldırı Emekçilere</p>

  <p class="normal">Wilson içeride de, kendisinden önceki başkanların emek düşmanı politikalarını sürdürmeye kararlıydı. 1913 yılında New Jersey tekstil fabrikalarında aylarca sürecek bir grev başladı. Paterson’da 25 bin işçi ipek işleyen fabrikaları durdurdu. İşverenler, grevcilerle görüşmeyi bile reddettiler. Her zaman olduğu gibi sabotörler, casuslar, kışkırtıcılar, kiralık silahlı serseriler ve elbette devletin kolluk kuvvetleri her türlü şiddeti ve kirli eylemi deneyerek işçilere saldırdılar. İki bine yakın grevci hapse atıldı, dövülenler, silahlı saldırılarda yaralananlar ve öldürülenler oldu. Sonunda işçiler ve sendikacılar bölündüler, büyük bastırma ve kışkırtma operasyonlarıyla geriletildiler ve eski koşullarda işe geri dönmek zorunluluğu ortaya çıktı. Yine fişlenenler, işlerini yitirenler, sefalete terk edilenler oldu.</p>

  <p class="normal">1913 yılının Eylül ayında Colorado’da, Rockefellerlere ait bir şirkette madenciler greve gittiler. Şirket hemen grevci işçileri evlerinden attı ve bir özel dedektiflik ajansıyla anlaştı. Balwin Felts Ajansı, bölgeyi, kiralık katilleri ve üzerine makineli tüfek monte edilmiş bir zırhlı araçla işgal etti ve etrafa ölüm saçtı. İşçilerse, Birleşik Maden İşçileri Sendikası’nın (<span class="ideitalik">United Mine Workers Union</span>) desteğiyle direnişlerini sürdürdüler ve kendilerini savundular. Bunun üzerine, bölgeye Ulusal Muhafızlar gönderildi. Madencilere saldıran askerler acımasız şiddet uyguladılar, yüzlerce madenciyi tutukladılar. Grev, çok zor koşullar altında 1914 Nisan’ına kadar sürdü. 20 Nisan’da, onlar Paskalya’yı kutlarken, madencilere karşı büyük bir saldırı başlatıldı ve sabaha kadar süren çatışmalardan sonra, saat 10’da askerler bin madencinin ve ailelerinin sığınmış oldukları çadırları ateşe verdiler. Aralarında kadın ve çocukların da bulunduğu 26 kişi feci şekilde öldürüldü. Direniş yine de sürdürüldü. Madencilere başka işçilerden ve halktan büyük destek geldi. Bunun üzerine bölgeye ordu gönderildi; grev, ardında 66 ölü bırakarak kırıldı. Pek çok madenci ve sendikacı, yine kara listeye alındı, tutuklandı, işsizliğe ve açlığa mahkûm edildi. Katillerden ise hiçbir hesap sorulmadı.</p>

  <p class="normal">Amerikalı ünlü folk şarkıcısı Woody Guthrie bir şarkısında şöyle anlatır öyküyü:</p>

  <p class="indentmetinitalik">İlkbaharın başıydı grev başladığında,</p>

  <p class="indentmetinitalik">Biz madencileri sokağa attılar,</p>

  <p class="indentmetinitalik">Şirket’in evlerinden çıkıp,</p>

  <p class="indentmetinitalik">Eski Ludlow’da çadırlara yerleştik.</p>

  <p class="indentmetinitalik"> </p>

  <p class="indentmetinitalik">Çocuklarım için endişeleniyordum,</p>

  <p class="indentmetinitalik">Askerler demiryolu köprüsünde nöbetteydiler,</p>

  <p class="indentmetinitalik">Arada bir, bir kurşun geçerdi,</p>

  <p class="indentmetinitalik">Ayağımın dibindeki çakıllara vurarak.</p>

  <p class="indentmetinitalik"> </p>

  <p class="indentmetinitalik">Çocuklarımızı öldüreceğinizden öyle korkuyorduk ki,</p>

  <p class="indentmetinitalik">İki metre derinliğinde çukur kazdık,</p>

  <p class="indentmetinitalik">Çocuklarımızı ve hamile kadınları taşıdık</p>

  <p class="indentmetinitalik">Uyumaları için mağaranın dibine.</p>

  <p class="indentmetinitalik"> </p>

  <p class="indentmetinitalik">İşte o gece askerleriniz bekledi,</p>

  <p class="indentmetinitalik">Biz madenciler hepimiz uyuyana dek,</p>

  <p class="indentmetinitalik">Sokuldunuz küçük çadır kentimize,</p>

  <p class="indentmetinitalik">Çadırlarımızı gazyağına buladınız.</p>

  <p class="indentmetinitalik"> </p>

  <p class="indentmetinitalik">Bir kibrit çaktınız ve başlayan yangınla birlikte,</p>

  <p class="indentmetinitalik">Çektiniz mitralyözlerinizin tetiğini,</p>

  <p class="indentmetinitalik">Koşarken evladım için ateşten duvar engelledi beni,</p>

  <p class="indentmetinitalik">On üç çocuk öldü ateşinizden...</p>

  <p class="indentmetinitalik"> </p>

  <p class="indentmetinitalik">Biraz çimento aldık ve duvar çektik mağaraya,</p>

  <p class="indentmetinitalik">İçinde on üç çocuk öldürdüğünüz,</p>

  <p class="indentmetinitalik">“Tanrı korusun Maden İşçileri Sendikası’nı” dedim,</p>

  <p class="indentmetinitalik">Ve sonra eğdim başımı, ağladım.</p>

  <p class="normal">Saldırı ertesinde, bir çadırın altında kazılmış bir korunak çukurunda on bir çocuk ve iki kadının birbirlerine kenetlenmiş yanık cesetleri bulunduğu gün Amerikan donanması da Meksika’nın Vera Cruz limanını bombalıyordu.</p>

  <p class="normal"> </p>

  <p class="solbaslik">2. Yine Savaş Yine Meksika</p>

  <p class="normal">Wilson’un gazabını en çok çeken ülkelerin başında Meksika gelmekteydi. Bu ülkenin suçu, orada büyük miktarda Amerikan yatırımının bulunmasıydı ve Wilson, Amerikan sermayesi için orayı uysal bir sömürge yapmaya kararlıydı. Kendisine, “İngiltere’ye döndüğümde bana Meksika siyasetinizi soracaklardır. Bana bunu anlatabilir misiniz” diye soran bir İngiliz diplomata Wilson’un burnu büyük sömürgeci edasıyla verdiği yanıt, “Güney Amerika cumhuriyetlerine iyi adamlar seçmeyi öğreteceğim,” olmuştur.<sup class="calibre3"><a href="../Text/kantadi_split_181.html#footnote-132349-30" id="footnote-132349-30-backlink">[30]</a></sup> Onun “iyi adamlar”dan kastının işbirlikçi siyasetçiler ya da uşak diktatörler olduğu kesindi.</p>

  <p class="normal">20. yüzyılın “Meksika Savaşı” klasik bir kışkırtmayla başladı. Meksika Başkanı General Huerta, ABD yöneticileri tarafından sevilmeyen biriydi. ABD’nin emperyalist rakipleri İngiltere ve özellikle Almanya ve Japonya’yla kurduğu ilişkiler de Washington’da rahatsızlık yaratıyordu. ABD politikacıları, Meksika’daki 1 milyar dolarlık Amerikan yatırımlarının kendilerine bu ülkeyi yönetme hakkı verdiğine inanıyorlardı. Bu arada Meksika’da iç huzursuzluk ve karışıklıklar da dumanlı bir atmosfer yaratmıştı kurt sermayedarlar ve emperyalistler için.</p>

  <p class="normal">ABD’nin aradığı bahane, 1914 yılında bir Meksika limanında ortaya çıktı. İkinci elden aktarınca inandırıcı gelemeyebilecek olan savaş çıkartma bahanesini, doğrudan Amerika Birleşik Devletleri başkanının ABD Kongre’sinde yaptığı konuşmayla ortaya koymak daha doğru olacaktır. ABD Başkanı Woodraw Wilson’un 20 Nisan 1914’te Kongre’ye ilettiği mesaj aynen şöyledir:</p>

  <p class="indentmetin">Sayın Kongre Üyesi Centilmenler,</p>

  <p class="indentmetin">Mexico City’de General Victoriano Huerta’yla ilişkilerimizde ortaya çıkan ve tepkide bulunmamızı gerektiren bir duruma dikkatinizi çekmek ve bu konudaki tavrımıza ilişkin öneri ve işbirliğinizi istemek benim için bir görevdir. 9 Nisan’da U.S.S Dolphin gemisinin levazım subaylarından biri Tampico’da İtirbude Köprüsü’nde bir bot ve personeliyle gemi için gerekli malzemeleri temin etmek üzere karaya çıkmış, malzemeleri yüklerken de General Huerta’nın ordusuna bağlı bir subay ve askerlerince tutuklanmıştır. ... Bir buçuk saat içinde Huerta güçlerinin komutanından subay ve adamlarının serbest bırakılması için emir gelmiştir. Ardından komutan ve sonra da doğrudan Huerta özür dilemişlerdir. ...</p>

  <p class="indentmetin">Amiral Mayo bu tutuklamayı öylesine ciddi bir hakaret olarak kabul etmiştir ki, Birleşik Devletler bayrağının liman komutanınca özel bir törenle selamlanması [önerisiyle] tatmin olmamıştır.</p>

  <p class="indentmetin">Bu, özellikle tutuklanan iki askerin doğrudan bottan, yani Birleşik Devletler toprağından alındıkları düşünülürse önemsiz bir konu olarak görülemez ama kendi başına alındığında, tek bir subayın cehaleti veya kibrine atfedilebilir. Ne var ki, maalesef, bu münferit bir olay değildir. Son zamanlarda, General Huerta ve adamlarının [Amerikan] Hükümeti’nin onur ve haklarını dikkate almadıklarını göstermeye kararlı olduklarını ve istediklerini yapmada kendilerini tam güvende hissettiklerini, böylece de rahatsızlık ve nefretlerini pek çok biçimde göstermekte serbest olduklarını akla getiren bir dizi olay olmuştur yakınlarda. ...</p>

  <p class="indentmetin">Böyle bir durumun açık tehlikesi, bu tür davranışların giderek daha kötü biçimler alması ve sonunda da doğrudan ve kaçınılmaz olarak silahlı çatışmaya dönüşecek ölçüde kaba ve kabul edilemez bir noktaya gelmesidir. General Huerta ve temsilcilerinin özürlerinin çok daha ileri gitmesi, önemine bütün toplumun dikkatini çekecek biçimde gerçekleşmesi, General Huerta’nın kendisine de böyle açıklama ve özürler gerektiren olayların ileride olmaması gerektiğini öğretmesi zorunluydu. Dolayısıyla da ben, Amiral Mayo’nun taleplerini bütünüyle desteklemeyi ve Huertacılarda yeni bir anlayış ve davranış oluştuğunu gösterecek biçimde Birleşik Devletler bayrağının selamlanmasında ısrarcı olmayı görevim kabul ettim.</p>

  <p class="indentmetin">Böyle bir selamlamayı General Huerta reddetti ve ben de şimdi önereceğim yolu izlemek için izin ve desteğinizi istemeye geldim.</p>

  <p class="indentmetin">Bütün samimiyetimle umuyorum ki, bu hükümet Meksika halkıyla bir savaşa hiçbir koşulda zorlanmaz. Meksika iç karışıklıklarla parçalanmış hâldedir. Kendi anayasasının ölçütleriyle bakarsak, bir hükümete sahip değildir. General Huerta, haksız biçimde ve kabul edilemez yöntemlerle, hükmünü Mexico City’de kurmuştur. Ülkenin sadece bir bölümü denetimi altındadır. Bu hükümete olan kişisel garazından dolayı maalesef silahlı çatışma meydana gelirse, biz sadece General Huerta ve yandaşlarıyla savaşıyor olacağız ve hedefimiz sadece bu yolundan çıkarılmış Cumhuriyet’in yurttaşlarına kendi yasalarını ve hükümetini yeniden oluşturma imkânını vermek olacaktır.</p>

  <p class="indentmetin">Ama samimiyetle şimdi bir savaşın söz konusu olmadığını umuyorum. Kardeş Cumhuriyet’in işlerini herhangi bir biçimde kontrol etmek gibi bir niyetimizin olmadığını söylerken Amerikan halkı adına konuştuğuma inanıyorum. Meksika halkına karşı derin ve gerçek dostluk duygularına sahibiz ve şimdiye kadar yaptıklarımız ve yapmaktan kaçındıklarımız, onları geriletmek ya da küçük düşürmek isteğinden değil, onlara yardım etme arzumuzdan kaynaklanmıştır.</p>

  <p class="indentmetin">Onların desteği ve onayı olmaksızın dostane müdahalelerde bile bulunmak istemeyiz. Meksika halkı iç işlerini kendi bildikleri gibi yürütmek hakkına sahiptir ve onların haklarına saygı göstermeyi içtenlikle arzu ediyoruz.</p>

  <p class="indentmetin">Bu olayla zamanında, ciddiyetle ve akıllıca ilgilenirsek, müdahalenin olumsuz sonuçlarının ortaya çıkma durumu olmaz.</p>

  <p class="indentmetin">Kuşkusuz, bu durumda hükümetimize saygı gösterilmesini dayatmak için gerekli olan şeyi, Kongre’yi işin içine sokmadan ve fakat aynı zamanda başkan olarak anayasal haklarımı da aşmadan yapabilirim; ama böylesi ciddi sonuçlar doğurabilecek bir olayda, Senato ve Kongre’yle yakın istişare ve işbirliği içinde olmaksızın yapmak istemiyorum. Dolayısıyla da, Birleşik Devletler silahlı güçlerini, General Huerta ve yandaşlarından Birleşik Devletler’in haklarını ve saygınlığını tam olarak tanımasını ve hatta Meksika’daki hazin durumu itiraf etmesini sağlamak için gerekebilecek biçim ve ölçülerde kullanmaya onayınızı istemeye geldim.</p>

  <p class="indentmetin">Yaptığımızda herhangi bir saldırganlık ya da bencil çıkar sağlama düşüncesi olamaz. Birleşik Devletler’in itibar ve otoritesini korumayı, sadece, Birleşik Devletler’de ve insanlığın menfaatleri yolunda kullanılabileceği herhangi bir yerde, büyük etkinliğimizi özgürlük uğruna kullanırken zayıflamamasını temin etmek için istiyoruz.<sup class="calibre3"><a href="../Text/kantadi_split_182.html#footnote-132349-31" id="footnote-132349-31-backlink">[31]</a></sup></p>

  <p class="normal">Wilson, Amerikan savaş gemilerini Meksika’ya doğru yola çıkartmışken, Huerta, önce Meksika olmak üzere, iki tarafın da birbirlerinin bayraklarını ve gemilerini 21 parelik top atışıyla selamlamalarını önerdi. Tabii Wilson bu öneriyi reddetti ve yukarıdaki mesajla Kongre’den “silah kullanma” yetkisi çıkarttı. 20 Nisan’da da, yani Kongre’den yetki istediği konuşmanın yapıldığı gün, Meksika’nın Vera Cruz limanına çıkarma yapıldı. Vera Cruz ağır bombardıman ve şiddetli sokak çarpışmaları sonunda işgal edildi, gümrüklere el konuldu. Ardından Huerta’nın istifası sağlandı ve yeni bir diktatör, yerine başkanlığı devraldı.</p>

  <p class="normal"> </p>

  <p class="solbaslik">3. Haiti, Dominik, Küba...</p>

  <p class="normal">“Halkların kendi yazgılarını tayin hakkı”nın yılmaz savunucusu “demokrat” Wilson’a bir başka fırsat da Haiti’de çıktı. Amerikan sermayesi ve devleti Haiti’de uzun yıllardır bulunmaktaydı. O kadar ki, 1911 yılında Haiti Ulusal Bankası’nın (Merkez Bankası) yarı hissesi Wall Street bankerlerinin elindeydi. Amerikan National City Bank (şimdiki Citibank) temsilcisi, hem Haiti Ulusal Bankası’nın hem de Haiti Demiryolları İdaresi’nin başkan yardımcısı olarak en etkili yöneticisiydi. 1914 yılında, bankanın kasasındaki paralar Haiti hükümetince kullanılmasın diye, ABD yönetimi başkente deniz piyadeleri göndererek hisse, para ve altınlara el koyup New York’ta “güvence altına” aldırttı. Protestolar karşısında ABD Dışişleri Bakanı Bryan, ABD’nin “tehdit edilen çıkarlarının korunması” gerektiğini söyleyerek, “basit bir fon transferi”nin söz konusu olduğunu iddia etti.<sup class="calibre3"><a href="../Text/kantadi_split_183.html#footnote-132349-32" id="footnote-132349-32-backlink">[32]</a></sup> 1915 yılında, kendisine karşı ayaklanmalar üzerine Fransız Büyükelçiliği’ne sığınmak zorunda kalan Haiti’nin siyah başkanı Vilbrun Guillaume Sam, bir grup isyancı tarafından elçilikten zorla alınarak linç edildi. Bahane de böylece oluşmuş oldu. Böylece Haiti maliyesini “finansal istikrar” için Amerikan denetimine sokmayı öngören bir yasa taslağını reddeden Haiti Meclisi de hizaya getirilecekti.</p>

  <p class="normal">Ortaya çıkan otorite boşluğu ve kargaşa üzerine de, Amerikan deniz piyadeleri başkent Port-au-Prince’i işgal ettiler. Haiti’deki büyük Amerikan çıkar odaklarına ve sermayedarlarına gün doğmuştu.</p>

  <p class="normal">Amerikan Dışişleri Bakanı işgalin nedeni olarak iki gerekçe belirtti. Birincisi, “Haiti’de hüküm sürmekte olan anarşi ve vahşeti önlemek”; ikincisiyse, emperyalist çatışmanın bir sonucu olarak, “herhangi bir yabancı gücün burada bir sıçrama tahtası elde etmesi”nin önüne geçmek.<sup class="calibre3"><a href="../Text/kantadi_split_184.html#footnote-132349-33" id="footnote-132349-33-backlink">[33]</a></sup></p>

  <p class="normal">Wilson yönetimi işe, Haitili askerleri adam başına 2 dolar vererek terhis etmek ve Haiti’ye bir anlaşma dayatmakla başladı. Amerika’nın istemediği bir başkan adayı, ABD savaş gemisine çağrılarak adaylıktan vazgeçirildi. Yeni işbirlikçi Haiti başkanı bu koşullarda “seçildi”. Bu arada ülkede sıkıyönetim ilan edilmiş, muhalif kıpırdanışlar şiddetle bastırılmış, limanlara, gümrük kapılarına ve gelirlere el konmuştu. Önerilen anlaşmaya göre, Haiti’nin özellikle mali yönetimine ABD el koyuyor ve kendisine anlaşmanın hükümlerine işlerlik kazandırmak üzere gerekirse Haiti’ye müdahalede bulunma hakkı tanıyordu. Ne var ki, işgal altında ve deniz piyadelerinin “koruması”ndaki Haiti Meclisi, yine de bu aşağılayıcı yasayı reddetme iradesini gösterdi. Meclis’ten yükselen protesto seslerinden şu mesaj yankılanıyordu: “Birleşik Devletler yönetimi, kendi ajanlarının sözlerine göre insanlık adına ülkemize süngüleri ... topları ve kruvazörleriyle insanlıkçı bir müdahalede bulundu, bize bir tasarı sundu. Peki bu tasarı nedir? Mister Wilson tarafından Haiti’ye zorla kabul ettirilen bir himaye sistemi...”<sup class="calibre3"><a href="../Text/kantadi_split_185.html#footnote-132349-34" id="footnote-132349-34-backlink">[34]</a></sup></p>

  <p class="normal">Artık bu durumda silahlar bir kez daha konuşacaktı. Ve konuştu da. Kısa bir süre sonra da Haiti Meclisi, Amerikan silahlarının dayatması altında, anlaşmayı kabullenmek zorunda kaldı. Amerikan Dışişleri Bakanı Lansing, Wilson’a şöyle yazacaktı: “İtiraf etmeliyim ki, Haiti başkentini deniz piyadelerimiz sokakları tutmuşken uyguladığımız bu müzakere yöntemi biraz fazla dayatmacı. Bu benim ulusal egemenlik ölçütlerime uymuyor; bu son tahlilde bir güç kullanımı ve Haiti bağımsızlığının ortadan kaldırılmasıdır. Ama pratik açıdan baktığımızda, anarşi ve düzensizliği ortadan kaldırmanın da başka çaresinin olmadığını düşünüyorum.” Self-determinasyon şampiyonunun yanıtı kesindir: “Bu bence gereklidir ve onayımı veriyorum.”<sup class="calibre3"><a href="../Text/kantadi_split_186.html#footnote-132349-35" id="footnote-132349-35-backlink">[35]</a></sup> Tabii burada, ilk işlerden biri olarak Haiti’de yabancılara toprak satışı yasağının kaldırıldığından söz edilmiyor. Haiti’de topraktaki küçük mülkiyet böylece kaldırıldı ve büyük plantasyonların kanlı kölelik devri başlatıldı.</p>

  <p class="normal">Ne var ki, Haiti halkının mücadelesi bitmedi. 1915 sonbaharındaki bir ayaklanmaya Amerikan askerleri şiddetli bir bastırma kampanyasıyla karşılık verdiler. 1917’de Almanya’ya savaş ilan etmeyi reddedince göstermelik Meclis de feshedildi. Artık Haiti tam bir Amerikan sömürgesiydi ve Amerikan askerlerinin komutasında yerli bir diktatörün başkanlığındaki Konsey tarafından zapturapt altında tutuluyordu.<sup class="calibre3"><a href="../Text/kantadi_split_187.html#footnote-132349-36" id="footnote-132349-36-backlink">[36]</a></sup> Amerikalıların referanduma sundukları yeni anayasa da özgürlük içinde, sadece 768 karşı oyla, yani yüzde 97’lik bir oranla kabul edildi!</p>

  <p class="normal">Yine de Haiti’de isyanlar ve direniş hiç bitmedi; ABD orada çok kan döktü, ilk kontrgerilla deneyimlerinden birini edindi, zevk için insan öldüren psikopat askerleriyle halka zulmetti ve emperyalist yağmanın cenderesinde ülkeyi 1934 yılına kadar işgal altında tuttu.</p>

  <p class="normal">Bu arada Dominik Cumhuriyeti’nde, Amerikan saldırganlığı yeni boyutlar kazanmaktaydı. 1916 yılına gelindiğinde, Yanki yanlısı Dominik Cumhuriyeti Başkanı Jimenez, ABD’nin istediği bir mali kölelik anlaşmasını Meclis’ten geçirmekte zorlanıyor, Meclis onu Yüce Divan’a göndermenin hesaplarını yapıyordu. Tam da bu sırada Savaş Bakanı General Desiderio Arias yönetime el koymaya kalkıştı. Tabii ABD, “kendi adamı” saydığı Jimenez’e askerî yardım önerdi ama bunu kabul etmeyen Jimenez istifa etmeyi yeğledi. Ne var ki, ABD Arias’a da geçit vermedi ve ona başkenti iki gün içinde boşaltması yönünde bir ültimatom verdi. General Aries bunun üzerine ertesi gün 15 Mayıs’ta kenti terk etti. Bu arada Jimenez için Yüce Divan kararı çıkmış ve Senato’ca onaylanmıştı. Jimenez’in istifasıyla da, şimdi yeni bir başkan seçme sorunu ortaya çıkmıştı. ABD, seçilecek başkanın önceden kendisine bağlılık sözleri vermesini istiyor, Dominik Parlamentosu’nun buna uymayan adaylarını tanımayacağını bildiriyordu. Bu baskılar altında Dr. Francisco Henriquez y Caruajal beş ay için geçici başkan seçildi. ABD, yeni başkandan bazı Amerikan dayatmalarını kabul etmesini istedi, gümrük vergilerinden elde edilen gelirlerini kesti hükümetin ve istekleri kabul edilmediği takdirde başkanı tanımayacağını bildirdi.</p>

  <p class="normal">Politik kargaşa devam ederken ABD, Dominiklilere köle anlaşmalarıyla yasalarını kabul ettiremeyeceğini anladı ve 29 Kasım günü Harry S. Knapp isimli amiral, Cumhuriyet’in Amerikan askerî yönetimi altına sokulduğunu ilan etti. Parlamento lağvedildi, yüksek memurlar görevlerinden atılarak yerlerine Amerikalı subaylar atandı ve Amiral Knapp, Askerî Vali olarak yönetimi devraldı. Bu arada Amerikalı işgalciler hemen bir yerel silahlı güç oluşturmaya giriştiler, geleceğin işbirlikçilerini eğitmeye başladılar. Yeni Dominik Ulusal Muhafaza Birliği’nin (<span class="ideitalik">Guardia Nacional Dominicana</span>) sadece adı “ulusal”dı elbette. Bunlar daha sonra öteki ülkelerde de bir model olarak benimsendi. Kendi halklarına kurşun sıkan, işbirlikçi oligarşilerin tetikçisi ve ABD’nin bekçisi “uşak ordular” geleneği de böyle yaratıldı. Daha sonra Soğuk Savaş’ın “Ulusal Güvenlik Kültü ve Aygıtları”nın yaratılmasıyla model yetkinleştirilecek ve dünyanın dört bir yanındaki bağımlı ülkelere uygulanacaktı.</p>

  <p class="normal">1917’den başlayarak Dominik’te çok önemli köylü ayaklanmaları ve gerilla direnişi ortaya çıktı. Acımasız kontrgerilla operasyonlarına ve kanlı bastırma şiddetine karşın Amerikan deniz piyadeleri özellikle de doğu bölgelerinde yıllarca tam hâkimiyet kuramadı. Amerikan ordusu “eşkıya” diye adlandırdığı gerillara karşı bütün terör yöntemlerini denedi. Bu tür müdahalelere sempatiyle bakan bir Amerikalı araştırmacı bu yöntemlere ilişkin olarak şöyle bir örnek veriyor: “Charles F. Merkel isimli bir deniz yüzbaşısı, ‘Seibo Kaplanı’ olarak kötü şöhret sahibi olmuştu; bir tutsağa, vücudunda bıçakla açtığı yarasının üzerine tuz ve portakal suyu dökerek ve arkasından da kulaklarını keserek işkence yapmıştı.”<sup class="calibre3"><a href="../Text/kantadi_split_188.html#footnote-132349-37" id="footnote-132349-37-backlink">[37]</a></sup></p>

  <p class="normal">Aynı yıl, Amerikan deniz piyadeleri, seçimlere hile katıp iktidarı gasbbeden Amerikan işbirlikçisi General Menocal’ı desteklemek ve demokratik muhalefeti bastırmak üzere Küba’ya çıktı ve orada 1922’ye kadar Amerikan çıkarlarının silahlı bekçiliğini yaptı.</p>

  <p class="normal"> </p>

  <p class="solbaslik">4. Birinci Dünya Savaşı</p>

  <p class="normal">Birinci Dünya Savaşı’yla birlikte fırsattan istifade bölgede öteki emperyalist rakiplerini, siyasi ve ekonomik olarak bütünüyle tasfiye etmeye kararlı olan ABD, gözü dönmüş saldırganlığını bölgede sürdürür ve pek çok bölge ülkesine pek çok kereler (örneğin Panço Villa kampanyası dâhil Meksika’ya tam on bir kez)<sup class="calibre3"><a href="../Text/kantadi_split_189.html#footnote-132349-38" id="footnote-132349-38-backlink">[38]</a></sup> silahlı müdahalelerde bulunurken, öte yandan da emperyalistlerin kapışmasını ve Avrupa’nın kendisini bitirişini yakından izliyordu.</p>

  <p><br class="chapter"/></p>

  <p class="normal1">a. Savaşa Girme Kararı</p>

  <p class="normal">Birinci Dünya Savaşı’na ilişkin ilk başlarda ABD egemenleri arasında farklı görüşler çatışıyordu. Bir gruba göre, ABD, “iti ite kırdırma” politikası izlemeliydi. Bu arada da, Avrupalı emperyalist rakipleri birbirlerini kırarken, her iki tarafa da mal ve silah satmalıydı, borç vermeliydi, böylece hem zenginliğine zenginlik katabilecek hem de rakiplerini kendine bağımlı hâle getirecekti. Bu arada önemli olan deniz ulaşımının serbestliğinin sağlanmasıydı. Sömürgeci güçler tasfiye oldukça da, “Açık Kapı” politikası Amerika’ya yarayacaktı.</p>

  <p class="normal">Wilson da önceleri savaşa girmeme yönünde bir eğilim gösteriyor gibiydi. Tarihçi A. J. P. Taylor, Polonyalı Pilsudski’nin şu sözlerinin Wilson’un düşüncesini de yansıttığını yazıyor: “Önce Almanya Rusya’yı yenmeli, sonra da o Batılı güçler tarafından yenilgiye uğratılmalı.”<sup class="calibre3"><a href="../Text/kantadi_split_190.html#footnote-132349-39" id="footnote-132349-39-backlink">[39]</a></sup> ABD, ayrıca, kendinden önceki hegemon güç İngiliz İmparatorluğu gibi, Avrupa’da herhangi bir ülke ya da ülkeler koalisyonunun hâkim duruma gelmesini istemiyordu. Savaşa girilmesi görüşü ise, bankerlerin yatkın olduğu eğilimi yansıtıyordu. İtilaf Devletleri’ne büyük borçlar vermiş olan finans çevreleri, başta Morganlar olmak üzere, İngiltere ve Fransa’nın yanında savaşa girilmesini savunuyorlardı. Morganların adamı ABD Londra Büyükelçisi, Wilson’a 5 Mart 1917’de şu gizli mesajı gönderdi:</p>

  <p class="indentmetin">Dünya ticaretinin ve bütün Avrupa mali sisteminin çökmemesi için Fransa ve İngiltere ABD’den yeterli büyüklükte kredi elde edebilmelidir. Şayet Almanya’yla savaşa girecek olursak, Müttefiklere verebileceğimiz en büyük destek bu olurdu. ... Savaş bitene dek ticaret büyüyerek devam ederdi ve savaştan sonra da Avrupa yiyecek maddeleri almaya devam edecektir ve bizden de ayrıca barış zamanı sanayisini yeniden kurmak üzere muazzam miktarlarda malzeme alacaktır. Böylece de gelecek yıllar boyunca kesilmemiş ve hatta büyümüş ticaretten yararlanma imkânı sağlamış olacağız. ... Bizim şu andaki üstün ticari pozisyonumuzu korumanın ve bir paniği önlemenin tek yolu belki de savaşa girmemizdir.<sup class="calibre3"><a href="../Text/kantadi_split_191.html#footnote-132349-40" id="footnote-132349-40-backlink">[40]</a></sup></p>

  <p class="normal">Bu arada, hem ABD’de hem Avrupa’da sınıf mücadelesi gittikçe kızışıyordu. Kapitalizmin ve emperyalizmin yarattığı kan gölü içinde halklar ve askerler her yerde “barış, ekmek, özgürlük” sloganı etrafında birleşiyordu. 1917 Büyük Bolşevik Devrimi, kurtuluşun kızıl bayrağını göndere çekmişti. Karadeniz’deki Fransız savaş gemilerinden birinde bile isyancı denizciler bu bayrağı dalgalandırıyorlardı. Almanya’da Spartakistler iktidara yürüyorlardı. Kıta Avrupası devrim ateşiyle kaynarken, İngiltere’deki huzursuzluklar ve özellikle de ordudaki kıpırdanışlar egemenleri dehşetli korkutuyordu. Kapitalizmin, para babalarının, sömürgeler ve yağma peşinde milyonları ölüme atması, dünyayı ateşe vermesi ve insanlığa köleliği, açlık ve sefaleti dayatması karşısında insanlık ayağa kalkıyordu. İşçi sınıfı ve devrimciler, Rusya’da iktidarı ele geçirmişler, gizli paylaşım anlaşmalarını kamuoyunun önünde yırtıp atmış, adalet, barış, özgürlük ve eşitlik idealini, yeni bir yaşam projesini dünyaya sunmuşlardı. “Komünizm hayaleti” bir kez daha egemenleri dehşete düşürüyordu. ABD’de New York Senatörü James Wadsworth, yükselen sınıf savaşımı karşısında panik içinde şu reçeteyi öneriyordu: İnsanların “sınıflara bölünmesi” tehlikesini savuşturmak için, “gençlere bu ülkeye sorumluluklarının olduğunu anlatmamız gerekir.”<sup class="calibre3"><a href="../Text/kantadi_split_192.html#footnote-132349-41" id="footnote-132349-41-backlink">[41]</a></sup> Evet, çare militarizmdeydi, şovenizmdeydi, savaştaydı. En iyisi sınıf savaşımında kurtuluşları için yer alacak emekçi çocuklarını, bankerlerin savaşında ölmeye ve sınıf kardeşlerini öldürmeye göndermekti.</p>

  <p class="normal">Wilson da savaşa girilmesi görüşünü benimsemişti. Savaşan taraflara kredi verilmesini onayladığı zaman zaten işin yönü de belli olmuştu. Almanya’ya verilen 27 milyon dolarlık krediye karşılık 1917’de Müttefiklere sağlanmış olan 2 milyar dolar, ABD’nin safını da belirlemişti. Savaşa girmek, artık dünyanın en büyük finansörü ve sanayi devi olan Amerika Birleşik Devletleri’nin hegemonik liderliğini kurmak için emperyalist kördüğüme kılıcını atması anlamına geliyordu. Durgunluk belirtileri gösteren ekonomide, savaş kredi ve satışlarının yarattığı canlanmayı güçlendirerek sürdürmek, Müttefiklere verilmiş kredileri kurtarmak, silah sanayisini palazlandırmak ve içeride milliyetçi disiplin ve kör coşkuyu yaratmak düşüncesi savaşı cazip hâle getiriyordu. Bahaneyi bulmaksa, kolaydı. ABD, deniz yollarının serbestliğini temel koşul yapmıştı ve bunun aksi davranışları savaş nedeni sayacaktı. Bu arada, sivil yolcu da taşıyan “yolcu” gemileriyle müttefiklere cephane de gönderiliyordu. Bu, masum sivil yolcuların hayatıyla kumar oynamak ve cüretli bir kışkırtmaydı elbette. Üstelik Wilson bu kaba kışkırtmanın yaratabileceği facialar konusunda uyarılmıştı da. Ama o artık savaş istiyordu ve kamuoyunu ikna etmek durumundaydı. Wilson, seçim kampanyasına, “O bizi savaşa girmekten korudu!” sloganıyla başlamıştı. O zaman barış pazarlamıştı, şimdi de seçmenlere savaş satacaktı.</p>

  <p class="normal">Nihayet, 15 Mayıs 1915’te, New York-Liverpool seferini yapmakta olan İngiliz yolcu gemisi Lusitania, İrlanda açıklarında bir U-20 Alman denizaltısı tarafından torpidoyla batırıldı. Gemide, aralarında yüzden fazla Amerikalının da bulunduğu 1198 yolcu hayatını kaybetti. Yolcu gemisi, ayrıca ağzına kadar silah ve cephane doluydu! Provokasyon ve insan yaşamı üzerinde oynanan büyük kumar, savaşa giriş kararının verilmesi açısından işe yaramıştı. Amerikan halkı, medyanın kışkırtıcı öncülüğünde başkanlarının arkasındaydı artık.</p>

  <p class="normal">ABD, Nisan 1917’de savaşa dâhil oldu...</p>

  <p class="normal">Wilson’un ünlü 14 ilkesi ve “self-determinasyon” kavramı, özünde, Avrupa halklarına yönelikti. Habsburg ve Osmanlı İmparatorluğu’nun yıkılmasının sonuçları olarak ortaya, buralarda yaşayan ulusların statülerinin ne olacağı sorunu çıkmıştı. İtalyanlar, Çekler, Slavlar, Bulgarlar, Rumenler, Polonyalılar gibi halklar ve azınlıkların durumu savaş sonrası Avrupa’sının temel ulusal ve insani sorunlarını oluşturmaktaydılar. Kuşkusuz, ABD açısından bütün rakiplerinin sömürgelerini yitirmesi ve meydanın en avantajlı ülke olarak Amerika’ya kalması, bütün kapıların onun sermayesine açılması yeğlenmekteydi ama yine de özünde “self-determinasyon” sorununun en yakıcı olduğu Afrika’nın, Asya’nın ve Güney Amerika’nın halkları Wilson’un umurunda bile değildi. Daha sonra ABD’nin üyeliğinin Amerikan Senatosu tarafından reddedileceği Milletler Cemiyeti macerası ise, Wilson’un, dünyayı, öteki emperyalist ülkelerle birlikte Amerikan çıkarları doğrultusunda yönetmede sadece bir araç, savaş galiplerinin ABD önderliğindeki bir kurumu olarak tasarlanmıştı.</p>

  <p><br class="chapter"/></p>

  <p class="normal1">b. Devrimci Rusya’ya Müdahale</p>

  <p class="normal">Birinci Paylaşım Savaşı, 1918 Kasım’ında sona erdi. Ne var ki, Avrupa’daki karşı-devrimci şiddet henüz durmamıştı. Bu kez muzaffer emperyalist ittifakın hedefi, Bolşevik Devrimi ve Sovyet Rusya idi. ABD, Devrim Hükümeti’ni, Sovyet Rusya’yı tanımayı reddetti. Brest-Litovsk Anlaşması’nın hemen ardından İngilizler, Almanlara karşı Doğu’da yeni bir set oluşturma bahanesiyle Rusya’ya asker gönderdiler. Bu arada Japonlar da Sibirya’dan batıya doğru ilerliyordu. Bunlara, savaş esirlerinden oluşan on binlerce Çek ve Slovak askeri de katılmıştı. İtalyanlar ve Fransızlar da asker göndermişlerdi. Mayıs ayında da Murmansk ve Arşangel limanlarına yeni İngiliz birlikleri indirildi. Hep birlikte, Kolçakları, Denikin’leri, karşı-devrimcilerin Beyaz Ordusu’nu da yanlarına alarak Bolşeviklere, Kızıl Ordu’ya, yazgılarını ellerine almış işçi ve köylülere karşı savaşıyorlardı. Bu savaşa elbette ABD birlikleri de katıldı. Bir birlik Vladivostok’a çıktı. Artık Sibirya’da, Murmansk ve Arşangel’de Amerikan askerleri de devrime karşı savaşıyorlardı. Bu arada, Kızıl Ordu’ya karşı kimyasal saldırılarda dahi bulunulmuştu. Rusya’da İç Savaş, ABD, İngiltere, Fransa, Japonya ve diğerlerinin de katılımıyla kanlı bir uluslararası karşı-devrim operasyonuna dönüşmüştü.</p>

  <p class="normal">Bu emperyalist müdahale ve mülk sahipleriyle Çar’ın zalim subaylarının ortak vahşeti, devrimi yenemedi. Sonunda, Beyaz Ordu yenildi, Müttefikler geri çekildiler; Rusya’da işçiler, köylüler, mazlum halklar yeni bir hayat kurmaya giriştiler. Bu barbarca müdahaleyle, ne yazık ki, zaten yeterince kanlı olan İç Savaş uzatılmış, fazladan binlerce insan ölmüş, köyler, kasabalar, kentler yakılıp yıkılmış oldu. Bugün hâlâ, Amerikan egemen çevrelerinin zamanın sisleri arkasında biraz da bilinçli olarak gizlenmiş resmî söylencesinde, devrim engellenemediği için hayıflanılır, ama buna karşılık, epey “Kızıl” öldürüldüğü için de avunulur.</p>

  <p class="normal">Birinci Dünya Savaşı, Amerikan sermayesi ve emperyalizmi için çok büyük yararlar sağladı. Silah sanayisinin gelişmesiyle metalurji ve kimya işletmeleri birer dünya devi oldular, Alman rakiplerinin yerini aldılar. Buğday, pamuk gibi zırai ürünlerin dünya piyasasında fiyatları yüzde 300-400 arttı. Borsadaki şirketlerin hisseleri büyük oranlarda arttı. Amerikan finans sermayesi, tatlı kârlarla bütün Avrupa’yı kendisine borçlandırdı. Uluslararası tefecilikte artık ABD’nin rakibi kalmamıştı. Dünya mali sisteminin tek merkezi olmuştu Amerika. Savaş öncesinde Amerika Avrupa’ya borçluyken, savaş sonunda Avrupa, üstelik borçlarını ödeyemeyecek ölçülerde ABD’ye borçlanmıştı. Avrupa’nın ABD’ye borcu, 10 milyar doları aşmıştı. Durmadan artan ihracat sayesinde Amerikan ödemeler dengesinde büyük fazlalıklar ortaya çıktı. Avrupa, genç nüfusundan ve sivil halktan yaklaşık 10 milyon insan yitirmişti savaşta. Kentler, sanayi kuruluşları, bereketli topraklar yanmış yıkılmıştı eski kıta boyunca. Amerikan topraklarındaysa tek kurşun patlamamış ve savaşta 50 bin kadar asker kaybedilmişti.</p>

  <p class="normal">Lenin, savaşın Amerikan burjuvazisine nasıl yaradığını şöyle açıklıyordu, “Amerikan İşçilerine Mektup”unda:</p>

  <p class="indentmetin">Amerikalı multimilyonerler, herhalde en zenginleri ve coğrafi olarak en güvenli olanıydı [öteki emperyalist ülke burjuvalarına göre]. Tümünden daha kârlı çıktılar. En zenginler de dâhil, bütün ülkeleri haraca bağladılar. Yüzlerce milyar dolara el koydular. ... Ve her bir dolar pislikle kirlenmiştir: gizli antlaşmaların ... kiriyle, ganimeti bölüşme anlaşmalarının kiriyle, işçileri bastırma ve uluslararası sosyalistleri cezalandırmak için yapılan karşılıklı “yardım” anlaşmalarının kiriyle. Her bir dolar, her ülkede zengini daha zengin, yoksulu daha yoksul yapan “kârlı” savaş mukavelelerinin pisliğiyle kirlenmiştir. Ve her bir dolar kanla lekelenmiştir; on milyon ölü ve yirmi milyon yaralının akıttığı kan ummanından gelen kanla...<sup class="calibre3"><a href="../Text/kantadi_split_193.html#footnote-132349-42" id="footnote-132349-42-backlink">[42]</a></sup></p>

  <p class="normal">Savaş öncesinin en büyük emperyalist gücü İngiliz İmparatorluğu, daha savaş sırasında teslim bayrağını çekmişti ABD karşısında. Rusya, İtalya ve Fransa çok önceden iflas bayrağını çekmiş, İngiltere bunların Amerika’dan alımlarının faturasını da üstlenmek zorunda kalmıştı. Avrupa’nın altınları satılıyor ve Amerika’ya akıyordu. Altınlar yetmeyince, İngiliz tahvil ve hisseleri satılmaya başlandı. Ardından yüksek miktarlarda borçlanma geldi. 1916 yılı sonbaharında, İngiliz İmparatorluğu’nun Maliye Bakanı şunu itiraf etme noktasına gelmişti: “Gelecek haziranda ve hatta daha öncesinde, Amerikan başkanı, şayet isterse, kendi kurallarını bize dayatabilecek pozisyonda olacaktır.”<sup class="calibre3"><a href="../Text/kantadi_split_194.html#footnote-132349-43" id="footnote-132349-43-backlink">[43]</a></sup></p>

  <p class="normal">Öyle de oldu...</p>

  <p><br class="chapter"/></p>

  <p class="normal1">c. İçerideki Hezeyan</p>

  <p class="normal">Savaş sırasında Amerika’da tam bir hezeyan yaşanır oldu. Toplumsal isteri, grotesk boyutlara ulaşmıştı. Almanlar, yeni göçmenler, yabancılar hemen iç düşmanlar olarak damgalandılar. O kadar ki, 2003 Irak savaşı sırasında Fransa’nın ABD’yi desteklememesi üzerine <span class="ideitalik">“French Fries”</span> (Fransız Kızartması) diye bilinen patates kızartmasına <span class="ideitalik">“liberty fries”</span> (özgürlük kızartması) denmesi gibi, Almanya’yla özdeşleşmiş ekşi lahana <span class="ideitalik">(sauerkraut)</span>, <span class="ideitalik">“liberty cabbage”</span> (özgürlük lahanası) oluverdi.<sup class="calibre3"><a href="../Text/kantadi_split_195.html#footnote-132349-44" id="footnote-132349-44-backlink">[44]</a></sup></p>

  <p class="normal">Haziran 1917’de “Espiyonaj Yasası”nın kabulüyle tam bir cadı kazanı başlatıldı. Savaşa karşı çıkmak, askere gitmeyi reddetmek, sosyalist propaganda yapmak ya da sadece Almanca bir isme sahip olmak; suçlanmak, yirmi yıla varan ağır hapis cezalarına çarptırılmak, casus muamelesi görmek, dövülmek hatta linç edilmek için yeterli neden sayılabildi. Gazeteler, “hainler”in ihbar edilmesi için ilanlar veriyor, sokak serserileri polis tarafından saldırılar için örgütleniyor, oturma izni bulunmayan ya da muhalif görüşleri nedeniyle göze batan göçmenler sınır dışı ediliyorlardı.</p>

  <p class="normal">Yaklaşık bin kişi Espiyonaj Yasası hükümlerine göre hapse atıldı. Binlercesi sınır dışı edildi. Emma Goldman bu dönemde tutuklandı, sonra da ülkeden atıldı. İşçi önderi, Sosyalist Parti’nin kurucularından ve başkan adaylarından Eugene Debs, savaş aleyhtarlığı nedeniyle 10 yıl hapse mahkûm edildi. Sacco ile Vanzetti bu dönemde tutuklandılar ve düzmece suçlamalarla, radikal politik görüşleri dolayısıyla 1921’de idama mahkûm edildiler, 1927’de elektrikli sandalyede öldürüldüler. Sendikacı Frank Little, 1 Ağustos 1917’de linç edildi. 12 Temmuz 1917’de de Dünya Sanayi İşçileri Sendikası’nın <span class="ideitalik">(Industrial Workers of the World)</span> 48 kentteki büroları basıldı. Yüzden fazla sendikacı tutuklandı. 61 yönetici yirmi yıldan başlayan ağır cezalara çarptırıldılar. 2.5 milyon dolarlık para cezasıyla da Sendika fiilen çökertildi. Suç, halkı askerlikten soğutmak, toplu sözleşme görüşmelerinde baskıda bulunmak gibi uydurma şeylerdi ama, hâkimler, Anayasa Mahkemesi’nin içtihadıyla, “Açık ve Yakın Tehdit” <span class="ideitalik">(Clear and Present Danger)</span> bahanesini bulmuşlardı bir defa ve bu sözde ‘doktrin’i rahatça kullanıyorlardı. Bütün bu vahşet olurken de, örneğin Sacco ile Vanzetti ölüme mahkûm edildiklerinde, büyük kentlerdeki gazeteler sayfa sayfa tam boy kışkırtıcı “Kızıl Tehlike” ilanları yayımlıyor, özgür basının görevini yerine getiriyorlardı.</p>

  <p class="normal">Savaş dönemindeki patalojik reaksiyon, giderek devrim korkusuna dönüştü ve emeğe karşı çok boyutlu şiddet kampanyasının örgütlenmesini getirdi. Sınıfsal saldırı, “Bolşevik tehlikesi” bahanesiyle çılgınlaştı. İşçi ve emekçilerin artık en ufak hak arayışları, terhis olmuş işsiz askerlerin iş ve ekmek talepleri, grev yapan işçiler ve sendikacılar, sosyalistler, özellikle de komünistler, büyük şiddetle karşılaştılar. Büyük Ekim Devrimi, patronların yüreğine korku salmış, onların devleti de kendi yasalarını tanımaz bir saldırganlığa başvurmuştu. Devlet ve iş adamları tarafından örgütlenen binlerce sokak serserisi, terhis olmuş asker, beyni yıkanmış genç, insanlara saldırıyor, sokağın ve sermayenin adaletini kanun ve nizam adına “Kızıl” belledikleri üzerinde uyguluyorlardı. Öğretmenler sadakat yeminine zorlanıyor, öğretim üyeleri işlerinden atılıyor, sendikalara kışkırtıcı ajanlar sızıyor, onların düzmece belgeleriyle mahkemeler insanları cezalandırıyordu. Grev kırıcıları, özel dedektifler, polis, ulusal muhafızlar her işçi kıpırdanışında kan akıtıyorlardı. İlerde FBI başkanı olacak Edgar Hoover’in önderliğinde, insanlar fişleniyor, düzmece gerekçelerle tutuklanıyor, işkence görüyor, hapse atılıyor, gerekirse faili meçhul cinayetlere kurban ediliyorlardı. Pek çok eyalette yeni baskıcı yasalar çıkartılıyordu. Öyle ki, otuzdan fazla eyalette kızıl bayrağın açıkta taşınması yasaklanmıştı. Demokrasi için savaştığını söyleyen ülkede düşünce ve örgütlenme özgürlüğü fiilen ortadan kaldırılmıştı.</p>

  <p class="normal">Bu arada gerilim de artıyordu. Her tarafta bombalar patlıyordu. Wall Street’de patlayan bir bomba 38 kişinin ölmesine neden olmuştu. Bu arada, Adalet Bakanı Mitchell Palmer’ın evinde patlayan bir bomba, “Palmer Baskınları” diye bilinen ev baskınlarını getirdi. Yeni kurulan Genel İstihbarat Birimi’nin başına getirilen Edgar Hoover’ın direktifleriyle binlerce ev basıldı, on bin kadar insan gözaltına alındı, kapalı soruşturmalarda sorgulandı.</p>

  <p class="normal">Savaş döneminin siparişleri ve tatlı kârları bitince, ekonomi durgunluğa girdi, binlerce insan işinden atıldı. Bu genel huzursuzluk ortamında sınıf mücadelesi de keskinleşiyordu. Sadece 1919 yılında dört binden fazla grev ve lokavt görüldü ülke çapında. Bu korkuyla komünizm tehdidi iyice abartıldı. O kadar ki, New York Belediye Meclisi, Sosyalist Parti’den seçilmiş beş üyeyi Meclis’ten attı. “Sol” yayınların postaneleri kullanarak dağıtılması, abonelere gönderilmesi bile yasaklandı.</p>

  <p class="normal">Emeğin örgütlenmesine karşı öylesine sert tepkiler ortaya çıkıyordu ki, Kiliselerarası Dünya Hareketi <span class="ideitalik">(Interchurch World Movement)</span> bu konuda çelik sanayisini kapsayan bir araştırma komisyonu kurmak zorunluluğunu hissetti. Bu komisyonun 1922 yılındaki raporu, şu sonuca varmıştı:</p>

  <p class="indentmetin">İşçilere sendikasızlaşmayı dayatmak için: 1-Sendikaya üye olan işçilerin işten çıkartılması; 2-kara listeler; 3-casusluk ve “işçi dedektif ajansları”nın adamlarının kiralanması; 4-esas olarak siyahlardan oluşan grev kırıcıları. Topluma sendikasızlığı dayatmak için: 1-toplantı hakkını ortadan kaldırmak, ifade özgürlüğünü baskı altına almak ve (özellikle Pennsylvania’da) kişisel hakları ihlal etmek; 2-eyalet polisini, eyalet askerlerini ve (Indiana da) Birleşik Devletler ordusunu kullanmak; 3-resmî yöneticilerin, basının ve din adamlarının, işçilere bunların emeğe karşı oldukları hissini doğuran tutumları. Sonuç olarak, çelik sanayisinin şu andaki durumu, başka uygar ülkelerde kamuoyu tarafından kabullenilen örgütlenme hakkına karşı gizli bir savaş durumudur.<sup class="calibre3"><a href="../Text/kantadi_split_196.html#footnote-132349-45" id="footnote-132349-45-backlink">[45]</a></sup></p>

  <p class="normal">Bu dönem, siyahlara ve azınlıklara karşı toplu kıyımların arttığı bir dönem oldu ayrıca. Savaşın yarattığı iş olanakları nedeniyle pek çok siyah çalışmak için yeni yerlere göç etmişlerdi. Bu, ırkçı saldırıları arttıran bir etki yaptı. Ayrıca bazı yerlerde işverenler grevlerde, yoksul ve her ücrete razı siyahları çalıştırarak çalışanlar arasında kin tohumları ekiyorlardı. Hemen her yerde güvenlik güçleri ve yerel politikacılar da ırkçı saldırılara çanak tutuyor, kışkırtıcılık yapıyor ve kargaşalarda saldırganların yanında yer alarak işleri çığrından çıkartıyorlardı. 1917 yılının Temmuz ayında East St. Louis kentinde beyazlar siyahlara saldırdı. 5 binden fazla insan evsiz kaldı, binlerce siyah her şeylerini bırakarak kenti terk etmek zorunda kaldı. Ölü sayısı tam olarak bilinemiyor. Tahminler 50 ila 200 arasında değişiyor. Kadınlar, çocuklar, dükkân sahipleri, yoldan geçen insanlar, yakılarak, baltalarla parçalanarak, boğularak, yerlerde sürüklenerek öldürüldü, linç edildi, evler ateşe verildi. 1919’da Chicago’da, beyazların yüzdükleri bir yere giren genç bir siyah taşlanarak boğuldu ve şehirde büyük olaylar çıktı. 50’den fazla insan öldürüldü, binlerce insan evsiz kaldı. 1921 yılında Tulsa’da (Oklahamo) 200 kadar siyah öldürüldü, 1000’den fazla ev tahrip edildi. Siyahların yaşadığı bir gecekondu mahallesine çıldırmış beyazlar uçaktan dinamit attılar, 75’den fazla insan öldü. Sadece 1919 yazında ülke çapında 25 isyan çıktı. Savaştan dönen ve savaş sanayisinde çalışmak üzere büyük kentlere gelen siyahlar, ırkçılığın, yoksulluğun, şiddetin pençesinde öğütüldüler. Direnişleri ise, her zaman olduğu gibi acımasız şiddetle bastırıldı. Sadece 1919 yılında 70 siyah linç edildi.</p>

  <p class="normal"> </p>

  <p class="solbaslik">5. Savaş Sonrasında ABD</p>

  <p><br class="chapter"/></p>

  <p class="normal1">a. İçeride Bunalım, Sermaye ve Baskı</p>

  <p class="normal">1921 yılına gelindiğinde yeni bir durgunluk ve işsizlik ülkeyi sarsmaktaydı. İşsiz sayısı 5 milyona yaklaşmıştı, iflaslar çığ gibi artmış, talep eksikliğinden fiyatlar ve kârlar düşmüş, faizler yükselmişti. 1920-21 arasında tarım ürünlerinde fiyatlar yarı yarıya düşmüş, yarım milyon kadar çiftçi topraklarını yitirmişti. Borç batağındaki Avrupa’ya da yeterli ihracat yapılamıyordu. Dış ticaret yüzde 40 düşmüştü. ABD’nin Avrupa’yı borçları konusunda sıkıştırması da sorunları büyütüyordu. Avrupa’da “Sam Amca” artık “Tefeci Sam” olmuştu.</p>

  <p class="normal">Bu duruma egemen çevrelerden tutucu-gerici bir dalgayla tepki geldi. Önce, zenginler için büyük vergi indirimleri gündeme geldi. Kamu harcamaları da büyük oranlarda kısıldı. Çalışanlar kredi, borç, ipotek zinciriyle tüketime yönlendirildi. Nihayet, şirket birleşmelerinden doğan yeni dev holdingler ülke ekonomisini yeniden yapılandırıp cendereleri içine aldılar. Hisse senetlerindeki spekülasyon da yapay canlılığı körükledi. Bu arada, ülke büyük yolsuzluklarla çalkalanıyordu. Gelişmeler ücretlere yansımazken savaş zenginleriyle birlikte servetlerine servet katanlar çoğalmıştı. 1914 yılında ülkede 4 bin 500 milyoner vardı; savaştan sonra 1926’da bu rakam 11 bine, 1927’de 15 bin-20 bine fırlamış, sermayenin yoğunlaşması ve merkezîleşmesi olağanüstü boyutlara ulaşmıştı.<sup class="calibre3"><a href="../Text/kantadi_split_197.html#footnote-132349-46" id="footnote-132349-46-backlink">[46]</a></sup></p>

  <p class="normal">Ücretler önemli bir artış göstermese ve asıl büyüme şirket kârlarıyla hisse senedi spekülasyonunda ortaya çıksa da, otomobil, radyo, beyaz eşya gibi yeni tüketim kalıplarını belirleyen ürün sektörlerinde ortaya çıkan baş döndürücü gelişmeler, ABD’de hayat standardını çoğunluk açısından yükseltiyordu. Bunun ideolojik yansıması ise, “özel girişimcilik”in, “iş âlemi”nin ve iş adamlarının, pazarın, pazar ekonomisinin yüceltilmesi biçiminde ortaya çıkıyordu. Tüketim çılgınlığı içinde, tekellerin hayatın her alanını belirlediği bir ortama sürüklenmekteydi toplum. Paranın ve pazarın kavalcıları, milyonları tüketim ve kârın, bencillik ve acımasız rekabetin, borç ve spekülasyonun, şiddet ve kârın tapınıcılığına, hayata yabancılaşmaya, giderek emeğe, kültüre, insana düşmanlaşmaya sürüklüyordu. Eline üç kuruş geçen ya da borç bulabilen herkes, kısa sürede “köşeyi dönmek”, “altta kalıp da canının çıkmaması” ya da toplumsal saygınlık kazanmak için borsada oynuyor, çılgınca tüketiyor, har vurup harman savuruyordu. Başaranlar akıllı, çalışkan ve haklı ve hatta “Tanrı’nın sevgili kulları”; altta kalanlarsa, aptal, tembel, günahkâr kullardılar. Toplumsal ahlak ve değerler uzun zamandır böyle biçimlenmişti ve şimdi vahşi kapitalizmin insanı tüketen hırs ve hırsızlığında doruğa tırmanmıştı.</p>

  <p class="normal">Merkezî bürokrasinin küçültülmesi, devletin ekonomiye müdahalesinin en aza indirilmesi, kamu harcamalarının kısılması, vergilerin azaltılması gibi “liberal değerler” 1920’lerin kutsal tabularıydı. “Özel girişimcilik ruhu” ve milyoner iş adamlarıyla büyük şirketler; serbest pazar, serbest ticaret ve girişim özgürlüğü; spekülasyon, kâr peşinde koşmak ve acımasız rekabet; iş âlemi, para ve tüketim, toplumsal ilahlar, dokunulmaz değerler ve uygarlığın, kültürün, insanın ta kendisi olarak bütün ağırlıklarıyla insani olan her şeyi hızla tüketiyordu 1920’lerin Amerika’sında. Siyasetçiler, silahlı silahsız unsurlarıyla devlet, basın ve eğitim sistemiyle hukuk, emek ve insana yönelik bu saldırının önde gelen tetikçileriydiler.</p>

  <p class="normal">Özel sektörün, iş adamlarının, zenginlerin ve dev şirketlerin yüceltilmesi, vahşi kapitalizme ve pazar fetişizmine olan kör inanç, 1920’li yıllarda artık bir skandal boyutuna ulaşmış, insan aklına ve onuruna aykırı bir hâl almıştı. Zamanla da, doğal sonuçları gereği, emeğin ve emekçinin değersizleştirilmesine, yoksulların aşağılanmasına, paraya tapınmaya varan bir toplumsal afete dönüşmüştür. Amerikan kişiliğini, sosyal ve kamusal davranış kalıplarını, ahlakını ve değerler sistemini büyük yıkıma uğratan bu kültün bir ifadesi olarak Edward E. Purinton’un aşağıdaki arsız özel sektör övgüsü konuyu açıklığa kavuşturuyor:</p>

  <p class="indentmetin">Dünyadaki uluslar arasında Amerika bir düşünceyle ayrılıyor: <span class="ideitalik">Özel Girişim [business-iş âlemi].<sup class="calibre3"><a href="../Text/kantadi_split_198.html#footnote-100-1" id="footnote-100-1-backlink">[*]</a></sup></span> Bir ulusal rezillik mi? Ulusal fırsat. Çünkü, potansiyel olarak, dünyanın kurtuluşu bu gerçekte yatmaktadır. ...</p>

  <p class="indentmetin">En iyi oyun hangisidir? Özel Girişim. En akılcı bilim? Özel Girişim. En gerçek sanat? Özel Girişim. En kâmil eğitim? Özel Girişim. En adil fırsat? Özel Girişim. En temiz hayırseverlik? Özel Girişim. En aklı başında din? Özel Girişim...</p>

  <p class="indentmetin">En iyi oyun özel girişimdir. Ödüller herkes içindir ve herkes kazanabilir. İltimas yoktur. Tanrı hak eden insanın kariyerini daima taçlandırır. ...</p>

  <p class="indentmetin">En mantıklı bilim özel girişimdir. ... İdealist niyetler materyalist yöntemi harekete geçirir. Yürekler ve akıl gerçeğe açıktır. Sermaye “saf bilim” araştırmacıları için hazırlanır; ama saf bilim, pratiğe dönüşmedikçe saf kabul edilmez. Yetenekli bilimciler, bilim okullarında olmadığı ölçüde, yeterince ödüllendirilirler.</p>

  <p class="indentmetin">En gerçek sanat özel girişimdir. O kadar ince, o kadar muhteşemdir ki, onu sanat olarak düşünmezsiniz. Dil, renk, form, çizgi, müzik, drama, keşfetme, serüven, sanatın bütün unsurları, kendisini yüksek niteliğe ulaştırması için iş âleminde kullanılmak zorundadır.</p>

  <p class="indentmetin">En kâmil eğitim özel girişimdir. Çalışma, emek ve hayatın uygun bir karışımı ilerlemek için şarttır. ... İnsan doğasının kendisi, bütün iş adamlarının çalıştığı açık kitaptır; bunun bir parçasını öğrenmek, sizi bir kütüphane rafındaki tozlu cildi ezberlemekten daha fazla eğitir. İş âleminin okulunda, kendi kendinize öğretir ve yanlışlarınızdan ders çıkarırsınız. Burada öğrendiklerinizi dışarıda yaşarsınız, bu da gerçek sınavdır.</p>

  <p class="indentmetin">En adil fırsat özel girişimdir. İlerlemek için daha çok, daha iyi, daha çabuk fırsatları, dünyadaki her yerden daha fazla, büyük iş yerlerinde bulabilirsiniz. Önde gelen iş adamlarının yaşam öyküleri, onların nasıl tırmandıklarını ve sizin nasıl tırmanabileceğinizi gösterir. ... Modern iş organizasyonunda gömülmüş bir yetenek yoktur ve olamaz...</p>

  <p class="indentmetin">En akılcı din iştir. Ünlü şirket başkanlarının çalışma odalarının her metrekaresinde, büro malzemelerinin normal bir parçası olarak, pazar günlerinin sözlü ama canlı olmayan kilise toplantılarındakinden daha fazla Hıristiyanlık gördüm. ...</p>

  <p class="indentmetin">İş adamının gelecekteki işi, öğretmene öğretmek, dua okuyana dua okumak, doktora akıl vermek, avukatı haklı çıkarmak, devlet adamına amirlik yapmak, çiftçiyi bereketlendirmek, bankeri dengeye kavuşturmak, hayalciyi düşlerini gerçekleştirmek ve reformcuyu reforma tabi tutmaktır.</p>

  <p class="indentmetin"><span class="ideitalik">Kapitalist ile emekçiyi ancak ortak tecrübe birleştirecektir.</span> Her biri ötekinin işini, görevlerini ve sorumluluklarını paylaşarak görüşlerini öğrenmek zorundadır. [Ünlü zengin] Swift, McCormick, Wanamaker, Heinz, du Pont ailelerinin çocukları, çalışmayı en alttan başlayarak öğrenmişlerdir; onlar işçilerin mücadelelerini, zorluklarını ve ihtiyaçlarını bilirler çünkü onlar da emekçidir; ve onlar ajitasyonları ve grevleri halletmek zorunda değillerdir çünkü bunlar mevcut değildir.<sup class="calibre3"><a href="../Text/kantadi_split_199.html#footnote-132349-47" id="footnote-132349-47-backlink">[47]</a></sup></p>

  <p class="normal">O dönemde Amerika’nın en zengin kişilerinden biri olan Andrew Mellon, hazine bakanıydı. Üç başkan (Harding, Coolidge ve Hoover) gelip gitmişti ama Mellon, Hazine’nin başında kalmıştı. Mellon, tam bir vahşi kapitalizm yanlısıydı; devlet müdahalesine karşıydı ama devlet gücünün her alanda sermayenin emrine koşulmasını da savunuyordu. 1920’li yılların en etkili yöneticilerinden biri olarak, zenginler için büyük vergi indirimlerinin de mimarıydı. 1926 yılının başında yasalaşan Mellon Planı’yla da ülkenin zenginlikleri sermayeye peşkeş çekildi, şirketlere milyarlarca dolar aktarıldı. Mellon’un kendisi ve kardeşi de bundan yararlandı elbette. Her zaman olduğu gibi, söylenen amaç, yatırımları teşvik etmek, ekonomiyi canlandırmak, istihdamı ve üretimi arttırmaktı. Sonuç ise, spekülasyonun olağanüstü boyutlarda artması oldu. Borsa, her gün yeni işlem rekorları kırıyordu. O kadar ki, 1928 yılının 17 Mayıs’ında, 5 milyon hisse el değiştirdi; bitiş gongu çaldığında, el değiştirme hızına yetişemeyen hisse alışverişinin göstergesi hâlâ çalışıyordu. Gösterge, tam 58 dakika geriden izleyebilmişti gün sonundaki bitişi.<sup class="calibre3"><a href="../Text/kantadi_split_200.html#footnote-132349-48" id="footnote-132349-48-backlink">[48]</a></sup></p>

  <p><br class="chapter"/></p>

  <p class="normal1">b. Nikaragua’nın İşgali</p>

  <p class="normal">İşte o dönemde Başkan Calvin Coolidge, “uygarlık ve kâr elele gider” derken, aslında, kendi sığlığını değil, toplumsal değerler sisteminin temel düsturunu dile getiriyordu. Ona göre, “Bir insan işsizse, bu onun suçuydu,”<sup class="calibre3"><a href="../Text/kantadi_split_201.html#footnote-132349-49" id="footnote-132349-49-backlink">[49]</a></sup> ve “şeref, cesaret, refah” gibi değerler “iş âlemi”nde yaşatıldığına göre, bu <span class="ideitalik">“business</span> ülkesi”nde <span class="ideitalik">“business</span> hükümeti”nin arzu edilmesi doğaldı. Sermayeye hizmet ülkeye, ülkeye hizmet sermayeye hizmet demekti.</p>

  <p class="normal">İşte bu Coolidge, Amerikan çıkarlarını korumak için Nikaragua’ya asker göndermeyi de, “Nasıl ki, bir polis yoldan geçenlere savaş açıyor sayılmaz, biz de Nikaragua’ya karşı savaş açmıyoruz,” diyerek izah edebilmekteydi. Amerikan Deniz Piyadeleri’nin ülkeyi 1925 yazında terk etmesinden iki yıl sonra, 1927 yılında Amerikan işbirlikçisi Emiliano Chamarro bir darbeyle iktidarı gasbetti. Başkanlığa da yeniden Amerikancı Adolfo Diaz getirildi. Diaz altın çıkaran bir Amerikan madencilik şirketinin çalışanıydı eskiden. Bu iktidar gasbına ve Amerikan işbirlikçiliğine karşı Augusto Cesar Sandino önderliğinde efsanevi bir direniş başladı Nikaragua’da.</p>

  <p class="normal">10 Ocak 1927’de Amerikan Kongresi’ne ilettiği mesajında Coolidge, “Uzun yıllardır pek çok Amerikalı, Nikaragua’da yaşıyor, endüstrisini geliştiriyor ve orada iş yapıyor. Şu anda ormancılık, madencilik, kahve ve muz işinde, gemicilik alanlarında ve genel ticari ve üretim sahalarında büyük yatırımlarımız mevcuttur ... [ve] Birleşik Devletler arada onlara yeterli korumayı sağlamak üzere deniz gücü göndermek zorunda kalmıştır. ... Bu yatırımlara ek olarak, 5 Ağustos 1914 antlaşmasıyla da Nikaragua hükümeti, bir okyanus kanalını inşa etmek, işletmek ve bakımını sağlamak için Birleşik Devletler’e özel mülkiyet hakları vermişti. ... Hiç kuşku yoktur ki, devrim sürerse, Nikaragua’daki Amerikan yatırımları ve sermaye (<span class="ideitalik">business</span>) çıkarları ciddi olarak etkilenecek, hatta zarar görebilecektir,” diyerek işgal kararını açıklıyordu.<sup class="calibre3"><a href="../Text/kantadi_split_202.html#footnote-132349-50" id="footnote-132349-50-backlink">[50]</a></sup></p>

  <p class="normal">Amerikan işgal kuvvetleri Nikaragua dağlarında ve ormanlarında yıllarca Sandino kurtuluşçularıyla savaştı, köyleri bombaladı, sivil halka zulmetti, direnişçileri işkencelerden geçirdi. Bir Amerikalı yazar, Deniz Piyadeleri’nin Sandino gerillalarına karşı altı yıl süren savaşta “küçük tim operasyonları, muharebe izleme, yakın hava desteği, otomatik silahların kullanımı ve orman savaşları” konularında “son derece kıymetli deneyimler edindi”ğini yazıyor.<sup class="calibre3"><a href="../Text/kantadi_split_203.html#footnote-132349-51" id="footnote-132349-51-backlink">[51]</a></sup></p>

  <p class="normal">Sonuçta, Amerika büyük direniş karşısında Nikaragua’dan çekilmek zorunda kaldı. Ne var ki, çekilmeden önce, daha önce öteki pek çok ülkede yaptıkları gibi, Nikaragua’da geride ABD’ye bağımlı ve bağlı bir Ulusal Muhafız Birliği bıraktılar. Bu birliğin 1932’ye kadar başında komutan olarak bir Amerikan subayı bulunuyordu. Sonra, komuta General Anastasio Somoza’ya devredildi. Somoza, önce gerilla komutanı Sandino’yu öldürttü. Ardından da bir darbeyle kanlı diktatörlüğünü kurdu, ABD’nin koruyucu kanatları altında. Küba’da Amerikan denizcilerince yetiştirilen Çavuş Batista ise, orada halka kan kusturuyordu. Demokrat Başkan Franklin D. Roosevelt’in onun hakkında söylediği şu sözler, ABD’nin kanlı diktatörlere ilişkin geleneksel tutumunu da çok iyi özetlemektedir: “Batista bir orospu çocuğudur ama o bizim orospu çocuğumuzdur!” Roosevelt’in öyle çocukları giderek çoğaldı Güney Amerika’da: Rafael L. Trujillo, Dominik Cumhuriyeti’nde; Juan Vicente Gomez, Venezuela’da; Batista, Küba’da; Ubici, Guatemela’da; Tiburcio Carias, Honduras’ta...</p>

  <p class="normal">1935 Kasım’ında <span class="ideitalik">Common Sense</span> adlı dergide bütün bu yağma savaşlarında yer almış General Smedley Butler şöyle özetleyecekti o dönemi:</p>

  <p class="indentmetin">Savaş sadece bir dolandırıcılıktır. Dolandırıcılık, inanıyorum ki, en iyi, insanların çoğunluğuna göründüğü gibi olmayan şey olarak tanımlanabilir. Sadece küçük bir grup onun ne demek olduğunu bilir. Çok küçük bir azınlığın yararı için büyük çoğunluğun aleyhine yapılan bir şeydir o.</p>

  <p class="indentmetin">Ben kıyı şeridinin yeterli korunmasına inanıyorum sadece, başka bir şeye değil. Şayet bir ulus buraya savaşmaya gelirse, o zaman biz de savaşırız. Amerika’nın sorunu şu; dolar burada yüzde altı kazanınca huzursuz oluyor ve yüzde yüz kazanmak üzere yurt dışına gidiyor. Sonra bayrak doları izliyor ve askerler de bayrağın peşinde gidiyor.</p>

  <p class="indentmetin">Bir daha bankerlerin kimi pis yatırımlarını korumak için daha önceleri yaptığım gibi savaşa gitmem. Savaşmamız gereken sadece iki şey var. Bir tanesi yurdumuzu, öteki de Haklar Bildirgesi’ni korumak. Bir başka neden için savaşmak sadece bir dolandırıcılıktır.</p>

  <p class="indentmetin">Bu haraç işinde, asker gangsterlerin bilmedikleri oyun yok. Onların da düşmanı gösteren “işaretçiler”i var, düşmanları yok eden “kas adamları” var, savaş planları yapan “beyin takımı” var ve Süper Milliyetçi Kapitalizm, bir “Büyük Patron” var.</p>

  <p class="indentmetin">Benim gibi bir asker için böyle benzetmeler yapmak tuhaf görülebilir. Doğruculuk beni böyle yapmaya mecbur ediyor. Ülkenin en atik askerî gücü olan Deniz Piyadelerinin bir üyesi olarak otuz üç yıl dört ay aktif askerî hizmette bulundum. Subay olarak teğmenlikten orgeneralliğe kadar bütün rütbelerde hizmet ettim. Ve bütün bu dönem boyunca, zamanımın büyük bölümünü, Büyük İş Âlemi için, Wall Street ve Bankerler için, birinci sınıf kabadayı olarak harcadım. Kısacası, ben bir haraçcı, kapitalizmin bir gangsteriydim.</p>

  <p class="indentmetin">O zamanlar bir haraç işinin parçası olduğumdan şüpheleniyordum. Şimdi bundan eminim. Askerlik mesleğinin bütün üyeleri gibi, Ordudan ayrılana kadar kendimi hiç düşünmedim. Amirlerimin emirlerine uyarken zihni melekelerim durgun bir hareketlilik içindeydi. Bu askerî hizmetteki herkes için tipik bir durumdur.</p>

  <p class="indentmetin">1914’te Meksika’yı, özellikle de Tampico’yu, Amerikan petrol çıkarları için güvenlikli hâle getirmeye katkıda bulundum. Küba ve Haiti’yi, National City Bankası’nın oğlanları gelirleri toplasınlar diye uygun hâle getirmeye yardımcı oldum. ... Yarım düzine Orta Amerika ülkesinin Wall Street hayrına ırzına geçilmesine yardım ettim. Haraçcılığın kayıtları uzun. 1909-1912 arasında, Nikaragua’yı, uluslararası bankacılık şirketi Brown Kardeşler ... için tertemiz yapmaya el verdim. Amerikan şeker çıkarları için 1916 yılında Dominik Cumhuriyeti’ne ışık götürdüm. 1903’te Amerikan meyve şirketleri için Honduras’ı “doğru” hâle getirmeye yardımcı oldum. Çin’de, Standard Oil’ın yolunda rahat yürümesi için gerekeni yaptım.</p>

  <p class="indentmetin">Bütün bu yıllar boyunca, arka odadaki çocukların söyledikleri gibi, tam bir haraçcıydım. Madalyalarla, terfilerle onurlandırıldım. Şimdi geriye dönüp baktığımda, Al Capon’e bazı ipuçları verebileceğimi hissediyorum. Onun en iyi yapabildiği, üç bölgede haraççılıktı. Biz Deniz Piyadeleri bunu üç kıtada yaptık.</p>

  <p><br class="chapter"/></p>

  <p class="normal1">c. Büyük Bunalım</p>

  <p class="normal">1928 seçimlerinde başkan seçilecek olan Herbert Hoover, seçim kampanyasında şöyle diyordu: “Amerikan sert bireycilik sistemiyle Avrupa felsefesinin karşıt doktrinleri olan paternalizm ve devlet sosyalizmi arasında bir seçim yapmaya zorlandık barış zamanında.” O, elbette Amerikan “sert bireyciliği”nden yanaydı. Daha sonra da şunları yazacaktı: “Büyük iş âlemi, sosyalistlerin herkese yiyecek, giyecek, barınak amacını Amerika’da yerine getiriyor. Bunu Hoover yönetimi sırasında göreceksiniz.”<sup class="calibre3"><a href="../Text/kantadi_split_204.html#footnote-132349-52" id="footnote-132349-52-backlink">[52]</a></sup></p>

  <p class="normal">Hoover’a göre, ABD’de kapitalizm mükemmele erişmişti:</p>

  <p class="indentmetin">Biz bugün Amerika’da hiçbir ülkenin tarihinde görülmediği kadar, yoksulluk konusunda nihai zaferi kazanmak üzereyiz. ... Henüz bu amaca ulaşmadık ama son sekiz yılın [Coolidge dönemindeki] politikalarını sürdürme fırsatı verilirse, yakında, Tanrı’nın da yardımıyla, bu ülkeden yoksulluğun silindiği günü göreceğiz.<sup class="calibre3"><a href="../Text/kantadi_split_205.html#footnote-132349-53" id="footnote-132349-53-backlink">[53]</a></sup></p>

  <p class="normal">Ve, Amerikan halkı gördü!..</p>

  <p class="normal">Spekülasyon ve borsa kumarı, sonunda, 1929’un Büyük Çöküş’ünü getirdi. 24 Ekim’de borsada 13 milyon, 29 Ekim’de de 16,5 milyon senet satıldı!<sup class="calibre3"><a href="../Text/kantadi_split_206.html#footnote-132349-54" id="footnote-132349-54-backlink">[54]</a></sup> Değerleri şişirilmiş ve vadesiz ödünç paralarla alınmış hisse senetleri muazzam değer kaybetmeye başladılar. Borsada şansını deneyen ve 600 bini krediyle işgören 1,5 milyon yatırımcının büyük bölümü bir anda her şeylerini yitirdiler. Panikle beraber düşüş de sürdü. Aşağıdaki tablo<sup class="calibre3"><a href="../Text/kantadi_split_207.html#footnote-132349-55" id="footnote-132349-55-backlink">[55]</a></sup> hisse senetlerinin değer kaybı hakkında yeterli bilgiyi veriyor:</p>

  <table class="generictable">
    <tbody class="calibre4">
      <tr class="calibre5">
        <td class="calibre6"><span class="ideitalik">Hisse Senedi</span></td>

        <td class="calibre6"><span class="ideitalik">3 Eylül Değeri (küsuratsız)</span></td>

        <td class="calibre6"><span class="ideitalik">13 Kasım Değeri (küsuratsız)</span></td>
      </tr>

      <tr class="calibre5">
        <td class="calibre6">General Electric</td>

        <td class="calibre6">396</td>

        <td class="calibre6">168</td>
      </tr>

      <tr class="calibre5">
        <td class="calibre6">General Motors</td>

        <td class="calibre6">72</td>

        <td class="calibre6">36</td>
      </tr>

      <tr class="calibre5">
        <td class="calibre6">Woolworth</td>

        <td class="calibre6">100</td>

        <td class="calibre6">52</td>
      </tr>

      <tr class="calibre5">
        <td class="calibre6">Anaconda Copper</td>

        <td class="calibre6">131</td>

        <td class="calibre6">70</td>
      </tr>

      <tr class="calibre5">
        <td class="calibre6">American Can</td>

        <td class="calibre6">181</td>

        <td class="calibre6">86</td>
      </tr>

      <tr class="calibre5">
        <td class="calibre6">Westinghouse</td>

        <td class="calibre6">289</td>

        <td class="calibre6">102</td>
      </tr>

      <tr class="calibre5">
        <td class="calibre6">Electric Bond &amp; Share</td>

        <td class="calibre6">186</td>

        <td class="calibre6">50</td>
      </tr>
    </tbody>
  </table>

  <p class="normal">Borsadaki çöküşü “hiçbir zaman görülmemiş derinlikte ve genişlikte ekonomik kriz” izledi.<sup class="calibre3"><a href="../Text/kantadi_split_208.html#footnote-132349-56" id="footnote-132349-56-backlink">[56]</a></sup> 1929’da 642 banka iflas etti. 1930 yılına gelindiğinde 1345, 1931’de de 2298 banka iflas etti. 1933 yılında toplam 5 bin banka iflas etmiş, 3,5 milyon dolarlık bir tasarruf batmıştı. Banka iflaslarını, ticari ve sınai işletmelerin iflası izledi. Ardından, muazzam bir işsizlik geldi. Fiyatlar, üretim, istihdam hızla düşmeye devam etti.</p>

  <p class="normal">Büyük fabrikalar kapasitelerinin ancak yüzde 20-30’uyla çalışırken, işsizlik bir toplumsal afete dönüşmüştü. İşsiz sayısı 1931’de 6, 1932’de 12, 1933’te de 15 milyona yükselmişti. İşsizlik yüzde 25-30’lara çıkarken, millî gelir de 1929’daki 87,4 milyar dolardan 1932’de 41,7 milyar dolara düşmüştü.<sup class="calibre3"><a href="../Text/kantadi_split_209.html#footnote-132349-57" id="footnote-132349-57-backlink">[57]</a></sup></p>

  <p class="normal">Artık Amerika’nın “vahşi kapitalizm”inde yeni bir evreye girilmişti. 1920’lerde Amerikan sermayedarları ve onların ideologları, her Amerikan ailesinin buzdolabı, elektrik süpürgesi hatta otomobil sahibi yapılabileceğini, işçilere en yüksek ücretlerin, girişimcilere “Amerikan Rüyası”nın göz kamaştıran kârlarının verilebileceğini övünçle ilan ediyor, en yoksul kesimler dahi tahvil, hisse senedi gibi yatırımlarla köşeyi zahmetsizce dönebileceklerine inandırılıyorlardı. Toplumsal hezeyan doruklardaydı ve spekülasyon çılgınlığıyla, borsa oyunlarıyla, borç batağıyla, para hırsıyla besleniyordu.</p>

  <p class="normal">Ama 1929 yılının sonbaharında milyonlarca insan işini, birikimlerini, geleceğini yitiriyor, evsiz barksız insanlar bir tas çorba için saatlerce kuyruklarda bekleşiyorlardı. İşletmelerin, bankaların batmasıyla bir anda tüm varlıklarını, geleceklerini yitiren, evlerinden işlerinden atılan milyonlar açlıkla pençeleşiyorlardı.</p>

  <p class="normal">O dönemde kara listeye alınmış bir madenci olan Jim Garland tarafından yazılan şu satırlar emekçilerin dramını, yoksulluk, yoksunluk ve baskıların getirdiği korkunç yükü ve çaresizliği şöyle anlatıyordu:</p>

  <p class="indentmetinitalik">Milyonlarınızı istemiyorum, bayım;</p>

  <p class="indentmetinitalik">Elmas yüzüğünü istemiyorum</p>

  <p class="indentmetinitalik">Bütün istediğim yaşama hakkı bayım;</p>

  <p class="indentmetinitalik">Bana işimi geri ver.</p>

  <p class="indentmetinitalik"> </p>

  <p class="indentmetinitalik">Rolls-Royce’unu istemiyorum, bayım;</p>

  <p class="indentmetinitalik">Gezinti tekneni istemiyorum;</p>

  <p class="indentmetinitalik">Bütün istediğim çocuğum için yiyecek;</p>

  <p class="indentmetinitalik">Bana eski işimi geri ver.</p>

  <p class="indentmetinitalik">Biz bu ülkeyi kurmak için çalıştık, bayım;</p>

  <p class="indentmetinitalik">Siz rahat bir yaşamın keyfini sürerken.</p>

  <p class="indentmetinitalik">Ürettiğimiz her şeyi çaldınız, bayım.</p>

  <p class="indentmetinitalik">Şimdi çocuklarımız aç ve soğuktan donuyorlar.</p>

  <p class="indentmetinitalik"> </p>

  <p class="indentmetinitalik">İstersen aptal olduğumu düşün, bayım;</p>

  <p class="indentmetinitalik">Bana yeşil, mavi ya da kızıl de;</p>

  <p class="indentmetinitalik">Şu bir şeyi çok iyi biliyorum, bayım;</p>

  <p class="indentmetinitalik">Aç çocuklarımı doyurmak gerek.</p>

  <p class="indentmetinitalik"> </p>

  <p class="indentmetinitalik">Milyonlarını istemiyorum, bayım.</p>

  <p class="indentmetinitalik">İstemiyorum elmas yüzüğünü.</p>

  <p class="indentmetinitalik">Bütün istediğim yaşama hakkı, bayım.</p>

  <p class="indentmetinitalik">Bana işimi geri ver.</p>

  <p class="normal">Devlet ve sermaye ise çareyi, perişan yığınlara şiddet uygulamakta buluyordu. O kadar ki, bundan düzenin savaşçıları bile nasiplerini alıyorlardı. 1932 yazında, kendilerine sözverilmiş savaş ikramiyelerinin verilmesini isteyen 15.000’den fazla gazi başkente gelerek çadır kurdu. Durgunluk ve bunalım yüzünden sefil olmuş binlerce insanın üzerine ise düzen, orduyla gitmeyi uygun buldu. Eski askerler bir anda burjuva devletin yeni askerlerince kuşatmaya alındılar ve zorla başkentten atıldılar. Aç ve işsiz gazilerin üzerine yürüyen kuvvetlerin başında General Mac Arthur, Albay Eisenhower ve Patton da bulunuyorlardı. Mac Arthur, eski askerlerin çadırlarının yakılmasını, öldürülmesini ve kentten atılmalarını, onların “devrim amacıyla hareket ettikleri” gerekçesiyle savunuyordu. Amerika’nın bu “büyük komutanlar”ı kendi ülkelerinde de savaş kazanmakla aldıkları sicille daha büyük görevlere yükseleceklerdi ileride.</p>

  <p class="normal">Büyük Bunalım, Amerika’da milyonlarca insanı büyük bir sefaletin kucağına atmıştı. O kadar ki, işsiz yığınlar kıtanın bir başından iş ve bir parça ekmek için dağları taşları aşarak yollara düşmüştü. Kentlerde işsizlik insanları vururken, kırsal kesimde de topraklarını ve işlerini yitiren yoksul çiftçiler, yarıcılar, tarım emekçileri açlığa mahkûm edilmişlerdi.</p>

  <p class="normal">O günleri, tarihsel bağlamı ve sistemik çerçevesi içinde, John Steinbeck <span class="ideitalik">Gazap Üzümleri</span>’nde, Kaliforniya’ya göç eden Oklahamalı topraksız köylülerin, ortakçıların, tarım işçilerinin dramını anlatırken işlemiştir. Amerika’yı, Amerikan kapitalizmini ve onun kara sicilini kavramak için sadece bilim yetmiyor. Ancak sanatın duyarlılığıyla o gerçek anlaşılabiliyor ve ifade edilebiliyor:</p>

  <p class="indentmetin">Mal sahipleri, çoğu kez de onların sözcüleri geldi. ... Kapalı otomobiller tarlalarda dolaşırken güneşin kavurduğu avlularında duran kiracılar sıkıntıyla onları gözlüyordu. ... [Mal sahiplerinin] tümü, kendilerinden büyük bir şeyin tutsağıydı. Tarla bir bankanın ya da şirketinse mal sahibi: “Banka (ya da şirket) böyle istiyor, diretiyor –olmaz diyor– alacak...” gibi sözler söylüyordu, sanki banka ya da şirket düşünce ve duyguları olan bir canavardı ve onları tuzağına düşürüyordu...</p>

  <p class="indentmetin">Bir adam geçimini sağlar, vergisini sağlar, vergisini öderse toprağını elden çıkarmaz, bu böyledir. ...</p>

  <p class="indentmetin">Evet bu böyledir, ta ki ürün alamadığı güne dek. O zaman bankadan borç alması gerekir.</p>

  <p class="indentmetin">Ama bir banka ya da bir şirket böyle bir şey yapamaz. Çünkü bu yaratıklar ne hava gereksinirler ne de yemek yerler. Onlar hava yerine kâr solur, yemek yerine paranın faizini yerler. Bunları bulamazlarsa ölürler, yemeksiz ve havasız kalınca sizlerin de öldüğünüz gibi. ...</p>

  <p class="indentmetin">Banka, canavar, hep kazançta olmak ister. Bekleyemez. Ölür. ... Canavarın büyümesi durursa ölür. ...</p>

  <p class="indentmetin">Evet, ama bankalar yalnız, insanlardan yapılmıştır.</p>

  <p class="indentmetin">Hayır, burada yanılıyorsunuz. Banka insanlardan başka bir şeydir. Bankadaki her insan bankanın yaptıklarından iğrenebilir, ama banka gene de yapar yapacağını. ... Banka bir canavardır. Onları insanlar yaptı, ama kontrol etmek ellerinde değildir. ...</p>

  <p class="indentmetin">“Öyle,” dedi ortakçı. “Sana kim emir veriyor? Onun peşine düşerim. Öldürülmesi gereken odur.”</p>

  <p class="indentmetin">“Yanılıyorsun. Ona da banka emir veriyor. Banka ona, ‘bu adamları at, yoksa işinden olursun,” dedi.</p>

  <p class="indentmetin">“Bankanın bir başkanı vardır. Bir yönetim kurulu vardır. Tüfeğimi doldurur bankaya giderim.”</p>

  <p class="indentmetin">“O herif de bana bankanın doğudan emir aldığını söylediydi. Bankaya, ‘Topraklardan bir kâr sağlayamazsanız sizi kapatırız,’ diyorlarmış.”</p>

  <p class="indentmetin">“Peki bu işin bir sonu yok mu yani? Biz kimi vuracağız? Beni aç bırakanı öldürmeden açlıktan ölmeye niyetim yok.”</p>

  <p class="indentmetin">“Bilmiyorum. Belki öldürecek biri yok. Belki bu işin insanlarla bir ilgisi yok. Belki senin dediğin gibi malın kendisi yapıyordur...”</p>

  <p class="indentmetin">Bir zamanlar Kaliforniya Meksika’nındı, toprakları da Meksikalılarındı; ama bir sürü serseri, gözü dönmüş Amerikalı çıkageldi. Ve bunlar toprağa öyle bir susamışlardı ki, aldılar toprakları ... Bir kuruş vermeden kondular topraklara, parçaladılar, üstlerinden birbirleriyle kavga ettiler, hırlaştılar, bu çılgın, aç insanlar; ve çaldıkları toprakları silahla korudular. Evler, ambarlar yaptılar, toprağı sürüp ekin ektiler. Ve bütün bunların hepsi mal mülktü, mal mülk sahibi olma demekti.</p>

  <p class="indentmetin">Meksikalılar ise zayıf ve tok gözlüydüler. Karşı koyamadılar, çünkü Amerikalıların çılgınca toprak istemelerini andırır bir istekleri yoktu bu dünyada.</p>

  <p class="indentmetin">Sonra, zamanla, bu hırsızlar, hırsız olmaktan çıkıp mal sahibi oldular; çocukları bu topraklarda büyüdü ve onlar da çocuk sahibi oldular. ... Tüm sevgileri parayla sulandırılmış, tüm coşkuları kârla damla damla giderilmişti; böylece bir çiftçi olmaktan çıkmışlar, ürün satan küçük dükkân sahipleri ya da yapmadan satmak zorunda olan imalatçılar olmuşlardı. Sonra iyi dükkân sahibi olamayan çiftçiler topraklarını iyi dükkân sahibi olan çiftçilere kaptırdılar. Bir adam, toprağı ve bir şeyler yetiştirmeyi nasıl severse sevsin, nice bilgili olursa olsun iyi bir dükkâncı olamadıktan sonra barınamıyordu. Zaman ilerledikçe, çiftliklere iş adamları sahip oldu, çiftlikler büyüdü, ama giderek sayıları azaldı.</p>

  <p class="indentmetin">Şimdi çiftçilik bir endüstri olmuştu, çiftlik sahipleri bilmeksizin Roma’yı izliyorlardı. Köleler getiriyorlardı, köle demiyorlardı elbette ki bunlara; Çinli, Japon, Meksikalı, Filipinli köleler. Pirinçle fasulye yetiyor onlara, diyordu iş adamları. Fazla bir şey istedikleri yok. ... Biraz dikleşirlerse kovarsın gider.</p>

  <p class="indentmetin">Çiftlikler büyüdükçe büyüdü, mal sahipleri azaldıkça azaldı. Ve pek az bir çiftçi kaldı sonunda. Getirilmiş köleler dövülmüş, korkutulmuş, aç bırakılmıştı; sonunda kimileri ülkelerine döndü, kimileri de başkaldırmaya başladığından öldürüldü ya da ülkeden kovuldu. Ve çiftlikler büyüyor, mal sahipleri azalıyordu. ...</p>

  <p class="indentmetin">Ve iş o duruma geldi ki, artık mal sahipleri çiftliklerinde çalışamaz oldular. Kâğıt üstünde çiftçilik yapıyorlardı; toprağı unuttular, kokusunu, onu duymayı unuttular, yalnızca ona sahip olduklarını anımsıyorlar, ondan ne kazanıp ne yitireceklerini biliyorlardı. Ve kimi çiftlikler öyle büyüdü ki, artık tek bir adam onlarla uğraşamaz oldu, öyle büyüktü ki, faizleri, kâr ve zararları izleyebilmek için birçok muhasebeci tutuldu; toprağı inceleyip zenginleştirecek kimyagerler, işçilerin bedenlerinin dayanabildiğince çok çalışıp çalışmadıklarını denetleyen çavuşlar getirildi...</p>

  <p class="indentmetin">Ve sonra yurtlarından olanların akını başladı batıya. ... Arabalar dolusu, kervanlar hâlinde, yurtlarından olmuş aç; yirmi bin, elli bin, yüz bin, iki yüz bin. Aç ve tedirgin aktılar dağlardan aşağı. ... Karıncalar gibi tedirgindiler, çalışmak için, bir iş bulmak için koşuyorlardı. ... Çocuklar aç. Başımızı sokacak bir yerimiz yok...</p>

  <p class="indentmetin">Biz yabancı değiliz. Yedi göbek ötesinden Amerikalıyız. ... Atalarımız bir devrime katılmış, sonra içimizde iç savaşlarda, her iki yanda bulunanlar olmuş. Biz Amerikalıyız.</p>

  <p class="indentmetin">Açtılar, öfkeliydiler. Bir yuva bulacaklarını ummuşlar, oysa yalnızca düşmanlık bulmuşlardı. ... Mal sahipleri nefret ediyordu onlardan. Kasabadaki dükkâncılar da nefret ediyordu, çünkü sarf edecek paraları yoktu. ... Kasaba insanları, küçük bankacılar da nefret ediyordu. ... çünkü aç adam çalışacaktı, çalışması gerekirdi, böyle olunca işveren otomatikman ona daha az bir para ödeyecekti; ondan sonra da kimse daha yüksek bir ücret alamayacaktı.</p>

  <p class="indentmetin">Yersiz yurtsuzlar, göçebeler akın etti Kaliforniya’ya; iki yüz elli bin, üç yüz bin kişi. Arkalarında, yeni traktörler, yeni yerlere girip ortakçıları atıyordu. Yeni dalgalar yoldaydı, kovulmuşların, evsizlerin oluşturduğu yeni dalgalar, kararlı, dayanıklı, tehlikeliydiler. ...</p>

  <p class="indentmetin">Evsiz barksız, aç adam, yanında karısı, arka koltukta sıska çocukları, otomobiliyle yolda giderken, kâr değil de yemek getirebilecek ekilmemiş topraklara baktığında, bu adam tarla ekmemenin günah, toprakları kullanmamanın sıska çocuklara karşı işlenen bir suç olduğunu düşünür. Ve bu adam yolda giderken her tarlanın kendisini kışkırttığını duyar, çocuklarına güç, karısına küçük bir rahatlık sağlamak için bu tarlaları ele geçirmeyi özler. Bu kışkırtma hep önünde gider. Tarlalar çeker götürür onu, içinde güzel bir suyun aktığı şirketin su kanalları, çeker götürür onu.</p>

  <p class="indentmetin">Ve güneyde ağaçlardan sarkan altın renkli portakalları, koyu yeşil ağaçlardaki küçük altın renkli portakalları görür; fiyatlar ucuzlarsa çöpe atılacak bu portakallar sıska bir çocuk için koparılmasın diye eli tüfekli bekçiler konmuştur sınırlara...<sup class="calibre3"><a href="../Text/kantadi_split_210.html#footnote-132349-58" id="footnote-132349-58-backlink">[58]</a></sup></p>

  <p class="normal"> </p>

  <p class="solbaslik">6. Franklin Roosevelt ve “New Deal”<sup class="calibre3"><a href="../Text/kantadi_split_211.html#footnote-132349-59" id="footnote-132349-59-backlink">[59]</a></sup></p>

  <p class="normal">Bu koşullar altında, Cumhuriyetçi Başkan Hoover klasik reçetelerle ve iş dünyasının tutucu bir temsilcisi olarak bunalımla savaşırken, umarsız yığınların ve militan aydınların oluşturduğu radikal bir kitle, siyasal yapıyı zorluyordu. İşte böyle bir dönemde, Franklin Delano Roosevelt, Demokrat Parti’nin umudu olarak ortaya çıkıyordu. Esas olarak soyut ve ilkesiz ama kitlelere umut vadeden, ekonomiye devletin müdahalesini savunan, kapitalist sistemin en büyük bunalımından devrimci, radikal güçlere yenilmeden çıkabilmesinin koşulunun köklü reformlar yapmaktan geçtiğini savunan bir yeni sesti Amerikan toplumu için Franklin Roosevelt. Demokrat Parti Kongresi dördüncü turda Roosevelt’i başkan adayı olarak seçerken, Cumhuriyetçi Parti de çaresizlik ve panik içinde yeniden Başkan Hoover’ın adaylığında karar kılyordu. Geleneği bozarak parti kongresine gidip adaylığı kabul konuşması yapan Franklin Roosevelt, “Amerikan halkı için yeni bir anlaşma”ya (<span class="ideitalik">New Deal</span>) bağlı olacağını açıklıyordu.</p>

  <p class="normal">Roosevelt seçim kampanyasında bir yandan kamu harcamalarını arttırmaktan, sosyal güvenlik kurumlarını oluşturmaktan ve benzeri önlemlerden söz ederken, bir yandan da Hoover’in kamu harcamalarını yeterince kısmamasını eleştirebiliyor, somut seçenek ve programlardan söz etmiyor, dış politikada genel sözlerin ötesine geçemiyordu. Roosevelt’in çok açık olmayan tutumu birçok aydının ve sendikacının, işçinin sol partilere kayması sonucunu doğuruyor ama başarılı bir kampanya sonucu dağıtılan “umut”, seçim sonuçlarını belirleyen etmen oluyordu. 1932 yılındaki seçimde Roosevelt, Hoover’in 15.759.930 oyuna karşılık, 22.815.539 oy alarak Amerika Birleşik Devletleri’nin 32. başkanı seçiliyordu.</p>

  <p class="normal">Roosevelt’in seçimiyle göreve başlama tarihi arasında geçen dört ay içinde bunalım daha da derinleşti. Çiftçiler ürünlerini yakıyor, hayvanlarını kesiyorlardı. Üretimde büyük düşüşler, millî gelirde büyük gerilemeler artarak sürüyordu. Tutucu önlemleriyle bunalımı aşmakta zaten yetersiz kalan Hoover yönetimi bu kez siyasal otoritesini de yitirmişti. Yeni yönetimden enflasyonist politikalar bekleyen tasarruf sahipleri ise büyük bir panik içinde bankalara hücum ediyor, paralarını çekerek özellikle gayımenkule yatırıyorlardı. Bu arada toplumsal yapı da hızla değişiyordu. “Amerikan Rüyası”nın simyacıları kabul edilen iş adamları, büyük zenginler, holding sahipleri bir yandan tüm itibarlarını yitirirken, bir yandan da toplumsal değişim korkusuyla düzene daha da saldırganlıkla sahip çıkıyorlardı. Tutucuların klasik reçetelerinin uygulanması bunalımı daha da derinleştirmişti. Üretimin düşmesi istihdamı, dolayısıyla da toplam talebi aşağı çekerek milyonlarca işçi ve emekçinin yaratılan kısır döngü içinde iyice sefalete düşmesine neden olmuştu. Buna karşılık aydınlar, işçi önderleri, kimi ilerici politikacılar ve genel olarak kitleler ise, radikal önlemlerin bir an önce alınmasını istiyorlardı. İşsiz, evsiz barksız insanların derme çatma çadırlarda yaşadığı ve Başkan Hoover’den esinlenilerek “<span class="ideitalik">Hoovervilles</span>” denen bölgelerde tam bir sefalet hüküm sürmekteydi. Kapitalizm tarihinin en büyük bunalımını yaşarken, devrimci atılımların güç kazanacağı endişesi tutucuları korkutmakta, kitleler de umarsız bir umutla Roosevelt’i beklemekteydiler. Bu arada da, 15 Şubat 1933’te, görevi devralmaya hazırlanan Roosevelt, Miami’de Joseph Zangara adlı birinin kurşunlarından kıl payı kurtuluyor, yanında bulunan Chicago Valisi Anton J. Cormak ise yaşamını yitiriyordu.</p>

  <p class="normal">On milyonlarca Amerikalının yaşamlarındaki tek umut hâline gelmiş bulunan Franklin Delano Roosevelt, 4 Mart 1933’te umudu canlı tutmaya yönelik bir konuşmayla başkanlık görevini devraldı. Başkan Roosevelt, seçim kampanyasında olduğu gibi, somut önlemler ve seçenekler yerine, ilk konuşmasında da halka geleceğe ilişkin güven ve iyimserlik duygusu aşılamak istemişti. “Korkmamız gereken tek şey bizzat korkunun kendisidir,” diyen yeni başkan umuttan başka sarılacakları bir şeyleri kalmamış kitlelere devlet elinin kendilerine de uzanacağı yeni bir gelecek vadediyordu.</p>

  <p class="normal">Tören konuşmasında Roosevelt, zamanın Amerika’sının temel gerçeklerini eleştirerek bir kopuş sinyali de vermeyi deniyordu. Unutmamak gerekir ki, o da ülkeyi batıran, milyonları sefalete sürükleyen “sınıf ve devlet”in içinden geliyordu. Wilson’un Donanma Bakan Yardımcısı ve eski başkanlardan emperyalizmin baş savunucusu Theodore Roosevelt’in kuzeni olan yeni başkan şöyle diyordu:</p>

  <p class="indentmetin">Tefeciler uygarlık tapınağımızda işgal ettikleri onur basamaklarını bırakıp kaçtılar. Artık tapınağımızı yıllanmış gerçeklere göre onarabiliriz. Bu onarımda başarı, salt kâr sağlama amacından daha soylu hangi toplumsal değerlerin kullanıldığına bağlı olacaktır. ...</p>

  <p class="indentmetin">Maddi zenginliğin, başarı ölçütü olarak kabul edilmesindeki yanlışlık anlaşıldığında, buna koşut başka bir yanlış inanç, kamu görevi ve politik konumların yalnızca kişiye sağladıkları onur ve çıkar ölçütüyle değerlendirilmesi de terk edilecektir.</p>

  <p class="normal">Yeni başkanın ilk yaptığı iş, bir “banka tatili” ilan ederek, bankaların ‘tatil’ adı altında kapatılmasını ve mevduat çekimini de bu yolla durdurmak oldu. Üç gün sonra da Amerikan Kongresi’ni toplantıya çağıran Roosevelt, Hoover’in tutucu bürokratlarının hazırladığı ve büyük bankalara devlet yardımı öngören bir yasa tasarısını Kongre’ye sundu. Bankaların devletleştirilmesinin tartışıldığı ve talep edildiği bir dönemde Franklin Roosevelt klasik bir başlangıç yapmıştı. Ama etkin konuşma gücüyle radyodan halka hitabının ertesi gününde “banka bunalımı” büyük ölçüde hafifliyor, hatta bankalara yeni bir mevduat akımı bile başlıyordu. Yeni başkanın yarattığı güven ortamıyla da ülkedeki panik yavaş yavaş ortadan kalkıyordu. Birkaç gün sonraysa, gazilerin ve memurların maaşlarından yüzde 15 dolaylarında kesinti yapan yeni bir tasarı yasalaşıyordu. Ekonomi durgunluk sorunuyla karşı karşıyayken, alım gücünü azaltarak durgunluğu perçinleyecek bu gibi yasa önerileri Kongre’den rahatlıkla geçiyordu. Son olarak da yüzde 3,2 alkol içeren biranın serbestçe satılmasını öngören ve ülkedeki içki yasağının toptan kaldırılmasının ilk adımı olan bir başka yasa Kongre’den geçti. “ateş suyu” bu kez aç ve sefil emekçileri yatıştırmada kullanılacaktı. Böylece ilk dönemde iş dünyası ve tutucuların endişelerini gideren bir yol izlemiş oldu Roosevelt. Bununla birlikte, artık gelenekselleşmeye yüz tutan ve “dostlarım” diye başlayan radyo konuşmalarıyla yeni başkan halkın güvenini yitirmiyor, tersine, umut olmayı, panik ortamını yatıştırmayı becerebiliyordu. Bu ilk başlangıç önlemlerinden sonra “<span class="ideitalik">New Deal</span>” programı hızla yasa tasarıları hâlinde, şaşkın ve çoğu kez de muhalif Kongre’ye sunulmaya başlandı.</p>

  <p><br class="chapter"/></p>

  <p class="normal1">a. “New Deal”in İlk 100 Günü</p>

  <p class="normal">Roosevelt ilk olarak tarım ürünlerinin fiyatlarının düşmesini önlemek üzere Zirai Düzenleme İdaresi’ni (<span class="ideitalik">Agricultural Adjustment Administration</span>, <span class="ideitalik">AAA</span>) kurdu. Buna göre, tarımsal üretimin azaltılmasını getirecek bir dizi önlemle ürünlerin fiyatlarının artması gerçekleştirilecekti. Bunun için de, üretimlerini isteyerek kısan çiftçilere belli bir miktar tazminat ödenecekti. Bunun kaynağını oluşturacak fon ise, söz konusu tarımsal ürünü ilk işleyen sanayicilerden alınacak özel bir vergiyle (<span class="ideitalik">processing tax</span>) oluşturulacaktı. Bu önlemle ve ayrıca kuraklık nedeniyle, kentlerde zaten çok zor koşullar altında yaşayanlar için tarım ürünlerinin fiyatlarındaki yükselme yaşamı daha da güçleştirdi.</p>

  <p class="normal">16 Haziran 1933 tarihli Ulusal Sanayi Kalkınma Yasası (<span class="ideitalik">National Industrial Recovery Act-NIRA</span>) ise, Roosevelt’e göre “Amerikan tarihinin en kapsamlı ve önemli” yasasıydı. Yasayla oluşturulan kamu ajansı (NIRA) her sanayi sektöründe ‘rekabet yasaları’nı zorunlu kılacak ve işçi haklarını sağlayacak hükümler koyabilecekti. Sanayicilere kendi aralarında üretici antantları kurmalarına olanak veren yeni yasa, buna karşılık işçileri de, onlara asgari ücret, belirli çalışma saatleri ve hepsinden önemlisi toplu pazarlık hakkı vererek, korumayı amaçlıyordu. Söz konusu yasanın VII. maddesinin ‘a’ fıkrası şöyleydi:</p>

  <p class="indentmetin">İstihdam edilen personel örgütlenmek ve kendi seçeceği temsilcileri aracılığıyla toplu sözleşmeler yapma hakkına sahip olacaktır: Personel, bu seçimde işverenin ya da temsilcilerinin her türlü müdahale, sınırlama ya da zorlamasından arınmış olacaktır. Hiçbir işçiye (işe alınmış ya da iş arayan olsun) işte tutulması ya da işe alınması için işveren kaynaklı bir sendikaya katılma ya da serbest bir sendikaya katılmama gibi bir zorunluluk yüklenmeyecektir. İşverenler, azami çalışma süresine ve asgari ücretlere ilişkin koşulları ve aynı biçimde başkan tarafından konan öteki bütün çalışma koşullarını kabul edeceklerdir.</p>

  <p class="normal">NIRA, devlet desteğinde azgın ve denetimsiz sömürüye alışmış işverenler ve tutucuların büyük tepkilerini çekti. “Emek hakkı” bilmemiş, tanımamış patronlar, işçilerin örgütlenmesine ve toplu pazarlık yapabilmelerine engel olmak için başta işçilere şiddet kullanılması olmak üzere her yolu denediler. Bu arada, düzenin mahkemeleri de çoğu kez sendikalar aleyhine kararlar almakta, toplu pazarlık ve örgütlenme sürecini engellemekteydiler. Oysa Roosevelt’in amacı, geniş kitlelerin alım güçlerini arttırarak sanayisinin canlanmasını gerçekleştirmekti. Ne var ki, iş adamlarının olumsuz çabaları, tutucuların “güdümlü ekonomi”, “sosyalist uygulamalar” gibi temelsiz ama etkili eleştirileri, haklarını bir türlü alamayan huzursuz işçilere karşı yoğunlaşan saldırıların ve ortaya çıkan toplumsal çalkantının gericilerce NIRA aleyhine kullanılması, sonunda, programın etkinliğini iyice zayıflattı. Daha sonra da, Anayasa Mahkemesi hem AAA’yı hem de NIRA’yı Anayasa’ya aykırı bularak iptal etti. Yine de, tüm eksikliklerine karşın, bu iki deneyim de Roosevelt’e milyonlarca işçi ve çiftçinin uzun yıllar sürecek desteğini getirdi.</p>

  <p class="normal">Bu arada, yeni yönetimin önündeki en acil sorunlardan biri de milyonlarca işsiz ve aç insana iş bulmak, onların karınlarını doyurmaktı. Bu amaçla kurulan Federal Acil Yardım İdaresi (<span class="ideitalik">The Federal Emergency Relief Administration-FERA</span>) 500 milyon dolarlık bir bütçeyle ihtiyaç sahiplerine doğrudan yardım programını başlattı. 1931-34 arasındaysa Sivil İşler İdaresi (<span class="ideitalik">Civil Works Administration-CWA</span>) yol ve park yapımı, havaalanı inşaatı ve benzeri bayındırlık hizmetleri yoluyla özel iş alanları açarak 6 milyon işsize istihdam yarattı ve ekonomiye 1 milyar dolardan fazla bir girdi sağladı. <span class="ideitalik">New Deal</span>’in ilk 100 gün içinde gerçekleştirdikleri arasında bir başka ilginç girişim de baraj yapmak ve elektrik üretmekle görevli bir kamu iktisadi teşebbüsü niteliğindeki <span class="ideitalik">Tenessee Valley Authority</span>’nin kurulmasıydı.</p>

  <p class="normal">İstihdam alanları açmak, toplam geliri ve dolayısıyla da üretim fazlası yaratan düşük talebi kamçılamak, devletin ekonomiye müdahale ederek hem canlılık yaratmak hem de toplumun güçsüz kesimlerine destek olmak, ekonomiye enjekte edilen kamu harcamalarıyla durgunluğu yenmek gibi Keynesyen politikalar uygulayan Roosevelt, ilk 100 gün sonunda önemli ekonomik başarılar elde edememiş ama milyonlarca Amerikalıya “kurtuluş umudu” ve geleceğe güvenle bakabilme olanağı vermişti. 1933 yılının sonunda John Maynard Keynes, Başkan Roosevelt’e şu açık mektubu yayımlıyordu:</p>

  <p class="normal">“İçinde bulunduğumuz koşulların kötülüklerini, var olan sosyal sistem çerçevesi içinde akılcı deneylerle önlemek isteyen dünyanın her yerindeki insanlara kendinizi önder yaptınız. Şayet başarısızlığa uğrarsanız dünyanın her yerinde akılcı değişim ciddi biçimde yara alacak ve ortodokslukla devrim nihai savaşa girişeceklerdir.” “<span class="ideitalik">New Deal</span>”in özündeki karşı-devrimci karakterini herhalde hiç kimse bu kadar güzel anlatamazdı...</p>

  <p><br class="chapter"/></p>

  <p class="normal1">b. İkinci “New Deal”</p>

  <p class="normal">“<span class="ideitalik">New Deal</span>”in bu ilk 100 gününden sonra, yeni gelişmeler Roosevelt’in daha “sol”a kaymasına neden oldu ve bunun sonucu olarak da ikinci önlemler paketi yürürlüğe konuldu. 1935 yılına gelindiğinde Roosevelt hem sağdan, hem de soldan ağır eleştiriler almaktaydı. Sosyalistler açısından, “<span class="ideitalik">New Deal</span>” ilericilikle ilgisi olmayan bir “kapitalizmi kurtarma” operasyonuydu. Roosevelt, banka reformuyla batık bankaları kurtarmış ve onları yeniden bankerlere devretmişti; sosyal güvenlik programı yetersiz bir aldatmacaydı; NIRA, işçilere fazla bir şey kazandırmazken, her sektörde iş adamlarına, üretimi ortaklaşa denetleyerek, daha fazla kâr olanağı vermekteydi; AAA ise, tarım ürünlerinin fiyatlarını arttırarak, kentlerdeki emekçileri açlığa mahkûm etmiş, bir anlamda yokluğun devletçe sübvansiyonunu gerçekleştirmişti; Tanessee Valley Authority ise, olsa olsa devlet kapitalizminin bir simgesi olabilirdi. Komünist Parti’nin gözündeyse, Roosevelt bir “sosyal faşist”ti ve kapitalizmi tarihinin en büyük bunalımından kurtarmak için işverenlerle emekçiler aleyhine işbirliği içindeydi. Bu arada işçilerin ve öteki işçi önderlerinin, sendikacıların da “<span class="ideitalik">New Deal</span>” programının emekçilere getirdiklerinden yeterince hoşnut oldukları söylenemezdi. Gerçekten de, ekonomik bunalım alınan önlemlerle atlatılamamış, işsizlik önlenememiş, milyonlarca emekçinin yaşam koşulları düzeltilememişti. Köklü dönüşümler ya da kapitalizmin radikal bir yeniden düzenlenmesi Roosevelt’in planları arasında yoktu. Tüm bunlara karşılık, radikal ve ilericilerin önemli bölümü sonraki yıllarda Roosevelt’i destekleyeceklerdi. Bunun başlıca iki nedeni vardı. Birincisi, Roosevelt, sağa karşı çok yetersiz de olsa, tek gerçekçi seçenek olarak görülüyordu. İkinci neden de, Avrupa’da gelişen faşizme karşı oluşturulması gereken “demokratik cephe”de Roosevelt önemli bir müttefik durumundaydı.</p>

  <p class="normal">Amerikan Sağı ise, kapitalizmi kurtarma sürecini başlatan Roosevelt’e karşı tam bir düşmanca tutum içindeydi. Sağ, yalnızca daha çok kâr ve milyonların çilesi uğruna debdebeli yaşamlarını ne pahasına olursa olsun sürdürmek kararlılığında olan işverenler eliyle değil, tüm kurumlarıyla, kurulu düzenin bir nebze olsun düzeltilmesine, denetim altına alınmasına, insancıllaştırılmasına, kısacası olabildiği kadarıyla kapitalizmin görece güler bir yüze kavuşturulmaya çalışılmasına şiddetle karşı çıkıyordu. Neredeyse tüm basın ve özellikle de yargı, Roosevelt yönetimine karşı cephe almış durumdaydı. Bir yandan basın Roosevelt’i “Amerikan Yaşam Tarzı”nı, girişim özgürlüğünü ve özel sektörü ortadan kaldırmaya azimli bir radikal, hatta komünist olarak tanımlarken faşist kuruluşlar bayrak açıyor, öte yandan da mahkemeler “<span class="ideitalik">New Deal</span>” programının getirdiği önlemleri Anayasa’ya ve yürürlükteki yasalara aykırı bularak işi zora sokuyorlardı. Bu durumda, Anayasa Mahkemesi gerici ve tutucuların en son güvencesi, düzenin son kalesi olmaktaydı. Yüksek Mahkeme, AAA, NIRA gibi “<span class="ideitalik">New Deal</span>”in temel programlarını Anayasa’ya aykırı bulup iptal ederken, iş adamları da her konuda kendilerinden yana mahkemelere başvurmakta, yargı organları da hep patronlardan yana karar alırken, önemli konuları da Anayasa Mahkemesi’ne göndermekteydi. Roosevelt ise, Amerikan Sağı’nın kendisini hiçbir düşünsel temele dayanmadan “sınıfına ve düzene ihanet”le suçlamasını anlamakta güçlük çekmekteydi. Bu konuda şu çarpıcı benzetmeyi yapmaktaydı:</p>

  <p class="indentmetin">1933 yazında bir yaşlı centilmen, başında ipek şapkasıyla suya düştü. İhtiyar adam yüzme bilmiyordu. Bir arkadaşı hemen suya atlayarak yaşlı kişiyi kurtardı, fakat bu arada ihtiyarın ipek şapkası da dalgalara kapılıp gitti. Kendine gelen yaşlı centilmen, hayatını kurtaran arkadaşına teşekkür edip durdu. Bugün ise, yaşlı adam arkadaşına, ipek şapkası kayboldu diye saldırıp durmaktadır.</p>

  <p class="normal">Amerikan Sağı’nın şiddetli ve kararlı tutumu, acımasız eleştirileri ve düzenin kurumları yoluyla “<span class="ideitalik">New Deal</span>”i işlemez hâle getirme ve yönetimi her yolu deneyerek sabote etme çabalarıyla ekonominin ve emekçilerin içler acısı durumu karşısında, Roosevelt, hiç istemediği bir biçimde sola kaymak zorunda kaldı. Bu, ideolojik nedenlerden kesinlikle kaynaklanmayan durumun bir sonucu olarak da “<span class="ideitalik">İkinci New Deal</span>”in bazı ilerici programları yürürlüğe konulabildi. Bu dönemde gerçi Wall Street’in mali gücünü kıracak önlemler alınamadı, ama yine de üç önemli program gerçekleştirilebildi.</p>

  <p class="normal">Bunlardan birincisi, bir istihdam yaratma kurumu olan <span class="ideitalik">Works Progress Administration</span> (WPA) idi. Devletten yoksullara doğrudan parasal yardım yapma yerine onlara iş karşılığı ücret verme ilkesinin benimsenmesinden kaynaklanan WPA, milyarlarca doları büyük inşaat projelerine aktardı ve harcamaların yüzde 75’ini de işçilere ödenen ücretlere ayırdı. WPA, 1935-41 arasında, binlerce okul, havaalanı, park, hastane yaptı ya da onardı, müzik, tiyatro gibi alanlara da yatırım yaparak sanatçılara da istihdam olanakları yarattı. Toplam olarak 8 milyon insana iş bulan WPA, milyarlarca doları da böylece piyasaya sürmüş oldu ve ekonomik canlanmaya katkıda bulundu. Emekçiler hem ürettiler hem tükettiler, sonunda da kazanan kapitalist ekonomi ve sermayedarlar oldu. Bu tür yardım programları yine de sağcılarca israf yarattığı, hak edilmeyen kazanç sağladığı ve büyük harcamalara neden olduğu savıyla eleştirilirken, ilericiler de, haklı olarak, yeterli fonların aktarılmadığından şikâyetçiydiler. Yapılanlar gerçekten yetersiz olmakla birlikte, milyonlarca aç ve işsiz insan için Franklin Delano Roosevelt gerçek bir “ulusal kahraman”a dönüşmüştü bile.</p>

  <p class="normal">İkinci olarak, Wagner Yasası’yla oluşturulan Ulusal Çalışma İlişkileri Kurulu kuruldu, işçilerin toplu pazarlık ve sendikalaşma hakkına güvenceler getirildi. Bu yıllardan başlayarak da dönemin militan işçi hareketi sayesinde Amerikan sendikacılığı büyük atılımlar yaptı. Bu arada, Demokrat Parti ve sarı sendikacılar eliyle gericileştirilen örgütlü işçi sınıfının günümüze dek süren politik ittifakının temelleri de atılmış, işçi sınıfı düzenin dayanaklarına zincirlenmiş oldu.</p>

  <p class="normal">Üçüncü olarak da, yaşlılık sigortası, işsizlik tazminatı ve benzeri sosyal güvenlik önlemleri yasalaştı ve böylece de Amerikan tipi sınırlı “sosyal refah devleti”nin temelleri atılmış oldu, tekelci devlet kapitalizminin olgun dönemine geçiş başlatıldı. Kongre’nin çeşitli vergi yasalarına ve elektrik, su, havagazı gibi kamusal hizmetlerde bulunan şirketlere karşı önlemlere “düzeni ve zengini” koruma gerekçesiyle karşı çıkması yüzünden daha köklü yasalar çıkartılamamasına karşın yine de devletin ekonomiye müdahalesi günümüze dek gelen bir ilkeye dönüşmüş oldu. Amerikan geleneği ve kapitalizmi çerçevesi içinde düşünüldüğünde, bunlar radikal adımlardı.</p>

  <p class="normal">Devlet, görece özerkliğini kullanarak, Roosevelt eliyle, düzeni yeniden üretmek için araya girdi; sınıflar çatışmasına, gerektiğinde emekçileri de kollayarak müdahale etti, gözü dönmüş burjuvaziye ve onun tefeci finans unsurlarına karşı durdu, üretici güçlerin imhasını önledi ve acil cerrahi müdahalelerle burjuvaziye rağmen burjuva düzenini, kapitalizmi kurtarma operasyonuna girişti. Bu elbette kendi gelenek ve kurumlarını da yarattı. Sonraki yıllarda da burjuva devletin müdahaleleri Amerikan sermayesinin daha da güçlenmesinde kullanılan en önemli manivela ve ekonomik bunalımlara karşı sermayenin başvurduğu temel araç oldu.</p>

  <p><br class="chapter"/></p>

  <p class="normal1">c. Yeni Seçimler ve Yeni Sorunlar</p>

  <p class="normal">1936 seçimlerini, Sağ’ın komünizm suçlamalarına karşın ve Sol’un ‘kerhen’ desteğiyle Roosevelt, rakibi Alfred M. Landon’un 16.679.491 oyuna karşılık 27.751.841 oyla kazandı. İşçi hareketlerinin yoğunlaştığı, fabrikalarda oturma (<span class="ideitalik">sit-in/sit-down</span>) grevlerinin sıkça yapıldığı, her iki partideki tutucuların ve düzenin tüm kurumlarının yıkıcı tutumlarının yönetimi sarstığı bir ortamda başlayan ikinci başkanlık dönemi törenindeki konuşmasında Roosevelt, “ülkede yaşayan insanların üçte birinin hâlâ yetersiz konutlarda oturduğunu, yetersiz beslendiğini” söylemek zorundaydı. O yıllarda Kızılderili kökenli sanatçı, yazar, politikacı Will Rogers şöyle diyordu: “Bizim ülkemizde on kişi bütün dünyayı satın alabilir ama on milyon insan yeterli yiyecek alamaz.”</p>

  <p class="normal">Seçimlerden sonra Roosevelt politik yaşamının en büyük bunalımıyla karşı karşıya kaldı. Daha seçimler öncesinden başlayarak, Anayasa Mahkemesi’nin AAA, NIRA ve öteki ilerici “<span class="ideitalik">New Deal</span>” programlarını Anayasa’ya aykırı bularak iptal etmesi, iş adamları ve tutucuları da yargıyı etkilemek üzere Roosevelt’in politikalarına karşı saldırılarını arttırmaya cesaretlendirmişti. Buna karşılık Roosevelt seçim kampanyası sırasında Anayasa Mahkemesi’ni tartışmayı reddetti, ancak ikinci kez göreve başladıktan üç hafta sonra, Şubat 1937’de, partisinin önde gelenlerine dahi haber vermeden, Anayasa Mahkemesi’yle ilgili bir reform planı önerisini açıkladı. Buna göre, başkan, 70 yaşına gelip de altı ay içinde tam maaşla emekli olmayı seçmeyen her hâkime karşı bir yenisini atama hakkına sahip oluyordu. O dönemde 70 yaşına varmış olan altı yargıç olduğundan bu öneri, Roosevelt’e, yeni atamalarla, dokuz üyeli mahkemenin tutucu yapısını değiştirme olanağı veriyordu. Bu öneri bütün ülkede büyük bir olay hâline dönüştü. Roosevelt, diktatörlük amaçlamakla ve Amerikan sisteminin temellerine dinamit koymakla suçlandı. Öneri, özellikle Kongre’de çok büyük bir tepkiyle karşılandı. Roosevelt’in daha liberal ve “<span class="ideitalik">New Deal</span>”e daha hoşgörülü bir yüksek mahkeme oluşturma çabası protestolara neden olurken, aynı yıl işçi eylemlerinin artması, 1937 yılının sonbaharında ekonominin yeni bir durgunluğa girmesi, Roosevelt karşıtlarını iyice sertleştirdi. Tam bu sırada, Anayasa Mahkemesi 4’e karşı 5 oyla Roosevelt’in sosyal güvenlik ve çalışma yaşamıyla ilgili iki önemli yasasını Anayasa’ya uygun görünce, Kongre, bunu da bahane olarak kullanarak, Mahkeme Reform Yasa Tasarısı’nı reddetti. Bu politik yenilgiden sonra tutucu yargıçlardan biri de emekliliğini isteyince, yasa önerisi Roosevelt için de önemini yitirdi.</p>

  <p class="normal">Bununla birlikte, “<span class="ideitalik">New Deal</span>”in birçok önemli projesi Kongre’de art arda reddedilmeye devam etti. Hele 1938 Kongre seçimlerinde Cumhuriyetçilerin kazandığı zafer, politik ortamı Roosevelt’in programları açısından daha da olumsuz hâle soktu. Hem Kongre’nin, basının, iş dünyasının, başta yargı olmak üzere düzenin öteki kurumlarının olumsuz tutumları, hem de Roosevelt’in ikircikli, ilkelerden yoksun fırsatçı ve yetersiz politikaları yüzünden bunalım tam atlatılmamışken, dış sorunlar yönetimin önüne çıkmaya başladı ve başkan uluslararası ortamla daha çok ilgilenmeye başladı. Bununla birlikte hemen belirtmek gerekir ki, Amerikan ekonomisi de sonunda silahlanma harcamalarının artmasıyla birlikte hareketlenmeye ve daha sonra da savaş içinde canlanmaya, bunalımdan çıkmaya başladı. Silahlanma ve savaş, bundan sonra da pek çok kez olacağı üzere, bir kez daha imdadına yetişmişti Amerikan kapitalizminin:</p>

  <p><br class="chapter"/></p>

  <p class="normal1">i. Savaş Ekonomisi ve Amerikan Kapitalizmi</p>

  <p class="indentmetin">1937’de [yeniden] başlayan kötüye gidiş, Avrupa’da savaş bulutlarının oluşmasıyla birlikte düzelmeye başladı. Savaş bulutları Polonya, Avusturya ve Çekoslovakya üzerinde karardıkça Amerika’nın kendi ekonomisi üzerindeki gökyüzü parlaklaşıyordu. 1939 yılı iyiydi, 1940 daha da iyiydi ve ardından Pearl Harbor [saldırısı] Maine’den Kaliforniya’ya bütün fabrikaların, depoların, antrepoların ışıklarını yaktı. ...</p>

  <p class="indentmetin">En azından iyi ekonomik nedenler savaş nostaljisini destekliyordu. Çok az çatışma, parayı bu kadar çok, bu kadar yaygın dağıtmıştı. Dev bir istihdam politikası bekleyen Amerikalılar 1942’de federal tedarik memurları 100 milyar dolarlık siparişler verince buna kavuşmuş oldular. Bu, Amerikan ekonomisinin şimdiye kadar tek bir yıl içinde üretmiş olduğundan daha büyük bir meblağdı. 1943 sonunda para, Birinci Dünya Savaşı’nın doruk ölçeğine göre beş kat daha fazla harcanmaktaydı. ... Savaş sanayisine geçiş yapan işçiler ücretlerinin yüzde 20, 30, hatta 40 arttığını gördüler. ... 1939-1945 arasında, fiyat denetimleri nedeniyle yüzde 29 artan hayat pahalılığına karşılık üretim sanayisinde ücretler yüzde 86 oranında artmıştı. 1937 yılı itibarıyla işsiz olanlar, altı veya yedi yıl sonra savaş tahvili alabilecek duruma geldiklerini gördüler. ... Savaşın sonunda Amerikalılar para içinde yüzüyorlardı. Ortalama haftalık ücret 1940’taki 24.20 dolardan 1945’te 44.39 dolara fırlamıştı ki, bu sadece ücret artışlarından değil, aynı zamanda çok uzun fazla mesailerden ve çoğu evli orta yaşlı 6,5 milyon kadının iş gücüne katılmasından da kaynaklanıyordu.<sup class="calibre3"><a href="../Text/kantadi_split_212.html#footnote-132349-60" id="footnote-132349-60-backlink">[60]</a></sup></p>

  <p class="normal">Sermaye adına burjuva devletin müdahaleleri kadar İkinci Paylaşım Savaşı’nda dökülen emekçi kanından da Amerikan kapitalizmi ihtiyaç duyduğu yaşamsal taze kana kavuşuyordu.</p>

  <p class="normal">ABD’de her zaman çok küçük bir azınlık, genellikle ve neredeyse kalıcı bir biçimde nüfusun yüzde biri, geri kalanın asla düşleyemeyeceği bir toplam varlığa sahip olagelmiştir. 1930’lu yılların korkunç yoksulluk ummanında da bu böyleydi. Neden oldukları büyük bunalım bu kırk haramilerin yaşam standartlarında bir değişiklik yaratmamış, on milyonlar her şeylerini hatta geleceklerini yitirmişken, bunlar tarihin yazmadığı bir lüks içinde safahatlarını sürdürmüşlerdir; bu kez sömürdükleri onmilyonların alınterine gözyaşlarını da eklemişlerdir sadece. Bir de üstelik, insan aklıyla onurunu rencide eden bir pişkinlikle, politik, ideolojik, kültürel hegemonyalarını, üniversitelerin, yargının, devlet organlarının, sanatın, zora ve ideolojik manipülasyonuna dayalı ücretli katkılarıyla savunabildikleri bir dönemdir bu.</p>

  <p class="normal">1937 yılında Ferdinand Lundberg, “Amerika’nın 60 Ailesi” (<span class="ideitalik">America’s 60 Families</span>) başlıklı kitabını yazdı. Onların servetlerini, yaşam tarzını, büyük davetlerini, evlerinin içini, eğlencelerini, düğünlerini, tatillerini anlatan kitabında Lundberg önemli gözlemlerinin yanı sıra, verdiği bilgilerlerle de dönemin kavranmasına büyük katkıda bulunan bir belgesel çalışmaya imza atmış oldu. Steinbeck’in yoksulluk okyanusunun dramını anlatan satırlarından sonra, ABD’yi anlamak açısından, Lundberg’e de bir göz atmak gerek:</p>

  <p class="indentmetin">Amerika Birleşik Devletleri bugün, en çok daha az varlıklı 90 ailece desteklenen, 60 ailelik bir hiyerarşinin malıdır ve onların egemenliği altındadır. Bu plutokratik çevre dışında belki 350 görece daha az zengin aile daha vardır.</p>

  <p class="indentmetin">Bu aileler, Birleşik Devletler’i yöneten sanayi oligarşisinin canlı merkezini oluşturmaktadırlar ve ardında mutlakiyetçi ve plutokratik niteliklere sahip fiilî bir iktidarın yattığı, İç Savaş’tan itibaren oluşan, de jure [yasal] demokratik biçimli bir hükümetle fazla göze batmadan işlerini yürütmektedirler. Bu fiilî iktidar Birleşik Devletler’in gerçek iktidarıdır; enformel, görünmeyen, gölgedeki. Dolar demokrasisinin parasal iktidarıdır bu. ...</p>

  <p class="indentmetin">Tek başına büyüklük çok anlamlı değildir; Çin de çok büyüktür. Birikmiş sermaye ve ekipman, teknik bilgi ve imkânlar, doğal kaynaklar ve iş gücü gibi ekonomik açıdan gerekli ögeler açısından Birleşik Devletler özel konumdadır [unique]. Buna karşılık, paradoksal olarak, halkının büyük bölümü çok yoksuldur; çoğu, biraz mobilya parçası ve sırtlarındaki urbalar dışında bir şeye sahip değildir. ...</p>

  <p class="indentmetin">Dünyadaki varlıklı yönetici sınıflar içinde sadece İngiliz ve Amerikalılar, güç ve zenginliğin, gösterge ve geneli kadar tam özünü de ellerinde bulundururlar. Sadece onlar, kendi adlarına güvenle konuşabilir ve etkin biçimde davranabilirler; bir Hitler, Mussolini ya da Mikado gibi milyonları hipnotize etmek için tuhaf aracılar kullanma gereğini duymazlar; Fransa’daki gibi ekonomik olarak güçsüz olanların güçlü iç politik ittifaklarınca tehdit edilmezler. ...</p>

  <p class="indentmetin">[1929’da] sadece 513 Amerikalı toplam 1.212.099.000 dolarlık bir gelire sahipti. 1930’da iki milyon çiftçinin ürettiği bütün buğday ve pamuğun brüt fiyatı (kârı değil) sadece 1.191.000.000 dolardı. 513 plütokrat, 1929’daki gelirleriyle, bu iki temel ürünün tamamını satın alabilirler ve yine de şaşaalı bir hayatın masraflarını karşılayacak yeterli paraya sahip olabilirlerdi. 1929’da sadece 14.816 Amerikalı, vergiye tabi 100 bin dolar ya da yukarısı gelire sahiptiler ki, toplamı 4.368.152.000 dolar olan bu meblağ, mali yılda, ordu ve donanmayı da kapsayan hükümet harcamalarına eşitti. Sayıları sadece çok küçük bir kasaba nüfusunu oluşturabilecek kişilere giden bu kazanç, 8.742.761 fabrika işçisinin 11.421.631.000 dolarlık gelirinin yüzde otuz sekizine eşitti ve 1929 yılı sanayici anketlerine göre, 3.339.634 fabrika işçisinin brüt ücretlerine eşitti. ...</p>

  <p class="indentmetin">Sonraki Bunalım’da zenginlerin gelirlerinde yüzde yirmi beş ila elli arasında düşüşler oldu ama, değişen uzun süreli zamanlarda on ila yirmi milyon emekçi yurttaşın gelirleri bütünüyle yok oldu. Ve “iyileşme süreci”nde ulus tedricen 1929 dönemine benzer koşullara geri döndü. Ne var ki, 1929’da 2 milyon yardıma muhtaç kayıtlı yoksul varken, bu satırların yazıldığı şu sırada sayıları 10 milyona çıkmış durumdadır.<sup class="calibre3"><a href="../Text/kantadi_split_213.html#footnote-132349-61" id="footnote-132349-61-backlink">[61]</a></sup></p>

  <p><br class="chapter"/></p>

  <p class="normal1">ii. Roosevelt’in “New Deal” Şiddeti ve Emekçiler</p>

  <p class="normal">Roosevelt’in “<span class="ideitalik">New Deal</span>” dönemi, kapitalizmi, bir yandan işçi ve emekçi yığınları devlet eliyle yıkımdan koruyarak kurtarmayı gerçekleştirirken, bir yandan da sermaye ve onun devletinin şiddetini onların üzerinden hiç eksik etmedi. O dönemde de sınıf adaleti, tefecilerin ve patronların kâr hırsı yüzünden tahrip edilmiş bir ekonominin yarattığı toplumsal afet sonucu işsiz ve aç kalmış insanların “aylaklık ve serserilik”ten derhal tutuklanmalarıyla hükmünü icra ediyordu. Grevci işçiler, haklarını aramaya kalkışan emekçiler, sendikacılar, komünistler; polis ve şirket özel görevlilerinin yaygın şiddetiyle bastırılıyorlardı. Ku Klux Klan güçleniyor ve polis, yargı, mafya içinde örgütlenen Kara Lejyon, iş adamlarıyla devlet bürokrasisinin öncülüğünde solculara, ilericilere, öncü işçilere, sendikacılara, siyahlara karşı yargısız infazlar, linçler uyguluyordu. İşçi merkezlerinde bu tür faşist örgütlenmeler, güvenlik güçlerinin de hoşgörüsüyle terör estiriyordu.</p>

  <p class="normal">1934 yılında Güney’de yüz binlerce tekstil işçisinin grevini, askerler ve işverenlerin örgütlediği grev kırıcılar birlikte şiddetle bastırdılar. 6 Eylül’de, 7 grevci işçi askerlerce öldürüldü. Bazı eyaletlerde grevci işçiler, Birinci Dünya Savaşı’ndan kalma “esir kampları”na tıkılıyorlardı. Grevciler, işlerinden, evlerinden kovuldu, açlık işçileri kırdı, yeni ölümlerle grev sonlandırıldı. Kara listelere alınan sendikacıların hayatları karartılıyor; işsizliğe, dolayısıyla da aileleriyle birlikte açlığa mahkûm ediliyorlardı.</p>

  <p class="normal">1937 yılında Şehitler Günü’nde <span class="ideitalik">(Memorial Day)</span> Chicago’da 10 grevci çelik işçisi öldürüldü. Gaz bombalarıyla polis saldırısına uğrayan işçilerin bazıları polis tarafından sırtlarından vurularak öldürüldü. Kadın ve çocukların da bulunduğu kalabalığa hedef gözeterek ateş eden polisler, daha sonra, panik içinde kaçanlara “terbiye edici” <span class="ideitalik">(Persuador)</span> diye adlandırılan coplarla saldırarak yakaladıklarını feci şekilde dövdü. Burada çekilen filmlere ise yasak gelmişti. Katil polisler de sonradan aklandılar.</p>

  <p class="normal">O zamanlar, Fransa’da, Halk Cephesi döneminde uygulanan oturma grevleri <span class="ideitalik">(sit-down strikes)</span> ABD’de de gündemdeydi. İşçiler, grev yaptıklarında çalıştıkları işyerlerini terk etmiyor, oturarak protestolarını sürdürüyorlardı. Ne var ki, bu barışçıl eylem biçimi de, ya patronların kiraladığı lümpenlerin ve polislerin saldırılarına hedef oluyordu ya da mahkemeler şirketlerin imdadına yetişiyordu. Örneğin, Anayasa Mahkemesi, sonunda 1939 yılında verdiği bir kararla bir metal işyerindeki oturma eylemlerinin Anayasa’ya aykırı olduğuna ve işçilerin işten çıkarılabileceğine hükmetti. Anayasa Mahkemesi’ne göre, bu tür grevler “mülkiyete yasa dışı el koyma” anlamına geliyordu. Philadelphia’da çorap işçilerinin bir oturma işgali sonunda sendika, şirkete, o zaman için çok büyük bir meblağ olan 711 bin dolar tazminat ödemeye mahkûm edildi ve fiilen çökertilmiş oldu.<sup class="calibre3"><a href="../Text/kantadi_split_214.html#footnote-132349-62" id="footnote-132349-62-backlink">[62]</a></sup></p>

  <p class="normal">1930’lu yıllardaki Büyük Bunalım’ın da etkisiyle ABD’de işçi örgütlenmesi büyük gelişme göstermiş, sendika sayısında önemli bir artış meydana gelmişti. Ayrıca militan işçi hareketine yoksul çiftçilerin radikal direnişi de ekleniyordu. Komünist ve sosyalist partiler güçleniyorlardı. Ülke çapında yapılan binlerce grev ve isyan ruhunun oluşması, düzeni sarsıyordu. Devrimci değişimin temel umudu örgütlenmeye başlayan işçi hareketiydi elbette. Tabii bu duruma işverenlerin tepkisi de gecikmedi. Bu tepki, bir yandan var olan örgütleri çökertmek, işçi protesto ve grevlerini şiddetle bastırmak, bir yandan da yeni örgütlenmelerin önünü kesmek ya da işçileri patronların güdümündeki sendikalara hapsetmeye çalışmak biçiminde olmuştur. 1903 yılında kurulan İşverenler Birliği bu büyük saldırının beyni olarak faaliyet göstermiş, ayrıca patronların rahatça emeğe karşı kullandıkları devlet gücüne ek olarak, özel güvenlik elemanları, örgütledikleri tedhişci lümpenler ve grev kırıcılarıyla özel dedektiflik ajanslarını devreye sokmuşlardır.</p>

  <p class="normal">Grev kırıcıları, başlayan grevleri kontrol altına almak için kullanılırken, özel güvenlik elemanları ve dedektiflik ajanslarının silahlı elemanları sendikacılar ve grevci işçilere karşı şiddet kullanmışlardır. Ayrıca, özel güvenlik şirketleri, sendikalara ve işletmelere özel yetiştirilmiş casuslar sokarak işçileri gammazlamışlar, sendikaya üye olmayı düşünenlerin tehdit ve şantajla vazgeçirilmesinde çaba göstermişler, sendikalarda ve işyerlerinde sabotajlar düzenleyerek, ihbarlarda bulunarak işçi örgütlenmesini yıkmaya çalışmışlar, militan işçi ve sendikacıların işten atılmalarını, kara listelere alınmalarını düzenlemişlerdir.</p>

  <p class="normal">1936 yılında ülkede 230 özel dedektiflik şirketi bulunmaktaydı. Bunlardan daha önce de değinmiş olduğumuz ünlü Pinkerton Ulusal Dedektiflik Ajansı 35, William J. Burns Uluslararası Dedektiflik Ajansı 43 kentte faaliyetteydi. Sadece üç şirketin, Burns, Pinkerton ve Thiel’in eleman sayısına ilişkin tahminler 135 bine kadar ulaşıyor. Bu ajansların ülkedeki bütün yerel sendika bürolarında casusları bulunmaktaydı.<sup class="calibre3"><a href="../Text/kantadi_split_215.html#footnote-132349-63" id="footnote-132349-63-backlink">[63]</a></sup></p>

  <p class="normal">İşverenler tarafından kiralanan bu ajansların dedektifleri, casusları ve silahlı korucuları, yasa dışı yollardan ve acımasız şiddet kullanarak emeğe karşı sermayeye büyük hizmetlerde bulunuyorlardı. Elbette bu uğursuz işten iyi para da kazanıyorlardı. Örneğin, Pinkerton şirketinin brüt yıllık kazancı 1933’te 1.446.350,54; 1934’te 2.187.240,52; ve 1935’te de 2.318.039,18 dolar olmuştu ki, bu o dönemde büyük kârlar demekti.<sup class="calibre3"><a href="../Text/kantadi_split_216.html#footnote-132349-64" id="footnote-132349-64-backlink">[64]</a></sup></p>

  <p class="normal">Bu şirketlerin işi sadece grevci işçilere saldıracak özel polisleri kullanmak ya da sendikaları çökertecek, işçi önderlerini izleyecek casusları işyerlerine yerleştirmek değildi. Her biri birer özel harp dairesi gibi işliyordu ve savaş gücü olarak şirketlerce kiralanıyordu. Bunlara “malzeme” sağlayan bir kimya şirketinin ürünlerinden birinde, K.O. gazına ilişkin tanıtım notunda ürünün etkileri şöyle sıralanıyor:</p>

  <p class="normal">“1. Şiddetli bulantı ve kusma.</p>

  <p class="normal">2. Göğsün üzerine birkaç kişi oturuyormuşcasına boğulma hissi.</p>

  <p class="normal">3. Göğüste ve başta şiddetli ağrı...”</p>

  <p class="normal">Aynı şirketin bir başka ürünü ise şöyle pazarlanıyor söz konusu ajanslara:</p>

  <p class="indentmetin"><span class="ideitalik">Green Band</span> el bombasından çıkan gaz, görünmez olduğu için daha da terör salar kalabalığa, çünkü bütün yanıcı mermilerde olduğu gibi, protestocular gaz bulutunun nerede başlayıp biteceğini bilemezler. ... El bombası parçalanır ve bu parçalar, ateşleme mekanizmasıyla birlikte büyük bir güçle patlama noktasından her yöne dağılırlar ve yaklaşık on beş feet (4.5 metre) yarıçaplık bir alan içindeki herkesi çiddi biçimde yaralayabilirler. ... Bu gazın yüksek yoğunluğu nedeniyle gözlerde, burun ve boğazdaki acı neredeyse dayanılmaz olacağından, el bombası çok şiddetli davranış gerekmediği zamanlarda kalabalığa atılmamalıdır. Zorlayıcı tedbir şart değilse, el bombasını kalabalığın 8-10 metre uzağından rüzgâra doğru <span class="ideitalik">(‘upwind’)</span> fırlatın.<sup class="calibre3"><a href="../Text/kantadi_split_217.html#footnote-132349-65" id="footnote-132349-65-backlink">[65]</a></sup></p>

  <p class="normal">Amerikan sermayesi, kimyasal silahları, içeride de işçi sınıfına karşı böyle kullanıyordu...</p>

  <p class="normal">Büyük Bunalım bir afet gibi halkı vurmuş ve ülkede aileleriyle birlikte 13 milyonu bulan işsizler ordusu, sosyal güvenlikten yoksun sefaletle pençeleşirken, Henry Ford, inanılmaz bir pişkinlikle, yoksullara devlet yardımını eleştiriyor, öteki zenginler gibi, bunun insanları tembelliğe alıştıracağı ve kapitalizmin ruhuna aykırı olduğu gerekçesiyle karşı çıkıyor; yerine zavallı insanlara, hayatlarını yeniden kurmak üzere, her ne demekse, “kendi kendine yardım” (<span class="ideitalik">self-help) s</span>afsatasını öneriyor, akıl veriyordu. “Sosyal refah devleti” Amerika’daki egemenler için hâlâ korkulu bir rüyaydı ve onların “Amerikan rüyası”yla çelişiyordu. O rüyada koyunlar gibi, her insan da kendi bacağından asılıyordu:</p>

  <p class="indentmetin">Bir insan bana iş versin ya da vermesin, ben her zaman bir iş sahibi oldum. Hayatımın ilk kırk yılında [başkasının iş verdiği] bir çalışandım. Başkalarınca çalıştırılmadığımda da, kendime çalıştım. İstihdam edilmemenin, mutlaka işsiz olmayı gerektirmediğini çok erken öğrendim. Birincisi, işverenin sana yapacak bir iş bulamadığı anlamına geliyor; ikincisiyse, o bunu bulana kadar senin beklemekte olduğun anlamına geliyor. ...</p>

  <p class="indentmetin">Ben rutin yardıma inanmıyorum. Bir insanın yardım almaya ya da vermeye mecbur kalmasının utanç verici olduğunu düşünüyorum. Benim yardıma itirazım, yararlı ve insani olmamasındandır. ...</p>

  <p class="indentmetin">[En iyi] bir yol vardır. ... Bu da kendi kendine yardım yoludur.<sup class="calibre3"><a href="../Text/kantadi_split_218.html#footnote-132349-66" id="footnote-132349-66-backlink">[66]</a></sup></p>

  <p class="normal">Emeğe karşı bu acımasız saldırganlık, aynı zamanda bir kültür fukaralığıyla beraber var oluyordu. “Vahşi Batı”nın kovboylarından “erkeklik kültü”ne evrilen bu kültürel ortam, 1930’larda başka biçimlerde yeniden üretiliyordu. 1930 Nobel Edebiyat Ödülü’nü bir Amerikalı yazar, Sinclair Lewis kazandı. Amerikan yaşam tarzına eleştirel bakışıyla tanınan Lewis’in ödüle layık görülmesi, ABD’nin egemen sanat çevrelerinde tepkiyle karşılandı. Onlara göre, Amerikan kültürüne böyle eleştirel bakan ve alaycı yaklaşımlarıyla bunu yazıya döken bir edebiyatçıya bu ödülün verilmesi Amerika’ya hakaretti. Sinclair Lewis, Nobel Edebiyat Ödülü töreninde, 12 Aralık 1930’da yaptığı konuşmada bu eleştirilere değiniyor, kendisine yönelik düşmanca tavırlardan örnekler veriyor ve bu arada da 1930’ların kültür ve sanat dünyasının sığlığını anlatıyordu:</p>

  <p class="indentmetin">Amerika’da çoğumuz -sadece okurlar değil, yazarlar bile- Amerikan olan her şeyi, iyi yanlarımız kadar hatalarımızı da, yüceltmeyen her türlü edebiyattan hâlâ korkuyoruz. Sadece en çok satan olmak için değil, gerçekten sevilmek için, bir romancı, bütün Amerikalıların uzun boylu, yakışıklı, dürüst ve çok iyi golfçü olduklarını; ülkenin bütün kasabalarının, sabahtan akşama birbirlerine iyi davranmaktan başka iş yapmayan komşularla dolu olduğunu; belki biraz deli dolu olsalar da, Amerikalı kızların sonunda her zaman mükemmel birer eş ve anne olacaklarını; ve coğrafi olarak, Amerika’nın sadece milyonerlerle dolu New York’tan, 1870’in atılgan kahramanlığını hiç değiştirmeden sürdüren Batı’dan ve herkesin, ay ışığının ışıltısında sürekli parıldayan ve manolya kokan plantasyonlarda yaşadığı Güney’den ibaret olduğunu vurgulamak zorundadır...</p>

  <p class="indentmetin">Bize aslında oldukça iyi para veriyorlar; hizmetkârı, arabası ve banka baronlarıyla neredeyse eşit bir biçimde ilişki kurabildiği Palm Beach’te villası olmayan bir yazar başarısız sayılır. Ama yazar, yoksulluktan da beter bir şeyle; yarattıklarının önemli sayılmadığı, okurlarınca sadece bir soytarı ya da dekoratör olarak görüldüğü, belki de havlaması ısırmasından kötü bir çığırtkan kabul edildiği ... en azından, seksen katlı binalar yapan, milyonlarca araba ve milyonlarca kilo buğday üreten bir ülkede ciddiye alınmadığı duygusuyla sürekli ezilir. Ve o, ilham alabileceği, övgüsü kendisi için değerli, yergisi kabul edilebilir bir grup ya da kurumdan da yoksundur.<sup class="calibre3"><a href="../Text/kantadi_split_219.html#footnote-132349-67" id="footnote-132349-67-backlink">[67]</a></sup></p>

  <p class="normal"> </p>

  <p class="solbaslik">7. İkinci Paylaşım Savaşı’na Doğru</p>

  <p class="normal">Can derdine düşmüş sermaye ve devleti, 1930’lu yıllarda dış ilişkilerinde bir süre geri çekilmeyi, daha doğrusu saldırgan müdahalelerini ertelemeyi denedi. Bu elbette emperyalist rekabete kayıtsız kalmak, silahlanmayı terk etmek anlamına gelmiyordu.</p>

  <p class="normal">Bu dönemde ABD’nin asıl ilgisi Asya-Pasifik ve özellikle de Çin pazarına odaklanmış, yükselen Japon emperyalizmini izlemeye almıştı. Daha 1921 yılında Amerikan yönetiminin davetiyle “silahlanmayı sınırlandırmak ve Uzakdoğu’yla Pasifik’teki sorunları görüşmek” üzere Washington’da toplanan konferansta, emperyalist devletlerin (ABD, İngiltere, Fransa ve Japonya) birbirlerinin Pasifik’teki çıkarlarına saygı gösterecekleri ve anlaşmazlık hâlinde de müzakereler yürüteceklerine dair bir anlaşma imzalandı. İkinci olarak da, tarafların deniz güçlerine sınırlama oranları getirildi. Bunu isteyen ABD, bir yıl önce, 1914’e göre deniz gücüne tam yüzde 174 oranında silahlanma harcaması yapmıştı.<sup class="calibre3"><a href="../Text/kantadi_split_220.html#footnote-132349-68" id="footnote-132349-68-backlink">[68]</a></sup> Bu antlaşmaya göre, Japonya’nın deniz gücü (büyük savaş gemisi sayısı) ABD ve İngiltere’ninkinin yüzde 60’ına, Fransız ve İtalyanlarınki de bunun yüzde 35’ine denk düşecek biçimde kotaya bağlanmaktaydı. Son olarak da, özellikle ABD için önemli olarak, taraflar Çin’de “özel avantajlar” elde etmek için çaba göstermemeyi taahhüt ediyorlardı. ABD’nin burada temel amacı, Japonya’yı dizginlemek ve Asya’da üstünlüğünü korumaktı.</p>

  <p class="normal">Bu kaygı 1930’lu yıllarda da devam etti. Avrupa’daki gelişmelere ve bu arada Hitler’in Almanya’da iktidarı ele geçirmesine, faşist İtalya’nın Etiyopya’ya saldırmasına ve nihayet Falanjistlerin Franko komutasında meşru İspanyol Cumhuriyeti’ne saldırmasıyla başlayan İspanya İç Savaşı’na kayıtsız kalan, hatta Hitler’i ve Mussolini’yi hayırhah bir biçimde karşılayan ABD yönetimi, Asya’da Japonya’ya karşı sert önlemlerden vazgeçmedi. Çin’deki askerî ve ticari varlığını kıskançlıkla koruyan ABD, 1939 yılında da Japonya’yla olan ticari antlaşmasını feshetti. Bu arada, Japonya’ya karşı bir ambargo sürekli dillendirilerek bu ülke üzerinde bir baskı sürdürüldü.<sup class="calibre3"><a href="../Text/kantadi_split_221.html#footnote-132349-69" id="footnote-132349-69-backlink">[69]</a></sup></p>

  <p class="normal">Amerikan egemenleri arasında o dönemde Hitler’e sempatiyle bakanlar, İngiltere’nin sömürge imparatorluğunun tasfiyesinde Amerikan hegemonyası için yarar görenler ve Hitler’in Sovyetler Birliği’ni yok etmesini bekleyenler olduğu kadar, onun liberal kozmopolitizme ilişkin saldırganlığından ve gücünden ürkenler ve bir biçimde durdurulmasını isteyenler de vardı. Bir başka egemen duygu da, tarafların hepsinin toptan birbirlerini yemeleri ve Birinci Dünya Savaşı’nda olduğü gibi tüm güçlerini tüketerek ABD’ye iyice mahkûm olmalarını beklemek yönündeydi. En büyük tehlike olarak da Japon emperyalizmi görülüyordu.</p>

  <p class="normal">İtalyan saldırganlığı karşısında gösterilen “tarafsızlık” ve iki tarafa da uygulanan ticari ambargo ya da İspanyol İç Savaşı sürerken Franko’ya giden yardımlara göz yumulması Amerikan yönetiminin dünyaya bakışını da ele veriyordu.</p>

  <p class="normal">İkinci Dünya Savaşı, hâkim karakteriyle, Birinci Paylaşım Savaşı’nın bir devamıydı; henüz bitmemiş hesapların yeniden açılıp şiddet kozlarıyla yeniden savaş masasına yatırılması demekti. Örneğin, savaşın taraflarından İngiltere’nin ve onun Churchill gibi yöneticilerinin, anti-faşizm, demokrasi, halkların hakları gibi değerler umurunda bile değildi. Onun derdi, hegemonyasını, sömürgelerini ve imparatorluğunu, İngiliz sermayesini korumaktı. Aynı şey, Fransa için de söylenebilir elbette. Alman Nazizmi’nin ve Japon militarizminin ise, kendi sömürge ve sömürü paylarını dayatmaya kalkıştıkları biliniyor. Temel taraflar arasında sadece Sovyetler Birliği açısından bu savaş farklı nitelikler taşıyordu. Sovyetler için bu savaş, emek ve sosyalizm, giderek insanlık düşmanı faşist saldırganlığa karşı bir meşru müdafaa, bir büyük yurt savunması, anti-faşist direniş ve meşru haklar mücadelesi idi; bu anlamlarıyla da demokratik nitelik taşıyordu, insanlık değerleriyle, kültürle, halkların, emeğin, mazlumların haklarıyla örtüşüyordu. Amerika Birleşik Devletleri açısından da temel sorun, bir yandan emperyalist rakiplerinin birbirlerini tüketmesi, bu süreç içinde kendisine daha bağımlı hâle gelmeleri, hegemonyasının dünya hâkimiyeti yolunda daha sağlam temeller üzerinde yükselmesi, kendisine ve değerler sistemine doğrudan meydan okuyan Nazizm ile Japon militarizminin nihai yenilgiye uğratılması, bu arada da Sovyetler Birliği’nin şahsında sosyalizm ve devrim idealinin savaşla faşist saldırganlığın tahribatı altında kalıp yok olmasıydı.</p>

  <p class="normal">ABD’nin ilk başta temel hedefi, Asya Pasifik’te, özellikle de dev Çin pazarında doğrudan Amerikan emperyalist çıkarlarını tehdit eden ve militarizm hezeyanında çılgınlaşmış Japonya idi. Hitler’in, ilk başta Sovyetlerle anlaşma imzalayıp Batı’ya, Fransa ve İngiltere’ye yönelmesi de hesapları karıştırmış, Washington’da alarm zilleri çaldırmıştı.</p>

  <p class="normal">Artık belliydi ki, İngiltere ve Fransa düşüşteki emperyalist güçlerdiler ve İngiliz hegemonyası artık kesinlikle Amerika’ya devredilecekti. Emperyalist rekabette ABD açısından asıl tehlikeyi, yükselen güçler olarak artık Almanya ve Japonya oluşturmaktaydı.</p>

  <p class="normal">ABD’nin bir gözü de Ortadoğu petrollerindeydi. Aslında artık İngiltere’nin hegemon rolünü ondan kesinlikle almaya kararlı ABD’nin ilk stratejik hedeflerinden birinin bu bölge olması kaçınılmazdı. Nitekim 1945 yılında Roosevelt’in, Suudi Kralı İbni Suud’la yaptığı anlaşmayla Amerikan şirketleri bölge petrolünü sadece İngiltere’nin elinden almakla kalmıyor, uzun bir gelecek için âdeta kendi çıkarları için kapatıyordu.</p>

  <p class="normal">1940 yılında savaşa girmenin hazırlığı olarak Roosevelt bir tür “millî birlik ve beraberlik” hazırlığı yapıyor, iki gerici Cumhuriyetçi politikacıyı, Henry L. Stimson’u Savaş, Frank Knox’u da donanma bakanı olarak kabinesine alıyordu. Stimson, gerici ve Büyük Bunalım döneminin başkanı Hoover’ın da dışişleri bakanıydı. Knox ise, 1936 seçimlerinde Roosevelt’e karşı Cumhuriyetçi başkan adayı Alf Landon’un başkan yardımcısı adayıydı. Her iki yeni bakan da, finans şirketleriyle bağlantılıydılar ve “<span class="ideitalik">New Deal</span>”in, emeğe en küçük ödün verilmesinin ödünsüz düşmanıydılar.</p>

  <p class="normal"> </p>

  <p class="solbaslik">8. Pearl Harbour ve Savaş</p>

  <p class="normal">ABD tarafından esas rakip ilan edilmiş, pek çok politik, ekonomik ve askerî önlemlerle köşeye sıkıştırılmış ve kışkırtılmış ve zaten gözü dönmüş Japonya’nın Pearl Harbor “ani” baskınıyla Roosevelt ve Amerikan finans çevreleri de savaşa girme bahanesini buldular. Artık savaşı bir emperyalist kapışma olarak değil, faşizme ve Japon saldırganlığına karşı demokratik meşru savunma olarak satabilirlerdi halka. Pearl Harbor’un beklenmedik ani bir saldırı olduğu kuşkusuz büyük bir yalandı.</p>

  <p class="normal">Savaş Bakanı Stimson’un anılarındaki 25 Kasım 1941 tarihli, yani Pearl Harbor saldırısından on üç gün önceki not şöyle:</p>

  <p class="indentmetin">Sonra, saat 12’de biz (General Marshall ve ben) Beyaz Saray’a gittik ve orada yaklaşık bir buçuğa kadar kaldık. Toplantıda benimle birlikte, (Dışişleri Bakanı) Hull, (Donanma Bakanı) Knox, (Genelkurmay Başkanı) Marshall ve (Donanma Harekât Başkanı) Stark vardı. ... Toplantıda bütünüyle Japonya’yla ilişkiler üzerinde duruldu. ... Sorun, kendimiz için çok fazla tehlike yaratmadan onları ilk kurşunu sıkma durumuna nasıl düşürebileceğimizdi.<sup class="calibre3"><a href="../Text/kantadi_split_222.html#footnote-132349-70" id="footnote-132349-70-backlink">[70]</a></sup></p>

  <p class="normal">Daha sonra, 1946’da konuyla ilgili bir Kongre soruşturmasında da konuşmuştu Stimson:</p>

  <p class="indentmetin">Bizi bir sorun çok uğraştırdı demişti. Şayet düşmanınızın sizi vuracağını biliyorsanız, onun insiyatif alarak tepenize binmesini beklemek genellikle çok akıllıca değildir. Japonların ilk vuruşu yapmasına izin vermenin risklerine karşın, Amerikan halkının tam desteğini elde etmek için, hiç kimsenin saldırganın kim olduğuna ilişkin hiçbir şüphesinin kalmayacağı biçimde ilk saldırıyı Japonların yapmasını sağlamanın daha iyi olacağını düşündük.</p>

  <p class="indentmetin">Bu toplantıda, Japonların ani bir hareketi karşısında çabucak savaşa girmek zorunda kalırsak, ülkenin durumunun kendi halkımıza ve dünyaya en açık biçimde açıklanabileceği temelini tartıştık.<sup class="calibre3"><a href="../Text/kantadi_split_223.html#footnote-132349-71" id="footnote-132349-71-backlink">[71]</a></sup></p>

  <p class="normal">Bu arada, anımsamak gerekir ki, Hitler’in Sovyetler Birliği’ne saldırısı da başlayalı altı ay olmuştu ve ABD yönetiminde kimsenin kılı bile kıpırdamamıştı bu saldırganlık karşısında. Memnun bir biçimde ellerini ovuşturanların olması ise doğaldı. Bir Amerikalı yazarın dediği gibi, “sermayenin komünist kamulaştırılmasıyla faşist regulasyonu” arasında bir seçim yapmak gerekirse, en liberal sermayedarın ikincisini seçeceği kuşkusuzdur ve ABD’de de hissiyat elbette bu yöndeydi.<sup class="calibre3"><a href="../Text/kantadi_split_224.html#footnote-132349-72" id="footnote-132349-72-backlink">[72]</a></sup></p>

  <p class="normal">Batılıların Sovyetler’e karşı kaba taktikleri, savaş içinde de devam etti. İkinci Cephe’nin açılmasında gösterilen kararlı gecikme, özünde, Sovyetler Birliği’nde daha fazla insanın ölmesi, daha fazla kentin yıkılması, daha fazla fabrikanın tahrip olması anlamına geliyordu. Almanlar, Rus steplerinde yok olurken Sovyetler de her alanda müthiş kan kaybediyorlardı ve bu kuşkusuz ABD, İngiltere ve Fransa’nın işine geliyordu. Nihayet Stalingrad’da 2 Şubat 1943’te Alman General Paulus teslim oldu ve Kızıl Ordu’nun Batı’ya yürüyüşü başladı. 15-16 Temmuz’daki büyük Kursk Tank Savaşı’ndaki zaferle de bu yürüyüş artık durdurulamaz hal almıştı. İkinci cephenin ise ancak 6 Haziran 1944’te açılabilmiş olması kuşkusuz manidardır.</p>

  <p class="normal">Bu arada, ABD “iç cephe”yi çoktan açmıştır. 20. yüzyılda bir devletin kendi sadık yurttaşlarına karşı giriştiği en büyük ırkçı şiddet saldırısı 1942’de yaşandı; bütün Japon asıllı Amerikan yurttaşları, haklarında herhangi bir suç iddiası olmaksızın özel toplama kamplarına tıkıldılar ve çocuk, yaşlı, kadın, ayrımsız, savaş boyunca enterne edildiler. Daha sonra da Anayasa Mahkemesi iki kez bu kararın Anayasa’ya uygunluğu yönünde karar verdi.</p>

  <p class="normal"> </p>

  <p class="normal2">ABD’nin İkinci Dünya Savaşı’na Kadar Savaş ve Askerî Müdahaleleri</p>

  <p class="normal">1798-1800/Fransa ile gayrıresmî Deniz Savaşı (bazı kara harekâtları dâhil)</p>

  <p class="normal">1801-1805/Trablusgarp (Tripoli)</p>

  <p class="normal">1806/Meksika (İspanyol toprağı)</p>

  <p class="normal">1806-1810/Meksika Körfezi</p>

  <p class="normal">1810/Batı Florida (İspanyol toprağı)</p>

  <p class="normal">1812/Amelia Adası ve Doğu Florida’nın İspanyol egemenliği altındaki bazı bölgeleri</p>

  <p class="normal">1812-1815/1812 Savaşı</p>

  <p class="normal">1813/Batı Florida (İspanyol toprağı)</p>

  <p class="normal">1813-1814/Marguesas Adaları</p>

  <p class="normal">1814/Florida (İspanyol toprağı)</p>

  <p class="normal">1814-1825/Karayipler (Küba, Porto Rico, Santa Domingo, Yucatan Kıyıları)</p>

  <p class="normal">1815/Cezayir</p>

  <p class="normal">1815/Trablusgarp (Tripoli)</p>

  <p class="normal">1816/Florida (İspanyol toprağı)</p>

  <p class="normal">1816-1818/Florida (İspanya)-Birinci Seminola Savaşı</p>

  <p class="normal">1817/Amelia Adası</p>

  <p class="normal">1818/Oregon</p>

  <p class="normal">1820-1823/Afrika</p>

  <p class="normal">1822/Küba</p>

  <p class="normal">1823/Küba</p>

  <p class="normal">1824/Küba</p>

  <p class="normal">1824/Porto Riko (İspanyol toprağı)</p>

  <p class="normal">1825/Küba</p>

  <p class="normal">1827/Yunanistan</p>

  <p class="normal">1831-1832/Falkland Adaları</p>

  <p class="normal">1832/Sumatra</p>

  <p class="normal">1833/Arjantin</p>

  <p class="normal">1835-1836/Peru</p>

  <p class="normal">1836/Meksika</p>

  <p class="normal">1838-1839/Sumatra</p>

  <p class="normal">1840/Fiji Adaları</p>

  <p class="normal">1841/Drummond Adası</p>

  <p class="normal">1841/Somoa</p>

  <p class="normal">1842/Meksika</p>

  <p class="normal">1843/Çin</p>

  <p class="normal">1843/Afrika</p>

  <p class="normal">1844/Meksika</p>

  <p class="normal">1846-1848/Meksika Savaşı</p>

  <p class="normal">1849/İzmir (Avusturyalı yetkililerce tutulan bir Amerikalının serbest bırakılması için bir deniz gücünün müdahalesi)</p>

  <p class="normal">1851/Türkiye (Osmanlı İmp.) Yafa’da aralarında Amerikalıların da bulunduğu yabancıların öldürülmesi üzerine Akdeniz Filosu’nun güç gösterisi yapmak üzere gönderilmesi.</p>

  <p class="normal">1851/Johanns Adası (Afrika’nın doğusu)</p>

  <p class="normal">1852-1853/Arjantin</p>

  <p class="normal">1853/Nikaragua</p>

  <p class="normal">1853-1854/Japonya</p>

  <p class="normal">1853-1854/Ryukyu ve Bonin Adaları</p>

  <p class="normal">1854/Çin</p>

  <p class="normal">1854/Nikaragua</p>

  <p class="normal">1855/Çin</p>

  <p class="normal">1855/Fiji Adaları</p>

  <p class="normal">1855/Uruguay</p>

  <p class="normal">1856/Panama, Yeni Grenada Cumhuriyeti</p>

  <p class="normal">1856/Çin</p>

  <p class="normal">1857/Nikaragua</p>

  <p class="normal">1858/Uruguay</p>

  <p class="normal">1858/Fiji Adaları</p>

  <p class="normal">1858-1859/Türkiye (Osmanlı İmp.) Amerikalıların Yafa’da öldürülmesi ve yabancılara yapılan kötü muameleler karşısında Dışişleri Bakanı’nın “Türk yöneticilerine Amerikan gücünü gösterme” ricası üzerine...</p>

  <p class="normal">1859/Paraguay</p>

  <p class="normal">1859/Meksika</p>

  <p class="normal">1859/Çin</p>

  <p class="normal">1860/Angola</p>

  <p class="normal">1860/Kolombiya, Panama Körfezi</p>

  <p class="normal">1863/Japonya</p>

  <p class="normal">1854/Japonya</p>

  <p class="normal">1864/Japonya</p>

  <p class="normal">1865/Panama</p>

  <p class="normal">1866/Meksika</p>

  <p class="normal">1866/Çin</p>

  <p class="normal">1867/Nikaragua</p>

  <p class="normal">1867/Formoza</p>

  <p class="normal">1868/Japonya</p>

  <p class="normal">1868/Uruguay</p>

  <p class="normal">1868/Kolombiya</p>

  <p class="normal">1870/Meksika</p>

  <p class="normal">1870/Hawaii</p>

  <p class="normal">1871/Kore</p>

  <p class="normal">1873/Kolombiya, Panama Körfezi</p>

  <p class="normal">1873/Meksika</p>

  <p class="normal">1874/Hawaii</p>

  <p class="normal">1876/Meksika</p>

  <p class="normal">1882/Mısır</p>

  <p class="normal">1885/Panama</p>

  <p class="normal">1888/Kore</p>

  <p class="normal">1888/Haiti</p>

  <p class="normal">1888-1889/Samoa</p>

  <p class="normal">1889/Hawaii</p>

  <p class="normal">1890/Arjantin</p>

  <p class="normal">1891/Haiti</p>

  <p class="normal">1891/Bering Boğazı</p>

  <p class="normal">1891/Şili</p>

  <p class="normal">1893/Hawaii</p>

  <p class="normal">1894/Brezilya</p>

  <p class="normal">1894/Nikaragua</p>

  <p class="normal">1894-1895/Çin (Tienstin’den Pekin’e)</p>

  <p class="normal">1894-1895/Çin (Newchwang)</p>

  <p class="normal">1894-1896/Kore</p>

  <p class="normal">1895/Kolombiya</p>

  <p class="normal">1896/Nikaragua</p>

  <p class="normal">1898/İspanya-ABD Savaşı</p>

  <p class="normal">1898-1899/Çin</p>

  <p class="normal">1899/Nikaragua</p>

  <p class="normal">1899/Samoa</p>

  <p class="normal">1899-1901/Filipin Adaları</p>

  <p class="normal">1900/Çin</p>

  <p class="normal">1901/Kolombiya (Panama Eyaleti)</p>

  <p class="normal">1902/Kolombiya</p>

  <p class="normal">1903/Honduras</p>

  <p class="normal">1903/Dominik Cumhiriyeti</p>

  <p class="normal">1903/Suriye (Beyrut)</p>

  <p class="normal">1903-1904/Etiyopya</p>

  <p class="normal">1903-1914/Panama</p>

  <p class="normal">1904/Dominik Cumhuriyeti</p>

  <p class="normal">1904/Tanca (Fas)</p>

  <p class="normal">1904/Panama</p>

  <p class="normal">1904-1905/Kore</p>

  <p class="normal">1906-1909/Küba</p>

  <p class="normal">1907/Honduras</p>

  <p class="normal">1910/Nikaragua</p>

  <p class="normal">1911/Honduras</p>

  <p class="normal">1911/Çin</p>

  <p class="normal">1912/Honduras</p>

  <p class="normal">1912/Panama</p>

  <p class="normal">1912/Küba</p>

  <p class="normal">1912/Türkiye (Osmanlı İmp.) Balkan Savaşı sırasında İstanbul’daki Amerikan Temsilciliği’nin korunması gerekçesiyle.</p>

  <p class="normal">1912-1925/Nikaragua</p>

  <p class="normal">1912-1941/Çin</p>

  <p class="normal">1913/Meksika</p>

  <p class="normal">1914/Haiti</p>

  <p class="normal">1914/Dominik Cumhuriyeti</p>

  <p class="normal">1914-1917/Meksika</p>

  <p class="normal">1915-1934/Haiti</p>

  <p class="normal">1916/Çin</p>

  <p class="normal">1916-1924/Dominik Cumhuriyeti</p>

  <p class="normal">1917/Çin</p>

  <p class="normal">1917-1918/Birinci Dünya Savaşı</p>

  <p class="normal">1917-1922/Küba</p>

  <p class="normal">1918-1919/Meksika</p>

  <p class="normal">1918-1920/Panama</p>

  <p class="normal">1918-1920/Sovyet Rusya</p>

  <p class="normal">1919/Dalmaçya</p>

  <p class="normal">1919/Türkiye (Osmanlı İmp.) İsgal sırasında Amerikan Elçiliği’ni korumak üzere</p>

  <p class="normal">1919/Honduras</p>

  <p class="normal">1920/Çin</p>

  <p class="normal">1920/Guatemala</p>

  <p class="normal">1920-1922/Rusya (Sibirya)</p>

  <p class="normal">1921/Panama-Kosta Rika</p>

  <p class="normal">1922/Türkiye (İzmir’e Türk ordusunun girmesi üzerine Amerikan can ve mal emniyetini korumak üzere bir çıkarma birliğinin Türk ve Yunan taraflarının da onayıyla gönderilmesi).</p>

  <p class="normal">1922-1923/Çin</p>

  <p class="normal">1924/Honduras</p>

  <p class="normal">1924/Çin</p>

  <p class="normal">1925/Çin</p>

  <p class="normal">1925/Honduras</p>

  <p class="normal">1925/Panama</p>

  <p class="normal">1926/Çin</p>

  <p class="normal">1926-1933/Nikaragua</p>

  <p class="normal">1927/Çin</p>

  <p class="normal">1932/Çin</p>

  <p class="normal">1933/Küba</p>

  <p class="normal">1934/Çin</p>

  <p class="normal">1940/Newfoundland, Bermuda, St. Lucia, Bahama Adaları, Jamaika, Antigua, Trinidad, İngiliz Guanası</p>

  <p class="normal">1941/Grönland</p>

  <p class="normal">1941/Hollanda Guinası</p>

  <p class="normal">1941/İzlanda</p>

  <p class="normal">1941/İkinci Dünya Savaşı</p>

  <p class="kunye"><span class="ideitalik">Kaynak</span>: Amerikan Donanma Bakanlığı Deniz Tarihi Müzesi. Ellen C. Collier (der.), Kongre Kütüphanesi Kongre Araştırma Servisi, Dış İlişkiler ve Ulusal Savunma Bölümü. Bkz. http://www.history.navy.mil/wars/foabroad.htm</p>

  <p class="kunye"> </p>

  <p class="indentmetinitalik">Burada bağımsızlık savaşı, iç savaş, kıtasal genişleme sürecindeki bastırma hareketleri ve gizli silahlı operasyonlar yer almamaktadır. Müdahaleler, büyük ve resmî savaşlar ve düzenli ordu muharebelerinden küçük boyutlu müdahalelere, kısa ve uzun süreli işgallerden vur-kaç operasyonlarına, bombardımanlardan abluka ve güç gösterilerine uzanan biçimler almış ve kışkırtma girişimlerinden isyanları bastırmaya Amerikan temsilciliklerinin korunması için deniz piyadeleri gönderilmesinden ganimetlerin korunmasına, korsanlara karşı operasyonlardan Amerika şirketlerinin çıkarlarını koruma saldırı ve işgallerine, ABD bayrağına, devletine, ordusuna karşı uygunsuz (hakaret) olarak görülen davranışların cezalandırılmasından ticaret ve araştırma gemilerine yapılan saldırıların engellenmesine, intikam saldırılarından borç tahsilatlarına, darbe girişimlerinden haraç toplamaya, ihtilalci karışıklıkları önlemeden göz dağı vermeye, Amerikalı ve Batılıların öldürülmesine tepkiden polisiye önlemlere ve diplomatik/ticari görüşmelerde baskı unsuru olmaktan sıcak takiplere, kapitülasyon ve ayrıcalıklar dayatmaktan anlaşmaların işlemesini sağlamak için baskıya, Amerikalıların can, mal ve mülk emniyetini korumadan devrimci yurtsever kesimleri bastırmaya, devrimleri boğmadan öteki emperyalist ülkelerle ortak harekâtlara kadar uzanan pek çok gerekçeden kaynaklanmıştır.</p>
</body>
</html>
