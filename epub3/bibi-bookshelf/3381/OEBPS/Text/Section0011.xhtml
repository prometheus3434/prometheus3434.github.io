<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="msoplaintext4"><span class="calibre21">BEŞİNCİ BÖLÜM</span></h3>

  <p class="msoplaintext"><span class="calibre19"> </span></p>

  <p class="msoplaintext"><span class="calibre19"> </span><span class="calibre20">Josh Kirkwood'un döndüğü haberini saklamanın olanağı yoktu. Hastane çalışanları arkadaşlarına, arkadaşları geceleri çalışan ve bir kahve içmek için otoyoldaki Big Steer kamyon dinlenme yerine uğrayan başka arkadaşlarına söylediler. Big Steer aynı zamanda beş odasının dördünde muhabirlerin bulunduğu Super 8 motelinin lokantasıydı.</span></p>

  <p class="msoplaintext"><span class="calibre19">   Ellen saat yediye beş kala Belediye binasının park yerine girdiğinde medya bir kurt sürüsü gibi beklemekteydi. Kendilerine daha sonra bilgi vermeyi vaat ederek içeri girdi, soldaki emniyet kanadına saptı.</span></p>

  <p class="msoplaintext"><span class="calibre19">   Josh'un kaçırılmasının ilk saatlerinde Savaş Odası diye adlandırılan odada toplandılar. Uzun duvarlardan birine olayla ilgili her şeyin yeraldığı bir zaman çizelgesi iliştirilmişti. Şişman bir kırmızı damardan çeşitli renk mürekkeplerle bir sürü kol çıkıyordu. Josh'u kaçıran kişinin bıraktığı notlar beyaz melamin bir tabloya Mitch Holt'un eğik yazısıyla yazılıydı. İri bir mantar tabloya bir Minnesota haritasıyla bir beş ilçe haritası asılmıştı. Haritalar araştırma noktalarını gösteren iğnelerle doluydu.</span></p>

  <p class="msoplaintext"><span class="calibre19">   Ellen bir fincan kahve alıp masada Cameron'un yanına oturdu. Karşısındaki Wilhelm de, uykusuzluğunun getirdiği başağrısıyla boğuşuyor gibiydi. Şerif Steiger masanın başına yerleşmişti ki bu, Mitch'le süregelen küçük çaplı sidik yarışının yeni bir hamlesinden başka bir şey değildi. Steiger elli yaşındaydı, eskimiş meşin gibi bir teni ve ince uzun bir yüzü vardı. Burnunun üstündeki bantlar üstünlük savaşında bir muharebe kaybettiğini gösteriyordu. İki adamın arasında taş kadar sert bakışlar gidip gelmekteydi.</span></p>

  <p class="msoplaintext"><span class="calibre19">   Ellen seks düşkünü bir bela olan Steiger'dan nefreti ediyorsa da iki adam arasındaki düşmanlıktan hiç zevk almıyordu. Başarılı bir soruşturma, bir ceza kararıyla sonuçlanacak bir soruşturma takım çalışması ve bütün takım üyeleri arasında açık iletişim hatlarını gerektirirdi.</span></p>

  <p class="msoplaintext"><span class="calibre19">   Mitch zaman çizelgesi önünde gidip gelirken Josh'un muayenesi ve daha sonra Josh'un odasında olanlar hakkında bilgi veriyordu.</span></p>

  <p class="msoplaintext"><span class="calibre19">   "Şu halde Paul Kirkwood hâlâ zanlı" dedi Wilhelm.</span></p>

  <p class="msoplaintext"><span class="calibre19">   "Zanlı pek fazla kuvvetli bir sözcük" dedi Mitch. "Josh'un tepkisi Paul'ün suçluluğundan çok başka nedenlerden de kaynaklanıyor olabilirdi. Paul'ün Wright'la benzer fiziki nitelikleri olması mümkün. Ya da Paul'ün kendisine yaklaşması ya da sesinde bir şey o tepkiyi yaratmış olabilir."</span></p>

  <p class="msoplaintext"><span class="calibre19">   "Bu noktada çok dikkatli olmalıyız" dedi Ellen. "Bay Kirkwood gördüğü ilgiye karşı çok duyarlı. Gerek bu olayın gerek polisin kurbanı olduğuna inanıyor. Eğer yanlış bir hareket yaparsak ve masumsa karşımıza pek çok dava çıkabilir."</span></p>

  <p class="msoplaintext"><span class="calibre19">   "Bu sabah onunla görüşeceğim" dedi Mitch. "Tam bir diplomat gibi davranacağım."</span></p>

  <p class="msoplaintext"><span class="calibre19">   "Ben de orada olmak istiyorum" dedi Wilhelm.</span></p>

  <p class="msoplaintext"><span class="calibre19">   "Wright'ın Megan'ı tuttuğu yeri bulma konusunda bir ilerleme var mı?" diye Ellen sordu.</span></p>

  <p class="msoplaintext"><span class="calibre19">   "Kendi evi olmadığını biliyoruz" dedi esnemesini saklamayı başaramayan Wilhelm. "İlk saldırı Christopher Priest'ın bahçesinde olduysa da, Priest'ın evi olmadığını da biliyoruz. Wright onu otomobille bir yere götürdü."</span></p>

  <p class="msoplaintext"><span class="calibre19">   "Elli mil çapında bir daire içinde tapu kayıtlarını inceliyoruz" diye Steiger söze karıştı. "Wright'ın bölgede başka bir gayrimenkulu bulunup bulunmadığını tespite çalışıyoruz."</span></p>

  <p class="msoplaintext"><span class="calibre19">   "Başka bir ad altında ya da sahte bir işyeri adına almış olabilir" dedi Cameron. "Ya da ev, her kimse suçortağının olabilir."</span></p>

  <p class="msoplaintext"><span class="calibre19">   "Artık suçortağının Olie Swain olmadığını biliyoruz" dedi Mitch. "Ve Karen Wright da dün gece Fontaine'deydi."</span></p>

  <p class="msoplaintext"><span class="calibre19">   Wilhelm'in kaşları havalandı. "Ama Paul Kirkwood otomobiliyle bir yerlerde dolaşıyordu."</span></p>

  <p class="msoplaintext"><span class="calibre19">   "Belki de Kirkwood ile Wright arasında bir ilişki aramalıyız" diyen Cameron dolmakalemini açıp defterine not aldı.</span></p>

  <p class="msoplaintext"><span class="calibre19">   Mitch bu öneriden hoşlanmamış gibiydi. "Paul, Garrett Wright ile kendi oğlunu kaçırmak için neden işbirliği yapsın ki?"</span></p>

  <p class="msoplaintext"><span class="calibre19">   "Dünya sapıklarla doludur, Holt" diyen Steiger ağzındaki kürdanı çiğnemeye devam etti. "Bunu sen iyi biliyor olmalısın."</span></p>

  <p class="msoplaintext"><span class="calibre19">   Odadaki gerilim yıldırım düşmesinden hemen önceki hava gibi birden yoğunlaştı.</span></p>

  <p class="msoplaintext"><span class="calibre19">   "Ya Wright'ın o öğrencisi?" diye Ellen konuşmayı eski yönüne çekti. "Todd Childs."</span></p>

  <p class="msoplaintext"><span class="calibre19">   "Onu da araştırıyoruz" diye homurdandı Steiger. "Lanet esrarkeş."</span></p>

  <p class="msoplaintext"><span class="calibre19">   "Ve Priest?"</span></p>

  <p class="msoplaintext"><span class="calibre19">   "Onu da."</span></p>

  <p class="msoplaintext"><span class="calibre19">   "Priest yalan makinesi testinden başarıyla geçti" diye Mitch hatırlattı. "Cumartesi günü St. Peter'deydi. Fırtına nedeniyle geceyi bir motelde geçirdiğini saptadık. Wright'ın profesörün evde olmadığını bilerek Megan'ı Priest'ın evine gönderdiği düşünülebilir. Evin her yerden uzak olması saldırı için mükemmel bir nokta oluşturuyordu."</span></p>

  <p class="msoplaintext"><span class="calibre19">   "Ya Bilimkurgu Kovboylarıyla ilgili olan üçüncü profesör?" diye Cameron sordu.</span></p>

  <p class="msoplaintext"><span class="calibre19">   "Phil Pickard" dedi Mitch. "Bir yıllığına Fransa'da."</span></p>

  <p class="msoplaintext"><span class="calibre19">   "Wright, Josh'un kaçırıldığı sırada Harris'te Cray binasında çalışmakta olduğunu iddia ediyor" dedi Ellen. "Josh kaçırılmadan önceki bir saatte onu binadan çıkarken gören birini bulsak..."</span></p>

  <p class="msoplaintext"><span class="calibre19">   "Bütün sorun kış tatili nedeniyle kampüste kimsenin olmaması" dedi Mitch. "Ve sonra suçortağının Josh'u kaçırmış olması olasılığı da var. Wright dediği yerde olabilir."</span></p>

  <p class="msoplaintext"><span class="calibre19">   "Ajan Wilhelm, sanırım siz Wright'ın geçmişini araştırmak için birini görevlendirdiniz" dedi Ellen.</span></p>

  <p class="msoplaintext"><span class="calibre19">   Adam başını sallayıp uykusu gelmiş bir çocuk gibi gözlerini ovuşturdu.</span></p>

  <p class="msoplaintext"><span class="calibre19">   "En azından teknisyenlerin Wright'ın evinden aldıkları kanıtlardan bir şey çıkıp çıkmadığını öğreneceğiz, değil mi?"</span></p>

  <p class="msoplaintext"><span class="calibre19">   "Evet."</span></p>

  <p class="msoplaintext"><span class="calibre19">   Ellen saatine bakıp kalkarken esnememek için kendini güç tuttu. "Gelecek haberi ilk ben duymak istiyorum."</span></p>

  <p class="msoplaintext"><span class="calibre19">   "Ya Stovich?" Steiger bir kadına ya da bir komutan yardımcısına ya da ikisine birden rapor verme olasılığı karşısında kaşlarını çattı.</span></p>

  <p class="msoplaintext"><span class="calibre19">   Ellen adamın gözleri içine baktı. "Bu benim olayım, Şerif.; Bana rapor vereceksiniz." Çantasını kilitledi. "Teşekkür ederim, beyler. Şimdi hazırlanacak bir kefalet duruşmamız var."</span></p>

  <p class="msoplaintext"><span class="calibre19">  </span></p>

  <p class="msoplaintext"><span class="calibre19">Sürü bir kalabalık halini almıştı. Ellen kendisini adliyeye kadar izlemelerine izin verdi, adliye binasının görkemli merdivenleri önünde vaad ettiği gibi konuştu.</span></p>

  <p class="msoplaintext"><span class="calibre19">   "Josh'un dönüşüne sevincimiz sonsuzdur. Herkesin, gerçekleşmesi için dua ettiği sonuç bu."</span></p>

  <p class="msoplaintext"><span class="calibre19">   "Bu durum savcılığın Garrett Wright'a olan iddianamesini nasıl etkileyecek?"</span></p>

  <p class="msoplaintext"><span class="calibre19">   "Herhangi bir etkisi olmayacak. Dr. Wright'ın aleyhindeki deliller bizim için yeterli. Bunlar onun yalnız olmadığını gösteriyor ki, baştan beri bundan kuşkulanıyorduk."</span></p>

  <p class="msoplaintext"><span class="calibre19">   "Josh konuşuyor mu?"</span></p>

  <p class="msoplaintext"><span class="calibre19">   "Wright'ı teşhis etti mi?"</span></p>

  <p class="msoplaintext"><span class="calibre19">   Ellen hafifçe gülümsedi. "İddiamızdan çok eminiz."</span></p>

  <p class="msoplaintext"><span class="calibre19">   Ellen dönüp gazetecilerden uzaklaşırken Cameron da ardına düştü. Ana kapıdan girip ikinci kat merdivenlerine yöneldiler. Muhabirler de duraksamadan onları izleyince binanın içi bir gürültü ve hareket fırtınasına dönüştü. Ellen, Brooks'un kendisine güvenlik eksikliği hakkında söylediklerini hatırlamadan edemedi. "Bu çok hassas bir olay. Her şey olabilir..." Rudy ile bu konuda konuşmalıydı. Gereksiz riske girmenin bir anlamı yoktu.</span></p>

  <p class="msoplaintext"><span class="calibre19">   Muhabirlerin soruları mağarayı andıran koridoru doldurup da yüksek tavanlardan yankılanırken üçüncü kattaki onarım çalışmasının gürültüsü duyulmuyordu. Ellen'in yanıtlamadığı sorular kafasının içinde bir çift zar gibi çalkalanıp duruyordu. Josh fotoğraflar içinde Wright'ı teşhis edebilecek miydi? Olanlar hakkında konuşacak mıydı? Yoksa sırlarını sonsuza kadar içinde tutacak kadar korkutulmuş muydu?</span></p>

  <p class="msoplaintext"><span class="calibre19">   "Çok serinkanlısınız, Bayan North" dedi Cameron dış büroya girerken.</span></p>

  <p class="msoplaintext"><span class="calibre19">   Ellen adama yüzünü ekşiterek baktı. "Terlediğinizi asla görmemeliler, Bay Reed."</span></p>

  <p class="msoplaintext"><span class="calibre19">   Ellen derin bir soluk aldı. Burası artık onun alanı, bu eski ahşap masalar ve makine yağı kokan eski model dosya dolapları onun ikinci yuvasıydı. Yukardaki onarım ekibinin aşağı inmesini bekleyen bej rengi duvarlarda geçmişin savcılarının portreleri asılıydı. Bildiri tahtalarında üst makamlardan gelen emirler iğnelenmişti. Telefonlar durmadan çalıyor, dışardan gelip de kat kat giysilerini çıkarmakta olan çalışanlar hiçbirine aldırış etmiyorlardı. Biri kahveyi ocağa sürmüştü. Egzotik kokusuna bakılırsa, Phoebe'ydi bu.</span></p>

  <p class="msoplaintext"><span class="calibre19">   Ellen'in yardımcısı olan sekreter genelde sıradan olandan uzak dururdu ki, bu en çok giyiminde kendini belli ederdi. Büro için standart giysileri pazen köylü elbiseleri ve kara çerçeveli sapık gözlükleriydi. Phoebe her nasılsa bu karışımda başarılı da oluyordu. Rudy kıza birkaç kere kaşlarını kaldırmışsa da çalışması mükemmeldi ve Ellen de kendisinin en ateşli destekçisiydi.</span></p>

  <p class="msoplaintext"><span class="calibre19">   Ellen kahve güğümünün üzerindeki raftan kendi fincanını alırken, "Bu sabah neler var bakalım?" diye sordu.</span></p>

  <p class="msoplaintext"><span class="calibre19">   "Tarçınlı pralin" dedi Phoebe. Altından çıkmaya çalıştığı lama yününden kalın pelerin yüzünden sesi boğuk çıkıyordu. Uzun kıvırcık saçları başının çevresinde kara bir bulut gibiydi. Ufak tefek, göğüssüz kız bugün kat kat giyinmişti: Toprak rengi bir etek üzerine patlıcan rengi bir bluz, siyah tayt ve ordu fazlası botlar. Pelerini iskemlesinin arkasına atarken heyecan dolu kahverengi gözlerle Ellen'e baktı. "Doğru mu? Josh dönmüş mü?"</span></p>

  <p class="msoplaintext"><span class="calibre19">   "Geceyarısında evine gelmiş."</span></p>

  <p class="msoplaintext"><span class="calibre19">   "Ne kadar hoş!" Kızın gözleri yaşarmıştı. Duyguları asla yüzeyin fazla altında değildi, ayaklarını yerde tutan tek şey çizmelerinin ağırlığıydı, "iyi mi?"</span></p>

  <p class="msoplaintext"><span class="calibre19">   Ellen ellerini kahve fincanıyla ısıtıp tarçın kokusunu içine çekerken ne söyleyeceğini kafasında tarttı. " 'iyi' biraz fazla iyimser olabilir ama fiziksel olarak iyi durumda görünüyor."</span></p>

  <p class="msoplaintext"><span class="calibre19">   "Zavallı çocuk." Phoebe üstündeki katlar arasından bir mendil çıkarıp kızaran burnunu sildi. "Ne kadar korkmuş olduğunu bir düşünsene."</span></p>

  <p class="msoplaintext"><span class="calibre19">   "Çok daha kötü şeyler olabilirdi" dedi Ellen.</span></p>

  <p class="msoplaintext"><span class="calibre19">   Ağıza alınamayacak şeyler olabilirdi. Ellen bürosuna girerken başka yerlerde olan başka şeyleri geçiriyordu aklından. Kanalizasyon borularında bulunan ya da yırtıcı hayvanların yemeleri için ormana atılan ceset parçaları. Konuşsa da konuşmasa da Josh'u geri alabildikleri için talihliydiler. Bütün bunların Wright'ın çarpık kafasının oyununun bir parçası olduğu hakkında içinde süregelen his bile Ellen'in rahatlamasını azaltamazdı.</span></p>

  <p class="msoplaintext"><span class="calibre19">   Elektrik düğmesine dirseğiyle basmayı denedi, başaramadı, yürümeye devam etti. Çantasını masanın yanına, yere bırakarak kahvesinden bir yudum aldı ve fincanı sumeninin yanındaki mantar altlığın üstüne bırakmak için uzandı. Fincan üst üste yerleştirilmiş raporlara çarptı. Ellen şaşırarak elini çekti.</span></p>

  <p class="msoplaintext"><span class="calibre19">   Masası konusunda tam bir sapıktı. Deer Lake'deki ilk yılında Phoebe ona Noel'de üzerinde Bu Masanın Üstündekilerin Yerini Değiştiren En Ağır Cezaya Çarptırılır yazılı bir plaket vermişti. Plaket şimdi sumenin hemen önündeki yerindeydi. Kâğıtları ve dosyaları düzgün sıralar halindeyse de, kendisinin bıraktığı yerde değillerdi. Bütün kalemleri oymalı meşin bardağı içindeydi ama bardak olması gereken yerden bir karış ötedeydi.</span></p>

  <p class="msoplaintext"><span class="calibre19">   Raporları kaldırıp altlığı çıkarırken temizlik kadrosuna yeni biri alınmış olmalı diye düşündü. Ancak ceketini askıya asarken zihninin gerisinde o boğuk sesi duyuyordu: "...varsayımlar çok tehlikeli olabilir. Patronunuzun biriyle güvenlik konusunu görüşmesi gerek..."</span></p>

  <p class="msoplaintext"><span class="calibre19">   Ellen'in boynundan aşağı kemikli bir parmağa benzer bir ürperti indi.</span></p>

  <p class="msoplaintext"><span class="calibre19">   "Olaylar epey ilginç bir durum aldı, değil mi, Bayan North?"</span></p>

  <p class="msoplaintext"><span class="calibre19">   Ellen olduğu yerde döndü. Adam kapının eşiğinde duruyordu. Pencereden giren ışık mat ve kurşuniydi. Bu adamın işine yarıyor, yüzünün hatları daha çok ortaya çıkıyordu. Tıraş olmamıştı ve hatta dün gece hiç yatmamış gibi görünüyordu.</span></p>

  <p class="msoplaintext"><span class="calibre19">   "Buraya nasıl girdiniz?"</span></p>

  <p class="msoplaintext"><span class="calibre19">   Adamın ağzının kenarında pahalı bir fahişede kusursuz denilebilecek ama kendisinde daha da seksi duran bir gülümseme belirdi. "Kapı açıktı."</span></p>

  <p class="msoplaintext"><span class="calibre19">   Ellen hemen saldırıya geçti.</span></p>

  <p class="msoplaintext"><span class="calibre19">   Elini yumruk yaparak kaldırdı. "Bunu görüyor musunuz? Buralarda bir kimsenin evine ya da odasına girmeden önce bunlardan birini yapıp kapıya ya da kapının kenarına vurmak âdet olmuştur. Buna kapıya vurmak deriz."</span></p>

  <p class="msoplaintext"><span class="calibre19">   Ellen'den biraz uzaklaşan Brooks, "Bunu hatırlamaya çalışacağım" dedi.</span></p>

  <p class="msoplaintext"><span class="calibre19">   Kalabalık oda içinde dolaşarak ayrıntıları ezberlemek istermiş gibi çevresine bakındı: Çerçeveli diplomalar, pencere önündeki bakımlı bitki, kitaplığın alçak raflarından birinde duran küçük CD çalıcısı ve düzenle sıralanmış CD'ler. Ellen North gibi her şey düzenli ve tertemiz.</span></p>

  <p class="msoplaintext"><span class="calibre19">   "Size yardımcı olabilir miyim, Bay Brooks?" Ellen'in sesinde zehirli bir alay vardı.</span></p>

  <p class="msoplaintext"><span class="calibre19">   "Bir randevu almaya geldim."</span></p>

  <p class="msoplaintext"><span class="calibre19">   "Bunun için yardımcım var. Onun masası önünde duraklamadan geçmeden önce resepsiyon memurunun önünden geçtiniz ki, o da size bu konuda yardımcı olabilirdi. Hoş, telefonlarımız olduğuna göre buraya kadar gelmek zahmetine katlanmayabilirdiniz."</span></p>

  <p class="msoplaintext"><span class="calibre19">   "Telefonlar bugün susmak bilmiyor." Brooks gözucuyla masasının başına geçen kadına baktı.</span></p>

  <p class="msoplaintext"><span class="calibre19">   Ellen adamın bu gelişinden hoşlanmamıştı. Zarif, koyu gri tayyörünün önünde kavuşturmuştu kollarını, dudakları ince bir çizgiydi, gri gözleri hafifçe kısılmıştı. Brooks onun içinde patlayacakmış gibi öfkenin yükseldiğini görüyordu ama kadın yine de bunu o zarif ve cilalı dış görüntüsünün içinde kapalı tutmaktaydı.</span></p>

  <p class="msoplaintext"><span class="calibre19">   "Anladığım kadarıyla oğlan dün gece ortaya çıkmış."</span></p>

  <p class="msoplaintext"><span class="calibre19">   "Adı Josh."</span></p>

  <p class="msoplaintext"><span class="calibre19">   "Aniden yerden bitivermiş gibi diyorlar."</span></p>

  <p class="msoplaintext"><span class="calibre19">   "Kim diyor?"</span></p>

  <p class="msoplaintext"><span class="calibre19">   Adam yanıt vermedi. Bakışlarını kadından uzaklaştırınca masanın üst sağ köşesinde kristal bir şekerlik ve içinde pastel renklerde nane şekerleri gördü. Yeşil bir tane aldı, Ellen'le gelirken dilinin üstüne yerleştirdi.</span></p>

  <p class="msoplaintext"><span class="calibre19">   "Kefalet duruşması bu sabah mı?"</span></p>

  <p class="msoplaintext"><span class="calibre19">   Ellen bakışlarını adamın ağzından yukarı doğru kaçırdı ama bu bir hataydı, çünkü gözler dimdik, dikkatle kendisine bakmaktaydı.</span></p>

  <p class="msoplaintext"><span class="calibre19">   Çantasını alarak adamın yanından geçti. "Evet, kefalet duruşması bu sabah. Benim çok işim var. Eğer bir randevu istiyorsanız dışarı çıkarken yapabilirsiniz."</span></p>

  <p class="msoplaintext"><span class="calibre19">   Jay kovulmasına aldırış etmedi. Masanın yanından çekilip kitaplığa yürüdü. Ellen'in CD koleksiyonuna bakmaya başladı. Sakin, düzenli müzik: Mozart, Vivaldi. New Age sanatçıları: Philip Aaberg, William Ackerman. Fon müziği. Kendisini işinden alıkoyacak bir şey yok. O buz gibi kontrol ardındaki kadın hakkında ipucu verecek herhangi bir şey yok. Bu ipucu eksikliği onu daha da meraka yöneltiyordu.</span></p>

  <p class="msoplaintext"><span class="calibre19">   "Bana Jay diyebilirsiniz" dedi.</span></p>

  <p class="msoplaintext"><span class="calibre19">   "Güvenliği çağırtıp sizi dışarı da attırabilirim."</span></p>

  <p class="msoplaintext"><span class="calibre19">   Adam duymazlıktan geldi. "Kefalet kabul edilecek mi?"</span></p>

  <p class="msoplaintext"><span class="calibre19">   "Eğer benim bir ağırlığım olacaksa, hayır."</span></p>

  <p class="msoplaintext"><span class="calibre19">   Ellen koltuğuna oturdu, okuma gözlüğünü taktı. Eğer amacı dişiliğini gizlemek ya da azaltmaksa bunu hiç de başaramamıştı. Gözlük güzelliğini örtmek yerine daha da vurgulamıştı. Jay o tertipli masanın üzerinden eğilip gözlüğü yüzünden çekmeyi ya da onu öperek camları buharlanırken kadının şaşkınlığını izlemeyi düşündü.</span></p>

  <p class="msoplaintext"><span class="calibre19">   Kadını kızdırmak için içinde dayanılmaz bir istek varsa da, bunu denetim altında tutmak zorundaydı. En azından şimdilik. Bunun sürecin önemli bir parçası olduğunu söyleyebilirse de zaten talihini zorlamakta olduğunun farkındaydı. Onun hakkında daha çok şey bilmek istiyordu ve kadın bunları öyle rahatça sunacak biri değildi. Diğer yandan eğer bu davayı bundan sonraki en çok satan romanının konusu yapmaya niyetliyse kadının işbirliğini sağlamak zorundaydı.</span></p>

  <p class="msoplaintext"><span class="calibre19">   Bütün gerekli unsurlar hazırdı: İlginç bir katil, sempatik kurbanlar, okurları çekecek bir mekân; karmaşıklıkları, ekstra olayları, olayı bir haber düzeyinden çıkartacak yan hikayeleriyle esaslı bir vaka. En önemlisi de bu olayın çok uzun zamandır olmadığı kadar kendi dikkatini çekebilmiş olmasıydı. Henüz nasıl bir yaklaşım benimseyeceğini ya da romanı yazıp yazmayacağını bilmiyordu. Şu anda tek bildiği daha çok şey bilmek istediğiydi.</span></p>

  <p class="msoplaintext"><span class="calibre19">   Ziyaretçi koltuğuna oturdu. "O içerde kalırsa sizin de duruşma için hazırlanma zamanınız kısalır" dedi.</span></p>

  <p class="msoplaintext"><span class="calibre19">   "Sizi dinlemiyorum."</span></p>

  <p class="msoplaintext"><span class="calibre19">   Jay bir rapor dizisinin üstünden mor bir cam ağırlık alıp sanki bir beyzbol topuymuş gibi elinde tuttu.</span></p>

  <p class="msoplaintext"><span class="calibre19">   "Mümkün olan bir kefalet miktarı koyarak biraz zaman kazanabilirsiniz" dedi.</span></p>

  <p class="msoplaintext"><span class="calibre19">   Ellen'in kaşları kalktı. "Ve bir çocuk kaçıran, bir polis memuruna vahşice saldırıda bulunan birini salıveririm, öyle mi? Siz aklınızı kaçırmış olmalısınız."</span></p>

  <p class="msoplaintext"><span class="calibre19">   "O suçları işlediği iddia ediliyor. Suçu sabit olana kadar herkes masumdur kavramına ne oldu?"</span></p>

  <p class="msoplaintext"><span class="calibre19">   "O jüri üyeleri ve budalalar içindir. Ve eğer benim böyle, bir şey söylediğimi açıklayacak olursanız sizi mahkemelerde süründürürüm. Garrett Wright'ı cezaevinden çıkartmaya niyetim yok."</span></p>

  <p class="msoplaintext"><span class="calibre19">   "Çıksa ne yapabilir ki?" diyerek Jay kadını sinirlendirmeye çalıştı. "Bir çocuk daha mı kaçırır? Hiç sanmıyorum. Bunu yapmayacak kadar kurnazdır... eğer aradığınız adam oysa tabii."</span></p>

  <p class="msoplaintext"><span class="calibre19">   "Odur."</span></p>

  <p class="msoplaintext"><span class="calibre19">   "Öyleyse Josh'u eve kim getirdi?"</span></p>

  <p class="msoplaintext"><span class="calibre19">   Ellen bir yanıt vermemek için dilini ısırdı. Adam ona yem uzatıyordu ve o da oturmuş kuzu kuzu bekliyordu. Hem de kendi odasında. Hem adamın orada ne işi vardı? Sanki Wright'ın avukatıymış gibi, sanki bu işte kişisel bir çıkarı varmış gibi ağzından bilgi almaya, çalışıyordu. O koltukta Danny Enberg oturup aynı şeyleri söylemeliydi. Önündeki mesaj notlarına baktı Wright'ın avukatı kendisini aramış mı diye. Aramamıştı.</span></p>

  <p class="msoplaintext"><span class="calibre19">   "İstenmedik tavsiyelerde bulunma dışında beni rahatsız etmeniz için başka bir nedeniniz var mı, Bay Brooks?"</span></p>

  <p class="msoplaintext"><span class="calibre19">   O korsan sırıtışı kulaklarına kadar yayıldı. "Sizi rahatsız mı ediyorum, Bayan North? Neden acaba?"</span></p>

  <p class="msoplaintext"><span class="calibre19">   "Çok sıkıcı bir insan olmanız gerçeğiyle ilgili bir nokta olabilir."</span></p>

  <p class="msoplaintext"><span class="calibre19">   Adam elini göğsüne götürdü. "Kim? Ben mi? Time dergisi beni milyonlarca kişinin sevdiğini yazmıştı."</span></p>

  <p class="msoplaintext"><span class="calibre19">   "McDonald's da çok sevilir ama beni orada yerken göremezsiniz. Ben seçici bir kadınım."</span></p>

  <p class="msoplaintext"><span class="calibre19">   Adamın sırıtması yırtıcı denilebilecek bir gülümsemeye dönüştü. Koltuğundan kalktı, masanın üzerine eğildi, ellerini Ellen'in sumenine dayadı.</span></p>

  <p class="msoplaintext"><span class="calibre19">   Siyah kadife gibi bir sesle, "Bunu görebiliyorum, Bayan North" dedi. "Kusursuz bir stil ve zevk sahibi bir kadın. Keskin dilli. Hazırcevap. Doğrusu böyle ıssız bir yerde, böyle önemsiz bir işte ne aradığınızı çok merak ediyorum."</span></p>

  <p class="msoplaintext"><span class="calibre19">   Ellen mektup açacağını kaptığı gibi adama saplama isteğine güçlükle engel oldu. Bu kendisine büyük bir zevk verecekse de duruşmaya çıkmak için hazırlanması gerekiyordu, ondan sonraki pislikle uğraşacak zamanı yoktu. Erkeğin dramatik boy avantajını ortadan kaldırmak için ağır ağır yerinden kalkarken onun bakışlarına soğuk bir karşılık verdi.</span></p>

  <p class="msoplaintext"><span class="calibre19">   "Yaşamımı size haklı göstermek zorunda değilim, daha fazla tahammül etmek zorunda da değilim, Bay Brooks. Eğer bu olay hakkında bir kitap yazmak için buralarda dolaşıyorsanız sizinle işbirliği yapmaya hiç niyetim yok. Sizden buradan çıkmanızı rica ediyorum. Hatta bunu tavsiye de ederim, aksi takdirde güvenliği çağıracağım ve bu bürodan kapı. dışarı edilişinizin resimlerinin gazetelerin birinci sayfalarında çıkmasının o pek sevilen insan imajınıza ne yapacağım bilemem."</span></p>

  <p class="msoplaintext"><span class="calibre19">   Adam beklenen aksiliği gösterecek yerde doğrularak kadına gurur duyuyormuş gibi baktı. Ellen kafasına bir şey fırlatmak isterdi.</span></p>

  <p class="msoplaintext"><span class="calibre19">   "Sizi mahkemede göreceğim anı iple çekiyorum, Bayan North. Dışarı çıkarken randevumu alırım."</span></p>

  <p class="msoplaintext"><span class="calibre19">   Adam dışarı çıkarken odadaki bütün enerjiyi alıp götürmüş gibiydi. Ellen kendini bitkin hissederek koltuğuna yığıldı.</span></p>

  <p class="msoplaintext"><span class="calibre19">   İçeri giren Phoebe'nin gözleri faltaşı gibi açılmış, yanakları kızarmıştı. Kapıyı kapayıp sırtını dayadı.</span></p>

  <p class="msoplaintext"><span class="calibre19">   "Aman Tanrım! Âşık oldum!"</span></p>

  <p class="msoplaintext"><span class="calibre19">   "Yine mi?"</span></p>

  <p class="msoplaintext"><span class="calibre19">   Phoebe bir sandalyenin kenarına ilişti. "Az önce burada kim çıktı biliyor musun?"</span></p>

  <p class="msoplaintext"><span class="calibre19">   "Jay Butler Brooks."</span></p>

  <p class="msoplaintext"><span class="calibre19">   "Jay Butler Brooks tabii! Öyle sevimli ki. People dergisinin yılın esrarlı yirmi kişisi listesinde on yedinci sıradaydı." Kadın birden soluksuz kalıp durakladı, bilineni sanki o anda kavramlı gibi kaşlarını çattı. "Burada ne işi vardı?"</span></p>

  <p class="msoplaintext"><span class="calibre19">   "Beni sinirlendiriyordu" diye söylenen Ellen, çantasından Wright dosyasını çıkardı. "Phoebe, beni şaşırtıyorsun doğrusu." Sayfaları gözden geçirdi. "Sen zeki, ağzı laf yapan ve okumuş bir kadınsın ve bir erkeğin ardından..."</span></p>

  <p class="msoplaintext"><span class="calibre19">   "Ama esaslı bir parça. Zekâ ve hormonlar birbirleriyle uyuşmaz değildir, Ellen. Bunu hatırlaman gerek."</span></p>

  <p class="msoplaintext"><span class="calibre19">   "O da ne demek oluyor?"</span></p>

  <p class="msoplaintext"><span class="calibre19">   Phoebe aklından geçenleri söylemekten kaçınarak kapıya doğru yürüdü. "Seninle daha sonra görüşmek için randevu aldı. Olayla ilgileniyor mu? Kitap mı yazacakmış?"</span></p>

  <p class="msoplaintext"><span class="calibre19">   "Bilmiyorum ve bilmek de istemiyorum" diye inatla söylendi Ellen. "Randevuyu iptal et. O saatte yapacak daha önemli bir işim olduğuna eminim."</span></p>

  <p class="msoplaintext"><span class="calibre19">   "Bunu iptal etmek isteyeceğini sanmam" diye uyardı sekreteri.</span></p>

  <p class="msoplaintext"><span class="calibre19">   "Nedenmiş o?"</span></p>

  <p class="msoplaintext"><span class="calibre19">   "Yanında eyalet başsavcısını getiriyor da ondan."</span></p>

  <p class="msoplaintext"><span class="calibre19">  </span></p>

  <p class="msoplaintext"><span class="calibre19">Minnesota'nın Park İlçesi'nde hiçbir kefalet duruşması bu kadar ilgi çekmiş değildi. Mahkeme salonu tıklım tıklım doluydu, insanlar sıraların üstünde konserve tenekesindeki balıklar gibi sıralanmışlardı. Jay kalabalığın en arkasındaydı ve içeri girişini dikkati çekmeyecek bir ana denk getirmişti. Gözlüklerinin üzerine indirilmiş beyzbol kepiyle içeri süzülüp koridor kenarında bir yere oturdu. Muhabirler, avukatı ile giren Garrett Wright'ı daha iyi görmek için başlarını çevirdiler.</span></p>

  <p class="msoplaintext"><span class="calibre19">   Wright ile avukatının iki yanında bir memurla İlçe şerifi Russ Steiger vardı.</span></p>

  <p class="msoplaintext"><span class="calibre19">   Fotoğraf fırsatı peşinde bir politikacı daha. Olayda görünmekten bir şeyler kazanmayı ummadığı takdirde hiçbir şerif tutuklulara eşlik edecek kadar alçalmazdı. Wright'ı tutuklayan Steiger bile değildi. Minneapolis Star Tribune'e göre Steiger'in eline geçirdiği tek kişi kanal yedi haber programına yeni bir haber bulmak için biraz yatay oyunlar oynamaya aldırmayan Paige Price adında bir televizyoncuydu.</span></p>

  <p class="msoplaintext"><span class="calibre19">   Ellen North ile yardımcısı Reed savcılık masasında yerlerini almışlardı. Ellen, Wright içeri girerken başını kaldırıp bakmamıştı. Dikkatini önündeki kâğıtlara vermişti ve ancak yargıç içeri girerken bakışlarını kaldırdı.</span></p>

  <p class="msoplaintext"><span class="calibre19">   Yargıç Victor Franken koltuğuna otururken herkes uyan üzerine ayağa kalktı. Franken ufak tefek, saçsız, çarpık vücutlu ve sağlıksız sarı tenli bir adamdı. Star Wars'un Yoda'sı gibi uzun siyah cüppesiyle yüz yaşında bir kuklaya benziyordu. Tokmağını birkaç kere indirirken insanların refleks bir hareketle irkilmelerinden hoşlanmış gibi görünüyordu.</span></p>

  <p class="msoplaintext"><span class="calibre19">   Yaşlılıktan paslanmış bir sesle, "Dr. Garrett Wright'a Karşı Eyalet Davası" dedi. "Karşımda kim var?" Sanki ilgili avukatlarla az önce odasında yarım saat konuşmamış gibi savunma masasına baktı. "Dennis Enberg" diye homurdandı. Sonra savcılık masasına döndü. "Ellen North, O yanındaki kim?" Burundan takma gözlüğünü çıkarıp kızarmış burnunu kaşıdı, sonra gözlüğü cüppesiyle temizledi.</span></p>

  <p class="msoplaintext"><span class="calibre19">   "Savcı yardımcısı Cameron Reed, Sayın Yargıç" dedi Reed oturduğu yerde doğrulurken. Franken eliyle adamın oturmasını işaret etti. "Başlayalım, Bayan North."</span></p>

  <p class="msoplaintext"><span class="calibre19">   Wright ile avukatına iddia resmen okundu. Jay gülümsedi. İyi bir hamle, Bayan North. İddianın şimdi okunması kayda geçmesi için yüksek sesle okunması demekti. Anaç görünümlü bir mahkeme kâtibi kadın suçlamaları birbiri ardından okudu. Çocuk kaçırma, anababa hakkına müdahale, bir emniyet görevlisini kaçırma ve dövme, cinayete teşebbüs, müessir fiil, darp. Wright sanki kasabanın yarısına saldırmış gibiydi.</span></p>

  <p class="msoplaintext"><span class="calibre19">   Mahkeme kâtibi sesine heyecan katmamaya özen gösteriyorsa da boğazının düğümlenmesini engelleyemiyor ya da Megan O'Malley'e sarılan kanlı çarşaftan söz ederken sanığa ters ters bakmaktan kendini alamıyordu.</span></p>

  <p class="msoplaintext"><span class="calibre19">   Birinci raundu savcılık almıştı. Medya mensupları her şeyi can kulağıyla dinliyordu. Mitch Holt'un Cumartesi gecesi olayları ve Wright'ın tutuklanmasına kadar olan sürede olanlar hakkındaki raporu okunurken suçlamalar üst üste yağıyordu.</span></p>

  <p class="msoplaintext"><span class="calibre19">   Savunmanın itiraz hakkı yoktu. Enberg yün ceketinin kolunu kaşırken mide yanmasına karşı verdiği mücadeleyi kaybediyormuş gibi yüzünü ekşitmişti.</span></p>

  <p class="msoplaintext"><span class="calibre19">   Kâtip okumayı bitirince Franken sanığa suçlayıcı bir bakışla baktı. "Size yöneltilen suçlamaları anlıyor musunuz, Dr. Wright?"</span></p>

  <p class="msoplaintext"><span class="calibre19">   "Evet" diye mırıldandı Wright.</span></p>

  <p class="msoplaintext"><span class="calibre19">   "Mırıldanmayın!"</span></p>

  <p class="msoplaintext"><span class="calibre19">   "Evet, Sayın Yargıç!"</span></p>

  <p class="msoplaintext"><span class="calibre19">   "Mahkeme önünde Savcılık suçluluğunuzu mantıklı bir kuşkuyu aşacak derecede kanıtlayana kadar masum olduğunuzu bilmenizi isterim." Bakışları başka şeyler söylüyordu ama ekşi suratının nedeni katarakt da olabilirdi, kabızlık da. "Masum ya da suçlu olduğunuzu söyleyecek fırsatınız olacak. Yargılanma hakkınız var. Yargılanma olacaksa Savcılığın kanıtlarını öğrenme, Savcılık tanıklarını sorgulama ya da kendi tanıklarınızı sunma hakkınız da var. Kendi lehinize tanıklık edebilir ya da susma hakkınızı kullanabilirsiniz. Avukatınız olduğuna göre o konuya girmemiz gerekmiyor. Bütün bunları anladınız mı?" diye bağırdı Franken.</span></p>

  <p class="msoplaintext"><span class="calibre19">   "Evet, Sayın Yargıç."</span></p>

  <p class="msoplaintext"><span class="calibre19">   Ellen kalktı. Jay daha iyi görmek için eğildi. Dinleyicileri ayıran kapının parmaklıkları arasından güzel bir bacak manzarası yakalamıştı. Kadın, dinleyicilerden yana hiç bakmıyor, onların hiç önemli olmadığı izlenimini veriyordu, ilgilendiği tek şey işiydi: Adaletin kabaralı çizmesini Garrett Wright'ın kafasına indirmek yani.</span></p>

  <p class="msoplaintext"><span class="calibre19">   "Olaya karışan emniyet mensuplarının ifadeleri ve şikâyetleri üzerine Savcılık zanlının tutuklanmasını ve genel amaçlı bir duruşma için bir tarih belirtilmesini talep ediyor, Sayın Yargıç."</span></p>

  <p class="msoplaintext"><span class="calibre19">   Franken, "Dr. Wright, genel amaçlı duruşmanın ama yargılama başlamadan önce karara bağlanabilecek bütün konuları dinlemek ve sizi duruşma süresince tutuklu tutacak bir neden olup olmadığına karar vermektir" diye açıkladı.</span></p>

  <p class="msoplaintext"><span class="calibre19">   Franken tükenmiş ciğerlerini canlandırmak için solu alırken öksürmeye başladı ve öne eğilince kürsünün ardında kaybolur gibi oldu. Salondaki herkes soluğunu tutmuş, ölü olarak yere yığılmasını bekler gibiydi. Mübaşir kürsünün kenarından başını uzattı. Franken hacıyatmaz gibi doğruldu ve kâtibine sabırsızca elini salladı.</span></p>

  <p class="msoplaintext"><span class="calibre19">   Kadın, "Genel amaçlı duruşma, bir Şubat, Salı?" dedi. "Kefaleti görüşelim."</span></p>

  <p class="msoplaintext"><span class="calibre19">   Ellen, "Sayın Yargıç, iddiaların ciddiliği karşısında Savcılık kefalet bedelinin bir milyon dolar olmasını talep ediyor" dedi.</span></p>

  <p class="msoplaintext"><span class="calibre19">   Salonda herkesin soluğu tutulur gibi oldu. Kalemler yazmaya başladı. Mini ses alma cihazlarına mırıldayan sesler bir motorun homurtusunu andırıyordu. Franken tokmağını indirdi.</span></p>

  <p class="msoplaintext"><span class="calibre19">   Enberg yerinden fırladı. "Rezalet bu, Sayın Yargıç! Müvekkilim ülkenin en üst düzey özel kolejlerinden birinde profesördür. Çocuk suçlular konusunda çalışmaları vardır. Bu toplumun saygın bir üyesidir..."</span></p>

  <p class="msoplaintext"><span class="calibre19">   "Ve gayet iğrenç suçlar işlediği iddia edilmektedir" dedi Franken.</span></p>

  <p class="msoplaintext"><span class="calibre19">   "Toplumla bağları vardır ve bu iddialar sadece gülünçtür..."</span></p>

  <p class="msoplaintext"><span class="calibre19">   "Ve uzun bir kovalama sonunda tutuklanmıştır. Bunları duruşmaya sakla, Dennis" dedi Franken. "Kaçma riski var, kefaleti nakit beş yüz bin dolar olarak koyuyorum. Genel amaçlı duruşma ayın... ayın..." Parmağını kâtibinden yana salladı. "Renee'nin dediği tarihte."</span></p>

  <p class="msoplaintext"><span class="calibre19">   "Bir Şubat Salı."</span></p>

  <p class="msoplaintext"><span class="calibre19">   "Zanlı tutuklanacak, fotoğrafı çekilecek, parmak izleri alınacak" diye yazdırdı Franken. "Sağlık muayenesinden geçirilecek, delillerle karşılaştırılmak üzere kan ve saç örneği alınacak."</span></p>

  <p class="msoplaintext"><span class="calibre19">   Tokmağını bir daha vurarak oturumu kapadığını bildirdi. Muhabirler birbirlerini iterek avukatlara ya da savcıların hemen arkasında oturan Paul Kirkwood'a doğru koşuştular. Jay yerinden kalkıp kalabalığın arkasına takıldı.</span></p>

  <p class="msoplaintext"><span class="calibre19">   "Hapiste çürümeli" dedi Kirkwood. "Oğluma o yaptıklarından sonra. Bize çektirdiklerinden sonra."</span></p>

  <p class="msoplaintext"><span class="calibre19">   "Garrett Wright suçluysa Josh'u kim getirdi?"</span></p>

  <p class="msoplaintext"><span class="calibre19">   "Oğlunuz Garrett Wright'ı kendisini kaçıran kişi olarak teşhis etti mi?"</span></p>

  <p class="msoplaintext"><span class="calibre19">   "Polisin sizi hâlâ zanlı olarak gördüğü doğru mu?"</span></p>

  <p class="msoplaintext"><span class="calibre19">   Kirkwood'un yüzü kıpkırmızı kesildi. Gözleri öfkeyle parladı. "Oğlumun kaçırılışıyla benim hiçbir ilgim yok. Bunun aksine bir iddia, Deer Lake Emniyeti'nin beceriksizliğinin başka bir örneğidir,"</span></p>

  <p class="msoplaintext"><span class="calibre19">   Beyaz saçlı mübaşir, "Tamam, dağılalım artık, arkadaşlar" diye seslendi. "Bu salonda yapacak başka işlerimiz var."</span></p>

  <p class="msoplaintext"><span class="calibre19">   Kalabalık dışarı çıkarken Jay oturdu ve tanınmamak için başını eğerek not almaya koyuldu. Ününden ve servetinden memnunsa da tanınmamak da iyi bir şeydi. Özellikle şimdi.</span></p>

  <p class="msoplaintext"><span class="calibre19">   Bu olay onu buraya çekmişti. Orada olduğunun keşfedilmesinin yaratacağı engeller çıkmadan mümkün olduğu kadar çok şey öğrenmek istiyordu. Ama ne yazık ki, adını bir levye gibi kullanmadan o tür bilgilere erişemeyecekti.</span></p>

  <p class="msoplaintext"><span class="calibre19">   Savcılık masasında yardımcısıyla oturan Ellen North'a son bir kere daha baktı. Ne istediğini biliyordu ve kadının, istediğini mücadelesiz vermeyeceğinden de yüzde yüz emindi.</span></p>

  <p class="msoplaintext"><span class="calibre19">  </span></p>
</body>
</html>
