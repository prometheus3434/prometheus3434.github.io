<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="msoplaintext4"><span class="calibre21">ON BEŞİNCİ BÖLÜM</span></h3>

  <p class="msoplaintext"><span class="calibre19"> </span></p>

  <p class="msoplaintext"><span class="calibre19"> </span><span class="calibre20">Gorman Grabko'nun epey geniş bir papyon kravat koleksiyonu vardı. Hukuk Fakültesi'nin ikinci sınıfındayken, her insanın kendi imajını yarattığı fikri onu çok etkilemişti. O yıl papyon kravat takmaya başlamıştı. Ve otuz üç yıldır papyon kravat takardı. Hep zevkli ve sade. Öyle hazır bağlanmış da değil.</span></p>

  <p class="msoplaintext"><span class="calibre19">   Bugün de ergenlik çıbanlarının mahvettiği yüzünü saklamak için uzattığı kısa sakalın kır kıllarına uyacak gri üstüne gri bir tane seçmişti. Dört köşe kafasının yanlarındaki saçlar daha koyuydu ve şakaklarında hafif bir gümüşi parıltı vardı. Kafasının tepesi saçsızdı. Saçsızlık yüzyıllardır Grabko erkeklerinin ayırt edici bir özelliğiydi. O da saçsızlığını, üzerinde yargıç cüppesi ve onun altındaki koyu renkli Brooks Brothers elbisesi kadar gururla taşırdı.</span></p>

  <p class="msoplaintext"><span class="calibre19">   Grabko kırsal kesimde giyimine kuşamına pek önem vermeyen yargıçlar olduğunu bilirdi. O ise yüksek standartlara sahip olmayı bir görev bilmişti. Northwestern Üniversitesi'nden mezun olmuş, Drake Hukuk Fakültesi'nde ders vermişti, sanat hamişiydi ve günün birinde eyalet yüksek mahkemesine getirileceğini umuyordu.</span></p>

  <p class="msoplaintext"><span class="calibre19">   Park İlçesi gibi bir yerde bir yargıcın sivrilebilmesinin güçlüğüne rağmen o günün fazla uzak olmadığına inanıyordu. Burada genelde küçük suçlar işlenirdi, duruşmalar basitti, avukatlar ruhsuz insanlardı. Dr. Garrett Wright Davası gibi bir davaya bakmak seyrek çıkan fırsatlardan biriydi. Bu yüzden Gorman Grabko kendini gerektiği gibi hazırlamıştı.</span></p>

  <p class="msoplaintext"><span class="calibre19">   Şimdi de iyi yürekli bir hükümdar havasıyla üstü tertemiz olan masasının başında oturuyor, Anthony Costello'ya gülümsüyordu.</span></p>

  <p class="msoplaintext"><span class="calibre19">   "Bay Costello, bu bizim için hem bir zevk hem de bir onur" dedi. "Sizin ününüze sahip avukatları Park'da peki görmeyiz, öyle değil mi, Ellen?"</span></p>

  <p class="msoplaintext"><span class="calibre19">   Ellen dudaklarını hafifçe kıpırdattı. Buna kimse içten gülümseme diyemezdi. Grabko zaten sorusuna yanıt beklemiyordu. Yargıç, kadının fikrini beklemeden, daha doğrusu onunla aralarındaki bu küçük erkek yakınlaşmasından uzaklaştırarak sözüne devam etti. Cameron da odada olsaydı Ellen durum,, daha iyi idare ederdi ama Cameron'un o sabah Yargıç Witt'in mahkemesinde duruşması olduğu için tek başına kalmıştı.</span></p>

  <p class="msoplaintext"><span class="calibre19">   "Duyduğuma göre Purdue mezunuymuşsunuz" dedi Grabko,</span></p>

  <p class="msoplaintext"><span class="calibre19">   Costello sırıttı. "Bir Northwestern mezunu olarak bunu bir kusur kabul etmeyeceğinizi umarım."</span></p>

  <p class="msoplaintext"><span class="calibre19">   Grabko, Costello'nun kendisi hakkında bir şeyler biliyor olmasına sevinmiş göründü. "Her ikisi de En İyi On Okul arasındadır. Siz de mezun olduğunuz üniversiteye şeref verdiniz, Ben büyük kentlerin adliyelerinde olup bitenleri yakından izlerim." Grabko bunu hasedinden değil de daha yüksek bir otoritenin emriyle yapmaya memur edilmiş gibi kendini önemseyen bir havayla söylemişti.</span></p>

  <p class="msoplaintext"><span class="calibre19">   "Elimden geleni yapıyorum."</span></p>

  <p class="msoplaintext"><span class="calibre19">   Ellen, Costello'nun bu sahte alçakgönüllüğü karşısında öğürmemek için kendini güç tutarak, "O kadar davanızın arasında kendisine zaman ayırabildiğiniz için Dr. Wright talihliymiş doğrusu" dedi.</span></p>

  <p class="msoplaintext"><span class="calibre19">   "Doğru, Cities'de işler biraz yoğun." Costello kadından yana baktı. "Ama bunu sen de eski zamanlardan bilirsin, değil mi, Ellen? Oradaki koşuşturmanın bazı insanlara çok ağır gelmesi anlaşılır bir şeydir."</span></p>

  <p class="msoplaintext"><span class="calibre19">   Ellen sanki baskı altında ezilmiş ve utanç içinde yaşamak üzere taşraya dışlanmış gibi konuşuyordu. Grabko başını yana eğerek bir kuşku parıltısıyla baktı kadına. Ellen gözlerim kısarak Costello'ya döndü.</span></p>

  <p class="msoplaintext"><span class="calibre19">   "'İğrenmek' daha gerçekçi bir sözcük olabilir, hoş, bazı zamanlar kanalizasyon çukurunda dolaşmaya aldırış etmezler ya. Ama biz böyle eski günleri anarak Yargıç Grabko'yu meşgul etmemeliyiz. Kendisinin çok yoğun bir programı vardır."</span></p>

  <p class="msoplaintext"><span class="calibre19">   "Sizin davaya yeni katılmanızdan dolayı gündemi düzenlemek konusu ortaya çıktı, Bay Costello" dedi Grabko. "Duruşmanın ertelenmesini isteyeceksiniz herhalde."</span></p>

  <p class="msoplaintext"><span class="calibre19">   "Hayır, Sayın Yargıç. Savunma devama hazırdır. Hatta bunu hevesle beklemektedir. Dr. Wright'a bu suçlamaların yöneltildiği her ilave gün, karakteri gereksiz yere biraz daha lekelenmektedir."</span></p>

  <p class="msoplaintext"><span class="calibre19">   Costello, Grabko'nun yüzüne baktı. "Sayın Yargıç, benim müvekkilime karşı ilk görevim hafta başında Yargıç Franken'in kendisi için çok yüksek bir kefalet miktarı koyarak yaptığı haksızlığı düzeltmek olacaktır."</span></p>

  <p class="msoplaintext"><span class="calibre19">   Ellen, "Adam bir suç mahallinden kaçarken tutuklanmıştı" diye araya girdi.</span></p>

  <p class="msoplaintext"><span class="calibre19">   "Öyle söyleniyor."</span></p>

  <p class="msoplaintext"><span class="calibre19">   "Bir CTB ajanına vahşice saldırıda bulunup dövmüş ve..."</span></p>

  <p class="msoplaintext"><span class="calibre19">   "Öyle söyleniyor."</span></p>

  <p class="msoplaintext"><span class="calibre19">   "Ve kaçmaya çalışmış. Kaçma riski bulunduğundan..."</span></p>

  <p class="msoplaintext"><span class="calibre19">   Costello birden kalkınca Grabko'nun bakışları da üzerinde kaldı. Avukat jaluzilerden içeri sütümsü bir ışığın girdiği pencerelere doğru yürüdü.</span></p>

  <p class="msoplaintext"><span class="calibre19">   "Dr. Wright suçluluğu kanıtlanana kadar masum bir insan olma hakkına sahiptir. Hatta kendisi suçsuzdur. Bu eyalet yasalarına göre mantıklı bir kefalete hakkı vardır. Yarım milyon dolar mantıklı bir rakam değildir."</span></p>

  <p class="msoplaintext"><span class="calibre19">   Grabko sakalını sıvazladı.</span></p>

  <p class="msoplaintext"><span class="calibre19">   "Sekiz yaşında bir çocuğu kaçırmak ya da bir kadına işkence etmek de mantıklı değildir."</span></p>

  <p class="msoplaintext"><span class="calibre19">   Costello birden döndü. "Haydi haydi, Ellen. Garry Wright'ın bunları yaptığına inanıyor olamazsın. Kendisi saygın bir profesör...."</span></p>

  <p class="msoplaintext"><span class="calibre19">   "Ben Garrett Wright'ın ne olduğunu çok iyi biliyorum, Bay Costello." Ellen ayağa kalkıp ellerini tütün rengi eteğinin kenarlarına dayayarak yürüdü. "Birden fazla suç işlediği iddia edilen ve kaçarken yakalanmış olan bir kişidir."</span></p>

  <p class="msoplaintext"><span class="calibre19">   "Saldırganın olay yerinden kaçmadığı konusunda bir iddiam yok. Ben yalnızca müvekkilimin o saldırgan olmadığını söylüyorum."</span></p>

  <p class="msoplaintext"><span class="calibre19">   "O zaman nasıl oluyor da o tutuklanmış acaba?"</span></p>

  <p class="msoplaintext"><span class="calibre19">   "Yakalanan o olmuş ama iddia edilen suçları işleyen o değildi.</span></p>

  <p class="msoplaintext"><span class="calibre19">   "Kanıtlar hiç de öyle demiyor."</span></p>

  <p class="msoplaintext"><span class="calibre19">   "Onu göreceğiz, Savcı Hanım. Eğer iş o raddeye kadar uzarsa."</span></p>

  <p class="msoplaintext"><span class="calibre19">   Ellen kollarını kavuşturmuş olarak orada dururken Tony koltuğuna döndü, bacak bacak üstüne attı, kırışmasını önlemek için ceketini düzeltti. Çok serinkanlı görünüyordu, tıpkı kolunun yenine bir as saklamış hilekâr bir oyuncu gibi. Ellen onun blöfünü görmeyi düşündü. Uzun süren sessizliği adamı elini göstermeye zorladı.</span></p>

  <p class="msoplaintext"><span class="calibre19">   Costello, Grabko'ya baktı. "Sayın Yargıç, ben haksız tutuklama iddiasında bulunacağım. Anayasanın Dördüncü Eki zorunlu koşullar ya da onay verilmesi dışında polisin bir zanlının evine tutuklama yapmak üzere arama emri olmadan girmesini yasaklar."</span></p>

  <p class="msoplaintext"><span class="calibre19">   "Lütfen." Ellen, Grabko'nun masasının kenarında durdu. "Adam tutuklanmamak için kaçıyordu, tehlikeli ve silahlıydı. Bunlar zorunlu koşullar değil mi? Bu durum bütün kriterlere uymaktadır." Bunları parmaklarıyla saydı. "Ciddi bir suç işlendi, zanlının silahlı olduğuna inanılıyordu, kaçma olasılığı açıktı; yalnızca evde olduğuna inanılmakla kalınmayıp Mitch Holt hemen hemen arkasından içeri girmişti!"</span></p>

  <p class="msoplaintext"><span class="calibre19">   "Şef Holt birinin arkasından eve girdiğini sanıyor." Castello enerjisini ve iddiasını Ellen'e değil yargıca yöneltti. İkna etmesi gereken kişi Grabko'ydu. "Aslında Şef Holt'un kovaladığı kişinin yüzünde bir kayak maskesi vardı. Adamın yüzünü hiç görmedi, kovaladığı kişinin Dr. Wright olduğunu sanması için bir neden yoktu. Şef Holt kovalama sırasında adamı sayısız kere gözden kaçırdığını ve bunlardan birinin de Dr. Wright'ın garajına girmeden hemen önce olduğunu kendisi söylemiştir. Bizim iddiamız şudur: Şef Holt zanlısını kovalaması sırasında çok kereler gözden kaçırmış olması nedeniyle Dr. Wright'ın garajına giriş izni almadan girmekte haksızdır."</span></p>

  <p class="msoplaintext"><span class="calibre19">   Ellen alaycı kahkahasını saklamak için bir çaba harcamadı. "Bu kadar inanılmaz bir..."</span></p>

  <p class="msoplaintext"><span class="calibre19">   "Ellen, yeter" dedi Grabko sert bir sesle.</span></p>

  <p class="msoplaintext"><span class="calibre19">   "Kararı ben vereceğim" dedi sonra. "Taleplerinizi kaydettirin, Bay Costello. Savınız geçerlidir. Üzerinde düşünmek gerekir."</span></p>

  <p class="msoplaintext"><span class="calibre19">   "Ama, Sayın Yargı...."</span></p>

  <p class="msoplaintext"><span class="calibre19">   "Siz de konuşma fırsatı bulacaksınız, Bayan North" diyen Grabko önündeki kâğıda bir not aldı. "Tutuklamanın bazı sınırlarda olduğu anlaşılıyor. Beni öyle olmadığına ikna edin. Ayrıca bu duruşma sırasında ele alınacak bir konudur, oysa biz burada kefalet konusunu görüşmek üzere bir araya geldik."</span></p>

  <p class="msoplaintext"><span class="calibre19">   Bir puan kazanmış olan Costello derin bir soluk alarak yüzüne sen-benim-dostumsun bakışını yerleştirdi. "Sayın Yargıç, Dr. Wright'ın toplumla olan bağları, sabıkasının bulunmaması ve aleyhindeki delillerin pek hafif olması nedeniyle kefaletin düşürülmesini talep ediyoruz."</span></p>

  <p class="msoplaintext"><span class="calibre19">   Grabko kaşlarını kaldırarak Ellen'e döndü.</span></p>

  <p class="msoplaintext"><span class="calibre19">   "Bence Yargıç Franken iddiaların dayanağı göze alındığında son derece mantıklı ve adil davranmıştır."</span></p>

  <p class="msoplaintext"><span class="calibre19">   Yargıç arkasına yaslanıp koltuğunda dönerken sakalından beyaz bir tutamı çekiştirdi. Hukuk profesörü sesiyle, "Ellen yarım milyon dolarlık kefaletin aslında kefaletin reddedilmesi demek olduğu söylenebilir mi?" diye sordu.</span></p>

  <p class="msoplaintext"><span class="calibre19">   Ellen sustu. Elbette ki kefaletin reddedilmesi demekti. Döndüğünden beri tek sözcük konuşmamış olan Josh'u düşündü. Garrett Wright'ın zalimliği nedeniyle perişan halde yatan ve mesleği belki de sona ermiş olan Megan'ı düşündü Ölümünün kokusu hâlâ genzinde olan Dennis'i düşündü. Sonra Wright'ı düşündü: O sorgu odasındaki bakışının kendisini delip geçmesini hâlâ hissediyordu.</span></p>

  <p class="msoplaintext"><span class="calibre19">   Yargıç devam etti. "Bence çok aşırı. Dr. Wright'ın ününden ve çocuk suçlular programından haberdarım ve adamı bildiğim kadarıyla şu anda kaçma tehlikesi olduğuna inanmıyorum."</span></p>

  <p class="msoplaintext"><span class="calibre19">   "Ama Sayın Yargıç, görmüyor musunuz, bütün sorun da bu işte. Şu anda karşımızda bir kolej profesörü yok. Garrett Wright'ın her şeyi yapabilecek bir yanıyla karşı karşıyayız. Karşımızdaki bu adam kötüdür."</span></p>

  <p class="msoplaintext"><span class="calibre19">   Costello gözlerini yuvarladı. "Bu biraz fazla melodramatik olmadı mı, Ellen?"</span></p>

  <p class="msoplaintext"><span class="calibre19">   "Eğer bu sabah selefinin odasında olsaydın öyle düşünmezdin."</span></p>

  <p class="msoplaintext"><span class="calibre19">   Adam şaşkınlığına hafif bir neşe katacak kadar cüretkârdı. "Yani Enberg'in ölümü için müvekkilimi mi suçluyorsun? O sırada hapiste yattığına göre bunu başarmak için çok becerikli olması gerekirdi doğrusu."</span></p>

  <p class="msoplaintext"><span class="calibre19">   Grabko kadına bakarak kaşlarını çattı. "Kefalet yüz bin dolardır."</span></p>

  <p class="msoplaintext"><span class="calibre19">  </span></p>

  <p class="msoplaintext"><span class="calibre19">"Bay Brooks, bu hikâyeyi hangi açıdan ele alacaksınız?"</span></p>

  <p class="msoplaintext"><span class="calibre19">   Jay çevresini saran muhabirlere kaşlarını çattı. Davadan haberleri almak için mahkeme salonunda toplanmışlardı. Anthony Costello kefaletin düşürülmesini isteyecekti. Ancak yıldızlar henüz sahneye çıkmadıklarından basın bir kilisedeki çocuklar kadar huzursuz ve kıpırtılıydı. Bir grup Savcılık masanın ardındaki ilk sırada oturan Paul Kirkwood'un çevresini sarmıştı. Jay, bir yazarın hem birinin konuşmasına kulak misafiri olmak hem de başkasıyla konuşmak yeteneğinden yararlanarak Paul'ün anlattıklarını dinliyordu: Adalet, mağdurun hakları, Amerikan yöntemi.</span></p>

  <p class="msoplaintext"><span class="calibre19">   Jay başını salladı. "Bir kitap çıkıp çıkmayacağını bilemem. Burada yalnızca gözlemciyim. Bu olay üzerinde çalışanlar sizlersiniz."</span></p>

  <p class="msoplaintext"><span class="calibre19">   Onlara kendini diktatör ilan edip Minnesota eyaletinin mutlak hâkimi olmaya geldiğini de söylemiş olabilirdi. Onlar duymak istediklerini duymuşlar, gerisini dinlememişlerdi bile.</span></p>

  <p class="msoplaintext"><span class="calibre19">   "Aile ile mi çalışacaksınız, yoksa Dr. Wright'ın hikayesiyle mi ilgileniyorsunuz?"</span></p>

  <p class="msoplaintext"><span class="calibre19">   "Yorum yok, çocuklar." Jay muhabirlere bakıp gülümsedi. "Bakın, beni avukat gibi konuşturdunuz işte. Bu hiç de istemediğim bir şeydir."</span></p>

  <p class="msoplaintext"><span class="calibre19">   Çevresindeki gözler Noel ışıkları gibi parlayınca yanlış bir şey söylediğini anladı. Bir sarışın elindeki mikrofonu uzattı.</span></p>

  <p class="msoplaintext"><span class="calibre19">   "Bay Brooks, eski bir savunma avukatı olarak bu sabah intihar ettiği söylenen Dennis Enberg'in azledilmesi ve yerine Anthony Costello'nun gelmesi hakkındaki düşünceleriniz nedir?"</span></p>

  <p class="msoplaintext"><span class="calibre19">   Bir insan bir kurşunda kafasını uçurmuştu ve sarışın için bunun kendi geçeceği haberde ilginç bir nokta olmasından başka bir önemi yoktu. Bu fikir kendisini iğrendiriyordu. Ellen olsa onun da hikâyeye olan açlığıyla o kadından farksız olduğunu söylerdi. Yüzeyden bakıldığında o da oraya aynı nedenle gitmişti. Aslında daha derin nedenleri vardı ama onların daha da beter oldukları düşünülebilirdi.</span></p>

  <p class="msoplaintext"><span class="calibre19">   Ağzı buruk bir gülümsemeyle kıvrıldı. "Hanımefendi, çok uzun bir süredir avukatlık yapmıyorum" dedi. "Eğer avukatlığım iyi olsaydı hâlâ aynı işi yapıyor olurdum, değil mi? Bu konudaki fikrimin önemli olduğunu hiç sanmıyorum."</span></p>

  <p class="msoplaintext"><span class="calibre19">   "Ama yine de kitaplarınızda taraf tutuyorsunuz. Eleştirmenleriniz, ki aralarında çok ünlü avukatlar da var, sizin hukuk açısından çok keskin bir gözünüz olduğunu ve davaları analizinizin lazer cerrahisini andırdığını söylüyorlar."</span></p>

  <p class="msoplaintext"><span class="calibre19">   Salonun baş tarafında yargıç odasının kapısı açılınca bütün dikkatler o yana çevrildi. Önce gayet öfkeli bir yüzle Ellen göründü. Jay, onun yüzünü ifadesiz tutmaya çalıştığını, ancak vücudunun sıkılı bir yumruk kadar gergin olduğunu farketti Gözleri, bir iki kere kendisine de bakışında gördüğü o aynı ateşle parıldıyordu.</span></p>

  <p class="msoplaintext"><span class="calibre19">   Onun arkasından Costello rahat ve kendinden emin bir tavırla gelmekteydi. Doğruca basın mensuplarına baktı. Kahraman fatih. Sıradan insanın savunucusu -tabii sıradan insan bunun için gerekli bedeli ödeyebilirse.</span></p>

  <p class="msoplaintext"><span class="calibre19">   Sayın Yargıç Gorman Grabko kürsüsüne çıkıp koltuğuna oturdu. Akla ilk gelen sözcük derli topluydu. Ayakkabılarının içine kılıf sokan ve kafasının çıplak yerini parlatan bir insan izlenimi veriyordu. Koridorlarda söylentilere göre duruşmalarda çok titizdi, savunmaya daha olumlu yaklaşır Savcılıktan yüksek standartlar beklerdi. Görünüşe bakılırsa Ellen bu standartlara erişememişti.</span></p>

  <p class="msoplaintext"><span class="calibre19">   Yan kapı açıldı ve iki memur arasında içeri giren Garrett Wright savunma masasına oturdu.</span></p>

  <p class="msoplaintext"><span class="calibre19">   Olay birkaç dakika içinde tamamlandı. Her zaman olduğu gibi kavga yargıç odasında verilmişti. Bu kayda geçmesi ve dramı izlemek için oraya toplanmış izleyiciler için bir gösteriydi.</span></p>

  <p class="msoplaintext"><span class="calibre19">   Costello resmen talebini belirtti. Ellen karşı çıktı. Grabko'nun kararı verilmişti.</span></p>

  <p class="msoplaintext"><span class="calibre19">   "Kefalet yüz bin dolar olarak tespit edilmiştir" dedi yargıç.</span></p>

  <p class="msoplaintext"><span class="calibre19">   "Rezalet bu!" Paul Kirkwood yerinden fırladı. Yüzü kurumuş kan rengini almış, boynundan bir damar fırlamıştı. "Bu hayvan benim oğlumu çaldı ve siz de onu salıveriyorsunuz!"</span></p>

  <p class="msoplaintext"><span class="calibre19">   İriyarı bir memur koşup adamı yakaladı. Paul memura bir omuz darbesi vurup odanın savunma tarafına doğru savurdu.</span></p>

  <p class="msoplaintext"><span class="calibre19">   Wright'ın yüzüne doğru yumruğunu sallayarak, "Yaşamımızı mahvettin!" diye bağırdı.</span></p>

  <p class="msoplaintext"><span class="calibre19">   Grabko tokmağını indirdi. Ayağa kalkıp daha fazla memur gelmesi için bağırdı. Mahkeme salonu bağrışmalar, çığlıklar, itişip kakışmalarla çınladı. İçeri polisler doldu. Üçü Paul Kirkwood'u yakaladıkları gibi en yakın kapıya doğru sürüklediler.</span></p>

  <p class="msoplaintext"><span class="calibre19">   Paul adamların elinde kıvranıyor, "Adalet istiyorum! Adalet istiyorum!" diye bağırıyordu.</span></p>

  <p class="msoplaintext"><span class="calibre19">   Muhabirler sürü gibi ardından seğirttiler. Kalan memurlar Wright ile Costello'yu bir yan kapıdan dışarı çıkardılar. Grabko başını sallıyor, tokmağını indiriyordu; duruşmanın tatil edildiğini bildirdi. Salon birkaç dakika içinde boşaldı, herkes Paul'ün gösterisinin devamını izlemek için dışarı koştu. Ellen dışında herkes.</span></p>

  <p class="msoplaintext"><span class="calibre19">   Ellen masa başında bir elini beline dolamış, öteki elini de çenesine dayanak yapmış bir halde oturuyordu. Sanki Adalet Hanım'ın gözlerini bağlayan bezi salt iradesiyle çıkartmak istermiş gibi boş yargıç kürsüsüne bakmaktaydı. Jay gözlerini kadından ayırmadan geride bekliyordu. Aslında koridorda olmalıydı. Paul Kirkwood'un bu tiyatro merakı kendisinin ilgisini çekmekteydi. Bu gösterilerde sakat bir şey vardı, hesapçı ve planlanmış bir şey. Ama dönüp dışarı çıkamadı.</span></p>

  <p class="msoplaintext"><span class="calibre19">   Aksine aradaki alçak engeli açıp salonun ön tarafına geçti. Kendi kendine, Ellen'in görüşlerini öğrenmek için, diyordu. Hepsi o kadar. Yoksa kadın yapayalnız ve üzgün göründüğü için değil. Uğradığı bu yenilgiyi güç kabullenir olmasının kendisini etkilemesinden değil.</span></p>

  <p class="msoplaintext"><span class="calibre19">   "Yalnızca bir kefalet" dedi.</span></p>

  <p class="msoplaintext"><span class="calibre19">   "Onu Paul Kirkwood'a anlat" diye mırıldandı Ellen, "Lakeside'a git ve haberi Josh'un annesine ver. Belki de hastaneye Megan O'Malley'e telefon edip söylemek de istersin,"</span></p>

  <p class="msoplaintext"><span class="calibre19">   "Bu yalnızca kefalet." Ellen iskemlesinde adama doğru dönerken kayıtsız bir tavırla omzunu silkti. "Garrett Wright neden sokakta serbestçe dolaşmasın, neden dün gece bir cinayet işlemiş olabilecek ve şu anda Dustin Holloman'a kimbilir neler yapan suçortağıyla ilişkiye geçmesin?"</span></p>

  <p class="msoplaintext"><span class="calibre19">   Jay elleri buruşuk kurşun rengi pantolonunun ceplerinde olarak kadına yaklaştı. Ceketini bir yerde çıkarmıştı. Yıpranmış blucin gömleğinin önünde modern bir sanat eserini andıran parlak bir ipekli kravat sarkıyordu. Düğümü gevşetilmiş, üst düğmeyi açmıştı, sanki boynunda bir ilmeğe tahammül edemiyor ama resmiyetini gösterme zorunluluğunu da hissediyormuş gibi.</span></p>

  <p class="msoplaintext"><span class="calibre19">   "Bir raund kaybettin, maçı değil" diyerek kalçasını masif meşe masanın kenarına dayadı. Bacağı Ellen'in elinin üstüne değmişti.</span></p>

  <p class="msoplaintext"><span class="calibre19">   Temas elektrik çarpmasından farksızdı. Ellen elinde olmadan yaptığı hareketi örtmek için kıpırdandı, topladığı saçından kurtulmuş bir iki teli geri itmek için elini kaldırdı. "Bu bir maç değil."</span></p>

  <p class="msoplaintext"><span class="calibre19">   "Elbette öyle. Bunu bin kere oynadın. Kuralları biliyorsun. Stratejileri biliyorsun. Bir iki puan verdin. Ama bu dünyanın sonunun geldiği anlamına gelmez."</span></p>

  <p class="msoplaintext"><span class="calibre19">   Ellen yenilgi sislerinin ardında alev alev yanan bir öfkeyle baktı adama. "Dün gece bir insan öldü. Bu kaç puan eder, ha." Ayağa kalktı. "Bunun senin için değeri nedir? Bir bölüm mü. Bir sayfa mı? Bir paragraf mı?"</span></p>

  <p class="msoplaintext"><span class="calibre19">   "Onu ben öldürmedim ve ben canlandıramam. Yalnızca her şeyi yerli yerine oturtmaya çalışabilirim. Senin yapmak istediğin de bu değil mi? Bir anlam vermek, anlamak değil mi?"</span></p>

  <p class="msoplaintext"><span class="calibre19">   "Ben gayet iyi anlıyorum. Şimdi de sizin anlayacağınız bir biçimde anlatayım. Evet, bu bir oyundur, Bay Brooks. Dennis Eddinberg artık ihtiyaçları olmayan bir taştı, şimdi öldü ve halefi için önce müvekkili için Hapisten Çık kartını çekti ve ben de bunu önleyemedim!"</span></p>

  <p class="msoplaintext"><span class="calibre19">   Ellen'in içinde kaynama noktasına gelen öfke ve acı birden denetimi dışına taştı. Sırtını adama çevirip elleriyle yüzünü örttü. Bir yandan da kendine çok kızıyordu. Bu çılgınlık içinde hiç olmazsa duygularını denetim altında tutabildiğini sanmıştı. Bu mücadeleyi vermeye yemin etmişti ama yenilginin bu kadar erken gelme olasılığını hiç düşünmüş değildi. Costello'nun tutuklanmanın kaldırılması tehdidini hatırladı ve bu olasılık karşısında midesi bulanmaya başladı. Eğer bu savaşı kaybetmişse onu da kaybedebilirdi.</span></p>

  <p class="msoplaintext"><span class="calibre19">   Jay kadının duygularına hâkim olma mücadelesini izliyordu. Ellen'in sırtı dimdikti, omuzları titreme ihtiyacına direnerek gerilmişti. Sistem içinde onca zaman çalışmış olmasına rağmen bir doğruluk ve onur duygusunu koruyabilmişti. Zorlu bir mücadele veriyor ve kayıpları onu daha çok etkiliyordu. Kuşkuculuğu pek çok insandakinin aksine onun adalet mızrağını köreltmiş değildi. Jay'in kendisi için olduğu gibi. Bu durum, kadına olayların içindeki yerini daha bilinçli olarak farkettirmişe benziyordu.</span></p>

  <p class="msoplaintext"><span class="calibre19">   Kadının arkasına geçerek, "Bunun burada olabileceğini düşünmemiştin, değil mi?" diye fısıldadı.</span></p>

  <p class="msoplaintext"><span class="calibre19">   "Burada olmamalıydı. Çocuklar güvenlikte olmalılar. Dennis Enberg yaşıyor olmalıydı. Garrett Wright ve bu oyunu oynayan diğer çılgın sonsuza kadar önlenmeliydi."</span></p>

  <p class="msoplaintext"><span class="calibre19">   "Kentten o yüzden mi ayrıldın?" Jay kadına o kadar yakındı ki, parfümü burnunu gıdıklıyor, başını aşağı çekiyordu, boynu bir solukluk mesafedeydi.</span></p>

  <p class="msoplaintext"><span class="calibre19">   Onu istiyordu ve o ayartma ihtiyacına teslim yanlışlığının farkındaydı. Kadın hikâyenin bir parçasıydı. Oraya hikâye için gelmişti. Kendini hikâye içinde kaybetmek için, kendi ıstıraplarından kaçıp lime lime etmek için.</span></p>

  <p class="msoplaintext"><span class="calibre19">   Bunu hatırlamak ağzında kendinden iğrenmenin lezzetini uyandırmıştı. Öfkeden zalimleşmişti.</span></p>

  <p class="msoplaintext"><span class="calibre19">   "O yüzden mi ayrıldın büyük kentten, Ellen? Bu tür mücadeleleri yapmak istemediğinden mi? Ondan mı kaçtın?"</span></p>

  <p class="msoplaintext"><span class="calibre19">   Ellen aniden geri döndü, Jay kadın tokat atmaya davranamadan kollarını tuttu.</span></p>

  <p class="msoplaintext"><span class="calibre19">   "Ben hiçbir şeyden kaçmadım."</span></p>

  <p class="msoplaintext"><span class="calibre19">   "Minneapolis'te geleceği parlak insanların başında geliyordun." Jay kadını bile bile kışkırtıyordu.</span></p>

  <p class="msoplaintext"><span class="calibre19">   "Ben oradan kaçmadım, ayrıldım. Daha aklıbaşında bir yaşam istiyordum. Bir seçim yaptım ama bunu sana haklı göstermek zorunluluğunda değilim."</span></p>

  <p class="msoplaintext"><span class="calibre19">   "Burada olanlara asla aklıbaşında denemez."</span></p>

  <p class="msoplaintext"><span class="calibre19">   Ellen onun davadan mı yoksa o anda aralarında gelişen ısıdan mı sözettiğini bilemiyordu. Çok yakındı, elleri kollarını aşırı sıkıyordu, ağzı ağzından ancak bir karış ötedeydi.</span></p>

  <p class="msoplaintext"><span class="calibre19">   Kolunu çekiştirerek, "Bırak beni!" dedi.</span></p>

  <p class="msoplaintext"><span class="calibre19">   Kapı açıldı ve Minneapolis Star Tribune'un emektar muhabirlerinden Henry Forster içeri girdi.</span></p>

  <p class="msoplaintext"><span class="calibre19">   "Ellen, senden bir yorum alacak mıyız, yoksa kendi vardığımız sonuçları mı kabul edeceğiz?"</span></p>

  <p class="msoplaintext"><span class="calibre19">   "Hemen geliyorum."</span></p>

  <p class="msoplaintext"><span class="calibre19">   Ellen, Jay'e bakmadan çantasını alıp dışarı çıktı.</span></p>

  <p class="msoplaintext"><span class="calibre19">   Jay onun muhabirlerin dikkatini çekmesini bekledikten sonra aralarında mesafe bırakarak ardından yürüdü. Bu bekleme anı ona da kendisini toparlama fırsatı vermişti.</span></p>

  <p class="msoplaintext"><span class="calibre19">   Canlı bir olayla uğraşmanın sonu buydu işte. Genelde kendisi olaydan sonra, en güçlü heyecanların arkada bırakılıp, önemli kişilerin yaşamlarını etkilemiş olan olay hakkında bir görüşme yaptıktan sonra ortaya çıkardı. Burada bir görüş yoktu. Olay cereyan geçen bir elektrik teli gibiydi... ve aynı derecede</span></p>

  <p class="msoplaintext"><span class="calibre19">   Söylentilere göre Dennis Enberg'in cesedi adli tıpça incelenmeye alınmıştı. Resmi söylentiler intihar diyorsa da, Ellen bile avukatın öldürüldüğüne inandığını ima etmişti.</span></p>

  <p class="msoplaintext"><span class="calibre19">   Jay polis telsizindeki çağrıları duyup Southtown Alışveriş Merkezi'ne gitmiş ve muhabirler olay yeri heyecanını kaybedip ağzından laf alacakları birini aramaya gidene kadar aracın sıcaklığı içinde beklemişti. O sırada binanın önünde bir tek üniformalı memur nöbetçi olarak bırakılmıştı.</span></p>

  <p class="msoplaintext"><span class="calibre19">   Jay adamın yanına gitmiş, bir sigara istemiş, sanki yapacak işi yokmuş gibi çene çalmaya başlamıştı. Kanlı cinayetlere alışık olmayan genç polis sonunda içerdeki sahnenin ayrıntılarını anlatmıştı. Elleri öyle titriyordu ki, sigarasını güçlükle dudaklarının arasına sokabiliyordu.</span></p>

  <p class="msoplaintext"><span class="calibre19">   "Öyle şeyler filmlerde görülür ama bu gerçekti" dedi. Karşıda Snyder Eczanesi önünde beş altı araç park etmişti. İnsanlar soğuk algınlığı ve başağrısı tabletleri almaya gelmişlerdi ve yüz metre ileride bir adamın beyninin bürosunun duvarlarına dağılmış olduğundan haberleri bile yoktu.</span></p>

  <p class="msoplaintext"><span class="calibre19">   "İnsanın midesinin kaldıramayacağı sahnelerdir bunlar" dedi Jay. "Doğrusunu istersen çok güçlü görünen insanların hemen orada kustuğunu çok görmüşümdür. Bana sorarsan bunda ayıplanacak bir şey yok."</span></p>

  <p class="msoplaintext"><span class="calibre19">   "Beni de fena etkiledi." Genç memur gözucuyla baktı Jay'e. "Eh, sizin çok şey gördüğünüzü tahmin ederim. Twist of Fate'i okudum. Epey kanlı."</span></p>

  <p class="msoplaintext"><span class="calibre19">   "Doğru. İnsanların birbirlerine yaptıkları vahşete her seferinde yeniden şaşarım."</span></p>

  <p class="msoplaintext"><span class="calibre19">   "Öyle...." Memur Winston'unu filtresine kadar içip, izmariti fırlattı. Gözlerinde insanların en karanlık korkular sakladıkları ve bir daha hiç o yana bakmadıkları derinliğe bakan bir insanın bakışı vardı. "Birinin ağzına tüfeği sokup da tetiği çekmeyi aklım almıyor" dedi.</span></p>

  <p class="msoplaintext"><span class="calibre19">   Cinayet, sanki bu olay başından beri yeteri korkunç değilmiş gibi.</span></p>

  <p class="msoplaintext"><span class="calibre19">   Jay şimdi de Ellen'in ayaküstü basın toplantısı için çevresini saranlara baktı. Az önce üzerilerine gelen kalın kaslı emektar muhabir meslektaşlarını susturan bir sesle bağırdı.</span></p>

  <p class="msoplaintext"><span class="calibre19">   "Bayan North, Garrett Wright'3n kefalet bedelinin ödenmesinden sonra salıverilmesine tepkinizi öğrenebilir miyiz?"</span></p>

  <p class="msoplaintext"><span class="calibre19">   "Büyük düşkırıklığına uğradığımı söylemeye gerek yok, sanırım." Ellen sanki mahkeme salonundaki o anı hiç yaşamamış gibi sakindi yine. "Ancak, Yargıç Grabko her iki tarafı dinledi ve kararını verdi, biz de ona uyacağız. Sistemimiz böyle çalışır."</span></p>

  <p class="msoplaintext"><span class="calibre19">   Bu da bu sefer çalışmadığının söylenmesiydi.</span></p>

  <p class="msoplaintext"><span class="calibre19">   "Dr. Wright, Kirkwood'lara komşu olduğu Lakeside'daki evine dönecek mi?"</span></p>

  <p class="msoplaintext"><span class="calibre19">   "Bilmiyorum. O ailenin selameti için böyle bir şey yapmayacağını umarım."</span></p>

  <p class="msoplaintext"><span class="calibre19">   "Dennis Enberg'in cesedinin otopsi için Hennepin İlçesi Tıp Merkezi'ne götürüldüğü söylentileri için ne diyeceksiniz!"</span></p>

  <p class="msoplaintext"><span class="calibre19">   "Bay Enberg beklenmedik ve şiddetli bir biçimde öldü. İlçe yetkililerinin bu ölümün intihar olup olmadığını kesin olarak araştırmak yükümlülüğü var."</span></p>

  <p class="msoplaintext"><span class="calibre19">   "İntihar notu var mıydı?"</span></p>

  <p class="msoplaintext"><span class="calibre19">   "Yorum yok."</span></p>

  <p class="msoplaintext"><span class="calibre19">   "Garrett Wright o sırada cezaevinde olduğuna göre Bay Enberg'in ölümü ile Dustin Holloman'ın kaçırılışına karıştığından kuşkulanamazsınız, değil mi?"</span></p>

  <p class="msoplaintext"><span class="calibre19">   "Süren soruşturmalar hakkında herhangi bir şey söyleyemem."</span></p>

  <p class="msoplaintext"><span class="calibre19">   Taş duvar yükselmişti yine. Ellen, Wright'ın salıverilmesi konusunda söylemek istediğini söylemişti. Gerisi artık gösteriydi. Dayanıklı kadın savcı, bu küçük yenilginin kendisini yıldırmadığını gösterdi. Bu muhabirlerden hiçbiri onun gözyaşlarını görmemişler, sesindeki kendini kınamayı duymamışlardı.</span></p>

  <p class="msoplaintext"><span class="calibre19">   Ama Jay, bunu görüp duymuş ve bu da onun için hiç de akıllıca kabul edilemeyecek bir biçimde önemli olmuştu.</span></p>

  <p class="msoplaintext"><span class="calibre19">   Bakışlarını kadından kalabalığa kaydırdı. Mahkeme personeli medya grubunun dışında durmuş, savcı yardımcılarının gösterisini merakla izliyorlardı. İlk kaçırılmaya kadar basın toplantısı burada pek sık rastlanan bir şey değildi.</span></p>

  <p class="msoplaintext"><span class="calibre19">   Birden kızıl bir saç gözüne ilişti. Ağır ağır yürüyerek avına yaklaşan bir avcı gibi kalabalığın çevresinden dolandı.</span></p>

  <p class="msoplaintext"><span class="calibre19">   Todd Childs bütün dikkatini Ellen'e vermişti. Mermer bir sütunun ardında duruyordu. Üstünde sanki yıllardır birinin tavanarasında güvelerle savaşa girmiş gibi duran, uzun, yeşil bir yün paltosu vardı. Childs, Harris'te Wright'ın öğrencisiydi ve Cumartesi günü O'Malley'e saldırı üzerine haberlerde adı geçmişti. Yerel televizyon istasyonlarından biri fotoğrafını göstermişti.</span></p>

  <p class="msoplaintext"><span class="calibre19">   Jay gencin yanına yaklaşıp entrikacı bir tavırla başını yana eğdi. "Epey soğukkanlı, değil mi?"</span></p>

  <p class="msoplaintext"><span class="calibre19">   "Orospunun biridir" dedi Childs kasılı dişleri arasından. Bakışlarını Ellen'den ayırıp sanki hileyle ağzından bir şey alınmış gibi Jay'e baktı. "Sen gazeteci misin?"</span></p>

  <p class="msoplaintext"><span class="calibre19">   "Ben mi? Hayır. Yalnızca merak işte. Ya sen?"</span></p>

  <p class="msoplaintext"><span class="calibre19">   Genç, seyrek keçi sakalını kaşıyıp burnunu çekti. "Benimki de merak. Dr. Wright benim öğretmenim gibi bir şeydir. Çok zekidir."</span></p>

  <p class="msoplaintext"><span class="calibre19">   "Olabilir ama suçlu mu?"</span></p>

  <p class="msoplaintext"><span class="calibre19">   Childs adama bakarken yüzünün solgun derisi gerildi. Salonun o kısmında ışıklar loşsa da gözbebeklerinin toplu başı gibi olması, üzerine kokusu naftalin kokusu kadar olan eroinden başka şeyler aldığını da gösteriyordu.</span></p>

  <p class="msoplaintext"><span class="calibre19">   "Adamda çok müthiş bir kafa vardır. Aleyhine söylenenler palavra." Kötü kötü baktı Ellen'den yana. "Bu işe başladığına pişman olacak."</span></p>

  <p class="msoplaintext"><span class="calibre19">   Childs sütundan uzaklaşıp öteki uçtaki merdivenlere doğru yürüdü. Aniden başlayan konuşmalar basın toplantısının sona erdiğini belli ediyordu. Jay, Ellen'e bakmadan Todd Childs'ın ardına düştü. Childs'a ikinci kat sahanlığında yetişti.</span></p>

  <p class="msoplaintext"><span class="calibre19">   Alt kata inerlerken, "Demek sen de öndeki protestoculardansın?" dedi.</span></p>

  <p class="msoplaintext"><span class="calibre19">   "Evet." Childs adama yan yan baktı. "Çok soru soruyorsun. Kimsin sen?"</span></p>

  <p class="msoplaintext"><span class="calibre19">   "James Butler" dedi Jay bir an bile duraksamadan. "İlçe Teftiş Bürosu için bazı bağımsız araştırmalar yapıyorum. Tahmin etmişsindir, buralardan değilim. Sanki bir filmin ortasına düşmüşüm gibi oldum."</span></p>

  <p class="msoplaintext"><span class="calibre19">   "Öyle" dedi Childs güneş gözlüğünü takarken. "Gerçek, romandan daha inanılmazdır."</span></p>

  <p class="msoplaintext"><span class="calibre19">   Sonra ana kapıları açıp atkuyruğunu sallaya salaya merdivenlerden aşağı indi. Jay ardından bakarken altıncı duyusu huzursuzca başını kaldırıyordu.</span></p>

  <p class="msoplaintext"><span class="calibre19">   "Hey!" dedi yanında biri. "Siz Jay Butler Brooks'sunuz. Ben Grand Forks Herald'dan Adam Slater. Size bir iki soru sorabilir miyim?"</span></p>

  <p class="msoplaintext"><span class="calibre19">   "Elbette." Jay, öğretmeninin kurtuluşunu kutlayan protestocu öğrenci grubuna yaklaşan Todd Childs'dan ayırmadı gözlerini. Todd Childs, sanki onlar orada değillermiş gibi yanlarından geçip gitti.</span></p>

  <p class="msoplaintext"><span class="calibre19">  </span></p>
</body>
</html>
