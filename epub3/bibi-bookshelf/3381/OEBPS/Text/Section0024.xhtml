<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="msoplaintext4"><span class="calibre21">ON YEDİNCİ BÖLÜM</span></h3>

  <p class="msoplaintext"><span class="calibre19"> </span></p>

  <p class="msoplaintext"><span class="calibre19"> </span><span class="calibre20">Ellen gözlüğünü çıkarıp makyajının bozulmasına aldırmadan, elleriyle yüzünü ovuşturdu. Makyajı çoktan çıkmıştı zaten. Zaten büroda onu görecek kimse yoktu. Temizlikçiler bile gelip gitmişlerdi. Ellen ise tam tersini yapmış, Campion'a gidip yeni işinin başına dönmüştü.</span></p>

  <p class="msoplaintext"><span class="calibre19">   Campion'da kasabanın dışında Dustin Holloman'ı ayakkabısının bir çalışanın kamyonetinde bulunduğu Grain and Age Hizmetleri'nin park yerinde muhabirlerle cebelleşip durmuştu.</span></p>

  <p class="msoplaintext"><span class="calibre19">   "Bu Dr. Wright'ın masum olduğu anlamına gelmez mi?"</span></p>

  <p class="msoplaintext"><span class="calibre19">   "Gelecek haftaki duruşmayı erteleyecek misiniz?"</span></p>

  <p class="msoplaintext"><span class="calibre19">   "Garrett Wright'ın tutuklanmadan önce zanlı bile olmadığı doğru mu?"</span></p>

  <p class="msoplaintext"><span class="calibre19">   "Wright'ın savcılık aleyhine dava açmayı planladığı doğru mu?"</span></p>

  <p class="msoplaintext"><span class="calibre19">   "Kamyonetin sahibi sorguya alındı mı? O da zanlılardan biri mi?"</span></p>

  <p class="msoplaintext"><span class="calibre19">   Sorular mızraklar gibi yağıyordu üzerine. Gözleri parlak ve yırtıcı muhabirler çevresinde dört dönüyorlardı.</span></p>

  <p class="msoplaintext"><span class="calibre19">   Park yeri kamyon tekerlekleri arasında ezilmiş, derin derin çukurlar açılmış bir buz deniziydi. Sodyum buharlı güvenlik lambalarının ışığında ortalıkta incimsi bir parıltı vardı. Binalar ve tahıl depoları fonksiyonel, karanlık ve sevimsiz varlıklarıyla ciddi bir fon oluşturmaktaydı. Bulutlar erkenden günışığını örtmüş, kar serpiştirmeye başlamıştı. Soğuk ve acımasız rüzgârla gökyüzünden küçük ve sert taneli halinde yağıyordu.</span></p>

  <p class="msoplaintext"><span class="calibre19">   Seyyar kriminal laboratuarı tek başına duran bir kamyonetin beş altı metre ilersinde yola çapraz olarak park edilmişti. Delil teknisyenleri portatif halojen lambaların ışında belli bir yöntem içerisinde çalışmaktaydılar.</span></p>

  <p class="msoplaintext"><span class="calibre19">   "Acele etmiyorlar" dedi Mitch. "Bir tek kıl bile kaçırmak istemiyorlar, bu iyi ama kamyonetin sahibi hayvancılık yapıyor hep bekçi köpeğiyle seyahat edermiş. Koltuklardaki kılları çıkaralım diye sabaha kadar çalışacaklar sanırım."</span></p>

  <p class="msoplaintext"><span class="calibre19">   Ellen yağan kara ve parlak ışıklara doğru gözlerini kısarak, "Kamyonet kimin?" diye sordu.</span></p>

  <p class="msoplaintext"><span class="calibre19">   "Kent Hofschulte. Burada büroda çalışıyor."</span></p>

  <p class="msoplaintext"><span class="calibre19">   "Holloman'larla bir ilgisi var mı?"</span></p>

  <p class="msoplaintext"><span class="calibre19">   "Tanışıyorlarmış diye duydum. Ayrıntıları istersen Steiger'le konuşacaksın."</span></p>

  <p class="msoplaintext"><span class="calibre19">   Ellen kamyonete yaklaşırken, delil teknisyenlerinden biri açık kapının önünden çekildi. Dustin Holloman'ın botu kamyonetin uzun koltuğu üzerinde, halojen ışığın altındaydı.</span></p>

  <p class="msoplaintext"><span class="calibre19">   Ellen, Garrett Wright'ınkinden başka davaları da olduğu için büroya dönmüştü. Bitirilmesi gereken işler vardı, sonra Quentin Adler'in kendisine devrettiği iki dava hakkında bitmek tükenmek bilmeyen soruları. Ancak Ellen'in ne çalışmaya iştahı vardı ne de gelirken Subway'den aldığı hindili sandviçi yemeye. Vücudunun bütün sistemleri yakıtsızlıktan çöküyordu ama yemeği düşündükçe de midesi bulanıyordu.</span></p>

  <p class="msoplaintext"><span class="calibre19">   Formsuzluk. Minneapolis'te çalışırken bir cinayet yerinden yemeğe gider ve düşünmezdi bile. İnsan, zihni çok şaşırtıcı bir makineydi, ihtiyacı olan savunmaları kendisi geliştirirdi. Ancak Ellen'in savunmaya ihtiyacı olduğundan bu yana çok zaman geçmişti.</span></p>

  <p class="msoplaintext"><span class="calibre19">   Saate bakarak, "Bu gecelik paydos et artık" dedi. Dokuz olmuştu. Zavallı Harry bugünlerde hanımını pek göremiyordu. onun hiç olmazsa Otto'su vardı. Ellen'in komşusu ve köpekleri pek seven Otto Norvold, Ellen geciktiği Harry'nin ihtiyaçlarını gidermekten hiç kaçınmazdı.</span></p>

  <p class="msoplaintext"><span class="calibre19">   Ellen önündeki dosyaları bir sıraya koydu, ertesi günün davası olan ikisiyle Wright'ınkini çantasına yerleştirdi. Sonra her zaman olduğu gibi masasının üzerini düzenlemeye koyuldu Meslek yaşantısının her zaman düzenli ve denetim altında olan tek yerinin odası olduğunu uzun zaman önce öğrenmişti. Masasının üzerini toplayıp düzene sokmayı bir Zen bahçesini anlamsız bir biçimde tırmıklamaktan çok daha sakinleştirici buluyordu.</span></p>

  <p class="msoplaintext"><span class="calibre19">   İşinden memnun olarak koltuğunu yerine itti, cebini eldivenlerini aradı. Aklı binanın dışına çıkmıştı bile, döndüğünden bu yana ne kadar kar yağdığını merak ediyordu On ile on beş santim tahmini yapılmıştı. Campion'dan gelirken yer yer birikintilere bile rastlamıştı.</span></p>

  <p class="msoplaintext"><span class="calibre19">   Anahtarlarını çıkarıp çantasını omzuna attığı sırada telefon çaldı.</span></p>

  <p class="msoplaintext"><span class="calibre19">   "Şimdi bu da nereden çıktı?" diye söylendi ama bu sıkılmıştık perdesi ardında kötü şeylerden korku vardı.</span></p>

  <p class="msoplaintext"><span class="calibre19">   Telefonu açtı. "Ellen North."</span></p>

  <p class="msoplaintext"><span class="calibre19">   Ses yoktu.</span></p>

  <p class="msoplaintext"><span class="calibre19">   "Alo?"</span></p>

  <p class="msoplaintext"><span class="calibre19">   Yeniden Pazartesi gecesini yaşıyordu. Hattın öteki ucunda biri vardı. Dün geceki telefonu hatırlayınca midesi allak bullak oldu. "Yapacağımız ilk şey bütün avukatları öldürmek olmalı."</span></p>

  <p class="msoplaintext"><span class="calibre19">   "Söyleyeceğin bir şey varsa, söyle" dedi. "Benim yapacak daha iyi şeylerim var."</span></p>

  <p class="msoplaintext"><span class="calibre19">   Bir soluma. Uzun ve yumuşak. Sanki almaçtan çıkmış bir yılan gibi boynuna sarılıyor. "Ellen..."</span></p>

  <p class="msoplaintext"><span class="calibre19">   Fısıltı bir düşünceydi sanki. Erkeksi. Bir tülbent kadar ince.</span></p>

  <p class="msoplaintext"><span class="calibre19">   "Kimsiniz?"</span></p>

  <p class="msoplaintext"><span class="calibre19">   "Geç saatlere kadar çalışıyor musun, Ellen?"</span></p>

  <p class="msoplaintext"><span class="calibre19">   Ellen telefonu kapattı. Mitch ev telefonuna bir izleme cihazı taktırmıştı ama büro telefonlarına herhangi bir şey konulmamıştı.</span></p>

  <p class="msoplaintext"><span class="calibre19">   Telefon direkt hattından gelmişti, numarası rehberde olmayan telefonu. Bu, telefon edenin onu tanıyan ya da haberi olmadan bürosuna gelmiş biri olduğu mu demekti? İş saati çoktan sona ermişti. Arayan rastgele mi açmıştı, yoksa binada tek ışıklı yerin onun odası olduğunu mu biliyordu?</span></p>

  <p class="msoplaintext"><span class="calibre19">   "Yapacağımız ilk şey bütün avukatları öldürmek olmalı...."</span></p>

  <p class="msoplaintext"><span class="calibre19">   "Geç saatlere kadar çatışıyor musun, Ellen?"</span></p>

  <p class="msoplaintext"><span class="calibre19">   Ellen penceresine baktı. Perdeler çekiliyse de ışık dışardan görünürdü. Perdeyi kenarından aralayıp baktı ama dışarda geceden ve yağan kardan başka bir şey yoktu.</span></p>

  <p class="msoplaintext"><span class="calibre19">   "Patronunun güvenlik konusunda birileriyle konuşması gerek. Bu çok hassas bir dava. Her şey olabilir...."</span></p>

  <p class="msoplaintext"><span class="calibre19">   "Ellen... sen de muhtemel bir hedefsin..."</span></p>

  <p class="msoplaintext"><span class="calibre19">   "Yapacağımız ilk şey bütün avukatları öldürmek olmalı..."</span></p>

  <p class="msoplaintext"><span class="calibre19">   Elinden bırakınca perdeler cama vurdu. Ellen telefonu açıp yan binadaki şeriflik bürosunu aradı. İki yıldır bu binada hiç korkmadan çalışıyordu. Bir güvenlik memuru ihtiyacı duymamış, koridorlarda kılı bile kıpırdamadan gece karanlığında dolaşmıştı. Burada bulmaya geldiği şeylerden biri de o sakinlik duygusuydu. Deer Lake'de geceleri köpeğini göl kenarında gezdirir, yatak odasının camı açık yatar, serin rüzgâr yüzünü okşarken uyuyabilirdi. Şimdi ise kendisine arabasına kadar eşlik etmek üzere bir memur çağırıyordu.</span></p>

  <p class="msoplaintext"><span class="calibre19">   Beş dakika sonra kapıda beliren memur Ed Qualey'di. Ellen için zaman zaman mahkemede tanıklık yapmış esaslı, sağlam bir polisti.</span></p>

  <p class="msoplaintext"><span class="calibre19">   Birlikte loş koridorda yürürken, "Umarım seni önemli bir görevden kaldırmadım" dedi Ellen.</span></p>

  <p class="msoplaintext"><span class="calibre19">   Qualey başını salladı. "Hayır, kaza haberlerinden başka bir şey yok. Bu gece yalnızca eğrilmiş tamponlar var. Ben hafif görevdeyim. Hokey oynarken dizimi çarpmıştım. Bu Campion'da hareket vardı herhalde?"</span></p>

  <p class="msoplaintext"><span class="calibre19">   "Öyle."</span></p>

  <p class="msoplaintext"><span class="calibre19">   "Eh, arabanıza kadar birini istediğiniz için sizi suçlayamam. Bugünlerde herkes biraz ürkek. İnsan ne bekleyeceğini bilemiyor artık."</span></p>

  <p class="msoplaintext"><span class="calibre19">   "Benim bir özdeyişim vardı" dedi Ellen. "En kötüyü bekleme, en iyisini um."</span></p>

  <p class="msoplaintext"><span class="calibre19">   Merdivenlerden inerken Qualey kaşlarını çattı. "Eh, son günlerde biri hiç yokken diğeri biraz fazlaca oldu. Yan tarafa mı park ettiniz?"</span></p>

  <p class="msoplaintext"><span class="calibre19">   "Evet."</span></p>

  <p class="msoplaintext"><span class="calibre19">   Giriş holünden geçerlerken ayak sesleri üç kat yüksekliğindeki mekânda çınlıyordu. Karanlık koridorlardan birinden bir çatırtı duyulunca Ellen elinde olmadan irkildi, sonra da kendini kınadı. Binada yüzyıllık çatırtılar ve iniltiler vardı her zamandan.</span></p>

  <p class="msoplaintext"><span class="calibre19">   "Denny Enberg'e yazık oldu" dedi Qualey. "Bir savunma avukatı olarak gayet düzgün bir insandı. Herkes intihar olduğunu söylüyor."</span></p>

  <p class="msoplaintext"><span class="calibre19">   "Görünüşte öyleydi. Bakalım adli tabiplik ne diyecek."</span></p>

  <p class="msoplaintext"><span class="calibre19">   Ellen'in Bonneville'i, adliye otoparkındaki tek araçtı. Altmış metre kadar ilerde, şeriflik bürosuyla cezaevinin yanında sekiz on araç bir at sürüsü gibi bir arada duruyorlardı.</span></p>

  <p class="msoplaintext"><span class="calibre19">   Otomobile yaklaşırken Ellen elini salladı. "Teşekkür ederim, Ed."</span></p>

  <p class="msoplaintext"><span class="calibre19">   "Önemli değil. Kendinizi üşütmemeye bakın." Adam şeriflik bürosu girişine doğru yürüdü.</span></p>

  <p class="msoplaintext"><span class="calibre19">   Ellen, uzaktan kumandanın, kapıların kilitlerini açan ve ışıkları yakan düğmesine bastı. Çevresine iki saat önce Rudy'nin özel yerine park ederken olduğundan daha dikkatli davrandı. Binaya yakın, bu pis havada yürüyüş mesafesini kısaltacak bu yeri seçmesinin aptallık olduğunu görüyordu. Binadan uzağa, ışık altına park etmesi çok daha iyi olurdu.</span></p>

  <p class="msoplaintext"><span class="calibre19">   Yine de binanın gölgeleri arasından kimse çıkmamıştı, arkasından dönüp sürücü kapısına geldiğinde rahatlamaya başlamıştı artık.</span></p>

  <p class="msoplaintext"><span class="calibre19">   Bu bir anlık rahatlama, ani korku dalgasını daha da şiddetli yapmıştı. Kendini geri atarken bir çığlık boğazında tıkanıp kaldı.</span></p>

  <p class="msoplaintext"><span class="calibre19">   Sürücü kapısının boyası kazınarak, iri harflerle yazılmış bir tek çirkin sözcük vardı: OROSPU.</span></p>

  <p class="msoplaintext"><span class="calibre19">  </span></p>
</body>
</html>
