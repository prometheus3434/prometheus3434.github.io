<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="msoplaintext4"><span class="calibre21">İKİNCİ BÖLÜM</span></h3>

  <p class="msoplaintext"><span class="calibre19"> </span></p>

  <p class="msoplaintext"><span class="calibre19"> </span><span class="calibre20">Park İlçesi adliyesi Dor stili sütunları, önde Yunan alınlıklarıyla yerel kireçtaşından yapılma küçük bir anıttı. Yapım yılı, el emeğinin ucuz ve zamanın önemsiz olduğu 1800'lerin sonuydu. İçerde yüksek tavanlar herhalde ısıtma masraflarını çok artırıyor ve ince alçı süsleri ve madalyonlar herhalde korunmak için tarihsevenlerin bağışlarını gerektiriyordu. Üçüncü katta yine bir yenileme devam etmekteydi. Kuzeydoğu duvarına dev Tinkertoy oyuncaklarını andıran bir iskele kurulmuştu.</span></p>

  <p class="msoplaintext"><span class="calibre19">   Üçüncü kattaki duruşma salonları insanların aklına Henry Clay ve Clarence Darrow gibi geçmiş dönemlerin yargıçlarını getiriyordu. Yargıçların kürsüleri, jüri bölmeleri ve seyirci sıraları için epey genişçe bir meşe ormanı kesilmiş olmalıydı. Ahşap döşeme, kuşaklar boyu avukatların gidip gelmeleriyle yer yer sararmış ve aşınmıştı.</span></p>

  <p class="msoplaintext"><span class="calibre19">   Deer Lake'e daha önce hiç gelmemiş olmasına rağmen bu tür salonları iyi bilirdi. İşini bitirdikten sonra bir daha da geleceği yoktu ya. Lanet soğuk bir yerdi.</span></p>

  <p class="msoplaintext"><span class="calibre19">   Park İlçesi Adliyesi'nin her zaman bugünkü gibi kalabalık olmadığına bahse girerdi. Koridorlarda mikrofonların doldurduğu podyumun yakınlarında bir yer kapmak için muhabirler, kameramanlar ve gazete fotoğrafçıları itişip durmaktaydılar. Adam, ikinci kat balkonunun parmaklığına dayanarak eğildi ve askeri tip güneş gözlüğünün kara camları ardından aşağı baktı.</span></p>

  <p class="msoplaintext"><span class="calibre19">   Josh Kirkwood'un kaçırılması ulusal çapta bir ilgi çekmişti. Dr. Garrett Wright'ın tutuklanması ise ateşi daha da yükseltmişti. Bütün belli başlı televizyon şirketleri buradaydı ve muhabirleri ilk bakışta seçiliyordu. Boyalı basın da buradaydı ve onun temsilcileri de büyük televizyon aslanlarından dişe dokunur bir şey kapabilmek için çevrede sırtlanlar gibi dolaşmaktaydılar. Büyük havuza atılmışlardı ve büyük balıklarla birlikte yüzmekten hoşlanmıyorlardı ama yapabilecekleri bir şey de yoktu. Olay küçük kasaba duyarlılığından da küçük kasaba terbiyesinden de büyüktü. Aslında Amerika kadar büyüktü ve aile kadar yakındı.</span></p>

  <p class="msoplaintext"><span class="calibre19">   İmajların iyi yerleştirilmesi. Bu sözü unutmamalıydı.</span></p>

  <p class="msoplaintext"><span class="calibre19">   Aşağıdaki sahne yıldızların gelişini bekleyen bir film setini andırmıyor değildi. Işıklar, kameralar, teknisyenler, alınları ve burunları pudralayan makyajcılar.</span></p>

  <p class="msoplaintext"><span class="calibre19">   "Dünya bir sahnedir" diye mırıldandı bir gece önce içtiği purolardan ve uykusuzluktan hırıltılı bir sesle. Çarkları iyi viski ve güzel konuşma, gülümsemeler ve pahalı purolarla yağladın mı sonu ertesi sabah bir avuç aspirin ve bir litre koyu kahve olurdu.</span></p>

  <p class="msoplaintext"><span class="calibre19">   Adam, ağır ağır arkasına dönüp koridorda, on metre ilerdeki savcının odası önünde bekleşen muhabirlere baktı. Kimsenin ona aldırış ettiği yoktu. Yakasında basın kartı taşımıyordu ama kimliğini soran da olmamıştı. Herhangi biri olabilirdi. Hatta bir keskin nişancı. Park İlçesi Adliyesi'nin kapısında metal detektörü yoktu. Gelecek için hatırlanacak bir nokta daha. Burada her şey yalnızca dava üzerine yoğunlaşmış, onun dışındakiler geri plana itilmişti. Elvis Presley yerleri süpürüyor olsa kimse dönüp bakmazdı.</span></p>

  <p class="msoplaintext"><span class="calibre19">   Bu kendisi için özellikle yararlı olacaktı. İstediği yere girerken bir müdahaleyle karşılaşmayacaktı. İçeri yani. Kuşbakışı görüş. Bir küçük kasaba adalet sisteminin büyük bir davayı ele alışının içyüzü.</span></p>

  <p class="msoplaintext"><span class="calibre19">   Savcının odasının kapısı açıldı, muhabirler bağıra çağıra sorularını sorarken havlayan bir köpek sürüsünün uğultusu doldurdu koridoru. Adam, balkonda doğruldu, gölgesinde kalmaya dikkat ederek mermer bir sütuna yaslandı. Ellerini Minneapolis'te uçaktan indikten sonra satın aldığı siyah parkanın ceplerine sokmuştu.</span></p>

  <p class="msoplaintext"><span class="calibre19">   Üniformalı bir şerif yardımcısı Rudy Stovich'e yol açtı. Uzun boylu, kemikli, Bay Patates Kafa gibi yüzlü, kır düşmüş saçlarına bir kavanoz yağlı bir şeyle dalgalı bir hava verilmiş. Gazetelerden kestiği resimlerden birinde Stovich fotoğraf makinesine kaşlarını çatarak bakıyor ve suçlulara adaletin izin verdiği en ağır cezayı isteyeceğini söylüyordu. Suçlunun kasabanın yanlış tarafından ve evrim merdiveninin en alt basamaklarından biri değil de, kendi özel kolejlerinin psikoloji profesörlerinden biri olması konusunda doğrusu neler söyleyeceğini merak ediyordu.</span></p>

  <p class="msoplaintext"><span class="calibre19">   Stovich koridora çıktı, sorulara elini sallayarak yüzüne abartılı bir sabırsızlık ifadesi yerleştirdi. Bir kadın yanı başında yürümeye başladı. Sakin, telaşsız, sarı saçları parlatılmış altın renginde, yüz hatları güzelden çok ilginç. Ellen North. Gözünün ilçe başsavcılığı makamında olduğu söyleniyor. Muhabirlerin yanından hiçbiriyle gözgöze gelmemeyi başararak geçti: Yıkanmamış halk kitlelerinin varlığından habersiz bir kraliçe. Kendine hâkim, basının gösterdiği ilgiden şaşkına dönmemiş. Esrarengiz.</span></p>

  <p class="msoplaintext"><span class="calibre19">   Adam kalabalık geçip de birinci kata inen merdivene varana kadar yerinden kıpırdamadı. Gösteri zamanı.</span></p>

  <p class="msoplaintext"><span class="calibre19">   Hiçbir yönetmen sahneyi bundan iyi düzenleyemezdi. Stovich ile maiyeti birinci kata indiklerinde adliye binasının büyük kapıları açıldı ve Başsavcı William Glendenning ile kadrosu şatafatlı bir şekilde içeri girdiler, içeriye soğuk bir hava cereyanı doldu, ayaklarını vurarak karları temizlediler; yanakları ve burunları soğuktan morarmıştı. Stovich ile Glendenning el sıkışırlarken flaşlar yanıp sönmeye başladı.</span></p>

  <p class="msoplaintext"><span class="calibre19">   Basın toplantısını Glendenning açtı. Deneyimli bir politikacı olarak ışıklar altında iyi bir görüntü veriyordu:</span></p>

  <p class="msoplaintext"><span class="calibre19">   Sağlam, muhafazakâr, güven verici. Çerçevesiz gözlüğü onu Franklin Roosevelt'e benzetmişti ki, bu da eski değerleri ve güveni vurgulamaktaydı. Güçlü bir sesle konuşuyordu. Basmakalıp sözleri, adalet vaatleri, sisteme ve Rudy Stovich ile ekibine olan güveni. Çok az şey söylemesine rağmen etkileyiciydi ki, bu da seçim yılında işe yarar bir numaraydı.</span></p>

  <p class="msoplaintext"><span class="calibre19">   Onun ardından Stovich kalktı: Taş gibi ciddi bir yüz, eski gözlüğü çarpık, elbisesi çamaşır sepetinden çekip alınmış gibi, kravatı aşırı kısa. O da toplumunu sarsan bu olaylardan çok rahatsız olduğunu söyledi. Böyle bir şeyle karşılaşmayı aklına bile getirmemiş bir taşra savcısıydı. Zaten o yüzden işi savcı yardımcısı Ellen North'a yıkmaktaydı. Ellen'in bu tür konularda mahkeme deneyimi vardı. Gençti ve adaletin yerine getirilmesinde kararlı ve acımasızdı.</span></p>

  <p class="msoplaintext"><span class="calibre19">   "Çok kurnazsın" dedi adam balkon demirlerine bir kere daha yaslanırken. "Seni sinsi taşra tilkisi seni."</span></p>

  <p class="msoplaintext"><span class="calibre19">   Davayı kadının üzerine yıkmak zararın neresinden dönülse kârdır mantığıydı; Rudy kendini her şeyden önce adaleti düşünen bir insan olarak gösteriyordu, bu amaca varmak için kendisinden daha iyi biri -ve de bir kadın - olduğunu kabul ederek de seçmenleri arasında sayıları giderek artan aydın genç profesyonellerin gözünde puan alıyordu. Aynı anda olaydan uzaklaşıyor, kamuoyundan gelecek eleştirileri savuşturuyor, iri burnunu temiz tutuyordu. Ellen North kazanırsa Rudy akıllı ve alçakgönüllü bir deha olacaktı. Kaybederse suçun tümü Ellen'indi.</span></p>

  <p class="msoplaintext"><span class="calibre19">   Stovich'in yardımcısına gerçekten saygı mı beslediği, yoksa onu kurtların önüne mi attığı ise bambaşka olasılıkları akla getiriyordu. Ancak Ellen North, podyuma çıkarken bir şey kesindi: Ne işinden ne de basından korkusu yoktu.</span></p>

  <p class="msoplaintext"><span class="calibre19">   Konuşması kısa ve kesindi: Bu davayı yılmadan götürecek ve kurbanlar için adaleti sağlayacaktı. Bu durumda en büyük soru olan Josh Kirkwood'un nerede tutulduğunu öğrenmek için elinden gelen her şeyi yapacaktı. Ellen basının sorularını yanıtlamayı reddederek usta bir hareketle topu patronuna attı. Seçim yılında her basın olanağına minnettar olan Stovich bunu da kaçırmadı, Glendenning'i de kendisiyle birlikte sahne ışıklarına çekti. Eyaletin adalet sisteminin başıyla fotoğraflar kampanya posterleri için birebirdi.</span></p>

  <p class="msoplaintext"><span class="calibre19">   Ellen North yanına korunmak için bir memur alıp merdivene doğru yollandı. Adam birkaç muhabirin sürüden ayrılıp ardından koştuklarını gördü. Ellen hepsini sert bir bakış ve daha sert bir "Yorum yok"la durdururken adımlarını yavaşlatmamıştı bile.</span></p>

  <p class="msoplaintext"><span class="calibre19">   "Vay vay vay, Bayan North" diye söylendi adam, Ellen koyu yeşil eteği bileklerinin çevresinde savrularak yukarı çıkarken. "Tahrik olduğumu söyleyebilirim doğrusu."</span></p>

  <p class="msoplaintext"><span class="calibre19">   Ellen North, onu gölgeler arasından gözetlemekte olan birinden çok daha başka şeyler düşünerek sert adımlarla yürüdü.</span></p>

  <p class="msoplaintext"><span class="calibre19">  </span><span class="calibre20">Garrett Wright, bir çocuk kaçırıp da bir kasabayı korkunun anaforuna çekecek tipten bir insana benzemiyordu. Ellen son iki yıldır bazı toplantılarda adamla karşılaşmıştı. Dikkati çekmeyecek bir tipti. Yüzünün o zarif hatları, düz burnu ve toplu ağzı olmasa kalabalık içinde kolaylıkla kaybolabilirdi.</span></p>

  <p class="msoplaintext"><span class="calibre19">   Garrett, polisin parlak turuncu cezaevi eşofmanına aksesuar olarak taktığı zincirlerin şakırtısının elverdiği onurlulukla yerine oturdu. "Sizinle tekrar görüşmenin bir zevk olduğunu söylemek isterdim, Bayan North, ancak içinde bulunduğumuz durum..."</span></p>

  <p class="msoplaintext"><span class="calibre19">   Daha fazla açıklama gerekmezmiş gibi omuzlarını silkerek kelepçeli ellerini kaldırıp önündeki masaya koydu. Düzgün ve solgun eller, bir kadını dövdüğünü gösterecek herhangi bir bere ya da iz yok. Ellen onun kendisinin bakacağını bilerek mi ellerini öyle gözü önüne koyduğunu merak etti. Bakışlarını adamın gözlerine kaldırdı. Garrett'in gözleri derin, iri ve kahverengiydi. Pek çok kadının sahip olmak için katil olacakları uzunlukta kirpikleri vardı.</span></p>

  <p class="msoplaintext"><span class="calibre19">   "Bu bir nezaket ziyareti değil, Dr. Wright. Zevk söz konusu olamaz."</span></p>

  <p class="msoplaintext"><span class="calibre19">   Dennis Enberg, "Bayan North savcı görevini üstlenecek" dedi. Ellen'e döndü. "Rudy'nin basın toplantısında epey esaslı bir gösteri yaptığını duydum."</span></p>

  <p class="msoplaintext"><span class="calibre19">   "Orada olmamanıza şaştım."</span></p>

  <p class="msoplaintext"><span class="calibre19">   Avukat omuzlarını silkti. "Bana göre bir yer değil. O Rudy'nin gösterisi. Sidik yarışı yeri değil."</span></p>

  <p class="msoplaintext"><span class="calibre19">   Dennis Enberg'le iki yıllık tanışıklığından sonra Ellen, eğer kendine yararı dokunacak olduğuna inanıyorsa onun savcının toplantısına her ne pahasına olursa olsun gireceğini öğrenmişti. Öyle görgü kurallarını falan düşünüp geride kaldığını görmüş değildi. Ellen bunun taktik bir hata olduğunu düşündü. Wright'ın avukatı olsaydı, en azından müvekkilinin suçsuzluğunu belirtmek için olsun ne yapar yapar Rudy'nin gösterisinden yararlanırdı.</span></p>

  <p class="msoplaintext"><span class="calibre19">   Ellen masa başında yanında oturan genç adama başını eğerek, "Denny, Cameron Reed'i tanıyorsun herhalde" dedi.</span></p>

  <p class="msoplaintext"><span class="calibre19">   Adamlar el sıkışmak için iskemlelerinde doğruldular. Kumral saçları ciddi bir biçimde gerilemeye başlamış olan otuz yedi yaşındaki Enberg ve saçları bakır kızılı olan yirmi sekizinde, çilli yüzünden sağlık fışkıran Cameron Reed. Mitchell Hukuk Fakültesi'nden iki yıl önce mezun olan genç, keskin zekâsı ve hevesliliğiyle Park İlçesi bürosunda gerçek bir anormallikti. Oraya nasıl düştüğüne Ellen'in aklı eriniyordu ama bu düşünce kendini hemen toplamasına neden olurdu: Kimse onun da orada olmasını beklemezdi.</span></p>

  <p class="msoplaintext"><span class="calibre19">   "Dr. Wright, kefalet duruşmanız yarın saat onda" diye söze başladı Ellen. "Eyaletin sizi Josh Kirkwood'u kaçırmak ve CTB ajanı Megan O'Malley'i kaçırıp dövmekle suçlayacağını bilmenizi istiyorum."</span></p>

  <p class="msoplaintext"><span class="calibre19">   Ellen okuma gözlüğünün üzerinden adama baktı. Garrett hemen hemen ilgisizdi. O da kadının gözlerinin içine baktı. İkisi de konuşmadılar ve Ellen birkaç saniye için Cameron ile Enberg'in o anın dışında donup kaldıkları duygusuna kapıldı.</span></p>

  <p class="msoplaintext"><span class="calibre19">   "İşlemediğim suçları itiraf etmem için bir teşvik mi bu?"</span></p>

  <p class="msoplaintext"><span class="calibre19">   "Bu gerçeklerin bir ifadesi, Dr. Wright. Sizi suçlamak niyetinde olduğumu bilmenizi istiyorum."</span></p>

  <p class="msoplaintext"><span class="calibre19">   Enberg'in kaşları kavuştu. "Büyük jüri söylentileri duymuştum."</span></p>

  <p class="msoplaintext"><span class="calibre19">   "Benim büyük jüriye ihtiyacım yok. Tabii, eğer Josh Kirkwood dönmezse elimizdeki kanıtlara dayanarak cinayet suçlamasını görüşmek üzere büyük jüriyi toplayabilirim."</span></p>

  <p class="msoplaintext"><span class="calibre19">   "Cinayet!" Enberg iskemlesinden bir karış havalanmıştı. "İnsaf, Ellen! Bunun için biraz erken değil mi?"</span></p>

  <p class="msoplaintext"><span class="calibre19">   "Biz şu anda konuşurken eyalet adli tıp laboratuarı müvekkilinin Ajan O'Malley'in çevresine sardığı kanlı çarşafı incelemekte. Kanıt. Bunu söyleyen kendisiydi."</span></p>

  <p class="msoplaintext"><span class="calibre19">   "Kendi ifadesiyle uyuşturucu ilaç alan ve aklını kaybedecek kadar dövülen kadının söylediği..."</span></p>

  <p class="msoplaintext"><span class="calibre19">   "Laboratuar çarşafta Ajan O'Malley'in kanından başka bir de AB grubu kan izlerine rastlanıldığını söyledi. Josh Kirkwood'un kan grubu yani."</span></p>

  <p class="msoplaintext"><span class="calibre19">   "Ve daha bir milyar kişinin!"</span></p>

  <p class="msoplaintext"><span class="calibre19">   "Ciddi bedensel hasarın açık seçik kanıtı" diye Ellen devam etti. "Bu kanıttan da polisin Josh'u bulamamasının nedeninin Josh'un öldürülmüş olduğu sonucunu çıkarabiliriz."</span></p>

  <p class="msoplaintext"><span class="calibre19">   "Hay..." Enberg uygun bir alay sözcüğü bulamayıp sustu. Yüzünün kırmızılığı kulaklarının dış kenarlarına kadar yayılmıştı. Öfkesini iskemlesiyle sınırlı tutamayarak kalkıp masa boyunca yürümeye başladı.</span></p>

  <p class="msoplaintext"><span class="calibre19">   Ellen bu sahneyi daha önce de yaşamıştı ve doğrusunu söylemek gerekirse Enberg o zaman daha başarılıydı. Bu kere öfkelenmiş gibi davranmakta biraz güçlük çekiyordu. Garrett Wright'ın arkasına geçip müvekkiline sembolik desteğini gösterecek yerde öteki uca yürüyüp boş iskemlenin arkasına geçti.</span></p>

  <p class="msoplaintext"><span class="calibre19">   "Ben Josh Kirkwood'u öldürmedim" dedi Garrett.</span></p>

  <p class="msoplaintext"><span class="calibre19">   Ellen içinden bir beklenti yükselirken soluğunu tuttuğunu farketti. Adamın sessizliğinin ağırlığı bir açıklama yapmak üzere olduğunu ima ediyordu. Tanrım, yoksa itirafta mı bulunacaktı? Ellen çılgın bir an adamın gülümseyeceğini düşündü ama göz açıp kapayıncaya kadar yüzdeki o ifade kaybolunca belki de hayal ettiğini sandı.</span></p>

  <p class="msoplaintext"><span class="calibre19">   "Ben masum bir insanım, Bayan North. Size bunu sürekli söylüyorum. Komşumun çocuğunu neden kaçırayım ki? Hannah Garrison'a hayranım. Karım ve ben, Hannah ile Paul'ü arkadaşımız olarak görürüz. Megan O'Malley'i kaçırmaya gelince, bu bana daha çok bir delinin işi olarak görünüyor. Sizce ben deliye benziyor muyum?"</span></p>

  <p class="msoplaintext"><span class="calibre19">   "Buna karar vermek benim işim değil."</span></p>

  <p class="msoplaintext"><span class="calibre19">   "Buna inanamıyorum" diye mırıldandı adam. "Ülkenin en saygın küçük kolejlerinden birinde profesörüm. Bu söylenenlerden herhangi birini yapmış olduğuma inanılması... Çok anlamsız."</span></p>

  <p class="msoplaintext"><span class="calibre19">   Ellen hayalinde Megan'ın yaralı yüzünü, gözlerinde yanan nefret ateşini görüyordu. "Oydu, o orospu çocuğu... Onu enseledik ama."</span></p>

  <p class="msoplaintext"><span class="calibre19">   "Dr. Wright benim görevim yaptığınız şeye yasayı uygulamak, ondan bir anlam çıkarmak değil. O imrenilemeyecek, kısır görevi sosyologlara bırakırım."</span></p>

  <p class="msoplaintext"><span class="calibre19">   "Ben bir şey yapmadım."</span></p>

  <p class="msoplaintext"><span class="calibre19">   "O zaman Şef Holt'un sizi olay yerinden kaçarken yakalaması çok garip doğrusu."</span></p>

  <p class="msoplaintext"><span class="calibre19">   Wright başını geriye atıp tuttuğu soluğunu havaya üfledi.</span></p>

  <p class="msoplaintext"><span class="calibre19">   "Size bunun bir yanlışlık olduğunu söylüyorum. Eve henüz gelmiştim. Otomobilimi garaja park edip eve doğru yürümeye başladım. Silah sesine benzer bir şey duyunca ne olduğunu anlamak için arka kapıya çıktım. Komşunun bahçesinden bana doğru koşan bir adam gördüm. Doğal olarak korkup garaja girdim. Amacım oradan eve geçip polise telefon etmekti. Sonra kapı açıldı ve Mitch Holt üzerime atladı."</span></p>

  <p class="msoplaintext"><span class="calibre19">   Dirseklerini masaya dayayıp öne eğilen Cameron'un mavi gözleri parlıyordu. "Arka bahçenizde silah sesi duyduğunuzu sandınız ve dışarı çıktınız, öyle mi? Bu çok garip ama, Dr. Wright. Doğrusu bu benim en son yapacağım şey olurdu. Vurulmaktan korkmadınız mı?"</span></p>

  <p class="msoplaintext"><span class="calibre19">   "İnsanlar Deer Lake'de vurulmazlar" diye cevap verdi Wright alaycı bir sesle. "Quarry Hills Parkı'nda çocukların tavşanlara falan ateş edip eğlendiklerini sanmıştım."</span></p>

  <p class="msoplaintext"><span class="calibre19">   "Gece karanlığında ve tipide mi?"</span></p>

  <p class="msoplaintext"><span class="calibre19">   Garrett'in ağzının kenarlarındaki kaslar hafifçe gerildi.</span></p>

  <p class="msoplaintext"><span class="calibre19">   "Mitch Holt'un ormanda kovaladığı adam siyahlar giyinmişti" dedi Ellen. "Tutuklandığınızda sizin de üzerinizde siyah giysiler vardı, soluk soluğa ve ter içindeydiniz."</span></p>

  <p class="msoplaintext"><span class="calibre19">   "Eğer Mitch Holt sizin de garajınıza girip üstünüze atlasaydı siz de soluk soluğa ve ter içinde olurdunuz" diye Dennis söze karıştı. İskemlesine oturup kollarını göğsünde kavuşturdu. "Mitch Holt kovaladığı adamın yüzünü hiç görmedi. Ajan O'Malley kendisine işkence eden adamın yüzünü hiç görmedi. Zanlının yüzünde bir maske olduğunu duydum. Müvekkilim alaşağı edildiğinde yüzünde maske yoktu."</span></p>

  <p class="msoplaintext"><span class="calibre19">   "Ama bir kayakçı maskesi ormanda bulundu" dedi Ellen.</span></p>

  <p class="msoplaintext"><span class="calibre19">   "Ya silah?" diye sordu Enberg. "Cumartesi gecesi yapılan parafin testinde müvekkilimin ellerinde barut izine rastlanılmadı."</span></p>

  <p class="msoplaintext"><span class="calibre19">   Cameron alaycı bir sesle, "İnsanlar kışın" genellikle eldiven giyerler" dedi.</span></p>

  <p class="msoplaintext"><span class="calibre19">   Denny omuzlarını silkti. "Eldivenler nerede peki?"</span></p>

  <p class="msoplaintext"><span class="calibre19">   "Şapka gibi kovalamaca sırasında bir yana fırlatılmış" dedi Ellen. "Bulunacak nasıl olsa."</span></p>

  <p class="msoplaintext"><span class="calibre19">   "Eldivenler bulunana ve onların müvekkilimin ellerinde olduğunu ispat edene kadar eldiven diye bir şey yoktur."</span></p>

  <p class="msoplaintext"><span class="calibre19">   . "Sen eldiven yokmuş gibi davranabilirsin, Dennis. Tıpkı müvekkilinin masumluğuna inanıyormuşsun gibi. Ama bu itirazın onun günah kadar suçlu olduğunu ve yeni gelişmeler dışında yaşamını, sonuna kadar, bir daha adımını dışarı atmamak üzere demir parmaklıklar ardında geçireceği gerçeğini değiştiremezsin."</span></p>

  <p class="msoplaintext"><span class="calibre19">   Ellen notlarını toplarken Garrett Wright'a döndü. "Sizin anlattıklarınıza gelince, doktor, doğrusunu isterseniz bundan daha az delikli süzgeçler görmüşümdür. Herhangi bir söz veremezsem de, eğer gerçeği söylerseniz savcılığın bu duruma daha başka bir gözle bakacağını söyleyebilirim."</span></p>

  <p class="msoplaintext"><span class="calibre19">   "İstediğiniz sahiden gerçek mi?" diye sakin bir sesle sordu Garrett. "Yoksa sicilinize bir mahkûmiyet karan daha geçirmek mi? Çok hırslı bir hanım olduğunuz bir sır değil."</span></p>

  <p class="msoplaintext"><span class="calibre19">   Ellen çantasını kapatıp kalktı, adama çelik kadar soğuk gözlerle baktı. "Dr. Wright, ben yalnızca adalet istiyorum. Ve sakın bir kaygınız olmasın, bunu sağlayacağım da."</span></p>

  <p class="msoplaintext"><span class="calibre19">   Denny Enberg iki savcının arkasından bakarken midesine bir ağırlık çökmüş gibiydi. Midesini bulandıranın önündeki savaşı kaybetmek olasılığı mı, yoksa bu savaşa girmek mi olduğunu kestiremiyordu. Bilmek istediğinden de emin değildi.</span></p>

  <p class="msoplaintext"><span class="calibre19">   Müvekkilinin bakışının ağırlığını hissettiği için bir şaka yapmaya çalıştı.</span></p>

  <p class="msoplaintext"><span class="calibre19">   "Ellen'in bir davada nerede olduğunu herkes bilir" dedi notlarını toplarken. "Şahdamarının hemen yanı başında."</span></p>

  <p class="msoplaintext"><span class="calibre19">   "Sen benim suçlu olduğuma inanıyor musun, Dennis?" Enberg'in yanakları pembeleşti. "Ben senin avukatınım, Garrett. Sana başta söyledim, tek istediğim bana yalan söylememen. Sen de bunu kabul ettin. Eğer masum olduğunu söylüyorsan, masumsundur. Mahkemeyi de buna inandırmak için elimden geleni yapacağım."</span></p>

  <p class="msoplaintext"><span class="calibre19">   O sırada taş yüzlü bir gardiyan gelip Garrett'i hücresine götürdü. Denny müvekkilinin ardından bakıp ayaklarındaki zincirin şakırtısını dinlerken midesindeki ağırlık kat kat artmıştı.</span></p>

  <p class="msoplaintext"><span class="calibre19">   Kendinin Büyük Kuralı'nı müvekkillerine bilmişçesine aktarırken gerçeği kendisinden saklamamalarını, yalanı bok kokusu gibi alabildiğini ima ederdi. Çoğu bu blöfünü yutardı. Zaten çoğu kafalarında şu kadarcık akıl olsa kendisine ihtiyacı olmayacak insanlardı. Ama Büyük Kuralı'nın bir zayıf noktası vardı ve kendi de bunu iyi bilirdi.</span></p>

  <p class="msoplaintext"><span class="calibre19">   Garrett Wright suçluysa, o zaman korkunç şeyler yapmaktan suçluydu ve yalancılık da bunların en hafifi olacaktı.</span></p>

  <p class="msoplaintext"><span class="calibre19">  </span><span class="calibre20">Ellen'le koridorun ucundaki güvenlik kapısına doğru yürürlerken Cameron, "Pek dayanaksız bir hikâye" dedi. "Bir profesörün çok daha sağlam bir şey uydurması gerekirdi."</span></p>

  <p class="msoplaintext"><span class="calibre19">   "Belki de amaçladığı budur. O kadar zayıf ki, onun gerçekten başka bir şey olmadığına inanmamız bekleniyor belki de."</span></p>

  <p class="msoplaintext"><span class="calibre19">   Kapı açıldı. Memuru başlarıyla selamlayarak sağa dönüp merdivenlere yürüdüler. Cameron saatine bakınca yüzünü buruşturdu.</span></p>

  <p class="msoplaintext"><span class="calibre19">   "Tüh, geç kaldım. Benim acele etmem gerek. Fred Nelson'la dört buçukta buluşacaktım. Kanadalı kamyoncuyla konuşacaktı. Bana ihtiyacın olacak mı?"</span></p>

  <p class="msoplaintext"><span class="calibre19">   "Sanmıyorum. Phoebe şu anda iddianameyi yazıyor zaten."</span></p>

  <p class="msoplaintext"><span class="calibre19">   Ellen gencin bir Barışnikov zarafetiyle merdivenleri ikişer ikişer inmesine baktı. O da arkasından günün ağırlığından ayaklarını sürüyerek yürüdü.</span></p>

  <p class="msoplaintext"><span class="calibre19">   Rudy davayı kendisine vermiş ya da kucağına atıvermişti. Ellen bunlardan hangisinin doğru olduğunu, o toplantıda kimin kimi oyuna getirdiğini henüz anlayabilmiş değildi. İçindeki kendini koruma duygusu bu davaya yaklaşmamasını söylüyordu. Ortada bir çürük et kokusu vardı, her taraf tuzak doluydu ve medya attığı her adımı izleyecekti. Harris Koleji öğrencileri adliye binasının önünde ellerinde pankartlarla Wright'ın tutuklanması aleyhine gösteriye başlamışlardı bile. Ancak Ellen'in adalet duygusu da Josh Kirkwood ile anababasının ve Megan O'Malley'in adalete kavuşmaları için savcılığı kendisinin üstlenmesinin doğru olacağını söylüyordu. Bu bir gerçek olup onun egosuyla bir ilgisi yoktu. Park İlçesi Savcılığı'nın beş savcısından en iyisi kendisiydi.</span></p>

  <p class="msoplaintext"><span class="calibre19">   Bu yüzden programındaki yarım kalmış işleri toparlayacak, yeni davaları Quentin Adler'e verecek ve çalışmalarını Dr. Garrett Wright'ı kodese tıkmak üzerinde yoğunlaştıracaktı.</span></p>

  <p class="msoplaintext"><span class="calibre19">   Kapı önünde onu pusuya düşürmek üzere bekleyen muhabir kalmamıştı. Mitch Holt, hepsini Deer Lake Kent Merkezi'nin kendine ait bölümünden kovalamıştı. V biçimli, iki katlı yeni binanın bir kanadında Emniyet Müdürlüğü ve cezaevi, diğerinde Belediye daireleri vardı.</span></p>

  <p class="msoplaintext"><span class="calibre19">   V'nin birleştiği noktadaki kapalı giriş basınla dolu olmalıydı. Olayla ilgili son büyük gösteri orada yeralmıştı: Öfkeli Paul Kirkwood'la canlı röportaj. Josh'un babası, parmak izlerinin alınması için Mitch'in yaptığı çağrıya çok kızmıştı. Oysa bu son derece mantıklı bir istekti. O noktada Mitch adamı zanlı olarak tutuklayabilirdi bile. Paul zanlı ve sabıkalı çocuk tacizcisi Olie Swain'in kamyonetinin bir zamanlar kendisine ait olduğunu polise bildirmemiş, hatta kaybolduğu gece Josh'un o tanımda bir kamyonete bindiğini gören bir görgü tanığı çıktıktan sonra bile öyle bir aracı tanımadığını söylemişti.</span></p>

  <p class="msoplaintext"><span class="calibre19">   Bu konu Ellen'i hâlâ rahatsız ediyordu. Derisinin altına girmiş bir kıymık gibi. Kamyonet hakkında neden yalan söylemişti? Taşıtlar Dairesi'nde kaydı varken kamyoneti Olie Swain'e sattığını neden inkâr etmişti?</span></p>

  <p class="msoplaintext"><span class="calibre19">   Ne yazık ki Olie esrarı çözemezdi artık. Şartlı tahliye koşullarını çiğnediği için ve belki de Josh'un kaçırılması nedeniyle cezaevine dönme olasılığı belirince gözaltındayken intihar etmişti. Kamyonet didik didik aranmış ama hiçbir ize rastlanılmamıştı. Ne bir saç teli ne bir eldivenden kopmuş bir yün ipliği ne de Josh'un olan başka bir şey. Olie son ana kadar masum olduğunu iddia etmiş ve hatta bunu kendi kanıyla hücresinin duvarına yazmıştı.</span></p>

  <p class="msoplaintext"><span class="calibre19">   Ellen, Emniyet Müdürlüğü'nün masalarının kâğıt yığınlarıyla dolu olduğu ve telefonların hiç susmadığı ekip odasından geçip Holt'un odasına doğru yürüdü. Dış büronun kapısı açıksa da, koridorda duraklayıp kapı çerçevesini tıklattıktan sonra başını içeri uzattı. Mitch'in idari yardımcısı Natalie Bryant önünde durduğu dosya dolabından, maun rengi yüzünde asık bir ifadeyle geri döndü. Kırmızı çerçeveleri gözlüğünün ardındaki kara gözlerinde şimşekler çakıyordu. Ama gelenin Ellen olduğunu görünce sert bakışları yumuşayarak Ellen'in hissettiğine benzer bir yorgunluğu sergiledi.</span></p>

  <p class="msoplaintext"><span class="calibre19">   "Kız, bana o hamamböceği herifi ezeceğini söyle. Bunu görmek için para bile verebilirim" derken yumruğunu epey iri kalçasına dayadı.</span></p>

  <p class="msoplaintext"><span class="calibre19">   "Elimden geleni yapacağım" diye söz verdi Ellen.</span></p>

  <p class="msoplaintext"><span class="calibre19">   "Ben elimden geleni kafasına yapmak isterdim."</span></p>

  <p class="msoplaintext"><span class="calibre19">   "Mitch içerde mi?"</span></p>

  <p class="msoplaintext"><span class="calibre19">   "Uğrayacağını tahmin etmişti. Gir içeri."</span></p>

  <p class="msoplaintext"><span class="calibre19">   "Teşekkür ederim."</span></p>

  <p class="msoplaintext"><span class="calibre19">   Deer Lake polis şefi, masasının ardında oturuyordu. Ellen, Harrison Ford'un bir haftalık bir içki aleminden sonra aynen böyle olacağını tahmin ederdi: Kahverengi gözler kan içinde, çevrelerinde kara halkalar, süzgün yanaklarda sakallar uzamış. Kravatını gevşetmiş, saçlarını parmaklarıyla taramıştı.</span></p>

  <p class="msoplaintext"><span class="calibre19">   "Eh, iş resmileşti" dedi Ellen. "Canavarı öldürmeye memur edildim."</span></p>

  <p class="msoplaintext"><span class="calibre19">   "İyi."</span></p>

  <p class="msoplaintext"><span class="calibre19">   Adamın yanıtı Ellen'in o anda hissettiğinden çok daha fazla güven doluydu. Ellen çevresine bakındı. Mitch'in polis olarak geçirdiği yıllar boyunca aldığı ödül ve takdirlerden hiçbiri duvarda asılı değildi. Mitch buraya gelmeden önce Miami Emniyeti'nde on on iki yıl çalışmış, karısı ve küçük oğlu bir bakkal soygununda öldürülünce Deer Lake'i tıpkı Ellen gibi bir sığınak olarak görmüştü.</span></p>

  <p class="msoplaintext"><span class="calibre19">   "Wright ve avukatıyla görüştüm. Ona özetle itiraf etmekten başka çaresi olmadığını söyledim. Hoş, bunun bir işe yaradığını sanmam ya."</span></p>

  <p class="msoplaintext"><span class="calibre19">   "Ah, o güzelim lastik coplu günler..."</span></p>

  <p class="msoplaintext"><span class="calibre19">   "Doğru, insan hakları çok şeye engel oluyor."</span></p>

  <p class="msoplaintext"><span class="calibre19">   "Benim kitabımda onun insanlar arasında yeri yoktur." Mitch'in gözleri alaycı bir umutla parladı. "Hey, belki de bu savunma bana yeter."</span></p>

  <p class="msoplaintext"><span class="calibre19">   "Bu gece Wright'ın karısıyla konuşmaya çalışacağım" dedi Ellen. "Hâlâ Fontaine'de mi kalıyor?"</span></p>

  <p class="msoplaintext"><span class="calibre19">   "Evet.. CTB'den bir ekip bugün evi arayacak. Karen'i olaya karışmış olacağı ihtimaliyle gözetim altında bulunduruyoruz. Ama ben kocasının yaptıklarını bildiğini sanmıyorum. Bir kere fazla zeki biri değil. Şimdi de ne yaptığını bilemeyecek kadar perişan. Ben bir yere varamadım ama sen kadın kadına belki de konuşturabilirsin."</span></p>

  <p class="msoplaintext"><span class="calibre19">   "Öyle olacağını umalım."</span></p>

  <p class="msoplaintext"><span class="calibre19">   Ellen dış büroda telefon çaldığını duyuyordu ama telefonlar Mitch'e bağlanmıyordu. Natalie patronu için duvar oluşturmuştu. Son iki hafta Mitch için bir cehennemden farksız geçmişti. Deer Lake'in polis şefi ve otuz kişilik emniyet kadrosundaki tek detektif olarak hemen hemen günde yirmi dört saat süren Josh'u arama ve soruşturmanın bütün yükünü omuzlamıştı. Mesleki ve özel yaşamları basının sürekli didiklemesiyle karşı karşıyaydı.</span></p>

  <p class="msoplaintext"><span class="calibre19">   Yerinden kalkıp Ellen'i geçirmek üzere kapıya doğru yürürken Ellen, "Megan'ı bu öğleden sonra gördüm" dedi. "Önünde çok çetin bir yol var."</span></p>

  <p class="msoplaintext"><span class="calibre19">   "Öyle." Mitch yüzüne şakacı bir ifade yerleştirmeye çalıştıysa da kaygısı belli oluyordu. "Ama epey dayanıklıdır. Bunu da atlatacaktır."</span></p>

  <p class="msoplaintext"><span class="calibre19">   "Onun yanında olup sen de yardım edeceksin."</span></p>

  <p class="msoplaintext"><span class="calibre19">   "Eğer bana söz düşerse."</span></p>

  <p class="msoplaintext"><span class="calibre19">   "Yanında senin gibi biri olduğu için talihliymiş. İyi bir insansın, Mitch."</span></p>

  <p class="msoplaintext"><span class="calibre19">   "Doğru, iyilerin sonuncusu."</span></p>

  <p class="msoplaintext"><span class="calibre19">   "Öyle konuşma. Biz bekâr kadınlar için hâlâ birkaç tane kaldığını umut etmek isterim. Bizi bacaklarımızı tıraş etmeye devam ettiren bu umut."</span></p>

  <p class="msoplaintext"><span class="calibre19">  </span><span class="calibre20">Basın ya Ellen North'un izini kaybetmişti ya da o öğleden sonrası için bırakmıştı. Ne de olsa onların da bir haber yetiştirme saatleri vardı. Oysa adamın kendisinin kimliğini saklamasına koyduğu kısıtlamalar dışında saatle pek işi yoktu.</span></p>

  <p class="msoplaintext"><span class="calibre19">   Deer Lake Kent Merkezi'nin arka kapısı dışında, durduğu yerde donuyor ve Minnesota'nın hayli sert sigara yasağı yasalarına lanetler yağdırıyordu. Bir sigara içimlik zamanda ayak parmaklarının hissi kaybolmuştu.</span></p>

  <p class="msoplaintext"><span class="calibre19">   Ellen North binanın yan kapısından çıktı, çantasından anahtarlarını çıkarırken kendi kendine bir şeyler söylendi. Adam, sigarasını bir kar yığınına doğru fırlattı.</span></p>

  <p class="msoplaintext"><span class="calibre19">   "Bayan North? Bir dakikanızı alabilir miyim?"</span></p>

  <p class="msoplaintext"><span class="calibre19">   Sesi duyan Ellen başını kaldırdı. Lanet muhabirler. Neredeyse çalılıkların altına gizleneceklerdi, eğer çaldıklar bir metre karla kaplı olmasaydı. Bu da siyah paltosunun yakasını kaldırmış, ellerini ceplerine sokmuş, uzun ve kararlı adımlarla kendisine yaklaşıyordu.</span></p>

  <p class="msoplaintext"><span class="calibre19">   "Basın toplantısında söylediklerime ekleyecek bir şey yok."</span></p>

  <p class="msoplaintext"><span class="calibre19">   Ellen yürümeye devam etti ama adam da önünden çekilmiyor, o da geri geri yürüyordu. "Silah taşımanın sınırlanmasına karşı olduğum için talihli sayılırsınız" diye devam etti Ellen. "Karanlık bir park yerinde bir kadına sessizce yaklaşmanın tehlikelerini bilmiyorsunuz galiba?"</span></p>

  <p class="msoplaintext"><span class="calibre19">   Adam bir günlük uzamış sakalının gölgelediği keskin hatlı yüzünde bembeyaz bir korsan parıltısıyla sırıttı. "Siz karanlık bir park yerinde yanınıza yaklaşan her erkeğin gazeteci olmayabileceğini hiç aklınıza getirmediniz mi?"</span></p>

  <p class="msoplaintext"><span class="calibre19">   Soru bir bıçak gibi saplandı Ellen'e. Gündüzün zayıf güneşi, akşamın çökmesi ve kalın bir bulut tabakasıyla sönüp gitmişti. Çıktığı binanın içinde polisler varsa da, park yerinde in cin top oynuyordu. Ellen, Josh Kirkwood'u, anababasını, Deer Lake'de güvenlik içinde olduklarını sanan herkesi düşündü. Son iki haftadır olanlara rağmen kendisi hâlâ güvenlikte olduğuna inanıyordu. Ne kadar aptalca bir şeydi bu. Saflığın ta kendisiydi.</span></p>

  <p class="msoplaintext"><span class="calibre19">   Birden gözlerinin önüne Megan geldi. Yüzü bereler ve dikişlerden bir palete dönüşmüş olan Megan. Megan kendine saldıran kişiyi görmemişti. "Sizleri hep kandırdık" dedi adam... "Biz, hep biz..."</span></p>

  <p class="msoplaintext"><span class="calibre19">   Adam sokak lambalarının soluk ışığı altında bile kadının yüzünün sarardığını görebiliyordu. Ellen otomobiline, sonra binaya bakarken mesafeleri ölçer gibiydi. Adımları ağırlaştı, durdu.</span></p>

  <p class="msoplaintext"><span class="calibre19">   Adam eğleniyormuş gibi bir sesle, "Ben ırz düşmanı değilim" dedi.</span></p>

  <p class="msoplaintext"><span class="calibre19">   "Buna inanmam aptallık olurdu, değil mi?"</span></p>

  <p class="msoplaintext"><span class="calibre19">   "Evet, han'fendi."</span></p>

  <p class="msoplaintext"><span class="calibre19">   "Han'fendi!" Ellen içindeki bu ani korkuya karşılık olarak öfkelenmeye çalıştı. Binaya doğru geri bir adım attı. "Şimdi bir silahım olmasını isterdim işte."</span></p>

  <p class="msoplaintext"><span class="calibre19">   "Ben kötü niyetli olsaydım size burada yaklaşacak kadar tedbirsizlik eder miydim?" diyen adam kadına doğru ilerledi.</span></p>

  <p class="msoplaintext"><span class="calibre19">   Eldivenli elini cebinden çekip dikkati yarattığı sahneye çeken bir sihirbaz gibi park yerini gösterdi.</span></p>

  <p class="msoplaintext"><span class="calibre19">   Biraz daha yaklaşarak, "Size bir zarar vermek isteseydim evinize kadar izlerdim. Evinize ya da garajınıza girmenin bir yolunu bulur sizi tanıkların ya da bir müdahalenin olmayacağı bir yerde kıstırırdım." Bu görüntülerin kadının beynine yerleşmesini bekledi. "Kadınları tuzağa düşüren o insanlardan biri olsaydım öyle yapardım işte." Yine gülümsedi. "Ama değilim."</span></p>

  <p class="msoplaintext"><span class="calibre19">   "Öyleyse kimsiniz ve ne istiyorsunuz?" Beyninin bir köşesiyle adamı çekici buluyor olması Ellen'i şaşırtmıştı. Hayır, çekici değil. Ayartıcı. Rahatsız edici.</span></p>

  <p class="msoplaintext"><span class="calibre19">   "Jay Butler Brooks. Yazarım. Gerçek cinayetlerin romanını yazarım. İsterseniz sürücü ehliyetimi gösterebilirim." Ancak ehliyeti çıkarmak için bir girişimde bulunmayarak bir adım daha attı. Aralarındaki mesafenin, gerilimin elektrikli niteliğini dağıtacak kadar fazla olmasına izin vermiyordu.</span></p>

  <p class="msoplaintext"><span class="calibre19">   "Geri çekilmenizi istiyorum." Ellen adamı durdurmak için elini kaldıracakken durdu. Bu aynı zamanda adamın kolunu yakalamasına fırsat vermek olurdu. Kolunu çekerek sağ elindeki evrak çantasını olası bir silah ya da bir kalkan olarak tarttı. "Eğer bir ehliyetteki resme bakacak kadar yakınıza geleceğimi sanıyorsanız aklınızı kaçırmış olmalısınız."</span></p>

  <p class="msoplaintext"><span class="calibre19">   "Eh, bir iki kere böyle bir suçlamayla karşılaştım ama sonunda bir şey çıkmadı. Ama Hooter Amcam ise başka bir hikâyedir. Onun hakkında çok şey.anlatabilirim. Belki de yemek yerken, ha?"</span></p>

  <p class="msoplaintext"><span class="calibre19">   "Hayır."</span></p>

  <p class="msoplaintext"><span class="calibre19">   Adam düşkırıklığına uğramış gibi görünmeye çalıştıysa da, bu durumdan çok eğlendiği görülüyordu. "Sizi soğukta bu kadar bekledikten sonra?"</span></p>

  <p class="msoplaintext"><span class="calibre19">   "Beni gölgeler arasından izleyip de karşıma çıktıktan sonra." Ellen bir adım daha geriledi. "Beni korkutmak için elinizden geleni yaptıktan sonra."</span></p>

  <p class="msoplaintext"><span class="calibre19">   "Ben mi sizi korkutmuşum, Bayan North? Bana öyle kolay kolay korkacak biri gibi görünmemiştiniz. Basın toplantısında hiç de öyle bir izlenim bırakmadınız."</span></p>

  <p class="msoplaintext"><span class="calibre19">   "Gazeteci olmadığınızı söylemiştiniz."</span></p>

  <p class="msoplaintext"><span class="calibre19">   "İçerde kimse sormadı bunu. Sizin gibi onlar da gazeteci olmam gerektiğine hükmettiler. Şu anda belirttiğim için beni bağışlayın ama varsayım çok tehlikeli olabilir. Patronunuza güvenlikten söz edilmesi gerek. Her şeyin olabileceği bir olayla uğraşıyorsunuz. Olasılıkların sonu yok aslında. Bunları sizinle konuşmak isterdim. Bir içki içerken belki. Doğrusu bir içkiye ihtiyacınız var gibi görünüyorsunuz."</span></p>

  <p class="msoplaintext"><span class="calibre19">   "Benimle görüşmek isterseniz büroma telefon edin."</span></p>

  <p class="msoplaintext"><span class="calibre19">   "Sizinle görüşmek istiyorum elbette Bayan North." Adamın sesi okşama gibiydi. "Ama önceden randevu almaktan hiç hoşlanmam. Hazırlık zamanı kendiliğindenliği ortadan kaldırır."</span></p>

  <p class="msoplaintext"><span class="calibre19">   "Zaten amaç da odur."</span></p>

  <p class="msoplaintext"><span class="calibre19">   "Ben insanları... beklemedikleri anda yakalamaktan hoşlanırım. O zaman gerçek kişiliklerini daha çok açığa vururlar."</span></p>

  <p class="msoplaintext"><span class="calibre19">   "Benim size hiçbir şeyimi açıklamaya niyetim yok." Belediye Binası'ndan bir grup çıkınca Ellen geri geri yürümesini durdurdu. "Sizi tutuklatmalıydım."</span></p>

  <p class="msoplaintext"><span class="calibre19">   Adamın kaşı havaya kalktı. "Ne gibi bir suçlamayla, Bayan North? Konuşmaya çalışmakla mı? Herhalde Minnesota havası kadar konuksevmez değilsinizdir?"</span></p>

  <p class="msoplaintext"><span class="calibre19">   Ellen adama yanıt vermedi. Binadan çıkanlar konuşarak yaklaşıyorlardı. Ellen de onların yanında yürümeye başladı.</span></p>

  <p class="msoplaintext"><span class="calibre19">   Jay kadının arkasından baktı. Ellen'in başı dik, çenesi ileri çıkıktı, yine kendine hâkim görüntüsünü veriyordu. Gafil avlanmaktan hoşlanmamıştı. Jay onun çok düzenli biri olduğuna, kurallara harfiyen uymaya özen gösterdiğine yemin edebilirdi. Sınırlardan hoşlanan bir tip. Denetimi elinde tutan. Kendisine herhangi bir şey açıklamaya niyeti yoktu.</span></p>

  <p class="msoplaintext"><span class="calibre19">   "Ama açıkladın bile, Bayan Ellen North" diye yeniden başlayan kar karşısında omuzlarını dikleştirerek söylendi. "Açıkladın bile."</span></p>

  <p class="msoplaintext"><span class="calibre19">  </span></p>
</body>
</html>
