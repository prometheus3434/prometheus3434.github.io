<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="msoplaintext4"><span class="calibre21">ALTINCI BÖLÜM</span></h3>

  <p class="msoplaintext"><span class="calibre19"> </span></p>

  <p class="msoplaintext"><span class="calibre19"> </span><span class="calibre20">"Lanet savcılar yapacaklarını yaptılar yine."</span></p>

  <p class="msoplaintext"><span class="calibre19">   "O orospunun bir milyon dolar kefalet istediğine inanamıyorum. Bir milyon dolar! Çüş!"</span></p>

  <p class="msoplaintext"><span class="calibre19">   Christopher Priest, "Bayan North yalnızca görevini yapıyor" dedi. İri gözlüklü, zevksiz giyimli, ufak tefek adam sınıfın önünde duruyordu. Öğrencileri kimi zaman onu bilgisayarcıları kaçıklar olarak gören klişeleşmiş imajı haklı çıkarmakla suçlasalar da fikirleri ve tavsiyeleri adamın bir kulağından girer ötekinden çıkardı. Bu imajın bazı yararları vardı. Yanlış varsayımlar insanın işine yarayabilirdi.</span></p>

  <p class="msoplaintext"><span class="calibre19">   "Göreviymiş" diye alay etti Tyrell Mann. Oturuşunda bile saygısızlık vardı. Sandalyesinin arkasına yatar gibi yaslanmış, kollarını Chicago Bulls yazılı ceketinin göğsünde kavuşturmuştu. "Onun görevi bu işi birine yamamak. Lanet polisler bir zenciyi suçlamak isterlerdi ama o gerzek kasabada da zenci yok ki."</span></p>

  <p class="msoplaintext"><span class="calibre19">   Öğrencisinin tavrından ve dilinden etkilenmemiş olan: Priest, "Bu hiç de mantıklı değil, Tyrell" dedi.</span></p>

  <p class="msoplaintext"><span class="calibre19">   Priest, Bilimkurgu Kovboyları'nın kurulmasında yardımcı olmuştu. Programı yaygınlaştırmak için teşvik görmüşse de bunu idare edilebilir bir düzeyde tutmayı başarmışlardı. Minneapolis kent okullarından on genç, çetecilikten araba hırsızlığına kadar çeşitli suçlardan başları polisle derde girmiş gençler. Programın amacı çocukların zekâlarının olumlu yanlarını ortaya çıkarmak, onları bilgisayarlar ve robotlarla yaratıcı programlara sokarak bilim ve fene ilgilerini uyandırmaktı.</span></p>

  <p class="msoplaintext"><span class="calibre19">   Bu acil toplantıyı çocuklar istemişlerdi. Bu da günortası okullarından çıkabilmeleri için müdürlerine telefon etmek ve tahliye memurlarından birini bulup hepsini Deer Lake'e getirtmek gibi lojistik çalışmayı gerektiren sıkıcı bir işti. Neyse ki kamyonetleri bu konuda epey yardımcı oluyordu. Dört yıl önce topladıkları bağışlarla kullanılmış bir Ford kamyonet almışlardı.</span></p>

  <p class="msoplaintext"><span class="calibre19">   "Hele bir düşünün" dedi Priest. "Yetkililer bir günah keçisi arıyor olsalardı Dr Wright gibi birini seçerler miydi?"</span></p>

  <p class="msoplaintext"><span class="calibre19">   "Seçmezlerdi ama buz pistinden aldıkları o zavallı kendisini öldürünce..."</span></p>

  <p class="msoplaintext"><span class="calibre19">   J. R. Andersen oturduğu yerde öne eğildi. Onun sabıka listesinde banka bilgisayarlarına girip para çalmak vardı. "Profesör, yani siz bu işi Wright'ın yaptığına inanmanın mantıklı olduğunu mu söylüyorsunuz?"</span></p>

  <p class="msoplaintext"><span class="calibre19">   Gruptaki diğerleri bir ses patlamasıyla buna tepki gösterdiler. Priest gürültünün yatışmasını bekledi.</span></p>

  <p class="msoplaintext"><span class="calibre19">   "Elbette ki hayır. Ben size sisteme duygularınızın renklendirmediği algılamalarınızla bakmanızı söylüyorum. Polis suça karışmış olduğuna inandığı birini tutukladı." Otomatik itirazları önlemek için parmağını kaldırdı. "Bu süreçte bundan sonraki adımı atacak olanın Savcılık olduğunu biliyorsunuz. Bu da Bayan North'un işidir..."</span></p>

  <p class="msoplaintext"><span class="calibre19">   "Namussuz orospu."</span></p>

  <p class="msoplaintext"><span class="calibre19">   "Tyrell..."</span></p>

  <p class="msoplaintext"><span class="calibre19">   Tyrell uzun kollarını birbirinden ayırıp iki yana açtı. "Bir milyon dolar?"</span></p>

  <p class="msoplaintext"><span class="calibre19">   "Pazarlığın birinci dersi. Alabileceğinin fazlasını iste. Yargıç o miktarı yarısına indirdi."</span></p>

  <p class="msoplaintext"><span class="calibre19">   "Beş yüz bin dolar. O kadar parayı nereden buluruz biz?"</span></p>

  <p class="msoplaintext"><span class="calibre19">   "Dr. Wright iyiniyetinizi takdir edecektir eminim" dedi Priest. "Ama kimse sizden böyle bir parayı bulmanızı beklemiyor."</span></p>

  <p class="msoplaintext"><span class="calibre19">   J.R. çarpık bir gülümsemeyle parmaklarını çatırdattı. "Ben bulabilirim."</span></p>

  <p class="msoplaintext"><span class="calibre19">   Profesör gencin ima ettiği şeyi anlamazdan geldi. Grup içinde suç asla ödüllendirilmezdi, bir şaka bile olsa. "Eğer desteğini göstermek istiyorsan, yapabileceğin şeyler var. Beynin var, onu kullan."</span></p>

  <p class="msoplaintext"><span class="calibre19">   J. R. keskin bakışlarını profesöre dikerek, "Adımız" dedi. "Biz medyanın ilgisini çeken bir grubuz."</span></p>

  <p class="msoplaintext"><span class="calibre19">   "Çok iyi gidiyorsun, J. R."</span></p>

  <p class="msoplaintext"><span class="calibre19">   "Doktor için bir savunma fonu toplanmasını başlatabiliriz."</span></p>

  <p class="msoplaintext"><span class="calibre19">   "Ve medya bunu duyunca bizi manşetlere alır ve..."</span></p>

  <p class="msoplaintext"><span class="calibre19">   "Para yağmaya başlar."</span></p>

  <p class="msoplaintext"><span class="calibre19">   Kapının vurulması Priest'ın dikkatini gruptan uzaklaştırdı.</span></p>

  <p class="msoplaintext"><span class="calibre19">   "Profesör?" Ellen kapıdan içeri başını uzattı. "Sizi rahatsız ettiğim için özür dilerim. Bu saatte dersiniz olmadığını söylemişlerdi."</span></p>

  <p class="msoplaintext"><span class="calibre19">   "Dersim yok." Priest koridora çıkıp kapıyı arkasından kapattı. "Kovboylar acil toplantı istediler. Dr. Wright'ın tutuklanması onları huzursuzlandırmıştı. Bu sabahki kefalet duruşmasını da duyunca..."</span></p>

  <p class="msoplaintext"><span class="calibre19">   Omuzlarını silkince çekmiş olan yün kazağı karnına kadar çıktı. "Onları anlayışla karşılamaksınız, sisteme fazla güvenleri yok."</span></p>

  <p class="msoplaintext"><span class="calibre19">   Ellen bir yorumda bulunmadı. Onun görüşüne göre suçlu çocukların sorunu sistem değildi, ancak Harris Koleji'ne bir felsefe tartışması için gelmemişti.</span></p>

  <p class="msoplaintext"><span class="calibre19">   Wright'ın arkadaşları ve meslektaşlarıyla konuşmak, onlarda bir kuşku ya da huzursuzluk izi aramak istiyordu. Wright'ın, yakınında birine bir ipucu vermeden bu kadar çarpık olması mümkün değil gibi görünüyordu.</span></p>

  <p class="msoplaintext"><span class="calibre19">   Ama Deer Lake'de herkes aynı şeyi düşünmek istemiyor muydu? Bir canavarın geldiğini anlamak için canavarın canavar gibi görünüp, canavar gibi mi yürümesi gerekirdi? Kötülük sade giysiler ve sevimli bir yüzle gelecek olursa o zaman kötülük her yerde olabilirdi.</span></p>

  <p class="msoplaintext"><span class="calibre19">   "Size Josh Kirkwood'un kaybolduğu gece hakkında bir iki şey sormak istiyordum" dedi. "Uzun sürmez ama daha sonra gelmemi isterseniz..."</span></p>

  <p class="msoplaintext"><span class="calibre19">   "Onun sağ salim döndüğünü duydum" dedi kemikli eliyle çenesini kaşıyan Priest. "Olaylarda beklenmedik bir gelişme. Çocuğu Dr. Wright'ın geri getirmediği belli... hoş, ben onun kaçırdığına da inanmamıştım ya."</span></p>

  <p class="msoplaintext"><span class="calibre19">   "Biz ise bunun tam aksine inanıyoruz, profesör."</span></p>

  <p class="msoplaintext"><span class="calibre19">   Priest başını hafifçe yana eğip sanki insan zihninin mantıksız işleyişini çözmeye çalışan bir androidmiş gibi baktı. "Buna gerçekten inanıyor musunuz, yoksa en az direnç göreceğiniz yolu mu izliyorsunuz?"</span></p>

  <p class="msoplaintext"><span class="calibre19">   "İnanın bana, toplumun saygın bir üyesini suçlamak en az direnç görülecek yol değildir."</span></p>

  <p class="msoplaintext"><span class="calibre19">   "Ama sözün gelişi, o eldeki kuş."</span></p>

  <p class="msoplaintext"><span class="calibre19">   "Çalılıklar arasında bir kuş daha olması onun suçsuz olduğu anlamına gelmez." Priest kadına bakıp kaşlarını çattı. Herhalde en yeni bilgisayar dilini anlamayan öğrencilerine de öyle çatardı kaşlarını.</span></p>

  <p class="msoplaintext"><span class="calibre19">   "O gece hakkında bir noktayı açıklığa kavuşturmak istiyordum" dedi Ellen. "Polise burada çalıştığınızı söylemişsiniz."</span></p>

  <p class="msoplaintext"><span class="calibre19">   "Evet, bilgisayar merkezinde. Garrett ile öğrenme ve algılama projesi üzerinde çalışan bir grup öğrencimiz var. Onlardan biri burada benimle birlikteydi."</span></p>

  <p class="msoplaintext"><span class="calibre19">   "Mike Chamberlain" dedi Ellen. "Saat beşte onu bir yere gönderdiniz ve otomobil kazası geçirdiği için verdiğiniz işi yapamadı."</span></p>

  <p class="msoplaintext"><span class="calibre19">   "Doğru."</span></p>

  <p class="msoplaintext"><span class="calibre19">   "Aynı kaza oğlu Josh'u buz hokeyinden alması gereken Hannah Garrison'un hastaneden çıkmasına engel oldu."</span></p>

  <p class="msoplaintext"><span class="calibre19">   Priest mokasenlerine baktı. "Evet. Eğer Mike'ı tam o anda göndermiş olmasaydım belki de bunlardan hiçbiri olmazdı. Bunun beni nasıl rahatsız ettiğini bilemezsiniz. Hannah'yı çok severim. Josh'a sağ salim kavuştuğunu bilmek beni öyle rahatlattı ki."</span></p>

  <p class="msoplaintext"><span class="calibre19">   Hannah Garrison'dan söz ederken profesörün yanakları kızarmıştı. İlginç. Ve biraz da garip. Öyle romantik âşık tipi yoktu adamda. Belki de öyle utanarak ayakkabılarına bakmasının bambaşka bir nedeni vardı.</span></p>

  <p class="msoplaintext"><span class="calibre19">   Megan O'Malley, o kazanın bir raslantı değil, çocuğu kaçıranların oyununun ilk hamlesi olduğuna inanıyordu. Priest'ın öğrencisinin o kazaya karışmış olması bir raslantı mıydı, yoksa planın bir parçası mıydı? Ve bu işe bir profesör karışmışsa, neden ikisi karışmasındı?</span></p>

  <p class="msoplaintext"><span class="calibre19">   "Mike Chamberlain gittikten sonra burada yalnız mı kaldınız?"</span></p>

  <p class="msoplaintext"><span class="calibre19">   Priest'ın gözleri hafifçe kısıldı. Kemikli omuzlarını geriye çekti. "Bulunduğum yer konusunda bir delile ihtiyacım olduğunu sanmıyordum, Bayan North. Pazar günü kendi isteğimle yalan makinesi testinden geçtim."</span></p>

  <p class="msoplaintext"><span class="calibre19">   "Bunun farkındayım, profesör," Ellen özür dikmemişti. "O akşam Dr. Wright'3 burada görmüş müydünüz?"</span></p>

  <p class="msoplaintext"><span class="calibre19">   "Hayır. Gördüğümü söylemek isterdim ama ben bilgisayar merkezinde makine odasındaydım, Garrett de bürosundaydı."</span></p>

  <p class="msoplaintext"><span class="calibre19">   "Kendisi öyle diyor."</span></p>

  <p class="msoplaintext"><span class="calibre19">   "Yalnızca suçlular bir delile ihtiyacı olacaklarını akıllarından çıkarmazlar."</span></p>

  <p class="msoplaintext"><span class="calibre19">   "Siz ve Dr. Wright arkadaşsınız. Birlikte çalışıyorsunuz. Bilimkurgu Kovboyları'nı birlikte kurdunuz. Ortak bir mülkünüz var mı? Bir kır evi falan gibi?"</span></p>

  <p class="msoplaintext"><span class="calibre19">   "Biz arkadaş ve meslektaşız, Bayan North, karı koca değilim"</span></p>

  <p class="msoplaintext"><span class="calibre19">   Arkasındaki kapı açıldı, profesörün başının üzerinden uzun boylu bir gencin öfkeli kara gözleri göründü. "Bir sorun mu var, profesör?"</span></p>

  <p class="msoplaintext"><span class="calibre19">   "Hayır, Tyrell. Herhangi bir sorun yok."</span></p>

  <p class="msoplaintext"><span class="calibre19">   Tyrell bakışlarını Ellen'e dikti. "Hey, sen o namussuz avukatsın."</span></p>

  <p class="msoplaintext"><span class="calibre19">   "Tyrell..."</span></p>

  <p class="msoplaintext"><span class="calibre19">   Priest dönüp olayı sınıf içinde tutmak istediyse de, bu şampanya şişesine mantarı sokmaya çalışmaktan farksızdı. Kapı açıldı, iki Bilimkurgu Kovboyu daha dışarı çıktı. İkisi de öğretmenlerini bir çocuk gibi tutup bir kenara koyacak kadar iri ve öfkeliydiler.</span></p>

  <p class="msoplaintext"><span class="calibre19">   "Dr. Wright masumdur!"</span></p>

  <p class="msoplaintext"><span class="calibre19">   "Mahkemede sana gününü gösterecek!"</span></p>

  <p class="msoplaintext"><span class="calibre19">   "Çocuklar! Lütfen yerlerinize dönün!" diye emretti Priest. Çocuklar sanki görünmezmiş gibi baktılar adama. Dikkatleri, onlara göre düşmanları olan kadına dönüktü.</span></p>

  <p class="msoplaintext"><span class="calibre19">   Ellen ayaklarını sıkıca bastı yere. On altı on yedi yaşındaki kaşarlanmış sabıkalıları kuralları bilecek derecede çok görmüştü. Korku gösterme. Duygu gösterme.</span></p>

  <p class="msoplaintext"><span class="calibre19">   "Dr. Wright mahkemede masumluğunu kanıtlama şansına sahip olacaktır."</span></p>

  <p class="msoplaintext"><span class="calibre19">   "Yok, ya!"</span></p>

  <p class="msoplaintext"><span class="calibre19">   "Mahkeme bana fırsat tanımadı. Canıma okudu benim."</span></p>

  <p class="msoplaintext"><span class="calibre19">   Priest kadına bakarak kaşlarını çattı.</span></p>

  <p class="msoplaintext"><span class="calibre19">   "Hayli meşgulsünüz, profesör" dedi Ellen. "Sizi bırakayım. Eğer davaya yardımcı olacak bir şey hatırlarsanız, lütfen beni ya da Şef Holt'u arayın."</span></p>

  <p class="msoplaintext"><span class="calibre19">   Tyrell denilen oğlan kadının arkasından, "Cehennemde kar yağdığı zaman, orospu!" diye seslendi.</span></p>

  <p class="msoplaintext"><span class="calibre19">  </span></p>

  <p class="msoplaintext"><span class="calibre19">Harris Koleji kampusunun güneyindeki yerleşim merkezi bir zamanlar bir kasabaydı. Harrisburg ondokuzuncu yüzyılın sonlarında nüfus ve ticaret bakımından Deer Lake'le rekabete girmişti. Ancak demiryolu Deer Lake'den geçip Deer Lake ilçe merkezi olunca Harrisburg kimliğini kaybetmişti. Daha sonra kasaba Deer Lake belediyesine bağlanmış ve biri oraya Dinkytown lakabını takıvermişti.</span></p>

  <p class="msoplaintext"><span class="calibre19">   Ana caddedeki eski binalar kolejlilere yönelik işyerlerlerini barındırmaktaydı. Binalar eski, ancak tabelalar modaya uygun, âdeta sanat eserleriydi. Clip Saç Bakım Merkezi, Cilt Kitabevi, Pizza Kulesi, Yeşil Dünya, barlar, lokantalar ve küçük resim galerileri.</span></p>

  <p class="msoplaintext"><span class="calibre19">   Ellen kuzey uçtaki eski yağhane binasına gidiyordu. Pack Rat çeşitli elden düşme eşya satan bir dükkândı. Dükkânın ön tarafında altmış ve yetmişli yıllardan kalma "antika" giysiler yığılıydı. Üzerlerinde elle yazılmış bir tabelada Geçmiş Burada! diye yazıyordu. Ellen lisede giydiği şeylerin şimdi nostalji kabul edildiği fikrine kaşlarını çatmaktan kendini alamadı.</span></p>

  <p class="msoplaintext"><span class="calibre19">   Tezgâhın ardındaki satıcı mor saçlı, siyah rimelli ve burnunun kenarında yakut bir taş olan iriyarı bir kızdı. Bir ip kadar ince, düşük omuzlu ve pas rengi saçlı uzun boylu bir gençle konuşmaktaydı. Gencin çenesinde sakal olarak kabul ettiği birkaç tel vardı ve parmakları arasındaki sigaradan derin nefesler çekmekteydi. İkisi de Ellen'i aynı anda gördüler ve yüzüne, çene çalmayı, para kazanmaya tercih ettiklerini belirten bir biçimde baktılar.</span></p>

  <p class="msoplaintext"><span class="calibre19">   "Todd Childs'ı arıyordum" dedi Ellen.</span></p>

  <p class="msoplaintext"><span class="calibre19">   "Todd benim." Genç sigarasının külünü kenarında plastik bir hula dansçısının olduğu bir tablaya silkeledi.</span></p>

  <p class="msoplaintext"><span class="calibre19">   "Ellen North. Savcılıktanım. Mümkünse sizinle bir iki dakika konuşmak istiyordum."</span></p>

  <p class="msoplaintext"><span class="calibre19">   Todd sigarasından son bir nefes aldı, izmariti bastırırken bıkkın bir tavırla burnundan üfledi. "Çıkıyordum, yarım saat sonra dersim var."</span></p>

  <p class="msoplaintext"><span class="calibre19">   "Uzun sürmez."</span></p>

  <p class="msoplaintext"><span class="calibre19">   Ellen bir süre, gencin konuşup konuşmamanın yararlarını kafasında tartmasını bekledi. Todd tezgâhın ardındaki Vampira ile bakıştı. Yuvarlak çerçeveli gözlüğünün ardında gözbebekleri irileşmişti. Steiger ona esrarkeş demişti. Sigara dumanının gerisindeki kokudan da belli oluyordu bu. Ancak esrarlı bir sigara içmek Garrett Wright'ın işlediği türden suçlara suçortaklığı etmekten çok uzaktı.</span></p>

  <p class="msoplaintext"><span class="calibre19">   "Dakikalar ilerliyor" dedi Ellen yapmacık bir gülümsemeyle.</span></p>

  <p class="msoplaintext"><span class="calibre19">   Todd yine içini çekti. "Tamam. Arka odaya geçelim."</span></p>

  <p class="msoplaintext"><span class="calibre19">   Ellen'in önüne geçip eşya yığınları arasından yürüyüp süpürge dolabı kadar bir odaya girdi, masanın üstündeki öteberi yığınının arasına oturdu. Odadaki tek oturulacak yer kirli bir yer minderiydi. Ellen mindere kuşkuyla bakıp omzunu kapı pervazına dayadı.</span></p>

  <p class="msoplaintext"><span class="calibre19">   Wright'ın öğrencisi hemen saldırıya geçti. "Dr. Wright'a yöneltilen suçların hepsi uydurma."</span></p>

  <p class="msoplaintext"><span class="calibre19">   "Polis onu olay yerinden kaçarken yakaladı."</span></p>

  <p class="msoplaintext"><span class="calibre19">   Todd başını sallarken gömlek cebinden bir Marlboro daha çıkardı. "Olamaz. Bu suçu onun üstüne atmak için bir düzendi."</span></p>

  <p class="msoplaintext"><span class="calibre19">   "Dr. Wright'ı o kadar iyi mi tanırsınız?"</span></p>

  <p class="msoplaintext"><span class="calibre19">   "Ben psikoloji son sınıftayım. Yaşamımın son iki yılını insan aklının çalışmasıyla uğraşarak geçirdim."</span></p>

  <p class="msoplaintext"><span class="calibre19">   "Demek geleceğin Sigmund Freud'u ya da Cari Jung'usunuz?"</span></p>

  <p class="msoplaintext"><span class="calibre19">   Todd sigaradan ilk nefesini çekerken gözlerini kadından ayırmadı. "Freud sapığın biriydi. Garrett Wright, sapık değildir."</span></p>

  <p class="msoplaintext"><span class="calibre19">   "Sadakatına hayranım, Todd ama korkarım yanlış kişiye sadık kalıyorsun."</span></p>

  <p class="msoplaintext"><span class="calibre19">   Genç başını salladı, inatçılığı ağzının gerginliğindi kendini gösteriyordu. "Dediğini yapmış olması için tam bir sosyopat olması gerekirdi. İmkânsız. Mutlaka anlardık."</span></p>

  <p class="msoplaintext"><span class="calibre19">   "O da sosyopat davranışının bir parçası değil midir? İnsanları, kişiyi normal sanmaya yöneltme yeteneği."</span></p>

  <p class="msoplaintext"><span class="calibre19">   Todd hafifçe titreyen eliyle sigarasını ağzına soktu. Bir nefes daha alıp gözlerini kaçırdı.</span></p>

  <p class="msoplaintext"><span class="calibre19">   "Gelecek haftaki duruşmaya tanık olarak çağırılma olasılığı olduğunu biliyorsun sanırım."</span></p>

  <p class="msoplaintext"><span class="calibre19">   "Aman..."</span></p>

  <p class="msoplaintext"><span class="calibre19">   "Ajan O'Malley, Cumartesi Dr. Wright'ın bürosuna gittiğinde sen de oradaydın. Dr. Wright ile Ajan O'Malley, O'Malley'in Christopher Priest'ın evine gitmesinden sözederlerken sen de konuşmaya katılmıştın. Polise, Dr. Wright'ın bürosundan biri çeyrek geçe çıktığını ve o gün kendisini bir daha görmediğini söylemişsin. Bunu mahkemede tekrarlaman gerekecek."</span></p>

  <p class="msoplaintext"><span class="calibre19">   Todd sanki birden karnı ağrımış gibi bir kolunu incecik beline bastırdı. "Lanet olsun."</span></p>

  <p class="msoplaintext"><span class="calibre19">   "Gerçek gerçektir, Todd" diye mırıldandı kuşku ve sempati arasında bocalayan Ellen. Delikanlı, Wright öğretmeni diye mi isteksizdi, yoksa suçortağı diye mi? "Şöyle düşün; aslında Dr. Wright aleyhinde ifade verecek değilsin. Onu bir suç işlerken görmedin... öyle değil mi, Todd?"</span></p>

  <p class="msoplaintext"><span class="calibre19">   Todd'un yanıtı epey gecikti. "Hayır" dedi.</span></p>

  <p class="msoplaintext"><span class="calibre19">   "Eh, benim yüzümden dersini kaçırma." Ellen doğrulup dönerken yine gence baktı. "Dün geceyarısı civarında nerede olduğunu söyleyebilir misin?"</span></p>

  <p class="msoplaintext"><span class="calibre19">   "Yatakta. Yalnızdım." Todd yarısını içtiği sigarasını boş kahve fincanına attı. "Sen neredeydin?"</span></p>

  <p class="msoplaintext"><span class="calibre19">   Ellen sahte bir gülümsemeyle, "İşin avantajlarından biri de budur" dedi. "Soruları ben sorarım."</span></p>

  <p class="msoplaintext"><span class="calibre19">  </span></p>

  <p class="msoplaintext"><span class="calibre19">Sigara kokusu üzerine sinmişti. Ellen, Phoebe'nin masasının yanından geçerken ceketinin yakasını koklayıp yüzünü buruşturdu.</span></p>

  <p class="msoplaintext"><span class="calibre19">   "Senin kuşağının sigara içmeyecek kadar akıllı olması gerekmez mi?" diye söylendi.</span></p>

  <p class="msoplaintext"><span class="calibre19">   "Doğru ama biz zamanın düşkırıklıkları arasında yönümüzü kestiremeyen insanlarız..." Kız yüzünü özür dilercesine buruşturarak omuzlarını silkti.</span></p>

  <p class="msoplaintext"><span class="calibre19">   "Todd Childs'a davetiye çıkartmayı unutma. Ve lütfen Mitch'e söyle, eğer Childs'ı sorguya çekerse bu defa ben de izlemek istiyorum."</span></p>

  <p class="msoplaintext"><span class="calibre19">   "Tamam." Phoebe'nin yüz hatları bir kaleydoskop görüntüsü gibi aniden değişerek heyecanlı bir ifade aldı. Parmağını Ellen'in odasına doğru sallayarak, "içerisi dolu" dedi.</span></p>

  <p class="msoplaintext"><span class="calibre19">   Ellen midesine bir yumruk indirilmiş gibi oldu. Randevu saati. "Tanrım, geçmiş yaşamımda çok kötü bir hayat yaşamış olmalıyım."</span></p>

  <p class="msoplaintext"><span class="calibre19">   "Ben aynı şeyi şimdi yaşamak isterdim" dedi Phoebe. "Bu bilgiyi Bay Müthiş Mavi Göz'e iletebilirsin."</span></p>

  <p class="msoplaintext"><span class="calibre19">   Ellen başını sallayarak odasına girdi. İçerdeki egoların büyüklüğü odayı küçültmüş gibiydi. Basıncı azaltmak için pencereyi açtığı takdirde dışarı emilip iki kat aşağıdaki karların üstüne fırlatılacakmış gibi çılgın bir duyguya kapıldı.</span></p>

  <p class="msoplaintext"><span class="calibre19">   Çantasını bırakıp mantosunu çıkarırken, "Özür dilerim, geciktim" dedi. "Gelecek haftaki duruşmadan önce yapacak çok iş var."</span></p>

  <p class="msoplaintext"><span class="calibre19">   "Reed'e yaptırtamadın mı?" diye söylendi Rudy.</span></p>

  <p class="msoplaintext"><span class="calibre19">   "Birinci savcı benim. Karşımda kim olduğunu bilmem gerekir."</span></p>

  <p class="msoplaintext"><span class="calibre19">   Brooks gülümsedi, âşıkların paylaştığı o bilmiş ve gizli gülümsemeydi bu. Ellen adama kaşlarını çatarak masanı arkasına geçti.</span></p>

  <p class="msoplaintext"><span class="calibre19">   "Durumunu çok iyi anlıyoruz, Ellen" dedi Bill Gledenning.</span></p>

  <p class="msoplaintext"><span class="calibre19">   Eyalet başsavcısı ziyaretçi koltuğunda oturuyordu; Gözlüğünün ardındaki gözler sevecen sayılabilirdi ama Ellen bu yanılgıya düşmeyecek kadar iyi tanırdı adamı. Bill Glendenning iktidar hırsı olan kurnaz bir insandı. Ellen ona hayrandı ve saygı duyardı ama hayranlığını da sağduyudan fazla uzaklaştırmamaya dikkat ederdi. Bulunduğu yere iyiyürekliliği nedeniyle gelmiş değildi.</span></p>

  <p class="msoplaintext"><span class="calibre19">   Rudy arkasında duruyordu ve oturacak bir iskemle olmuş olsaydı bile oturamayacak kadar gergindi. Glendenning'in iki gün arka arkaya gelmesi onu heyecanlandırmıştı. Pantolon cebinden çıkardığı buruşuk mendille alnını kuruladı.</span></p>

  <p class="msoplaintext"><span class="calibre19">   Giendenning babacan bir sesle, "Bu olayda çok olağanüstü bir durumla karşı karşıya olduğumuzu sana söylememe herhalde gerek yok, Ellen" dedi. '</span></p>

  <p class="msoplaintext"><span class="calibre19">   "Hayır, hiç gerek yok." Ellen kırgın görünmemeye çalışıyordu. Kendisinin konferans çekilecek bir çocuk olduğu fikrine karşı çıkmak için ayağa kalktı. Hareketlerini normal düzeyde tutmaya çalışarak masanın ön tarafına geçti, kalçasını kenarına dayayıp, kollarını göğsünde kavuşturdu.</span></p>

  <p class="msoplaintext"><span class="calibre19">   "Kaçırılma bir hataydı" diye Giendenning devam etti. "Deer Lake'de böyle şeyler olmaz ya da biz olmayacağını düşünmek isteriz. Burada olması ülkenin dikkatini kasabamız üzerinde topladı. Bunu zamanımızın bir mecazı olarak görüyorlar. Öyle değil mi, Jay?"</span></p>

  <p class="msoplaintext"><span class="calibre19">   Jay adının söylendiğini duyunca gözlerini kırpıştırdı, Ellen North'un bacaklarına bakarak girdiği transtan sıyrıldı. Esaslı bacaklardı doğrusu. Bill Gledenning'in anlamsız fikirlerinden çok daha dikkate değer. Başsavcı bu işte yalnızca kendi çıkarını gözetiyordu. Jay'in adının şu sıralarda dillerde dolaştığını biliyordu ve her politikacı gibi o da mümkün olursa bundan yararlanmak isterdi. Öne çıkmak, bütün şerefi üstlenmek ve mümkün olduğunca reklamını yapmak istiyordu. Zamanımız için bir mecaz.</span></p>

  <p class="msoplaintext"><span class="calibre19">   "Çok doğru, efendim" dedi Jay.</span></p>

  <p class="msoplaintext"><span class="calibre19">   "Bu Deer Lake'den de, hepimizden de daha büyük bir şey" diye Glendenning hiç utanmadan devam etti. İki gece önce Jay'in purolarını tüttürüp viskilerini yudumlarken kendisine söylediği başdöndürücü sözleri kendisininmiş gibi tekrar ediyordu. "Ellen, Rudy'nin bu davayı sana emanet etmesinin bir nedeninin de bu olduğunu biliyorsun."</span></p>

  <p class="msoplaintext"><span class="calibre19">   Adının söylenmesi üzerine Rudy sevinçle sırıttı ama bu yüz ifadesi bir an sonra donup kalıverdi.</span></p>

  <p class="msoplaintext"><span class="calibre19">   "Bana her davaya eşit bakmam öğretildi" dedi Ellen. "Durumun sıradışılığından dolayı ya da suçlanan kişi kimsenin kuşkulanmadığı biri diye bu davaya farklı yaklaşmam mümkün değil."</span></p>

  <p class="msoplaintext"><span class="calibre19">   Glendenning'in Roosevelt gözlüğünün ardında bir sabırsızlık parıltısı belirdi.</span></p>

  <p class="msoplaintext"><span class="calibre19">   "Ben işimi yapıyorum" diyen Ellen sakin bir sesle devam etti. "Görevim Garrett Wright'ı demir parmaklıklar ardına tıkmaktır. Bu noktayı gözden kaçıramam ve daha büyük tablonun beni şaşırtmasına izin veremem. İnsanların bu davayla ilgilenmelerini önleyemem ama bunun benim gündemime dönüşmesine de izin vermem."</span></p>

  <p class="msoplaintext"><span class="calibre19">   Rudy'nin boynundan yukarısı kıpkırmızı kesilmişti. Glendenning'in arkasında dururken sanki boğazı sıkılıyormuş gibi gözleri fırlamıştı. "Ama, Ellen..."</span></p>

  <p class="msoplaintext"><span class="calibre19">   "Çok haklı" dedi bu tepkilere için için gülen Jay. Ellen kuşkuyla baktı adama. Glendenning toparlanmaya çalıştı. Arkasındaki Rudy Stovich öksürük nöbetine tutulmuş görüntüsü vermeye çalışıyordu. "Adalet Hanım kördür, yüzünün iyi görüntü verecek yanını kameraya çevirmeye çalışmaz."</span></p>

  <p class="msoplaintext"><span class="calibre19">   "Ben de aynen böyle düşünüyorum" diyen Glendenning; sanki bir barda yanında oturan arkadaşıymış gibi yazara eğildi, "Zaten o yüzden bu davayı Ellen yürütüyor işte."</span></p>

  <p class="msoplaintext"><span class="calibre19">   Rudy parmağını yakasından içeri sokup boynundaki hayali ilmeği gevşetmeye çalışarak, "Onu o yüzden seçtim" diye söze karıştı. "Bu işin tam adamı olduğunu daha ilk baştanı anlamıştım."</span></p>

  <p class="msoplaintext"><span class="calibre19">   Ellen gözlerini yuvarlayacağı yerde saatine baktı. "Açık sözlülüğüm için özür dilerim ama az sonra mahkemede olmam gerek. Bütün bunların Bay Brooks ile ne ilgisi var?"</span></p>

  <p class="msoplaintext"><span class="calibre19">   Adamın mavi gözleri bastırmaya çalıştığı keyifle parlıyordu. Ağzının kenarı havaya kalkmıştı. Bacaklarını ileri uzatmış, ayak ayak üstüne atmıştı. Bu toplantı için özen göstermişti. Blucin pantolon ve gömlek yerini mavi gömlek ve haki pantolona bırakmıştı. Parkanın yerine de omuzlarının genişliğini ortaya çıkartan lacivert bir ceket giymişti. Ama hâlâ tıraş| olmamıştı ve ipekli kravatı gevşetilmişti.</span></p>

  <p class="msoplaintext"><span class="calibre19">   Glendenning, "Ellen, senin de çok iyi bildiğini tahmin ettiğin gibi, Bay Brooks gerçek cinayetleri konu alan en-çok-satanlar listelerinin değişmez gediklilerindendir. Bir yazar olarak yeteneğini anlatmaya gerek yok."</span></p>

  <p class="msoplaintext"><span class="calibre19">   "Hiç kuşkum yok."</span></p>

  <p class="msoplaintext"><span class="calibre19">   "Justifiable Homicide" dedi Rudy konuşmaya girmeye çalışarak. "Benim en sevdiğim kitaplardan biridir."</span></p>

  <p class="msoplaintext"><span class="calibre19">   Glendenning omzunun üstünden adama sustururcasına baktı. "Bay Brooks'un kitaplarını hepimiz biliyoruz..."</span></p>

  <p class="msoplaintext"><span class="calibre19">   "Aslında ben bilmiyorum" diye yalan kıvırdı Ellen. "Bir, savcı olarak bu tür cinayet romanlarına giderek artan ilgiyi rahatsız edici buluyorum." Sahte bir özür dileme gülümsemesiyle Jay'e baktı. "Gücendirdiysem özür dilerim, Bay Brooks."</span></p>

  <p class="msoplaintext"><span class="calibre19">   Jay gülümsemesini saklamak için elini ağzı üzerinden geçirdi. "Kesinlikle hayır, Bayan North."</span></p>

  <p class="msoplaintext"><span class="calibre19">   Bill Glendenning'in çenesi granit gibi sertleşmişti. Arkasındaki Rudy dehşet içindeydi.</span></p>

  <p class="msoplaintext"><span class="calibre19">   Glendenning, "Jay bu davayla ilgilendi" dedi. "Bu bir hikâye olarak insanların kalplerini ve zihinlerini etkileyecektir. Olayı bizim görüş açımızdan ele alıp sunmak istiyor."</span></p>

  <p class="msoplaintext"><span class="calibre19">   Ellen, Jay Butler Brooks'a bakarken midesinin bulandığını hissediyordu. Adam eyalet başsavcısının yanında oturmaktaydı. Bili ve Jay, canciğer kuzu sarması. Medyanın şimdiki sevgilisi Jay Butler Brooks, varlıklı insan, yayın dünyasında ve Hollywood'da sözügeçen insan, People ve Vanity Fair dergilerinde hakkında yazılanları okudukları için kendisini yakından tanıdıkları sonucuna varan insanların güvenecekleri biri. Bili Glendenning de böyle bir ilişkinin reklamından yararlanıp valilik koltuğuna atlamaya hazır.</span></p>

  <p class="msoplaintext"><span class="calibre19">   Ellen kâğıtlarını çantasına doldurma bahanesiyle ağır ağır masasının arkasına geçti. " 'Bizim görüş açımız' ne demek oluyor?"</span></p>

  <p class="msoplaintext"><span class="calibre19">   Brooks sandalyesinde doğruldu, dirseklerini bacaklarına dayadı. Ellen onun bakışlarının üzerinde yoğunlaştığını biliyordu ama gözgöze gelmemek için başını kaldırmadı.</span></p>

  <p class="msoplaintext"><span class="calibre19">   "Küçük bir kasaba adalet sistemi, büyük bir olayla karşı karşıya" dedi. "Amerika'nın en son ahlak kalesi modern toplumumuzun zehirli etkisi altında. Bu olay milyonlarca insanın dikkatini ve ilgisini çekmeyi başardı. Beni de çok meraklandırdığını kabul etmek zorundayım."</span></p>

  <p class="msoplaintext"><span class="calibre19">   Ellen dilinin ucuna gelen bir düzine iğneliyici lafı zorla bastırdı. Olay adamı meraklandırmıştı ve eğer gerektiği kadar Meraklanırsa üzerinden para kazanacaktı. Bu trajediyle beslenen muhabirler birden küçük balıklara dönüvermişlerdi gözünde. Köpekbalığı sulara girmiş bulunuyordu.</span></p>

  <p class="msoplaintext"><span class="calibre19">   Haber başka bir şeydi. Jay Butler Brooks'un bu olayı bir vakit geçirme aracına dönüştürüp üstünden bir servet kazanması çok iğrençti. Ellen bunu ona söylemek isterdi ama adam karşısında iyi dostu başsavcıyla oturuyordu ve hemen arkalarında da amiri vardı.</span></p>

  <p class="msoplaintext"><span class="calibre19">   "Bunun benimle ne ilgisi var?" diye sordu.</span></p>

  <p class="msoplaintext"><span class="calibre19">   "Ben özellikle sizin bu işteki rolünüzle ilgileniyorum Bayan North" dedi yazar. "Savcı Ellen North adalet adına öncülük yapıyor."</span></p>

  <p class="msoplaintext"><span class="calibre19">   Ellen başını kaldırdı ve içindeki bütün uyarı zilleri aynı anda çalmaya başlamışken adama baktı.</span></p>

  <p class="msoplaintext"><span class="calibre19">   "Ben yalnızca görevimi yapıyorum, Bay Brooks. Ben Jan Dark değilim."</span></p>

  <p class="msoplaintext"><span class="calibre19">   "Bu bir görüş konusudur."</span></p>

  <p class="msoplaintext"><span class="calibre19">   "Yine de bu benzetmeden hoşlanmış değilim."</span></p>

  <p class="msoplaintext"><span class="calibre19">   "Ellen, sen de çok alçakgönüllüsün" dedi Glendenning.</span></p>

  <p class="msoplaintext"><span class="calibre19">   Ellen, Jan Dark'ın kazıkta yakıldığını hatırlatmak isterdi ama başsavcının bunu bilme olasılığı vardı. Ortada dönüp duran imalar midesini bulandırmıştı.</span></p>

  <p class="msoplaintext"><span class="calibre19">   "Jay davayı savcılık perspektifinden incelemek istediğini bildirdi" diye devam etti Glendenning. "Ona, senin yardımcı olacağına dair güvence verdim."</span></p>

  <p class="msoplaintext"><span class="calibre19">   "Efendim?" Ellen kulaklarına inanamayarak baktı Bill Glendenning'e. "Nasıl yardımcı olacakmışım?"</span></p>

  <p class="msoplaintext"><span class="calibre19">   "Bak şimdi, Ellen." Glendenning, Ellen'i sinir eden o üstünlük taslayıcı havasıyla konuşuyordu. "Biz ahlaki olmayan bir şeyden sözediyor değiliz. Jay mahrem bilgilerden uzak duracak. O yalnızca seni çalışırken izlemek istiyor. Bunu yapmak için aslında bizden izin almasına gerek yok ama o yine de kibarlık edip rica etti."</span></p>

  <p class="msoplaintext"><span class="calibre19">   Kibarlığı eyalet başsavcısının gözüne girmesini sağlayacak, bu da istediğini elde etmesini garantileyecekti. Evet, olayı uzaktan izlemek için izin almaya ihtiyacı yoktu ama Glendenning'i pohpohlamak hiçbir gazetecinin yaklaşmayı umamayacağı çarkları yağlayacaktı ve Ellen'i de ya zarif bir evsahibi gibi davranmak ya da işinin dizginlerini elinde tutan güçlüleri kızdırmak gibi ikisi de istenmeyen durumlarla karşı karşıya bırakmak demek olacaktı.</span></p>

  <p class="msoplaintext"><span class="calibre19">   Ellen, Jay Brooks'dan çok daha yaman erkekleri küle çevirmiş olan bakışlarını adama dikti. "Hayır, bunun için benim iznime ihtiyacınız yok, Bay Brooks. Ve bunun için de talihlisiniz, yoksa sizi anında kapıdışarı ederdim."</span></p>

  <p class="msoplaintext"><span class="calibre19">   Ellen, Glendenning'le Stovich'i başıyla selamladı. "Benim mahkemeye gitmem gerek. Özür dilerim."</span></p>

  <p class="msoplaintext"><span class="calibre19">   Bir azarlama beklemişti ama dışarı çıkarken odada ses çıkmadı. Ya da kanı kulaklarına hücum ettiğinden onun gürültüsünden kendisi duymamıştı.</span></p>

  <p class="msoplaintext"><span class="calibre19">   Phoebe karşısındaki Quentin Adler'in sözünü ağzına tıkayarak ayağa fırladı.</span></p>

  <p class="msoplaintext"><span class="calibre19">   "Phoebe!" diye inledi Adler.</span></p>

  <p class="msoplaintext"><span class="calibre19">   Phoebe erkeğe yüzünü buruşturarak bakıp Ellen'e döndü. "Ne istiyorlarmış?"</span></p>

  <p class="msoplaintext"><span class="calibre19">   "Yaşamımı cehenneme çevirmek."</span></p>

  <p class="msoplaintext"><span class="calibre19">   Bu söz Quentin üzerinde Pavlov'un köpeklerine çalınan zil etkisi yaptı. Park İlçesi sisteminde Quentin, hırsı yeteneklerini aşan bir insandı ve bu gerçek de doğrusu ağzında sürekli bir acı tat bırakıyordu. Elli küsur yaşındaydı, bütün yağlarını kırmızı suratına itmiş gibi görünen süper korsesi nedeniyle ne rahat soluk alabilir ne de kendini bırakabilirdi. Yaşlılıkla savaşımında en son olarak saçlarını perma yaptırtıp boyamıştı ki, bu da kafasını bacakarası kıllarıyla kaplıymış gibi gösteriyordu. Sekreterlerden Janis Nerhaugen'le aralarında bir şeyler olduğu söylenmekteydi.</span></p>

  <p class="msoplaintext"><span class="calibre19">   "Ellen, üzerime yığdığın o dosyalar hakkında seninle konuşmam gerek."</span></p>

  <p class="msoplaintext"><span class="calibre19">   "Konuşamam şimdi, Quentin. Mahkemeye gidiyorum. Beklemek istemiyorsan Rudy ile konuş."</span></p>

  <p class="msoplaintext"><span class="calibre19">   "Ama Ellen..."</span></p>

  <p class="msoplaintext"><span class="calibre19">   Phoebe adamın önüne geçerek bluzunun yan cebinden bir tomar pembe mesaj kâğıdı çıkardı. "Sana bir sürü mesaj var; Batı yarıküresindeki bütün gazeteciler senden randevu istiyorlar. Garrett Wright da avukatını kovdu."</span></p>

  <p class="msoplaintext"><span class="calibre19">   "Bu sürpriz işte" diye mırıldandı Ellen. Denny Enberi zaten olayın başından beri Wright'ı savunmakta isteksizdi, Acaba Wright mı avukatı kovmuştu yoksa Enberg mi çekilmişti ve Wright'a, basının önünde durumunu kötüleştirmemek içip buna istediği adı vermesine razı mı olmuştu? Fazla bir öğreneceğini sanmıyorsa da, daha sonra Denny'ye telefon edip sorardı. Bir avukatla müvekkili arasında geçenler özel şeylerdi. Bozulan bir ilişki bunu değiştirmezdi. "Yerini kimin alacağı belli oldu mu?"</span></p>

  <p class="msoplaintext"><span class="calibre19">   "Henüz olmadı." Phoebe bir sır açıklarcasına sesini alçalttı. "Müthiş bir havası var."</span></p>

  <p class="msoplaintext"><span class="calibre19">   "Kimin? Denny'nin mi?"</span></p>

  <p class="msoplaintext"><span class="calibre19">   "Jay Butler Brooks'un. İç kargaşası ve çıplak cinsellik akla getiren bir şey."</span></p>

  <p class="msoplaintext"><span class="calibre19">   "Ellen, bu çok önemli" diye inledi Quentin.</span></p>

  <p class="msoplaintext"><span class="calibre19">   "Bunu, Yargıç Franken, geciktiğim için beni mahkeme hakaretle suçlayınca, ona söylersin." Ellen Phoebe'ye dönerek, "Bence onda tam bir hoşgörüsüzlük havası var. Ben çıkıyorum."</span></p>

  <p class="msoplaintext"><span class="calibre19">  </span></p>
</body>
</html>
