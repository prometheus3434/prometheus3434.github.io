<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="msoplaintext4"><span class="calibre21">ONUNCU BÖLÜM</span></h3>

  <p class="msoplaintext"><span class="calibre19"> </span></p>

  <p class="msoplaintext"><span class="calibre19"> </span><span class="calibre20">Cameron bir elinde bir üzümlü çörek, diğerinde Phoebe'nin Kona karışımı kahvesi olduğu halde uzun masanın başındaki iskemlelerden birine yerleşirken, "Oliver Wendell Holmes, Robert Browning, William Blake, Thomas Campbell ve Al Yogz'dan alıntılar yapıyor" dedi. "Tutarsız. Taklitçi olmalı."</span></p>

  <p class="msoplaintext"><span class="calibre19">   Sabahın sekizinde toplantı odası buzdolabı kadar soğuktu. İlçe maliyesi bir mali sorumluluk hamlesiyle adliye binasında geceleri ısıyı on derecenin üstünde tutmanın gereksizliğine karar vermişti. Binanın ısınması yarım gün sürerdi. Odadaki herkes ellerini kahve kupalarıyla ısıtmaya çalışıyorlardı.</span></p>

  <p class="msoplaintext"><span class="calibre19">   "Ya da Wright'ın destekleyicilerinden biri" dedi Rudy. Kendisi masanın başına geçmişti. Bill Glendenning'in güçlü kişiliği ardında iki gün dolaştıktan sonra kendi güçlülüğünde bir yükseliş hissetmekteydi. Glendenning'in gözüne girmişti, bu davada nispeten güvenlikli bir yerde izleyiciydi, Victor Franken sonunda nalları dikmiş ve yargıçlık koltuğunu boşaltmıştı. Dünyada her şey iyi olmayabilirdi ama Rudy Stovich'in doğrusu kişisel olarak fazla yakınacak bir şeyi yoktu.</span></p>

  <p class="msoplaintext"><span class="calibre19">   "Wright'ın öğrencilerinden biri olabilir" dedi Mitch. Ancak sesinin tekdüzeliği kuşkularını ele veriyordu. Oturma önerisini reddetmiş, ağır ağır masa boyunca yürümekteydi. Yetersiz uyku ve aşırı çalışma nedeniyle sistemini kafein ve şekerli çörekle desteklemekteydi. "Ellen, dün Bilimkurgu Kovboyları'yla çatıştığını söylemiştin. Bu konuda ne düşünüyorsun?"</span></p>

  <p class="msoplaintext"><span class="calibre19">   "Bilemiyorum." Ellen de ahududulu bir çörek aldı. Tükenmişti. İki günde yalnızca sekiz saat uyku gücünü tüketmiş, düşüncelerini ağırlaştırmıştı. Çevresindeki havayı su kadar yoğunmuş gibi hissediyordu. "Dünkü posta, pusulanın üstünde olduğuna göre, notun dün öğleden sonra ikiden önce kutuya atılmış olduğunu tahmin ediyorum." Dün gece ardı ardına birkaç polise naklettiği varsayımını tekrarladı yine. "Eğer Kovboylardan biri ise, benimle konuştuktan hemen sonra doğruca evime gitmiş olması gerekir."</span></p>

  <p class="msoplaintext"><span class="calibre19">   "Benim adamlarım bu sabah komşularını dolaşıp dün evinin çevresinde dolaşan birini görüp görmediklerini soracaklar."</span></p>

  <p class="msoplaintext"><span class="calibre19">   Ve herhalde bir şey öğrenemeyeceklerdi. Ellen'in komşuları gündüzleri kent merkezinde, Harris'te ya da Minneapolis'te bulunan çalışan insanlardı. Ancak o sırada kasabayı etkileyen grip nedeniyle evde kalmış ve tam o anda penceresinden bakmakta olan biri çıkabilirse de, Ellen pek umutlu değildi. O anda yalnızca Pazartesi'nden beri süregelen huzursuzluk duygusunu hissetmekteydi.</span></p>

  <p class="msoplaintext"><span class="calibre19">   Sürekli olarak Pazartesi gecesini hatırlıyordu: Aniden uyanması, Harry'nin hırıldaması, o konuşmasız telefon, sonra da Josh'un evine döndüğü haberi.</span></p>

  <p class="msoplaintext"><span class="calibre19">   Hepsini bir kere de Mitch'e anlatmıştı, anlatmak ihtiyacı duyduğu için utanıp sıkılarak. Tarafsız ve mantıklı bir bakış açısından ele alındığında hiçbir şey olmamıştı. Evine kimse girmemişti. Çalan telefon herhalde yanlış bir numaraydı. Ancak bütün bu "hiçbir şeyin" zamanlaması onu rahatsız ediyordu.</span></p>

  <p class="msoplaintext"><span class="calibre19">   Mitch dolaşmayı bırakıp kadının önünde durdu, avuçlarını masaya bastırdı. "Telefonun rehberde kayıtlı mı?"</span></p>

  <p class="msoplaintext"><span class="calibre19">   "E. E. North olarak."</span></p>

  <p class="msoplaintext"><span class="calibre19">   "Dün gece bana da bir telefon geldi" diye itiraf etti Mitch. "Numarasını çok az kişinin bildiği cep telefonum arandı. Arayan kişi 'Cahillik masumiyet değil, günahtır' diye fısıldadı. O kapadıktan hemen sonra da Campion'daki kaçırılmayı bildirdiler."</span></p>

  <p class="msoplaintext"><span class="calibre19">   Rudy telaşlanmış görünüyordu. "Yani bu delinin bildiğe biri olduğunu mu söylüyorsun?"</span></p>

  <p class="msoplaintext"><span class="calibre19">   "Hayır." Mitch ağzını bükerek başını salladı. "Herif kaynanamı arayıp numarayı ondan almış. Eğer Ellen'in numarası da birinden almışsa sesini teşhis edebilecek iki insan olabilir demektir."</span></p>

  <p class="msoplaintext"><span class="calibre19">   Cameron kaygıyla Ellen'e baktı. "Dün bu telefondan neden söz etmedin?"</span></p>

  <p class="msoplaintext"><span class="calibre19">   "Sinirliliğime yorup üzerinde fazla düşünmedim. Josh eve dönmüştü. Dava ile uğraşıyordum. Notu bulana kadar bir daha düşünmedim. Şimdi bile fazla önemsemiyorum. Demek istediğim, haklısın sanırım: Ayı Yogi, Wright'ın stili değil."</span></p>

  <p class="msoplaintext"><span class="calibre19">   "Ama ortağının stili olabilir" dedi Mitch. "Ya da Wright'ın espri anlayışı olabilir. Uzman değilim ama bence o not da diğerlerine benziyordu."</span></p>

  <p class="msoplaintext"><span class="calibre19">   "Basın, notların normal birinci hamur kâğıda lazer yazıcıyla yazıldığını açıkladı" diyerek, Cameron şeytanın avukatlığını yüklendi. "Lazer yazıcıya erişimi olan her kaçığın yapabileceği bir şey bu."</span></p>

  <p class="msoplaintext"><span class="calibre19">   "Doğru ama basın, notları, kullanılan hurufatı ve küçük harf seçilmiş olduğunu görmedi." Mitch doğrularak parkasını daha önce geçirdiği iskemlenin arkasından aldı. "Bakalım laboratuardan ne çıkacak?" Ellen'e döndü. "Bu arada senin komşularınla bir konuşalım, belki içlerinden biri bir şey görmüştür."</span></p>

  <p class="msoplaintext"><span class="calibre19">   Ellen, buna benden fazla inanmıyor ya, diye düşündü! Umut epey nadir bulunan bir meta olmuştu bu aralarda, "Campion'dan ne haber var?"</span></p>

  <p class="msoplaintext"><span class="calibre19">   "Hiç." Mitch parkasını giydi. "Ellerinde hiçbir şey yok. Benimkilerden, Steiger'in bürosundan ve CTB'den oluşan bir ekip kurduk. Şimdiye kadar herhangi bir ipucuna rastlanılmadı. Hannah'lar Kirkwood'ları tanımıyorlar ve doktorları Hannah değil. Muhasebecileri Paul değil ve oğlanlar tanışmıyorlar. Dustin ile Josh aynı fiziksel niteliklere sahipler: Açık renk saç, mavi gözler, aynı yaş. Bu cinsel taciz durumu olsaydı daha önemli olabilirdi ama öyle de görünmüyor. Bir tür satranç oyunu bence."</span></p>

  <p class="msoplaintext"><span class="calibre19">   Rudy iskemlesini itip kalktı, bol pantolonunu kemerinden tutup yukarı çekti. Kendini önemseyen bir tavırla, "Bizi mutlaka gelişmelerden haberdar et, Mitch" dedi.</span></p>

  <p class="msoplaintext"><span class="calibre19">   "Elbette. Eğer bir gelişme olursa. Ellen, herhangi bir garip olayla karşılaşırsan bizi aramanı istiyorum. Wright'ı destekleyen çok insan var. Bunların hepsi de öfkelerini adliyenin önünde gösteri yapmayla sınırlamayabilirler. Sen de olası bir hedefsin."</span></p>

  <p class="msoplaintext"><span class="calibre19">   Ellen alay edercesine, "Hatırlattığın için teşekkür ederim" dedi. Sonra Megan'ı hatırladı. Bu olay nedeniyle hastanede yatmakta olan Megan'ı. Ölebilirdi de. Not, Wright'ın suçortağından gelmişse, bu kendisinin de tıpkı Megan gibi bu oyun için seçildiği anlamına geliyor olabilirdi.</span></p>

  <p class="msoplaintext"><span class="calibre19">   Mitch kapıya doğru geri geri yürürken, "Karen Wright'ın dün evine döndüğünü biliyor musunuz?" diye sordu.</span></p>

  <p class="msoplaintext"><span class="calibre19">   Cameron şaşırmıştı. "Eve demekle Kirkwood'ların komşusu olan evlerine mi demek istiyorsun?"</span></p>

  <p class="msoplaintext"><span class="calibre19">   "Ondan başka evi yok. CTB evi araştırmasını tamamlamıştı, belediye meclisi de kadını Fontaine'de tutmanın maliyetinden şikâyet etmeye başlamıştı, biz de kadını evine götürdük,"</span></p>

  <p class="msoplaintext"><span class="calibre19">   "Ya suçortağı?" diye Cameron sordu. "Karen'ın bildiği bir şey varsa tehlikede olabilir."</span></p>

  <p class="msoplaintext"><span class="calibre19">   "CTB peşine bir adam taktı. Doğrusu talihimiz varsa herif eve gelir."</span></p>

  <p class="msoplaintext"><span class="calibre19">   "Ben kadının ruhsal sağlığıyla ilgileniyorum" dedi Ellen. "Evde yalnız mı kalıyor?"</span></p>

  <p class="msoplaintext"><span class="calibre19">   "Arkadaşları uğruyorlar, mağdur-tanık koordinatörü Teresa McGuire da kadını yoklayıp bana rapor veriyor. Wright'ı ele vereceğini umuyor musun hâlâ?"</span></p>

  <p class="msoplaintext"><span class="calibre19">   "Vicdanı onu rahatsız edebilir."</span></p>

  <p class="msoplaintext"><span class="calibre19">   "Senin yerinde olsam buna güvenmem. İnkâr gayet seril bir zırhtır."</span></p>

  <p class="msoplaintext"><span class="calibre19">   Mitch çıkarken Ellen kahve getirmeleri için dışarıya seslendi. Cameron, Rudy'ye döndü. "Franken öldükten sonra davaya kimin bakacağı belli oldu mu?"</span></p>

  <p class="msoplaintext"><span class="calibre19">   "Henüz olmadı. Yerine biri atanana kadar dava ertelenebilir." Rudy davadan mümkün olduğu kadar uzak durmasına rağmen bu olayla ilgisinin Franken'in yerine geçme olasılığını tehlikeye atacağını düşünerek kaygıyla kaşlarını çattı.</span></p>

  <p class="msoplaintext"><span class="calibre19">   "Eğer öyle bir şey olursa Wright'ın avukatı kıyameti koparır" dedi Ellen.</span></p>

  <p class="msoplaintext"><span class="calibre19">   Ellen ağır ağır masanın başına yürüyerek davanın şimdiye kadar ürettiği kırtasiye yığınına baktı: İfade tutanakları, arama emirleri, tutuklama emirleri, polis raporları. Cameron ile bu odaya kendi savaş odaları olarak el koymuşlardı. Merkezdeki zaman çizelgesinin bir eşi de koyu sarı duvara yapıştırılmıştı.</span></p>

  <p class="msoplaintext"><span class="calibre19">   Gazete kupürlerinin üstünde o sabahki Star Tribune'ün Jay Butler Brooks'un resminin olduğu sayfası açık duruyordu. Manşette "'Cinayet Patronu' Yargıcı Kurtarmaya Çalışıyor" yazısı göze çarpıyordu.</span></p>

  <p class="msoplaintext"><span class="calibre19">   "Yasalara göre Wright herhangi bir gecikme olmadan duruşmaya çıkarılmalı" dedi. "Bana kalırsa Yargıç Franken'in dosyalarını Witt ile Grabko arasında paylaştıracaklar ve vali yeni birini atayana kadar geçici bir yargıç göndereceklerdir."</span></p>

  <p class="msoplaintext"><span class="calibre19">   Rudy rahatlamış bir tavırla derin bir soluk aldı. "Wright'ın avukatı kim şimdi?"</span></p>

  <p class="msoplaintext"><span class="calibre19">   Cameron omuzlarını silkti.</span></p>

  <p class="msoplaintext"><span class="calibre19">   Ellen de başını salladı. "Dennis'le görüşeceğim. Belki o bizim bilmediğimiz bir şey biliyordur."</span></p>

  <p class="msoplaintext"><span class="calibre19">   "Bizim bilmediğimizi biliyor elbette" dedi Cameron. söylentilere göre dünkü kefalet duruşmasından sonra müvekkiliyle uzun uzun konuşmuş ve cezaevinden gayet berbat bir halde ayrılmış."</span></p>

  <p class="msoplaintext"><span class="calibre19">   Rudy, "Bir müvekkil ve esaslı bir reklam fırsatı kaybetti, elbette bozuk çalacaktı" dedi.</span></p>

  <p class="msoplaintext"><span class="calibre19">   Cameron bir şey söylemeden Ellen'e baktı.</span></p>

  <p class="msoplaintext"><span class="calibre19">   "Ben elimden geldiğince bir şeyler öğrenirim" dedi Ellen. "Ama ahlak yasasını çiğnemeden bana ne söyleyebilir ki?"</span></p>

  <p class="msoplaintext"><span class="calibre19">   "Ahlak yasasını çiğnemeden ne kadarını kendisine saklayabilir?"</span></p>

  <p class="msoplaintext"><span class="calibre19">   "Öğrendiklerini bana bildirirsin" dedi Rudy. "Bu duruşma için elimizde neler var?"</span></p>

  <p class="msoplaintext"><span class="calibre19">   Cameron, "Megan'ın kaçırılışı ve sonra olanlar hakkında Mitch'in ve Megan'ın ifadeleri var. Wright'ın o gece Megan'ı sardığı kanlı çarşaftaki lekeler hakkındaki DNA sonuçları var. İki kan grubu: Biri O'Malley'in diğeri ise Josh'unki."</span></p>

  <p class="msoplaintext"><span class="calibre19">   "O'Malley olayında, bildiğiniz gibi Wright olay yerinden kaçarken yakalandı" dedi Ellen. "O konuda kendisini kıstırmış durumdayız."</span></p>

  <p class="msoplaintext"><span class="calibre19">   "Peki ama ya oğlan konusunda? Şu ana kadar elimizde konuşmayan bir kurban var."</span></p>

  <p class="msoplaintext"><span class="calibre19">   "Ruth Cooper da var. Ryan's Bay'de Josh Kirkwood'un ceketinin bulunduğu gün orada gördüğü adam olarak Wright'ı birkaç kişi arasından teşhis etti" dedi Cameron.</span></p>

  <p class="msoplaintext"><span class="calibre19">   Rudy'nin boğazından balgam da olabilecek, hoşnutsuzluk belirtisi de olabilecek bir hırıltı yükseldi. "Ben oradaydım, teşhis edilecek kişiler parka giyip güneş gözlüğü takmışlardı. İyi bir savunma avukatı o ifadeyi paramparça edebilir."</span></p>

  <p class="msoplaintext"><span class="calibre19">   "Görsel açıdan biraz kuşkulu ama Bayan Cooper'in ses teşhisi de yaptığını unutmayın" dedi Ellen. "İkisi birden olunca kolay kolay gözardı edilemez."</span></p>

  <p class="msoplaintext"><span class="calibre19">   "Ajan O'Malley'in Wright'ın kendisine Josh'u kaçırdığa itiraf ettiği ifadesi de var" dedi Cameron.</span></p>

  <p class="msoplaintext"><span class="calibre19">   "O öyle dedi, bu böyle dedi" diye söylendi Rudy.</span></p>

  <p class="msoplaintext"><span class="calibre19">   "Ama kadın bir polis."</span></p>

  <p class="msoplaintext"><span class="calibre19">   "Burada mağdur kişi. Tarafsız tanık demek çok güç."</span></p>

  <p class="msoplaintext"><span class="calibre19">   Ellen başını kaldırdı. "Belki. Bence onun nitelikleri sözünü inanılır kılacaktır."</span></p>

  <p class="msoplaintext"><span class="calibre19">   "Wright, Kirkwood ailesini tanıyor" diye Cameron devam etti. "Ve Josh'un kaybolduğu saatte başka bir yerde olduğuna dair zayıf bir kanıtı var. O gece bürosunda çalıştığını söylüyor ama herhangi bir tanığı da yok."</span></p>

  <p class="msoplaintext"><span class="calibre19">   "Neden olarak ne düşünüyoruz?" diye sordu Ruby.</span></p>

  <p class="msoplaintext"><span class="calibre19">   "Hastalıklı bir oyun oynadığı dışında elimizde bir neden yok" dedi Ellen. "Aslında esas duruşmaya kadar bir neden göstermemiz gerekmiyor. Wright'ın Cumartesi gecesine kadar zanlı bile olmadığını unutmamamız gerekir. Soruşturma ancak şimdi başlıyor."</span></p>

  <p class="msoplaintext"><span class="calibre19">   Rudy pencereye gidip kaldırımda toplanmaya başlayan göstericilere baktı.</span></p>

  <p class="msoplaintext"><span class="calibre19">   Gözucuyla kadına bakarak, "Her şeyi kontrol altına almış görünüyorsun, Ellen" dedi.</span></p>

  <p class="msoplaintext"><span class="calibre19">   Aylardır kulağına gelen söylentilere göre Park İlçesi ileri gelenleri onu atıp yerine Ellen North'u getirmeyi planlıyorlardı. Kendisi Franken'in koltuğuna oturursa Ellen'in önü açılmış olacaktı. Kadın ile destekçileri herhalde bu olayı Ellen'in sahne ışıklarına adım atması gibi görüyorlardı ama ayağını bastığı tek şey sahne ışıkları olmayacaktı. Rudy derin bir soluk alarak çok yakın olan yargıçlığını düşünürken kendini yeni siyah cüppesi içinde görür gibi oldu.</span></p>

  <p class="msoplaintext"><span class="calibre19">   "Ben kalben bir taşra avukatından başka bir şey değilim' dedi. "Bu işe geldiğimde öyle büyük olay diye bir şey yoktu. Burada insanlar kapılarını bile kilitlemezlerdi. Çocuklarını hiç kaygı duymadan sokaklara salıverirlerdi. Deer Lake Amerika denilen şeyin ta kendisiydi."</span></p>

  <p class="msoplaintext"><span class="calibre19">   Ellen bu konuşmayı hatırlamıştı. Rudy on sekiz ay önce bir uyuşturucu satıcısının duruşmasında kapanış konuşması olarak aynı şeyleri söylemişti. Rudy abartılı bir biçimde içini çekerek hüzünlü bir palyaço ifadesi yerleştirdi suratına.</span></p>

  <p class="msoplaintext"><span class="calibre19">   "Elinden geleni yap, Ellen. Seçmenlerin, yapabileceğinin en iyisini yaptığını bilsinler."</span></p>

  <p class="msoplaintext"><span class="calibre19">   "Rudy, sana yüz kere söyledim, senin makamında gözüm yok."</span></p>

  <p class="msoplaintext"><span class="calibre19">   Ve adam yüz birinci kere yine dinlemedi. Bu inanılır şey değildi. Kadının politik mevkilerde gözü yoktu ve Hennepin İlçesi’nden ayrılması da bunu açıkça göstermişti. Yine de rahat ve huzurlu bir köşe bulmak için geldiği bu yerde sürekli olarak gözü yükseklerde olan hırslı bir kadın olarak kuşkuyla bakılıyordu ona.</span></p>

  <p class="msoplaintext"><span class="calibre19">   "Evet, ama..." diyerek Rudy uzaklaştı.</span></p>

  <p class="msoplaintext"><span class="calibre19">   Tam kapıyı açtığı anda Phoebe elinde kahveyle içeri girdi.</span></p>

  <p class="msoplaintext"><span class="calibre19">   "Garrett Wright yeni bir avukat tuttu." Yüzü heyecandan parlıyordu. Haberini ellerini kullanmadan gereğiyle veremeyeceği için kahve güğümünü masaya bıraktı. Bileziklerini şakırdatarak, "Büyük avukat hem de" dedi. "Anthony Costello."</span></p>

  <p class="msoplaintext"><span class="calibre19">   Cameron bir ıslık çaldı. "Vay canına! Garrett o parayı nereden buldu acaba? Costello, Harris'te bir profesörün bir yılda aldığını avans olarak alır."</span></p>

  <p class="msoplaintext"><span class="calibre19">   "Ben de aynı şeyi sordum" diyen Phoebe esaslı bir dedikodu için adamın yanına oturdu.</span></p>

  <p class="msoplaintext"><span class="calibre19">   "Avukatının kim olduğu önemli değil. Onu yenecek ekibimiz var. Öyle değil mi, Ellen? Ellen?"</span></p>

  <p class="msoplaintext"><span class="calibre19">   Ellen, Rudy'ye döndü. "Evet, elbette."</span></p>

  <p class="msoplaintext"><span class="calibre19">   Sesi sanki çok uzaktanmış gibi geliyordu kendi kulaklarına. Elleri sandalyenin arkasını sıkıca kavramış, tırnakla kumaşa geçmişti.</span></p>

  <p class="msoplaintext"><span class="calibre19">   "Wright, Cities'den ünlü avukatını getirsin bakalım. Bizim de Ellen'imiz var." Rudy kapıdan çıkarken bu belayı Ellen North'un başına sardığı için Tanrı'ya şükürler ediyordu.</span></p>

  <p class="msoplaintext"><span class="calibre19">   Cameron, "Hennepin İlçesi'ndeyken Costello ile karsı karşıya gelmiş miydin?" diye sordu.</span></p>

  <p class="msoplaintext"><span class="calibre19">   "Birkaç kere."</span></p>

  <p class="msoplaintext"><span class="calibre19">   Ellen aynaya baktığı takdirde yüzünü sararmış, gözlerini irileşmiş göreceğini sanıyordu ama ne Phoebe ne de Cameron tavrında ya da görünüşünde bir değişiklik olduğunun farkında değil gibiydiler. Bir sandalye çekip oturdu. Vücudu zihninden bağımsız olarak çalışıyor gibiydi ve bunun için minnettardı.</span></p>

  <p class="msoplaintext"><span class="calibre19">   Tony Costello bu duvarlar arasında duymayı umduğu bir ad değildi. Twin Cities'in en büyük, en gösterişli, en pahalı savunma avukatlarından biriydi ve ününü hızla daha geniş çevrelere yaymaktaydı. Garrett Wright ile de aynı şeyi yapacak, reklamı bir sünger gibi emecek, kameralara poz verip sıradan insana adalet propagandasını duyuracaktı.</span></p>

  <p class="msoplaintext"><span class="calibre19">   Garrett Wright'ın davasını da bu yüzden aldı, diye düşündü Ellen. Kendisinin savcı olmasıyla bir ilgisi yoktu. Ve bir zamanlar birbirlerini sevdikleriyle de hiçbir ilgisi olamazdı.</span></p>

  <p class="msoplaintext"><span class="calibre19">   Garrett Wright, Tony Costello ile geçmişi hakkında bir şey biliyor olamazdı. Savunma avukatı olarak eyalette onu herkesten iyi tanıyan, onu oyuna getirip arkasından bıçaklayan adamı seçmiş olması yalnızca bir rastlantıydı.</span></p>

  <p class="msoplaintext"><span class="calibre19">   Ellen sakinleşmeye çalıştıysa da, Pazartesi gecesinden beri içinde olan o huzursuzluk dalgası biraz daha kabarmıştı şimdi.</span></p>

  <p class="msoplaintext"><span class="calibre19">   Garrett Wright, Megan'a şöyle fısıldamıştı: "Bütün hamleleri, bütün seçenekleri, bütün olasılıkları hesapladık. Kaybetmemiz imkânsız."</span></p>

  <p class="msoplaintext"><span class="calibre19">  </span></p>

  <p class="msoplaintext"><span class="calibre19">Gözleri televizyon kameralarında olan Anthony Costello gür bir sesle, "Kaybetmeyeceğiz" dedi. "Dr. Wright yanlış yere suçlanıp yanlış yere hapsedilen masum bir insandır."</span></p>

  <p class="msoplaintext"><span class="calibre19">   Kamera motorları çalıştı, fotoğraf makinelerinin deklanşörleri sakırdadı. Kameralar, Costello'nun yüzünü severdi: Neşeli, tam olarak erkeksi ve sürekli güneş yanığı. Gözleri kestane rengiydi. Uzun yıllar önce tanıkları titreten ve jüri üyelerini kendisinden yana çeviren delici bakışlar geliştirmişti. Campion'da Norveç'in Oğulları salonunun merdiveni basında dururken rüzgâr kömür karası saçlarını dalgalandırıyordu. Kameralar onu görmek için yukarı doğru kaldırılmak zorundaydı ki, bu da bir yetmiş beş olan boyunu daha uzun gösteriyor, yapısının sağlamlığını ve siyah yünlü kumaştan ısmarlama paltosunun kesim kusursuzluğunu ortaya çıkarıyordu. Yeni müvekkili hakkında basına ilk açıklamasını Park İlçesi Adliyesi önünde yapmak isterdiyse de, basın ikinci kaçırılma için Campion'da bulunduğundan o da B Planını uygulamaya koymuştu. İyi bir savunma avukatı, esnekliğiyle ve her duruma uyum sağlamasıyla belli olurdu. Koşarken yön değiştirmeyi, ayakları üzerindeyken düşünmeyi bilmeliydi.</span></p>

  <p class="msoplaintext"><span class="calibre19">   Garrett Wright'ı müvekkili olarak kabul ettiği anda savunma için bir strateji geliştirmeye başlamıştı. Medyaya seri bir saldırı yapıp dikkatleri üstüne çekmek ve üstünde tutmak kararındaydı. Dustin Holloman'ın kaçırılışı feci bir olaydı ama Costello bunun aynı zamanda kendisi için bir fırsat olduğunu da görmüştü. Aile için doğal olarak sempati duyuyordu. Bir insanın bir filmdeki sanal karakterler için duyduğu sempati gibi. Ama duygunun daha kişisel olmasına izin veremezdi. Onların trajedisini kendi müvekkiline yararlı olabilecek bir perspektife sokması gerekliydi.</span></p>

  <p class="msoplaintext"><span class="calibre19">   "Bir çılgın, Park İlçesi çocuklarının peşinde dolaşırken, Müvekkilim hapiste yatıyor ve her geçen an adı biraz daha zedeleniyor. Deer Lake'deki kaçırılma olayının soruşturulması başından beri ele yanlış alınmıştır. Sonuçta gereksiz ölümlerle karşılaşılmış, masum bir insan hapse atılmıştır. Ve işte şimdi bir aile daha acılara boğulmuştur."</span></p>

  <p class="msoplaintext"><span class="calibre19">   Muhabirler adamın dikkatini çekmek için bağrışıyor, sorular soruyor, mikrofonlarını yüzüne tutuyorlardı. Costello sorulan ne olursa olsun kendi istediği yanıtları vermekteydi,</span></p>

  <p class="msoplaintext"><span class="calibre19">   "Ben adaletin gerçekleşmesi için geldim Park İlçesi'ne. Campion'a da müvekkilim adına kendisinin Dustin Holloman'ın ailesine geçmiş olsun dileklerini sunmak için geldim Dr. Wright'ın çocuğu kaçıranlara hitap edip küçük Dustin'i sağ salim geri vermeleri için çağrıda bulunmamı istediğinden eminim.</span></p>

  <p class="msoplaintext"><span class="calibre19">   Böyle bir şey bildiği yoktu kuşkusuz. Garrett Wright ile daha yüzyüze konuşmuş bile değildi. Garrett Wright belki de Campion'un bütün çocuklarının ailelerinden kopartılıp toplama kamplarına götürülmelerine bile aldırış etmeyecek kalpsiz orospu çocuğunun biriydi. Bunların hiç önemi yoktu Bu andan sonra basın müvekkilini ailelere, yasalara Amerika'ya derin saygısı olan merhametli bir insan olarak görecekti.</span></p>

  <p class="msoplaintext"><span class="calibre19">   "Kirkwood soruşturmasını yapamamakla kimi suçluyorsunuz?"</span></p>

  <p class="msoplaintext"><span class="calibre19">   Costello soruyu soran muhabire bakıp, "Bence ortalıkta herkese yetecek kadar suçluluk var, sizce de öyle değil mi?" dedi.</span></p>

  <p class="msoplaintext"><span class="calibre19">   Olaya başında pek dikkat etmediğinden dün gece altı saatini Minneapolis ve St. Paul gazetelerinin kupürleriyle geçirmişti. Haber ve diğer görüşme bantlarını izlemiş, bellibaşlı oyuncular hakkında fikir edinmişti ama henüz herhangi bir kimseyi kamuoyu önünde suçlamaya hazır değildi.</span></p>

  <p class="msoplaintext"><span class="calibre19">   Kadın CTB ajanı, polis şefiyle yatıyordu. Sabıkalı bir sübyancı buz pistinde işe alınmış, sonra da gözaltındayken intihar etmişti. Bir kilise diyakozunun evinin garajında mumyalanmış bir ceset bulunmuş, diyakoz iki gün ele geçirilememiş. Tam yakalanacağı sırada yüksek bir yerden düşüp ölmüştü. Ortada bir pembe dizi yaratacak kadar olay vardı ve televizyoncularla basın da bu yüzden bu işin bu kadar üstüne düşmüşlerdi. Günlük olaylara bağışıklık kazandıklarından sansasyon yaratacak haberleri ararlardı ve Hollywood'da böyle bir şey yazdırmak için yazarlara kucak dolusu para ödenirdi. Olayları gerçek yaşamdan almak ise çok daha ucuzdu.</span></p>

  <p class="msoplaintext"><span class="calibre19">   "Ancak adaletin uygulanmasında çok büyük yanlışlıklar yapılmıştır" diye Costello devam etti. "Dr. Wright'ın kimseye kin gütmediğini belirtmek isterim. O yine de adalet sistemimize güvenmektedir ve gerçeğin ortaya çıkacağından ve adının temizleneceğinden kuşku duymamaktadır. Hepimizin Dustin Holloman'ın ve Josh Kirkwood'u kaçıranların bulunacağına ve cezalandırılacaklarına inanmamız gerektiği gibi."</span></p>

  <p class="msoplaintext"><span class="calibre19">   Costello bu şatafatlı sözlerden sonra merdivenlerden inerek adamlarının açtığı yoldan Lincoln arabasına doğru yürüdü. Yanında bir yardımcı avukat, bir hukuk yardımcısı ve aynı zamanda sürücülüğünü yapan özel asistanını getirmişti. Bir adamı da bir büro kiralamak üzere önden Deer Lake'e gönderilmişti. Kuşkusuz Minneapolis'in merkezindeki IDS Kulesi'ndeki bürosu ayarında olmayacaktı ama yine de amacına hizmet edecekti. Costello bir boks maçından önce adalelerin gösterilmesi gibi böyle bir varlık hissettirmenin gereğine inanırdı. Sonra kasabada bir çalışma üssü olması her şeyi uzaktan idare etmekten kolaydı. Gün sona ermeden Deer Lake bürosunun iş makineleri yerleştirilmiş ve sekreterlerinden biri orada çalışmaya başlamış olacaktı.</span></p>

  <p class="msoplaintext"><span class="calibre19">   "Çok iyi bir sunuş oldu, Bay Costello" dedi Dorman. Dorman da Costello gibi Purdue Üniversitesi mezunuydu, yirmi yedi yaşındaydı, zekiydi ama hırslı değildi, ünlü olmaktansa güvenlik içinde olmayı tercih ederdi; Costello'nun yanı başında işi öğrenmek, köpek gibi çalışmak ve şerefin en küçük bir parçasını bile paylaşmamakla rahattı ve bu yetenekleriyle de işi için idealdi.</span></p>

  <p class="msoplaintext"><span class="calibre19">   Costello adamlarını böyle şeyleri düşünerek dikkati seçerdi. Kendisi Ivy League üniversitelerinden birine devam edemediği için oralardan mezun olan kimseyi yanına yaklaştırmaz, kendilerini ondan sosyal bakımdan üstün gören ukala, zengin çocuklarıyla uğraşmak istemezdi. Bürosunun seçkinler imajı vermesini de istemezdi. Orta sınıfın, elleriyle çalışan insanların ürünüydü ve bununla gurur duyardı.</span></p>

  <p class="msoplaintext"><span class="calibre19">   Costello yardımcılarını seçerken genellikle ailesi olanları seçer ve bunların kendisinden uzun olmamalarına dikkat ederdi. Toplumun son zamanlardaki politik eşitlik çılgınlığa, uygun olarak kadrosunda kadın ve azınlık da bulundururdu. Yan koltukta oturan yardımcısı Levine üçlü bir eşit fırsat örneğiydi. Zenciydi, kadındı ve yahudiydi. Kadın memurlarının ne çirkin ne de güzel olmamalarına özen gösterirdi.</span></p>

  <p class="msoplaintext"><span class="calibre19">   Anthony Costello'nun bürosunda her şey -personelden bitkilere kadar- Costello tarafından Costello vitrini olarak seçilmişti. İmaj böyle yaratılırdı ve bugünün dünyasında imaj her şey demekti. İmaj başarı olarak kabul ediliyordu. Başarı ise insanı daha büyük başarılara götürürdü. Başarı üne götüren fırsat kapılarını açardı. Fırsatın görüldüğü yerde yakalanması ve asla kaçırılmaması gerekirdi.</span></p>

  <p class="msoplaintext"><span class="calibre19">   Levine koltuğunda yana dönerek St. Paul Pioneer Press gazetesinin dikkatle katlanmış bir sayısını uzattı. "Yargıç Franken'in ölüm haberi burada, Bay Costello."</span></p>

  <p class="msoplaintext"><span class="calibre19">   Haber Garrett Wright'ın birinci sayfadaki kefalet duruşması haberinin devamının hemen altındaydı, sanki bir olay diğerine yol açmış gibi. Posta pulu boyunda bir fotoğrafta Franken yargıç cüppesi içinde görünüyordu. Çürümeye başlamış bir elma kafalı bebeği andırıyordu. İkinci daha büyük bir fotoğrafta Franken'in öldüğü mahkeme salonu görülmekteydi. Yerde yatan hareketsiz yargıcın çevresinde birkaç kişi çömelmişti. Tanıdık bir yüz başını kaldırmış kameraya bakıyordu. Jay Butler Brooks.</span></p>

  <p class="msoplaintext"><span class="calibre19">   Costello'nun ağzının kenarları kıvrıldı.</span></p>

  <p class="msoplaintext"><span class="calibre19">   "Mahkemeye gidip karşımıza nasıl bir ertelemenin çıkacağını öğreneceğim" dedi Dorman.</span></p>

  <p class="msoplaintext"><span class="calibre19">   "Pasif olma, Dorman. Erteleme beklemiyoruz. Erteleme olmamasını talep edeceğiz."</span></p>

  <p class="msoplaintext"><span class="calibre19">   Yardımcısının kaşları havalandı. "Ama hazırlanmak için bu ek süreden yararlanabiliriz."</span></p>

  <p class="msoplaintext"><span class="calibre19">   "Savcılık hazırlanmak için bu ek süreden yararlanmak isteyecektir" dedi Costello. "Wright Cumartesi gecesi tutuklandı. Tutuklanmasından önce zanlı değildi. Şu anda Savcılıkça hummalı bir çalışma yapılmakta olduğuna eminim. Onlara bu ek süreyi tanımalı mıyız, Bay Dorman?"</span></p>

  <p class="msoplaintext"><span class="calibre19">   "Hayır, efendim."</span></p>

  <p class="msoplaintext"><span class="calibre19">   "Hayır efendim" diye mırıldanan Costello camdan dışarı bakarken çok gerilere gitmişti. "Onlara aniden indireceksin darbeyi, nereden geldiğini anlamayacaklar" diye söylendi. "Ellen North arkasına dönecek fırsat bulamadan bu işi sonuçlandıracağız."</span></p>

  <p class="msoplaintext"><span class="calibre19">  </span></p>
</body>
</html>
