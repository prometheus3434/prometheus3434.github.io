<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="msoplaintext4"><span class="calibre21">OTUZ ÜÇÜNCÜ BÖLÜM</span></h3>

  <p class="msoplaintext"><span class="calibre19"> </span></p>

  <p class="msoplaintext"><span class="calibre19"> </span><span class="calibre20">"Baba, gelip beni hokeyden alır mısın? Annem gecikti, eve gitmek istiyorum."</span></p>

  <p class="msoplaintext"><span class="calibre19">   Oğlunun sesi Paul'ün kafasında son üç haftadır olduğu gibi hiç durmadan tekrarlanıyordu. Bir masumiyet ve suçlama kısır döngüsü beynini pençe pençe kazıyordu sanki.</span></p>

  <p class="msoplaintext"><span class="calibre19">   Ve hepsinin üstünde Mitch Holt'un alçak ve gergin sesi.</span></p>

  <p class="msoplaintext"><span class="calibre19">   "Ne düşünüyordun, Paul? Tanrım. Josh sana telefon edip yardım istemişti! Ona bir yanıt bile vermedin. Onu duymamış gibi davrandın. Üç hafta kaseti sakladın bir tek kelime bile söylemedin! Bunu nasıl açıklıyorsun, Paul?"</span></p>

  <p class="msoplaintext"><span class="calibre19">   Ve onun üzerinde Ellen North'un buz gibi sesi.</span></p>

  <p class="msoplaintext"><span class="calibre19">   "Savunma tarafı sizin aleyhinize bir durum yaratmakla meşgul, Bay Kirkwood. Bunun benim görevim olmadığından pek de emin değilim doğrusu. Polise yalan söylediniz. Sahip olduğunuz bilgiyi iletmediniz..."</span></p>

  <p class="msoplaintext"><span class="calibre19">   "Hannah'yı suçladın" dedi Holt. "Bu kadar zamandır suçu hep ona yükledin. Seni namussuz. Ayağa kalkıp gerçeği söyleyecek kadar erkek bile değildin."</span></p>

  <p class="msoplaintext"><span class="calibre19">   Gerçek seni kurtaracak.</span></p>

  <p class="msoplaintext"><span class="calibre19">   Gerçek onu mahvedecekti.</span></p>

  <p class="msoplaintext"><span class="calibre19">   Bunun kendi başına gelmekte olduğuna inanamıyordu. Çektiği onca şeyden sonra. Şimdi de bu. Sevdiği insan tarafından ihanete uğramak. Karen.</span></p>

  <p class="msoplaintext"><span class="calibre19">   Kadının böylesine aleyhine dönmesini aklı kesmiyordu. Karen onu severdi. Ondan çocuğu olmasını istiyordu. Wright'la evliliği bir aldatmacadan başka bir şey değildi. Bunu hem de birkaç kere söylemişti. Garrett Wright işini severdi, değil.</span></p>

  <p class="msoplaintext"><span class="calibre19">   Paul mahkemedeki o anı hatırlayarak ürperdi. Bütün gözler kendisine çevrilmişti: Hırslı ve suçlayıcı. Birinci günden beri o kadar iyi ilişkiler içinde olduğu basın aleyhine dönüvermişti. Lanet olsun hepsine. İlk baştan beri kahramanları olarak Hannah'yı seçmişlerdi zaten. Istırap içindeki, suçluluk içindeki anne. Altın saçları ve trajik mavi gözleriyle Hannah. Yılın kadını, ünlü doktor Hannah. Hannah, Hannah, Hannah.</span></p>

  <p class="msoplaintext"><span class="calibre19">   Şimdi bütün sempati duygularıyla ona yönelecekler, kendisi günah keçisi olacaktı. Onu evinden uzaklaştıran şeyin ne olduğunu sormayacaklardı. Hannah'nın karılık etmediğini, çok değerli mesleği için çocuklarını ihmal ettiğini, kendisinin erkekliğini yok etmek için elinden geleni yaptığını öğrenmek istemeyeceklerdi.</span></p>

  <p class="msoplaintext"><span class="calibre19">   Paul, basından önce Hannah'ya erişmeyi düşünmüştü ama gazeteciler çevresini bırakmamışlar, sorularıyla vicdanını bıçaklamışlardı. Onu otomobiline kadar kovalamışlar, sonra da izlemişlerdi. Paul sonunda eyaletlerarası otoyola çıkmış, gaza basarak hepsini geride bırakmıştı.</span></p>

  <p class="msoplaintext"><span class="calibre19">   Şimdi karanlıktı. Basın eve uğramış ve gitmiş olmalıydı. Hannah geçmişte basına hiçbir şey vermemişti. Yalnızca bir tek mülakat ve papazla birlikte gönüllü merkezine girerken bir fotoğraf. Paul, kendisini kamuoyu önünde küçük düşürme fırsatından vazgeçmek demek de olsa, Hannah'nın gazetecilerden yine kaçacağına emindi. Ve gazeteciler ona soylu diyecekler ve ihanete uğramış iyi kadın olarak göstereceklerdi. Bu fikir midesini bulandırıyordu.</span></p>

  <p class="msoplaintext"><span class="calibre19">   Öfke ve sinir içinde asit gibi kaynıyor, sanki sisteminde bir mikrop dolaşıyor, beynine mantar gibi yayılıyordu.</span></p>

  <p class="msoplaintext"><span class="calibre19">   Paul, Lakeshore'a girdi, prestiji için kendi seçtiği mahalleden geçip, göl manzarası ve arkadaki park yüzünden kendisinin istediği eve doğru gitti. Gençliğinden beri istediği hayattı bu.</span></p>

  <p class="msoplaintext"><span class="calibre19">   Şimdi hepsi Hannah'nın olacaktı. Hannah hem sempatiyle hem de eve sahip olacaktı. Safra kadar acıydı bu.</span></p>

  <p class="msoplaintext"><span class="calibre19">   Wright'ın evinin önünden geçerken arabayı kapılarından içeri sürmemek için kendini güç tuttu. Karşı karşıya geldiklerinde Karen'ın yüzünü görmek isterdi.</span></p>

  <p class="msoplaintext"><span class="calibre19">   "Seni seviyorum, Paul... Senin bebeğini doğurmak isterdim Paul... Senin için her şeyi yaparım."</span></p>

  <p class="msoplaintext"><span class="calibre19">   Mahkemede onun için yalan söylemekten başka.</span></p>

  <p class="msoplaintext"><span class="calibre19">   Karen kendisine nerede olduğu hakkında bir delil sağlayabilirdi. Oysa dünyasını başına yıkmıştı. Ne aşk ama.</span></p>

  <p class="msoplaintext"><span class="calibre19">   Kadınlar. Hepsi de orospuydu. Yaşamının felaketleri. Annesi, Hannah, O'Malley, Ellen North... Karen.</span></p>

  <p class="msoplaintext"><span class="calibre19">   "Geç kaldım... çünkü... Paul Kirkwood'la bir ilişkimiz vardı."</span></p>

  <p class="msoplaintext"><span class="calibre19">   Vardı. Geçmişte.</span></p>

  <p class="msoplaintext"><span class="calibre19">   "Seni seviyorum, Paul... Senin bebeğini doğurmak isterdim, Paul... Senin için her şeyi yaparım...Çok üzgünüm...</span></p>

  <p class="msoplaintext"><span class="calibre19">   Bir Yanlışlık.</span></p>

  <p class="msoplaintext"><span class="calibre19">   Tanrı bilir hayatı boyunca yanlış çok şey yapmıştı ve o lanet kaseti saklamak da bunlardan biriydi.</span></p>

  <p class="msoplaintext"><span class="calibre19">   "Telefonun saat altıyı çeyrek geceden önce edildiğini biliyoruz, Paul. Orada mıydın? Mesajı duydun mu? Bürondan çıkınca nerece gittin? Neden bu anlattıklarını doğrulayacak kimseyi bulamıyoruz' Neden bize o telefondan söz etmedin, Paul? Hannah'yı nasıl suçlayabildin?"</span></p>

  <p class="msoplaintext"><span class="calibre19">   Suç onun olduğu için. Tümü. Eğer görevini yapsaydı -oğlunu almaya zamanında gitseydi... eğer doğru dürüst bir eş olsaydı...</span></p>

  <p class="msoplaintext"><span class="calibre19">  </span></p>

  <p class="msoplaintext"><span class="calibre19">Suçluluk Hannah'nın en son hissetmek isteyeceği şeydi.</span></p>

  <p class="msoplaintext"><span class="calibre19">   Haftalardır suçluluk içinde boğuluyordu zaten. Annenin suçluluğu ve o gece uğrunda hastanede kaldığı hastasını da kaybetmiş olmanın başarısızlık duygusuyla daha da ağırlaşmıştı. Ama bu geceki çok farklıydı, bunu o kadar haketmiş değildi.</span></p>

  <p class="msoplaintext"><span class="calibre19">   Daha iyi eş, daha iyi sevgili, daha destekleyici, daha az eleştirici olabilir miydi? Paul'ü kendisinden bu kadar nefret ettirecek ne yapmıştı? Karen Wright'a neden dönmüştü?</span></p>

  <p class="msoplaintext"><span class="calibre19">   Bu sorular onu çılgına çeviriyordu. Sorması gereken daha önemli şeyler vardı. Josh o gece telefon ettiğinde Paul bürosunda mıydı? Neden hep yalan söylemişti? Kamyonet hakkında, daha bir sürü şey hakkında o yalanlar nedendi? Neden ona öyle yabancı görünmüştü? Son üç haftadır yer alan o dehşete o da karışmış mıydı? Belki de bu soruların olası yanıtları kendisini korkuttuğu için diğer soruların zihnine sızmasını engellemiyordu.</span></p>

  <p class="msoplaintext"><span class="calibre19">   "Sence Josh'u kocan mı kaçırdı?"</span></p>

  <p class="msoplaintext"><span class="calibre19">   "Sence Dustin Holloman'ı o mu öldürmüştür?"</span></p>

  <p class="msoplaintext"><span class="calibre19">   "Bir kamyonet elde edebilirdi..."</span></p>

  <p class="msoplaintext"><span class="calibre19">    "Aralarındaki ilişkiyi biliyor muydun?"</span></p>

  <p class="msoplaintext"><span class="calibre19">   "Lanet olsun, Paul" diye mırıldandı Hannah. Ellerini sabunlu sudan çıkardı, kurulama bezini alıp yüzüne bastırdı.</span></p>

  <p class="msoplaintext"><span class="calibre19">   Daha ne kadar dayanabileceğini bilemiyordu. Şafakla birlikte Dustin Holloman'ın öldürüldüğü haberi gelmişti. Ve onunla birlikte, ölenin kendi oğlu değil de başkasının çocuğu olmasının getirdiği korkunç rahatlama, Josh her zamandan çok içine kapalıydı ama hiç olmazsa fiziki olarak yanındaydı. O yanında olmasının getirdiği sürece umut vardı. Sonra da mahkemeden haber gelmişti. Mitch'ten ya da Ellen North'tan değil de, kendisini soktukları cehennem yüzünden onlara borçluymuş gibi davranarak sorularına yanıt bekleyen gazetecilerden.</span></p>

  <p class="msoplaintext"><span class="calibre19">   "Kocanızın oğlunuzu kaçırmak suçuyla yargılanan adamın karısıyla kurduğu yasadışı ilişki hakkında tepkinizi alabilir miyiz?"</span></p>

  <p class="msoplaintext"><span class="calibre19">   Hannah bir kere daha Tom McCoy'a dönmüştü.</span></p>

  <p class="msoplaintext"><span class="calibre19">   Aman Tanrım, Hannah artık ona Peder bile demiyorsun. Konuştukları zaman adamın huzurunu kaçırmamak ya da dostluklarını tehlikeye atmamak için yine unvanıyla hitap ediyordu. Ancak yüreğinde artık onu bir papaz olarak düşünemiyordu. Onun arkadaşlığına, desteğine, verdiği huzura olan ihtiyacı bundan çok fazlaydı.</span></p>

  <p class="msoplaintext"><span class="calibre19">   Ve insanlar Paul'ün beni aldattığı için aşağılık olduğunu düşünüyorlar. Ya benim bir papaza âşık olduğumu bilseler ne düşünürlerdi?</span></p>

  <p class="msoplaintext"><span class="calibre19">   Tabii bunu kimse asla öğrenemeyecekti, özellikle de Tom. O, kaybedilmeyecek kadar iyi bir dosttu. Mahkemeden haber gelince ona telefon etmişti. O gelmiş, gazetecileri kovalamış, Hannah'yı tavuk çorbası içmeye zorlamış, çocuklara hikâyeler okumuştu. Josh'un odasında Hannah ile uyku tulumunun üstünde oturup oğlanın uyumasını beklemiş, sonra dinlenmeye ihtiyacı olduğunu bilerek Hannah'yı odadan çıkarmıştı.</span></p>

  <p class="msoplaintext"><span class="calibre19">   Hannah'nın içinde derin bir özlem sancısı dolanırken gözlerini kapattı. Asla sahip olamayacağı bir erkeğe âşık olmadan da yeteri kadar ıstırap çekmemiş miydi?</span></p>

  <p class="msoplaintext"><span class="calibre19">   Garajla çamaşırlık arasındaki kapının açılmasıyla içine düştüğü kendine acımadan bir anda kurtuldu, ilkel bir yaşama güdüsüyle bıçaklara uzandı. Dustin Holloman'ın katili hâlâ serbestti. Josh'u almaya gelmeyeceğini kim söyleyebilirdi? Josh onu teşhis edebilirse...</span></p>

  <p class="msoplaintext"><span class="calibre19">   Kapı açıldı ve Paul elindeki bıçağa baktı.</span></p>

  <p class="msoplaintext"><span class="calibre19">   "Onunla ne yapmak isteyebileceğini tahmin ederim sanırım" dedi.</span></p>

  <p class="msoplaintext"><span class="calibre19">   Panik birden boşandı, yerini koyu ve ekşi bir öfke doldurdu. Hannah bıçağı bıraktı. "Zahmete değmez."</span></p>

  <p class="msoplaintext"><span class="calibre19">   Paul acı acı güldü. "Ve basın benim seni neden aldattığımı merak ediyordu."</span></p>

  <p class="msoplaintext"><span class="calibre19">   Suçluluğunun itirafı onun ağzından geldiğinde her nedense daha çok ıstırap vericiydi. Aşk ve sadakat yemini etmiş o ağızdı. O ağzı tutku anında öpmüş, gülümsemesini sevmiş, gerginliğine üzülmüştü. O ağız kendisine yalanlar söylemiş ve başka bir kadını tatmıştı.</span></p>

  <p class="msoplaintext"><span class="calibre19">   Hannah erkeğin üstüne atılmak, onu cezalandırmak isterdi. Ama konuşmak için ağzını açtığında bütün mücadele gücü eriyip gitmişti.</span></p>

  <p class="msoplaintext"><span class="calibre19">   "Seni severdim" dedi ama söyler söylemez bunun doğru olmadığını farketti. Başka birini sevmişti, bu öfkeli adamı değil. "Ne oldu, Paul? Sana ne oldu böyle?"</span></p>

  <p class="msoplaintext"><span class="calibre19">   "Bana mı?" Paul kulaklarına inanamamıştı. "Belki son birkaç yıldır mesleğinden başka şeylere biraz dikkat etseydin bunu sormana gerek kalmazdı."</span></p>

  <p class="msoplaintext"><span class="calibre19">   Hannah başını salladı. "Hayır, Paul, bu benim işim hakkında değil. Bir kere için gerçekten senin hakkında. Benden uzaklaştın. Başka bir kadına döndün. Bu seçimi sen yaptın. Çok güzel bir şey vardı aramızda ve sen onu fırlatıp attın."</span></p>

  <p class="msoplaintext"><span class="calibre19">   "Tamam tamam, sen beni suçla bakalım." Paul Hannah'nın yanından geçip yürüdü.</span></p>

  <p class="msoplaintext"><span class="calibre19">   "Seni suçlayacağım elbette. Ancak yine de seni neler için suçlayacağımı bilmek isterdim."</span></p>

  <p class="msoplaintext"><span class="calibre19">   Paul kaşlarını çatarak döndü. "O da ne demek oluyor?"</span></p>

  <p class="msoplaintext"><span class="calibre19">   "O gece Josh sana telefon etti ve sen hiçbir şey yapmadın."</span></p>

  <p class="msoplaintext"><span class="calibre19">   "Ben büroda değildim..."</span></p>

  <p class="msoplaintext"><span class="calibre19">   "Ama kimse nerede olduğunu bilmiyor. Onunla mıydın?" Suçlayan parmağını Wright'ların evinden yana uzattı. "Ben çılgınlar gibi Josh'u bulmaya çalışırken sen az ilerde Karen Wright'ı mı beceriyordun? Josh'un sana ihtiyacı varken orada mıydın?"</span></p>

  <p class="msoplaintext"><span class="calibre19">   "Onu alma sırası sende..."</span></p>

  <p class="msoplaintext"><span class="calibre19">   "Hayır! Beni suçlamaya kalkışma. Ben bir hayat kurtarmaya çalışıyordum. Sen ise.... Ve sanki yanlış bir şey yapmamışsın gibi, bana, polise ve daha kimbilir kimlere yalan söylememişsin gibi bütün o suçu benim üzerime attın!"</span></p>

  <p class="msoplaintext"><span class="calibre19">   Bu sözlerdeki ima bir tokat gibi çarptı Paul'ün yüzüne "Savunma sizin aleyhinize bir durum yaratmaya çalışıyor, Bay Kirkwood..."</span></p>

  <p class="msoplaintext"><span class="calibre19">   "Josh'a asla zarar veremem" diye ısrar etti.</span></p>

  <p class="msoplaintext"><span class="calibre19">   Hannah'nın gözlerinde şüphe apaçıktı. "O zaman neden seni yanına yaklaştırmıyor?"</span></p>

  <p class="msoplaintext"><span class="calibre19">   "Onu benim kaçırdığımı düşünüyor olamazsın." Kadına doğru ilerledi, onu sarsmak istiyordu.</span></p>

  <p class="msoplaintext"><span class="calibre19">   "Neden düşünmeyeyim? Her konuda yalan söyledin."</span></p>

  <p class="msoplaintext"><span class="calibre19">   "Savunma sizin aleyhinize bir durum yaratmaya çalışıyor Bay Kirkwood ..."</span></p>

  <p class="msoplaintext"><span class="calibre19">   Basın üstüne binmişti. Savcılık kuşkuyla bakıyordu ona. Şimdi de bu. Aziz Hannah hüküm veriyordu. Ve onu kimse suçlamayacaktı. O altındandı; kendisi hiçti. O anda ondan ölümünü isteyecek kadar nefret etti.</span></p>

  <p class="msoplaintext"><span class="calibre19">   Birden denetimini yitirdi. Düşünmek yoktu. Yalnızca öfke, yalnızca eylem vardı. "Seni orospu!"</span></p>

  <p class="msoplaintext"><span class="calibre19">   Hannah darbenin geldiğini görmüştü. Paul'ün elinin tersi çenesine indi, başı yana savruldu. Dünya birden karardı, Hannah tokadın ve tokat fikrinin etkisiyle dengesini kaybetti. Hayatında kimse kendisine herhangi bir nedenle vurmuş değildi. Acil Bölümü'nde aile içi şiddetin sonuçlarını sık sık görmüşse de, en korkunç karabasanlarında bile kendisinin mağdur olacağını hayal etmiş değildi.</span></p>

  <p class="msoplaintext"><span class="calibre19">   Gözleri öfkeden kararmış, ağzı çarpılmış olan Paul üzerine yürüdü.</span></p>

  <p class="msoplaintext"><span class="calibre19">   "Paul, yapma!" Tom McCoy mutfak merdiveninin başında belirdi.</span></p>

  <p class="msoplaintext"><span class="calibre19">   Paul kolunu geriye atmış olarak adama yöneldi. Tom darbeyi savuşturdu ağzına indirdiği sert bir sağ kroşeyle Paul'ü dizlerinin üstüne çökertti. Hareketi otomatik ve refleksti, eliyle ağzını örtmüş, parmaklarının arasından kanlar sızan adama baktı.</span></p>

  <p class="msoplaintext"><span class="calibre19">   "Buraya neden geldin, Paul?" diye sordu. "Yeteri kadar zarar vermedin mi?"</span></p>

  <p class="msoplaintext"><span class="calibre19">   Paul ağzını ceketinin koluna silerek doğruldu. "Eşyalarımı almaya geldim."</span></p>

  <p class="msoplaintext"><span class="calibre19">   Tom başını salladı. "Burada sana göre bir şey yok. Çık dışarı."</span></p>

  <p class="msoplaintext"><span class="calibre19">   "Beni kendi evimden atamazsın."</span></p>

  <p class="msoplaintext"><span class="calibre19">   "Burası senin evin değil" dedi Hannah. "Az önce buradaki bütün haklarından vazgeçtin. Polisi çağırmadan çık git buradan."</span></p>

  <p class="msoplaintext"><span class="calibre19">   Paul, Peder Tom'a adamın kazağına, blucinine, çoraplı ayaklarına baktı.</span></p>

  <p class="msoplaintext"><span class="calibre19">   "Şimdi anladım" dedi pis pis sırıtarak.</span></p>

  <p class="msoplaintext"><span class="calibre19">   "Sakın konuşma, Paul" diye uyardı Tom. "Şu anda seni eşek sudan gelinceye kadar dövmenin günah olacağını sanmıyorum."</span></p>

  <p class="msoplaintext"><span class="calibre19">   Odaya sessizlik çöktü. Paul tezgâhın üstündeki kurulama bezini alıp ağzını sildi.</span></p>

  <p class="msoplaintext"><span class="calibre19">   "Eşyalarını büroya gönderirim" dedi Hannah.</span></p>

  <p class="msoplaintext"><span class="calibre19">   Paul çıkarken Hannah buzdolabına yaslandı, ona bakmadı. Ama şeker biçimli mıknatıslarla buzdolabının kapısına tutturulmuş Noel fotoğrafını görüyordu. Arka kapı kapandı.</span></p>

  <p class="msoplaintext"><span class="calibre19">   Tom kadına yaklaşarak, "iyi misin?" diye sordu.</span></p>

  <p class="msoplaintext"><span class="calibre19">   "Hayır."</span></p>

  <p class="msoplaintext"><span class="calibre19">   Tom dünyanın en doğal şeyini yapıyormuş gibi Hannah'yı kucakladı, başını geniş omzuna dayadı, eliyle saçlarını okşamaya koyuldu. İçinden fışkıran sevgi hayatında duyduğu en güçlü, en saf sevgiydi. Onun için her şeyi yapabilir, her şey olabilirdi. Bunun neden yanlış olacağını anlamıyordu.</span></p>

  <p class="msoplaintext"><span class="calibre19">   Hannah kollarını erkeğe dolayarak, "Anlamıyorum" dedi "Öyle iyi bir yaşamımız vardı ki. Neden böyle oldu?"</span></p>

  <p class="msoplaintext"><span class="calibre19">   Tom aklına gelen yanıtı onunla paylaşamazdı: Beni sevebilmen için. Bunun kendi isteği mi yoksa Tanrı'nın isteği mi olduğunu bilemiyordu.</span></p>

  <p class="msoplaintext"><span class="calibre19">   Piskoposun kendisine ne söyleyeceğini biliyordu: Bu inancının ve kiliseye görevinin sınanmasıdır. Tanrı'nın insanları bir oyunun taşları gibi kullanacağı düşüncesi içini isyanla dolduruyordu.</span></p>

  <p class="msoplaintext"><span class="calibre19">   "Çok üzgünüm, Hannah" dedi. "İçinde bulunduğun durumu değiştirebilmek için her şeyi yapardım."</span></p>

  <p class="msoplaintext"><span class="calibre19">   "Ben yalnızca ondan uzaklaşmak istiyorum. Çocukları alıp buradan yeni ve temiz bir yere gidip her şeye yeniden başlamak istiyorum."</span></p>

  <p class="msoplaintext"><span class="calibre19">   "Biliyorum."</span></p>

  <p class="msoplaintext"><span class="calibre19">   "Benimle gelir misin? Oraya gittiğimde bir arkadaşım olması iyi olur." Hannah bunu sanki şaka yapıyormuş gibi söylemişti.</span></p>

  <p class="msoplaintext"><span class="calibre19">   Ama başını kaldırınca, onun o dürüst mavi gözlerinde gördüğü neşe değil gerçek oldu. Sözlerle açıklanmasına gerek olmayan bir gerçek. Parçalanmış kalbine işleyen bir gerçek. Erkeğin bir öpücükle mühürlediği gerçek. Öyle sevecen öyle tatlı bir öpücük ki. Onun vaadettiği umudu iki eliyle tutup belirsiz bir geleceğe karşı kalkan gibi kullanmak istedi.</span></p>

  <p class="msoplaintext"><span class="calibre19">   Ama başını yalnızca erkeğin omzuna bıraktı ve uzun bir süre bundan sonra ne olacağını düşünerek öylece durdular.</span></p>

  <p class="msoplaintext"><span class="calibre19">   </span></p>

  <p class="msoplaintext"><span class="calibre19">"Şimdi ne yapacağız?" diye sordu Cameron.</span></p>

  <p class="msoplaintext"><span class="calibre19">   Emniyetteki Savaş Odasında toplanmışlardı. Son üç haftadır olanların zaman çizelgesi artık bir duvarı boydan boya kaplıyordu.</span></p>

  <p class="msoplaintext"><span class="calibre19">   Wilhelm, "Kirkwood'a daha yakından bakmalıyız" dedi. "Bakalım yanlış zamanda yanlış yerde olduğunu tespit edebilecek miyiz. Telefon kayıtlarına el koyalım..."</span></p>

  <p class="msoplaintext"><span class="calibre19">   "Ya elimizdeki sanık?" diye sordu Megan. "Adamımız Garrett Wright'tır."</span></p>

  <p class="msoplaintext"><span class="calibre19">   "Ama kaset..."</span></p>

  <p class="msoplaintext"><span class="calibre19">   "Hiçbir bok kanıtlamaz."</span></p>

  <p class="msoplaintext"><span class="calibre19">   "Bunu nasıl söyleyebilirsin? Oğlan telefon etmiş..."</span></p>

  <p class="msoplaintext"><span class="calibre19">   "Ve Paul de meşgulmüş."</span></p>

  <p class="msoplaintext"><span class="calibre19">   "Ama metresi zaman konusunda..."</span></p>

  <p class="msoplaintext"><span class="calibre19">   "Ve o kaseti neden saklasın?" diye sordu Cameron.</span></p>

  <p class="msoplaintext"><span class="calibre19">   Mitch yalnızca "Suçluluk" dedi.</span></p>

  <p class="msoplaintext"><span class="calibre19">   "Öyle." Steiger bir kürdan çiğniyordu. "Devletin otelinde kalmaya hüküm giydiren türden."</span></p>

  <p class="msoplaintext"><span class="calibre19">   "Saçmalama" dedi Mitch. "Paul, Josh'u kaçırmış olsaydı ilk işi o kaseti yok etmek olurdu. Oğlanı kaçırmış olsaydı Ruth Cooper'ın evine gidip köpeğini aradığını söylemezdi."</span></p>

  <p class="msoplaintext"><span class="calibre19">   "Eğer kaçık değilse."</span></p>

  <p class="msoplaintext"><span class="calibre19">   Wilhelm yeni bir çiğneme oyuncağı verilmiş bir köpek yavrusundan farksızdı. "Sonra kamyonetle o bağlantısı var" dedi. "Sonra çocuğun tepkisi. Ve..."</span></p>

  <p class="msoplaintext"><span class="calibre19">   "Benim yarın yargıç karşısında bir adamım var" dedi Ellen. "Garrett Wright'a karşı bir iddianame hazırladık. Mitch, Garrett Wright'ı tutukladı. Ajan O'Malley, Garrett Wright'ı teşhis etti. Eski tanığımız Garrett Wright'ı teşhis etti. Garrett Wright'ı yargı karşısına çıkarabilmem için sizler bana ne gibi bir yardımda bulunuyorsunuz?"</span></p>

  <p class="msoplaintext"><span class="calibre19">   Wilhelm suratını asarak kahvesinin içine baktı. "Wright, Dustin Holloman'ı kaçıramazdı."</span></p>

  <p class="msoplaintext"><span class="calibre19">   "Bizim Holloman'la bir işimiz yok" diye hatırlattı Ellen, "işlenen bütün suçları ambalajlayıp birisinin üstüne yüklemek istediğini biliyorum ama bu mümkün değil. Bu oyunun Wright ve bir suçortağı tarafından işlendiği üzerinde duruyoruz. Onların senin Paul Kirkwood'un peşine düşmeni istediklerini hiç düşündün mü, Ajan Wilhelm?"</span></p>

  <p class="msoplaintext"><span class="calibre19">   "Bizim bütün ipuçlarını kovalamamız gerek, Bayan North. Ben Bay Stovich'ten Paul Kirkwood'un evi, bürosu ve kasabanın güneyinde U-Store-It'teki kiralık deposu için araştırma izni istedim. Eğer zamanında gelirse bu akşam üçünü de işleme koyabiliriz. Kaseti gözönüne alacak olursak Kirkwood'u yeterince ihmal ettiğimizi söyleyebilirim."</span></p>

  <p class="msoplaintext"><span class="calibre19">   Ellen daha fazla tartışamazdı. Soruşturmanın başka bir yöne çekilmesinden nefret ediyorsa da, gerçek bir seçenek yoktu ellerinde. Costello kaset konusunu basına sızdırmıştı. Polisin bir şeyler yapması gerekiyordu.</span></p>

  <p class="msoplaintext"><span class="calibre19">   Cameron'a baktı. "Onlarla gider misin?"</span></p>

  <p class="msoplaintext"><span class="calibre19">   "Elbette."</span></p>

  <p class="msoplaintext"><span class="calibre19">   Ellen, Mitch'e döndü. "Sen Todd Childs'la bir yere vardın mı?"</span></p>

  <p class="msoplaintext"><span class="calibre19">   Mitch'in kaşları çatıldı. "Evet, yanlış tutuklamadan dava tehdidiyle karşılaştım."</span></p>

  <p class="msoplaintext"><span class="calibre19">   Ellen şaşırmış göründü. "Bay Childs tutuklandığı izlenimine mi kapılmıştı?"</span></p>

  <p class="msoplaintext"><span class="calibre19">   "Basit bir yanlış anlaşılma. Kendisine bir fincan kahve vermemizden sonra sakinleşti."</span></p>

  <p class="msoplaintext"><span class="calibre19">   "Ve fincandan parmak izlerini aldın?"</span></p>

  <p class="msoplaintext"><span class="calibre19">   "Şu anda St. Paul'da gereken yapılıyor. Onun Enberg'in odasında olduğunu saptayabilirsek bu olayı çözmek için büyük bir olanak doğacak."</span></p>

  <p class="msoplaintext"><span class="calibre19">   "Sonuç ne zaman alınacak?"</span></p>

  <p class="msoplaintext"><span class="calibre19">   "Bir iki güne, kadar."</span></p>

  <p class="msoplaintext"><span class="calibre19">   "Duruşma yarın sona erecek" dedi Cameron. "Grabko yarın öğleden sonra karar verebilir."</span></p>

  <p class="msoplaintext"><span class="calibre19">   "Şansımızı kırmamız gerek, beyler" dedi Ellen. "Hem de bu gece."</span></p>

  <p class="msoplaintext"><span class="calibre19">   Steiger ayağa kalktı. Burnundaki bandı çıkarmıştı ama bere izi yüzünü savaş boyası sürmüş gibi ikiye ayırmıştı. "Grabko salıverirse daha sonra yine dava açarsın. Aynı suçtan ikinci kere yargılanmak sayılmaz nasıl olsa."</span></p>

  <p class="msoplaintext"><span class="calibre19">   Ellen şerife baktı. "Eğer Saab'ına atlayıp güneşin battığı yere doğru gitmemişse, hâlâ onun aleyhinde dava açma olasılığımız var. Ama ona bu şansı vermek istemiyorum. O yarın bana teslim edilmeli."</span></p>

  <p class="msoplaintext"><span class="calibre19">   Steiger toplantının kendisi için sona erdiğini belirtmek üzere kapıya doğru yürürken, "Campion'a gelen ihbarlar üstünde çalışıyoruz" dedi. "Ama fazla umutlanmanı tavsiye etmem."</span></p>

  <p class="msoplaintext"><span class="calibre19">   Wilhelm kaçma fırsatını görünce adamın ardından yürüdü. "Şey, Şerif... sizinle o ihbarlar hakkında konuşmak istiyordum."</span></p>

  <p class="msoplaintext"><span class="calibre19">   Ellen iki adamın kaçışını öfke ve çaresizlikle izledi. Wright'ın planı 'böl ve yen' ise bu gece epey puan alıyordu. Paul Kirkwood'un telesekreterindeki mesaj, ekibini Dustin Holloman'ın kaçırılmasından bile daha kesin bir biçimde bölüyordu.</span></p>

  <p class="msoplaintext"><span class="calibre19">   Anlamlı bir bakışla, "Cameron, arkalarından git de bunlara bir iki tavsiyede.bulun" dedi.</span></p>

  <p class="msoplaintext"><span class="calibre19">   Cameron ceketini kapıp dışarı fırladı.</span></p>

  <p class="msoplaintext"><span class="calibre19">   Bir an süren bir sessizlikten sonra Ellen, Mitch'e döndü. "Yargıçtan erteleme istemem gerektiğini düşünen insanlara sen de katılmak ister misin?"</span></p>

  <p class="msoplaintext"><span class="calibre19">   Mitch yüzünü buruşturdu. "Arkadan Atış Yapanlar Kulübü'ne mi? Neden onlara katılayım ki? Üyelik ölçütleri çok yüksek. Kimler var?"</span></p>

  <p class="msoplaintext"><span class="calibre19">   "Senin dışında mı? Herkes. Stovich, eyalet başsavcısı basın, Deer Lake nüfusunun yarısı."</span></p>

  <p class="msoplaintext"><span class="calibre19">   "Saçmalık."</span></p>

  <p class="msoplaintext"><span class="calibre19">   "Senin için söylemesi kolay."</span></p>

  <p class="msoplaintext"><span class="calibre19">   "Olie Swain hezimetini unutuyor musun?"</span></p>

  <p class="msoplaintext"><span class="calibre19">   "Kusura bakma. Hayır."</span></p>

  <p class="msoplaintext"><span class="calibre19">   Ellen soluğunu koyverip doksan yaşında bir romatizmalının enerjisiyle ayağa kalktı. Zaman çizelgesine bakıyor, bir şeyin fırlayıp gözüne batmasını istiyordu. Gözden kaçmış küçük bir nokta Todd Childs ya da Christopher Priest'ı gösterseydi. Ama oklar, çizgiler ve sözcükler daha da beter bir karmaşıklığa dönüyordu gözlerinin önünde. Gözüne çarpan tek kişi Paul Kirkwood'du.</span></p>

  <p class="msoplaintext"><span class="calibre19">   Paul, Olie Swain'in kamyonetinin eski sahibiydi. Olie Swain sabıkalı sübyancıydı. Kamyonetten bir şey elde edememişlerdi. Paul'ün tanığı yok, mazeretleri vardı. Onun aleyhinde ellerinde delil yoktu. Paul sıfırın altında havada oğlunu usanmadan aramıştı. Kendisini yanına yaklaştırmayan oğlunu.</span></p>

  <p class="msoplaintext"><span class="calibre19">   "Paul hakkında gerçekten ne düşünüyorsun?" diye sakin bir sesle sordu.</span></p>

  <p class="msoplaintext"><span class="calibre19">   Mitch zaman çizelgesi üzerinde yürürken yüzü ifadesizdi. Paul'ün adının geçtiği her yere dikkatle bakıyordu. "Daha önce de söyledim: Bence insanlar bütün bu işlerde kötü adam olarak Paul'ü görmek istiyorlar. Fazla tanınmış biri değil. Fazla sevilen biri değil. Garrett Wright'ın kötü bir deha olduğunu düşünmek yerine onun gibi birinin aklını kaçırdığını kabullenmeyi daha kolay buluyorlar."</span></p>

  <p class="msoplaintext"><span class="calibre19">   "Josh kayıpken insanların öyle düşündüklerini görebiliyordum" dedi Ellen. "Kötülüğü bir aileyle sınırlandırmak istiyorlardı. Ama Paul ile Holloman'ı nasıl bağdaştırırsın? Hiçbir anlamı yok."</span></p>

  <p class="msoplaintext"><span class="calibre19">   "Topacı nasıl döndürmek istediğine bağlı. Kim suçu kimin üstüne atmaya çalışıyor?"</span></p>

  <p class="msoplaintext"><span class="calibre19">   "Sende de kuşkular başladı, değil mi?"</span></p>

  <p class="msoplaintext"><span class="calibre19">   Mitch elini saçlarının arasına soktu. Yüzünden yorgunluk akıyor, zamanın ve sıkıntıların kazıdığı çizgileri aşağıya çekiyordu. "İçimden bunu Paul'ün yaptığına inanmıyorum, ama Megan'ın bana birkaç kere belirttiği gibi, kendi kişisel deneyimlerimi biraz fazla işe karıştırıyor olabilirim. Wilhelm haklıydı: Bu olasılığı daha fazla araştırmamız gerekecek. O araştırma emirlerini işleme koymaktan hoşlanmayacağım, ama yapılması gerekiyor."</span></p>

  <p class="msoplaintext"><span class="calibre19">   Boşuna zaman kaybetmek diye düşündü Ellen. Garrett Wright keyifle gülerken ve suçortağı gölgeler arasında görünmeden, tanınmadan dolaşırken.</span></p>

  <p class="msoplaintext"><span class="calibre19">   "Megan, Wright'ın geçmişi hakkında bir şeyler bulabildi mi?" diye sordu.</span></p>

  <p class="msoplaintext"><span class="calibre19">   "Henüz değil. Wright bu noktaya kadar hiç yakalanmamışsa arkasında fazla iz bırakmamıştır."</span></p>

  <p class="msoplaintext"><span class="calibre19">   "Bu işten sıyrılmasına izin veremeyiz, Mitch." Ellen 22 Ocak kaydı önünde durdu. Ajan O'Malley saldırıya uğradı ve kaçırıldı. Sanık kovalandıktan sonra yakalandı: Garrett Wright. Bu onun için bir oyundan başka bir şey değildi. "Onun için oyun, sistemi yenmek, boğazına geçecek ilmekten kurtulmak. Olayı ilginç hale getirmek için bize yem bile attı."</span></p>

  <p class="msoplaintext"><span class="calibre19">   Adamın kazanacağı fikri Ellen'i ürkütmüştü.</span></p>

  <p class="msoplaintext"><span class="calibre19">   "Bu olaylarla ilişkili olarak Pazar sabahı erken saatte senin çılgın bombacını görmüş olabilecek bir tanığım var" dedi Mitch.</span></p>

  <p class="msoplaintext"><span class="calibre19">   Ellen'in yüzü aydınlandı. "Bir tanık mı? Kim?"</span></p>

  <p class="msoplaintext"><span class="calibre19">   "Wes Vogler. Oralarda oturan bir kamyoncu. Pazar sabahı erkenden işe çıkarken Pla-Mor otoparkından geçen zenci bir çocuk görmüş. Mahalleye son günlerde birkaç zenci aile taşındığı için üstünde durmamış. Bugün seferden döndüğünde patlamayı ve zamanını duyunca kuşkulanmış, bizi aramaya karar vermiş."</span></p>

  <p class="msoplaintext"><span class="calibre19">   "Tyrell'i görmüş müdür dersin?"</span></p>

  <p class="msoplaintext"><span class="calibre19">   "Belki. Ya da bir çocuğun başını belaya sokma fırsatını görmüştür. Wes biraz ırkçı görünüyor. Deer Lake'in 'etnik bölünmüşlüğü' hiç hoşuna gitmiyormuş."</span></p>

  <p class="msoplaintext"><span class="calibre19">   "Bir fotoğraf serisi hazırla bakalım teşhis edecek mi? Voger, Tyrell'i seçerse canına okuduk demektir."</span></p>

  <p class="msoplaintext"><span class="calibre19">   "Eğer onu bulabilirsek. O da ortadan yok olmuş görünüyor. Minneapolis polisi alarma geçti bile."</span></p>

  <p class="msoplaintext"><span class="calibre19">   Ellen eşyalarını toplarken kaşlarını çattı. "Sevinmem mi yoksa hayatım için endişelenmem mi gerek bilemiyorum."</span></p>

  <p class="msoplaintext"><span class="calibre19">   "Oğlanın ne yapacağı belli olmaz, ama aptal değildir" dedi Mitch. "Bugünden sonra durumun Wright lehine geliştiğini anlamıştır. Sana bir zarar vermek ne işine yarar ki?"</span></p>

  <p class="msoplaintext"><span class="calibre19">   "Hiç" dedi Ellen. "Ama o da bunu bir eğlence olarak görebilir."</span></p>

  <p class="msoplaintext"><span class="calibre19">  </span></p>

  <p class="msoplaintext"><span class="calibre19">Megan O'Malley'in dairesi üçüncü katın tek dairesiydi. Jay kapıyı vurup bekledi. Kapının öte yanında yere bir şey devrildi. Ardından bir küfür işitildi.</span></p>

  <p class="msoplaintext"><span class="calibre19">   "Kim o?"</span></p>

  <p class="msoplaintext"><span class="calibre19">   "Jay Butler Brooks, hanımefendi."</span></p>

  <p class="msoplaintext"><span class="calibre19">   Kapı emniyet zincirinin elverdiğince açıldı. O'Malley'in öfkeli yüzü göründü.</span></p>

  <p class="msoplaintext"><span class="calibre19">   "Çok kısa konuşacağım, Brooks. Yorum yok."</span></p>

  <p class="msoplaintext"><span class="calibre19">   "Ben gazeteci değilim."</span></p>

  <p class="msoplaintext"><span class="calibre19">   "Ne olduğunuzu biliyorum. Ne istiyorsunuz?"</span></p>

  <p class="msoplaintext"><span class="calibre19">   "Size bir öneride bulunacağım." Kadının yeşil gözleri kuşkuyla kısıldı. "Garrett Wright'ın geçmişini araştırdığınızı biliyorum. Size yardım etmek isterim."</span></p>

  <p class="msoplaintext"><span class="calibre19">   "Neden söz ettiğinizi bilmiyorum" dedi Megan. "Ben izinliyim."</span></p>

  <p class="msoplaintext"><span class="calibre19">   "Ellen North söyledi" diye itiraf etti Jay. "Bu sırrınızı açıkladığım takdirde çıplak ellerinizle yüreğimi göğsümden sökeceğinizi de ekledi."</span></p>

  <p class="msoplaintext"><span class="calibre19">   Kadın bir an yüzüne baktı. "Bunu şu anda yapmak güç olur. Herhalde bir bahçe makası kullanmak gerekir."</span></p>

  <p class="msoplaintext"><span class="calibre19">   Zinciri çekti, kapıyı açtı. Oturma ve yemek odası olan bölüm karton kutularla doluydu. Açık pembe duvarlar, beyaz ahşaplar, antika mobilyalar ve bitpazarından toplanma uyumsuz eşyalar. Yuvarlak masif meşe masanın üzeri kağıtlar ve polis raporlarının fotokopileriyle dolu. Tam ortada da beyaz patili siyah bir kedi.</span></p>

  <p class="msoplaintext"><span class="calibre19">   "Karışıklığın kusuruna bakmazsınız artık." Megan topallayarak koltuğuna gidip oturdu. Alçılı sağ elini karnının üzerinde tutuyordu. "Ölesiye dayak yemek dekorasyon faaliyetimi epey erteledi."</span></p>

  <p class="msoplaintext"><span class="calibre19">   "Bazı şeylerin önceliği vardır" diyen Jay kadının karşısına oturdu. Kedi gözkapaklarını ve kulaklarını hafifçe indirerek Jay'e baktı.</span></p>

  <p class="msoplaintext"><span class="calibre19">   "Bir kitap yazdığınızı duydum" dedi O'Malley. Yüzü ifadesizdi, düşüncelerini belli etmiyordu. Gözlerinde, Jay'in yıllar boyunca pek çok poliste gördüğü gibi ihtiyatlı bir bakış vardı. "Benim fırsatçılara karşı çok büyük bir antipatim olduğunu bilmeniz gerekir."</span></p>

  <p class="msoplaintext"><span class="calibre19">   "Buraya o nedenle gelmedim."</span></p>

  <p class="msoplaintext"><span class="calibre19">   Megan güldü. "Soruşturmaya karışmak istiyorsunuz ama bunun bir iki milyon kazanacağınız kitapla ilgisi yok, öyle mi? ikimiz de boşuna zaman kaybetmeyelim, Bay Brooks. Bu dünyanın nasıl işlediğini bilirim."</span></p>

  <p class="msoplaintext"><span class="calibre19">   "Bundan hiç kuşkum yok, Ajan O'Malley. Bir kadın teşkilatta sizin bulunduğunuz yere masumiyetle gelemez."</span></p>

  <p class="msoplaintext"><span class="calibre19">   "Doğru, çoğumuz buraya kadar seksle yükseliriz."</span></p>

  <p class="msoplaintext"><span class="calibre19">   Jay nazik bir gülümsemeyle, "O kadar da değil, hanımefendi" dedi. "Sizin hizmet sicilinizi biliyorum, işinizde çok başarılısınız."</span></p>

  <p class="msoplaintext"><span class="calibre19">   "Öyleyimdir. Eğer bir hikâye aramıyorsanız bundan size ne?"</span></p>

  <p class="msoplaintext"><span class="calibre19">   "Garrett Wright'ı mıhlamak istiyorsunuz."</span></p>

  <p class="msoplaintext"><span class="calibre19">   "Başaşağı olarak bir çarmıha. Eee?"</span></p>

  <p class="msoplaintext"><span class="calibre19">   "Size yardımcı olabilirim. Evim büro makineleriyle dolu. Faks, modemli bilgisayar, çok hatlı bir telefon. Siz kendinizi ortaya çıkarmadan Holt'un bürosu aracılığıyla çalışırken çok zaman kaybediyorsunuz. Ben aracıyı ortadan kaldırıyorum. Sizin maskeniz ben olacağım. Bacaklarınız, elleriniz olacağım. Ben araştırma yeteneğimle hayatımı kazanırım. Bu iş de diğerlerinden farksız benim için."</span></p>

  <p class="msoplaintext"><span class="calibre19">   "Ama siz sivilsiniz ve bu canlı bir olay. Sizin arada olmanız olayı tam bir çıkmaza sokabilir."</span></p>

  <p class="msoplaintext"><span class="calibre19">   "Aynı şey sizin için de söz konusu. Costello, Mitch Holt bakımından çıkar çatışması olduğu konusunda gürültü çıkarmaya başladı. Müvekkilini hayatının sonuna kadar hapisten çıkartmamaya kararlı kadının hâlâ soruşturmayla ilgilendiğini öğrenirse neler yapabileceğini siz düşünün. Mesleğinizin kalanını alıp küçük lokmalara ayırır ve şampanya ile yutar."</span></p>

  <p class="msoplaintext"><span class="calibre19">   "Bu bir tehdit mi, Bay Brooks?"</span></p>

  <p class="msoplaintext"><span class="calibre19">   Jay gözlerini kadından bir an bile ayırmadan, "Hayır" dedi. "Yalnızca benim bu işe karışmamın sizin karışmanızdan daha tehlikeli olmadığını gösteriyorum. Hatta risk daha da azdır. Ne de olsa makineler benim ve benim olayla kişisel bir bağım yok. Kamuya açık belgelerle sınırlı kalındığı takdirde bir kimsenin geçmişini araştırmamı önleyen bir yasa yok."</span></p>

  <p class="msoplaintext"><span class="calibre19">   Megan bir an düşündü. "Ellen burada olduğunuzu biliyor mu?"</span></p>

  <p class="msoplaintext"><span class="calibre19">   "Hayır. Onun bu gece yeteri kadar sorunu var zaten." Jay onun sorunlarını hepsini çözebilmiş olmayı isterdi.</span></p>

  <p class="msoplaintext"><span class="calibre19">   "Soruma yanıt vermediniz" dedi Megan. "Eğer bu yazacağınız kitap için değilse, neden?"</span></p>

  <p class="msoplaintext"><span class="calibre19">   Jay rahatsızlığını huzursuz bir merakmış gibi maskeleyerek ayağa kalktı. Kadının ona fazla yakından bakmasını istemiyordu ki, bu bir yalan söyleyeceği belirtisi de olabilirdi, onun görmesini istemediği kadar derininde olan bir gerçeğin belirtisi de. Megan ikincisinden kuşkulandı. Jay Butler Brooks yalan söylediği zaman insanın yüzüne bakan, mavi gözleri dürüstlükle parıldayan bir insan gibi gelmişti kendisine. Ne de olsa bir zamanlar avukatlık yapmıştı.</span></p>

  <p class="msoplaintext"><span class="calibre19">   Jay bir kutuya dayanarak, "Öldürülmüş ilk çocuğu ne zaman gördünüz?" diye sordu.</span></p>

  <p class="msoplaintext"><span class="calibre19">   "Üniforma giydiğimin ikinci haftası" dedi Megan. "Alkolik annesinin alkolik sevgilisi tarafından öldürülen üç yaşında bir çocuktu."</span></p>

  <p class="msoplaintext"><span class="calibre19">   "Ben benimkini bugün gördüm."</span></p>

  <p class="msoplaintext"><span class="calibre19">   Dustin Holloman. Jay kadının eski ders kitaplarından bazılarının sırtlarını elledi ama Megan onun kitapları görmediğini biliyordu. Bir çocuk cesedi görüyordu, tıpkı kendisinin aradan on yıl geçmesine rağmen o üç yaşındaki kızı en ince ayrıntılarına kadar gördüğü gibi.</span></p>

  <p class="msoplaintext"><span class="calibre19">   "Ben Deer Lake'e kendi özel nedenlerim yüzünden geldim, Ajan O'Malley. Bencil nedenler olduğunu itiraf ederim. Bu olayla arama duygusal bir mesafe koyacağımı sanmıştım ama bu sabah o yol kenarında durup o çocuğun annesinin ağlamasını dinledim... Böyle bir şeyle arasında mesafe bırakan bir insan olmak istemiyorum."</span></p>

  <p class="msoplaintext"><span class="calibre19">   Sesi gerginleşmiş, duygusallığı Megan'ı etkilemişti.</span></p>

  <p class="msoplaintext"><span class="calibre19">   "Yardım etmek istiyorum" dedi. "Buna ihtiyacım var." Kadına döndüğünde artık yüzünde maske yoktu. "Kendini kanıtlamak ihtiyacının ne demek olduğunu bilirsiniz. Yalnızca kendi kendinize olsa bile."</span></p>

  <p class="msoplaintext"><span class="calibre19">   "Evet." Megan'ın bakışları elindeki alçıya kaydı. "Evet, bilirim."</span></p>

  <p class="msoplaintext"><span class="calibre19">   "Ne diyorsunuz? Kabul edildim mi?"</span></p>

  <p class="msoplaintext"><span class="calibre19">   Bir kimseye, özellikle Brooks gibi bir insana güvenmek Megan için doğal değildi. Ama Wright'ı demir parmaklıklar ardında görmek istiyordu. Brooks bu sürecin hızlandırılmasına yardımcı olabilirdi. Anahtar Garrett Wright'ın geçmişinde bir yerde saklı olmalıydı, ancak son bir haftadır art arda gelen olaylar nedeniyle kimsenin araştıracak zamanı olmamıştı. Bunu araştıran tek kişi aslında kendisiydi ve Wright'ın neden olduğu yaralar nedeniyle çok ağır çalışabiliyordu. Brooks onun ayakları, elleri olabilirdi. Bilmeceyi çözmek için çalışan ek bir beyin olabilirdi.</span></p>

  <p class="msoplaintext"><span class="calibre19">   Ya da çok satan bir kitap yazmak için kendine yol açıyor olabilirdi.</span></p>

  <p class="msoplaintext"><span class="calibre19">   Garrett Wright yaptığı her kötülükten uzaklaşmanın eşiğinde duruyordu.</span></p>

  <p class="msoplaintext"><span class="calibre19">   "Tamam" dedi sonunda. "Beni bu kararı verdiğim için pişman etmeyin, Bay Brooks. O bahçe makasını ortaya çıkarmak istemiyorum."</span></p>

  <p class="msoplaintext"><span class="calibre19">  </span></p>

  <p class="msoplaintext"><span class="calibre19">Saat dokuzu kırk üç gece arama emirlerini işleme sokarken Mitch'in ısrarıyla Kirkwood'un evinden başladılar. Mitch, Hannah'nın işini kolaylaştırmak için elinden geleni yapıyordu; memurlar evde çocuğunu çalanın kocası olup olmadığına dair bir ipucu ararlarken Peder Tom'un da kadına destek olmak için orada olmasından memnundu.</span></p>

  <p class="msoplaintext"><span class="calibre19">   Mitch işini her ne kadar severse de, bazı zamanlar polis olmaktan nefret ederdi.</span></p>

  <p class="msoplaintext"><span class="calibre19">   Bürosunun araştırılmasına, Paul'ün dava tehditleriyle karşılık vermesini bekliyordu, ancak Paul o sırada ev olarak kullandığı bürosunda değildi. Kanepenin bir ucuna düzenli olarak katlanmış battaniye ile bir yastık bırakılmıştı. Masası tertemizdi. Paul'ün orada olduğunu gösteren hiçbir belirti yoktu. Costello'nun adamı York'un son yirmi dört saat içinde oraya girip delilleri topladığını gösterecek bir dağınıklık da yoktu. Mitch hiçbir şey bulmamalarına şaşırmadı.</span></p>

  <p class="msoplaintext"><span class="calibre19">   Kasabanın güneyindeki sanayi bölgesinin dışındaki U-Store-It deposuna vardıklarında saat de geceyarısını bulmuştu. Davis adındaki yaşlı gece bekçisi bürodaki bir karyoladaki derin uykusundan uyandırıldı. Adam soğuktan yakınarak polisleri depo odalarına götürdü. Bunların herbiri bir arabalık garaj boyundaydı, yukarıya doğru açılan parlak turuncu kapıları vardı, herbirinin duvarına siyah püskürtme boya ile numarası yazılıydı. Otuz yedi numara önünde durdular. Davis söylenmesini bir an bile kesmeden eğilip asma kilide bürodan aldığı anahtarı soktu.</span></p>

  <p class="msoplaintext"><span class="calibre19">   Depo sayfiye hayatının atılmış eşyalarıyla doluydu. Mevsimi geçmiş bahçe mobilyası, modası geçmiş bir yatak odası takımı, Hannah'nın herhalde atmaya kıyamadığı bebek giysileriyle dolu bir kutu. Mitch'in o güne kadar gördüğü bu tip yerlerden tek farkı gayet düzenli oluşuydu. Burada öyle rastgele üstüste atılmış eşya yoktu. Her şey etiketlenmiş ve sırayla yerleştirilmişti.</span></p>

  <p class="msoplaintext"><span class="calibre19">   Davis izleme önerisini reddederek bir sigara yakıp ayaklarını sürüye sürüye büroya döndü. Cameron Reed elleri ceplerinde, omuzlarını içeri çekmiş bir halde kapının önünde duruyordu. Mitch daha kişisel eşyaları bırakarak eski yatak odası takımının dolabına gitti. O nedenle, bulmamaları için dua ettiği şeyleri bulan da o oldu.</span></p>

  <p class="msoplaintext"><span class="calibre19">   Alt çekmecenin arkasında siyah plastik bir torba içinde katlanarak yerleştirilmiş bir çocuk blucini ve mavi bir kazak vardı.</span></p>

  <p class="msoplaintext"><span class="calibre19">   Josh Kirkwood'un kaybolduğu gece üzerinde olan giysiler.</span></p>

  <p class="msoplaintext"><span class="calibre19">  </span></p>
</body>
</html>
