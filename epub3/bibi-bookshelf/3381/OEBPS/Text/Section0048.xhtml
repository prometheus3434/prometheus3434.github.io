<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h3 class="msoplaintext4"><span class="calibre21">OTUZ SEKİZİNCİ BÖLÜM</span></h3>

  <p class="msoplaintext"><span class="calibre19"> </span></p>

  <p class="msoplaintext"><span class="calibre19"> </span><span class="calibre20">"Kadın benim sahip olduğumu sandığı şeyi istiyordu" dedi Hannah.</span></p>

  <p class="msoplaintext"><span class="calibre19">   Josh'un odasının kapısında durmuş uyuyan oğlunu seyrediyordu. Yoğun bir gün geçirmişlerdi. Evin içinde dolaşıp ifade verilmesini isteyen, sorular soran, fotoğraflar çeken polisler. Basının kendisini konuşturmak için büyük bir kampanyaya girişi. Gazeteler, dergiler. Televizyon haberleri, talk showlar, Hollywood'dan gelip film anlaşması yapmak isteyen ajanlar. Hepsini kapıdışarı etmiş yalnızca bir kişiyi, Tom McCoy'u içeri almıştı.</span></p>

  <p class="msoplaintext"><span class="calibre19">   "Kadın mutlu bir aile istiyordu" dedi özlem dolu bir sesle. "Bir zamanlar bizim de öyle bir ailemiz vardı..."</span></p>

  <p class="msoplaintext"><span class="calibre19">   Polis ve savcılar çiftlikte bulunan günlükleri inceledikçe Wright'ların yaşamlarının hikâyesi ortaya çıkmıştı. Çocukluktan başlayarak sürdürülen çifte yaşam. Zeki, sosyopatik, yönetici, kontrol edici Garrett. Gölge, içine kapanık, boyun eğici kızkardeşi Caroline. Gösterişe özden çok önem veren soğuk ve kırgın bir kadının çocukları. Kendilerini terkeden babaları yeniden evlenmiş ve yeni bir aile kurmuş.</span></p>

  <p class="msoplaintext"><span class="calibre19">   Garrett, Caroline'ın denetimini ele almış, onu kendi yaşamına ve ruhuna çekmiş, sonunda bir tek varlık haline gelmişlerdi. Kız on yedi yaşında evden kaçtığında ondan kurtulabilmiş ama Garrett bir yıl sonra onu bulmuştu. Ve denetimiyle, manipülasyonuyla bütün çarpık döngü yeniden başlamıştı. Karıkoca olarak yaşıyorlar, Garrett psikoloji profesörü olarak kusursuz bir görünüm ortaya koyarken karısı da içine kapalı ve sakin bir kadın izlenimini veriyordu. Ve Garrett bu arada o hastalıklı oyununu planlayıp oynamaktaydı.</span></p>

  <p class="msoplaintext"><span class="calibre19">   Hannah, "Merak ediyorum" dedi. "Garrett bizi kusursuz bir aile sandığı için mi seçti, yoksa öyle olmadığımızı bildiği için mi?"</span></p>

  <p class="msoplaintext"><span class="calibre19">   Omzunu kapıya dayamış bir halde Hannah'ya bakan Tom, "Paul ile konuştun mu?" diye sordu. Bu ışık altında kocasının Hannah'nın çenesinde bıraktığı yumruk izi bir gölgeyi andırıyordu.</span></p>

  <p class="msoplaintext"><span class="calibre19">   "Haber duyulduktan sonra Mitch'i aramış. Burnsville'de bir oteldeymiş. Düşünmek istediği için oraya gittiğini söylemiş." Hannah'nın içinde karmaşık duygular bir çift kobra yılanı gibi boğuşuyordu. Paul'ü kendisinin ya da çocuklarının yanında istemiyordu ve kaçıp kendi hatalarının sonuçlarına katlanmayı onlara bıraktığı için de kızgındı. "Onu geri çağırmadım. Avukatım benim söyleyeceğim her şeyi ona daha diplomatik bir dille söyleyebilir."</span></p>

  <p class="msoplaintext"><span class="calibre19">   Tom'un burada kadına yardım etmesi gerekirdi. İyi bir papaz ise, ona hâlâ umut olduğunu, yaraların iyileşeceğini, dua ve inançla evliliğinin tekrar yoluna girebileceğini söylemesi gerekiyordu. Ama bunun doğru olduğuna inanmıyordu ve kendini iyi bir papaz olarak görmüyordu. Aslında artık kendini papaz olarak göremiyordu.</span></p>

  <p class="msoplaintext"><span class="calibre19">   "Çok üzgünüm" dedi gerçek bir içtenlikle.</span></p>

  <p class="msoplaintext"><span class="calibre19">   "Ben de" diye fısıldadı Hannah. Josh'a bakarken evliliğin resimleri gözlerinin önünden geçti. Yaşamın o kadar umut taşıdığı iyi günler. "Sonsuza kadar olmalıydı."</span></p>

  <p class="msoplaintext"><span class="calibre19">   Ama yemin paramparçaydı ve parçaların yasını tutmak kendisine kalmıştı.</span></p>

  <p class="msoplaintext"><span class="calibre19">   Tom'un eli üzerine kapanarak kendisine huzur ve güç vermeye çalıştı. Hannah'nın boğuştuğu karmaşık duygulara bir de incecik bir suçluluk tülü eklenmişti şimdi.</span></p>

  <p class="msoplaintext"><span class="calibre19">   Başını çevirerek, "Bir kadeh şarap içerdim" dedi.</span></p>

  <p class="msoplaintext"><span class="calibre19">   Dışarda akşam oluyordu. Ama geceyarısıydı sanki. Günün yorgunluğundan bitkin düşen Josh ile Lily öğleden sonra yatıp uyumuşlardı ama önlerinde hâlâ gece vardı. Düşünceler ve anlamsız özlemle doldurulmayı bekleyen uzun saatler.</span></p>

  <p class="msoplaintext"><span class="calibre19">   Hannah iki kadeh şarap doldurup Tom'un şömineye odun attığı oturma odasına getirdi. Işık erkeğin gözlüğünün altın çerçevesinde parlıyor, güçlü ve yakışıklı yüzünü aydınlatıyordu. Üzerinde bluciniyle bir oduncu gömleği vardı. Papaz yakası ortalarda yoktu.</span></p>

  <p class="msoplaintext"><span class="calibre19">   Tom küreği yerine koyarken, "Ne yapacaksın?" diye sordu. "Burada kalacak mısın?"</span></p>

  <p class="msoplaintext"><span class="calibre19">   "Hayır." Hannah erkeğin kendisini kınamasını, zamana ihtiyacı olduğunu söylemesini, bekleyip de duygular körelince daha sağlıklı düşünebileceğini söylemesini bekledi. Ama Tom bir şey söylemedi. "Burada çok anımız var ve iyileri bile ıstırap veriyor. Bence en iyisi buradan uzaklaşmamız. Yeni bir yere gidip Josh'a yeni bir başlangıç fırsatı vermek."</span></p>

  <p class="msoplaintext"><span class="calibre19">   Hannah kanepenin ateşe yakın köşesine oturup şarabını yudumladı. "Bütün bunlar olurken sen çok iyi bir dosttun. Sana nasıl teşekkür edeceğimi bilemiyorum."</span></p>

  <p class="msoplaintext"><span class="calibre19">   "Teşekküre gerek yok." Tom sandalyeye oturdu. Bacaklar neredeyse birbirine değiyordu.</span></p>

  <p class="msoplaintext"><span class="calibre19">   "Senin işin olduğunu biliyorum ama..."</span></p>

  <p class="msoplaintext"><span class="calibre19">   "Hayır. Bunun benim papaz olarak görevimle ilgisi yok Ya da var." Tom derin bir soluk aldı. Beklenti ve korkuyla soluğu bir süre ciğerlerinde kaldı. "Papazlıktan ayrılıyorum, Hannah."</span></p>

  <p class="msoplaintext"><span class="calibre19">   Kadının yüzündeki bakış beklediğinden pek de farklı değildi. Altında korku olan şok.</span></p>

  <p class="msoplaintext"><span class="calibre19">   "Tom, olamaz." Hannah titreyen eliyle kadehini bıraktı. "Benim yüzümden... Lütfen buna seni ben mecbur ettim deme..." Mavi gözleri bir yaz gölü gibi ışıltılıydı. "Taşıyamayacağım kadar vicdan yükü var zaten."</span></p>

  <p class="msoplaintext"><span class="calibre19">   "Senin suçluluk hissetmen gerekmez, Hannah. Suçluluk yok. Duygularım benim ve hiçbir kural onların yanlış olduğunu söyleyemez.</span></p>

  <p class="msoplaintext"><span class="calibre19">   Birini sevmek yanlış olabilir mi? Bu soruyu geriye hiçbir şey kalmayıncaya kadar düşündüm." Acı acı gülümsedi. "Monsenyör Corelli benim felsefe okumuş olmamın başımı belaya sokacağını söylerdi. Ben çok düşünürüm. Doğrusunu istersen şirket kurallarına uymakta hiçbir zaman pek başarılı olamamıştım."</span></p>

  <p class="msoplaintext"><span class="calibre19">   "Ama sen çok iyi bir papazsın" diye Hannah ısrar etti. "İnsanları düşünmeye, sorgulamaya, içlerine bakmaya yöneltiyorsun. Bunları yapmazsak neyiz ki?"</span></p>

  <p class="msoplaintext"><span class="calibre19">   "Durgun. Rahat. Mutlu. Büyüme acıtır. Büyüme değişiklik getirir. Değişiklik ürkütücüdür. Kilisede kalmam daha kolay olurdu. Daha güvenli. Bildiğim şey. Sevdiğim yanları var. Ama bunu yaparsam ikiyüzlü olurum... öyle de yaşayamam, Hannah. Bunları sana bu gece söylememeliydim aslında... Ama ben bir karar verdim... sen de kendin için bir karar verdin... Senin yükünü artırmak istemiyorum, Hannah. Yalnızca bilmeni istedim."</span></p>

  <p class="msoplaintext"><span class="calibre19">   Tom ateşe gidip kütükleri dürtükledi, kıvılcımlar ateşböceği sürüsü gibi bacaya yükseldiler. Hannah'yı seviyordu. Hannah, bir zamanlar, geçirdikleri böyle bir sıkıntıya ancak sevgi ile dayanabileceklerini düşündüğünü hatırladı -kocasının sevgisiyle. Ama Pul kendisini sevmiyordu ve bu çılgınlık arasında kendi içinde bulduğu sevgi bu erkek içindi. Erişemeyeceği kadar uzak olması gereken bu erkek için.</span></p>

  <p class="msoplaintext"><span class="calibre19">   Birbirlerinden koparılmaktan daha iyi şeyler hak etmişlerdi ikisi de. Ama bundan fazlasına sahip olabilirler miydi? Geçmişlerinin gölgesinde solmayacak bir şey.</span></p>

  <p class="msoplaintext"><span class="calibre19">   Erkeğe yaklaşarak, "Zamana ihtiyacım var" dedi. "Sanırım ikimizin de zamana ihtiyacımız var. O kadar çok şeyi o kadar hızlı yaşadık ki. Buradan kaçmak zorunda olduğumu biliyorum. Kendime bir düzen vermem, her şeyi yerli yerine oturtmam gerek. Bunu anlayabiliyor musun?"</span></p>

  <p class="msoplaintext"><span class="calibre19">   "Evet." Tom kadına baktı, gözleriyle gözlerini aradı, ellerini kaldırıp yüzüne, saçlarına dokundu. "Bu işi yaparken beni de başka şeylerle birlikte süpürüp atma da. Kolayına gelip birlikte sahip olabileceğimiz şeyi atma, Hannah."</span></p>

  <p class="msoplaintext"><span class="calibre19">   Bunda kolay hiçbir şey yok, diye düşündü Hannah. Seçimlerinin ağırlığı üzerine bastırıyordu ve bu anda buna dayanamazdı. Zaman. Zamana ihtiyaçları vardı. Kollarını erkeğin beline dolayıp sıktı. "Seni seviyorum."</span></p>

  <p class="msoplaintext"><span class="calibre19">   Tom eğilip kadının yanağını öptü. Hannah onun gülümsemesini teninde hissetti. "O zaman gerektiği kadar beklerim. Sonsuza kadar sürmesin de."</span></p>

  <p class="msoplaintext"><span class="calibre19">  </span></p>

  <p class="msoplaintext"><span class="calibre19">Ellen masasının başında koltuğunda arkasına yaslanıp derin bir soluk aldı. Sabahtan beri ilk kez soluyor gibiydi. Bunun ilk dinlenme anı olduğu kesindi. Yorgunluk omuzlarına bağlanmış bir çıpaydı sanki. Vücudu ağrıyla zonkluyordu. Ama ikisi de rahatlama duygusunu köreltemezdi. Her şey sona ermişti.</span></p>

  <p class="msoplaintext"><span class="calibre19">   Garrett Wright yargılanmak üzere daha yüksek bir mahkemeye teslim edilmişti. Karen Wright, eyalet akıl hastanesine kaldırılmıştı ki, testleri geçemeyeceği kesindi. Adam Slater, ilçe cezaevinde günde yirmi dört saat gözetim altındaydı. CTB ve FBI, günlükleri birlikte inceliyorlar, Wright'ın oyununu yirmi altı yıldır oynadığı diğer eyaletlerin emniyetleriyle ilişkiye geçiyorlardı. Çözümlenememiş olaylar. Masum insanların mahkum edildiği davalar. Bunca sene sonra değiştirilecek kararlar.</span></p>

  <p class="msoplaintext"><span class="calibre19">   Havuza atılan taşın dalgaları yayılmaya devam ediyordu. Ve halkalar giderek genişleyecekti. Sonunda yüzey sakinleşecekti ama altta değişiklikler kalacaktı. Deer Lake halkı unutmuş gibi yapacaktı, ama kapılarını kilitleyecekler, çocuklarını dikkatle gözetleyecekler ve bir daha eskisi gibi her şeye güvenmeyeceklerdi. Kendisi de eski rutinine dönecekti ama bir daha aynı huzuru asla duymayacaktı. Ve Brooks...</span></p>

  <p class="msoplaintext"><span class="calibre19">   Bu olayın onu da değiştirdiğini düşünmek zorundaydı. Bu olayların yaşamlarını altüst ettiği insanların arasına karışıp da köklü bir şekilde etkilenmemiş olacağına inanmak istemiyordu. Buraya kenarda durup bakmaya gelmiş ama zaman zaman olayların içine çekilmişti. Ellen'in hayatını kurtarmıştı. Deer Lake'e iki hafta önce gelen aynı adam olamazdı. Başkalarının acılarından para kazanmayı düşünen adam olamazdı.</span></p>

  <p class="msoplaintext"><span class="calibre19">   Ya da belki Alabama'ya dönecek, kitabını yazacak, büyük paralar kazanacak ve Tom Cruise'dan yakışıklı olduğunu herkes bildiği için filminde kendisi oynayacaktı. People onu yine Yaşayan En Seksi Erkek seçecekti ve Ellen onu hiç satın almayacağı kitapların kapakları dışında bir daha hiç görmeyecekti.</span></p>

  <p class="msoplaintext"><span class="calibre19">   Yer alan olaylar, yapılan açıklamalar tam da onun bulmayı umut ettiği şeylerdi. Sansasyonel, çarpık, karmaşık. Erik Evans/Adam. Slater hikâyesi başlıbaşına bir kitap ederdi. Bir çocuğun kafasında kendisini katile dönüştüren ne olmuştu? Bunu Ellen de merak ediyordu. Olanları anlamak, bütün bunlardan bir anlam çıkarmak isterdi.</span></p>

  <p class="msoplaintext"><span class="calibre19">   Belki de sonuçta Brooks'un kitaplarından birini alırdı. Belki bir cinayete uzaktan bakmak ve nedenini çözümlemek o kadar da değersiz değildi. Belki olup bitenlerden çılgınlığı ayırabilmekte huzur veren bir şey vardı. Ama kendisi saf olmayacak kadar uzun süredir sistemin içindeydi. Kötülüğü tecrit etmeye olanak olmadığını bilirdi. Zehirli sarmaşık gibi yayılırdı. Deer Lake gibi yerlere bile.</span></p>

  <p class="msoplaintext"><span class="calibre19">   Kapı vurulunca irkilerek kendine geldi. Günün heyecanı bir basın toplantısıyla son bulmuştu. Bill Glendenning, St. Paul'daki bürosundan televizyon kameraları önünde Ellen'i kutlamaya gelmişti. Rudy de yanındaydı.</span></p>

  <p class="msoplaintext"><span class="calibre19">   Cameron başını içeri uzattı. "Eve bırakmamı ister misin?"</span></p>

  <p class="msoplaintext"><span class="calibre19">   "Teşekkür ederim, istemem. Medya sürüsüyle boğuşmadan önce buradaki işleri toparlıyorum. Slater'in telefon kayıtlarında bir şey buldun mu?"</span></p>

  <p class="msoplaintext"><span class="calibre19">   Cameron'un kaşları çatıldı. "Kusura bakma. Costello'nun numarası listede yok. Ne evden konuşulmuş ne de cep telefonundan. O bağlantıyı yakalayamazsak hiçbir şey yapamayız."</span></p>

  <p class="msoplaintext"><span class="calibre19">   "Ve Tony Costello kaygan bir yılanbalığı olarak adaletin pençesinden kurtulur."</span></p>

  <p class="msoplaintext"><span class="calibre19">   "Eğer senin için bir avunma olacaksa, girdiği delikten çıkmasının çok uzun zaman alacağını söyleyebilirim. Çünkü ülkenin en aşağılık katillerinden birinin avukatlığını üstlendiği ortaya çıktı."</span></p>

  <p class="msoplaintext"><span class="calibre19">   Ellen olaya Tony'nin nasıl bakacağını biliyordu. "Ve de onu kurtardı" dedi. "Tony bunu utanılacak bir şey olarak değil kazanılan bir oyun olarak görecekti. Onunla müvekkilinin oyunları arasındaki tek fark Costello'nunkilere izin veriliyor olmasıydı.</span></p>

  <p class="msoplaintext"><span class="calibre19">   "Araştırmaya devam edeceğim" diye söz verdi Cameron. "Ya sen? Priest hakkında bir şeyler bulabildin mi?"</span></p>

  <p class="msoplaintext"><span class="calibre19">   "Günlüklerde adı geçmiyor. Mishawaka'daki çocukluğu hakkında yalan söylemesinin nedenini bazı duygusal sorunlar yüzünden okuldan çıkması olduğunu iddia ediyor. Koleje girmek için kayıtlarda sahtecilik yapıp Chicago'da iyi bir okuldan mezun olduğunu göstermiş. Wright'ın faaliyetleri hakkında bilgisi olmadığını söylüyor ama hiçbir şeyden kuşkulanmamış olduğuna inanmak kolay değil.</span></p>

  <p class="msoplaintext"><span class="calibre19">   FBI bütün öğleden sonra onunla uğraştı. Wright ve Priest'ın öğrencilerinin üzerinde çalıştıkları ortak öğrenme ve algılama projesinin bütün belgelerine el koydular. Sonunda ağzından gerçeği alacaklardır. Ve o zaman da savcılar iddianame hazırlamak için sıraya girecek."</span></p>

  <p class="msoplaintext"><span class="calibre19">   "Todd Childs'a mahkemeye yalan söylemekten dava açacak mısın?" diye sordu Cameron.</span></p>

  <p class="msoplaintext"><span class="calibre19">   Ellen başını salladı. "Pack Rat'a girenin de o olduğuna inanıyorum ama bunu kanıtlayabileceğimizi sanmıyorum. Childs onu aradığımızı biliyordu ve Costello gözden kaybolmasını söylemişti. Ancak dükkâna uyuşturucu saklamıştı ve almadığı takdirde bir daha bulamayacağını biliyordu. Benim kuramım bu. Onu da kanıtlamayı başka bir gün düşünürüz artık."</span></p>

  <p class="msoplaintext"><span class="calibre19">   "Bu arada sen evine gidip en az bir iki gün uyumalısın" dedi Cameron. "Dinlenmeye ihtiyacın var. Rudy, Franken'in yerine geçtiğinde onun yerine senin getirileceğin söyleniyor."</span></p>

  <p class="msoplaintext"><span class="calibre19">   "Her zaman olduğu gibi böyle şeyleri en son ben duyarım."</span></p>

  <p class="msoplaintext"><span class="calibre19">   Cameron güldü ama gülüşü onu bir hafta önce olduğu gibi gençleştirmemişti. "Yarın seni ararım" dedi.</span></p>

  <p class="msoplaintext"><span class="calibre19">   Tam çıkacakken geri döndü. "Phoebe'nin evine uğradım. Slater işine çok bozulmuş. Senin başına gelenlerden kendini sorumlu tutuyor. Onun için kaygılanıyorum doğrusu. Ona iletmemi istediğin bilgece bir söz var mı?"</span></p>

  <p class="msoplaintext"><span class="calibre19">   "Var. Birine güvenmenin suç olmadığını söyle, o kişi bu güveni hak etmemiş olsa da." Zavallı saf Phoebe'ye acımıştı. Olanlardan kurtulması, hele suçluluğu üstünden atması uzun sürecekti. "Olanlar için onu suçlamıyorum. Slater istediğini elde etmenin yolunu nasıl olsa bulurdu. Ona bedenen bir zarar vermemiş olduğuna seviniyorum."</span></p>

  <p class="msoplaintext"><span class="calibre19">   "Haklısın."</span></p>

  <p class="msoplaintext"><span class="calibre19">   Oyunun bir kurbanı daha, diye düşündü Ellen. Phoebe'nin güven ve sadakati. Sabaha işe gelmediği takdirde evine uğrayacaktı.</span></p>

  <p class="msoplaintext"><span class="calibre19">   Koltuğundan kalkmak ve mantosunu giymek için gerekli enerjiyi toplamaya çalışırken Megan kapıya geldi.</span></p>

  <p class="msoplaintext"><span class="calibre19">   Ellen kadına oturması için yer göstererek, "Seni kutlamada sanıyordum" dedi.</span></p>

  <p class="msoplaintext"><span class="calibre19">   "Mitch'i bekliyorum. FBI ve Priest'le birlikte. Daha sonra kutlayacağız. Ya sen? Bu iş çözümlendi ve Minneapolis polisi otomobilini kundaklayanı da buldu işte."</span></p>

  <p class="msoplaintext"><span class="calibre19">   "Ben sıcak bir banyo ve yatak istiyorum" diye itiraf etti Ellen. "Bunun sona ermesi iyi bir şey. Yıllardır süregelen korkunç cinayetlere bir son verdiğimize memnunum. Ama o kocaman taşı kaldırıp da altındakini görmüş olmak bende eğlence için keyif bırakmadı. Dünya böyle taşlarla dolu. Bu işi bitirip bir sonrakine başlamak istiyorum."</span></p>

  <p class="msoplaintext"><span class="calibre19">   Megan düşünceli bir tavırla başını salladı. "Eh, ben sana beni bu işe bizzat kattığın için teşekkür etmeye gelmiştim. Nasıl bir risk aldığını çok iyi biliyorum."</span></p>

  <p class="msoplaintext"><span class="calibre19">   . "Değdi ama. Sen iyi bir polissin, Megan."</span></p>

  <p class="msoplaintext"><span class="calibre19">   Megan insanı etkileyen utangaç bir gururla gülümsedi. "Öyleyim. Ve artık tabanca taşıyamasam bile iyi bir polis olacağımı anladım. Bu da bana hâlâ bir yer olabileceği anlamına gelir. Teşekkürler, Ellen. Ve arkadaşın Brooks'a da teşekkür ederim. O yardım etmeseydi ben hâlâ bilinmeyen numaraları arıyor olacaktım."</span></p>

  <p class="msoplaintext"><span class="calibre19">   "O ne yaptı dedin?" diye sordu Ellen.</span></p>

  <p class="msoplaintext"><span class="calibre19">   "Bana bir anlaşma önerdi. Benim Wright'ın geçmişini araştırdığımı biliyordu..."</span></p>

  <p class="msoplaintext"><span class="calibre19">   "Ve bunu kullanmak istedi." Ellen'in yorgunluğunun külleri arasından öfkesi yükselirken kalbi duracak gibi oldu.</span></p>

  <p class="msoplaintext"><span class="calibre19">   "Hayır" dedi Megan. "Bana yardım etmek istedi. Bilgisayarını, faksını ve telefonlarını kullanabileceğimi söyledi. Salı gecesi ve dün bütün gün birlikte çalıştık. Pennsylvania'daki o olayı ancak böyle bulabildim. Sana söylememiş miydi?"</span></p>

  <p class="msoplaintext"><span class="calibre19">   "Bir katille uğraşmak bizi biraz şaşırttı diyebilirim Sonra hastanede Wiskow olayını bana Mitch anlattı."</span></p>

  <p class="msoplaintext"><span class="calibre19">   Çünkü, o sıra, Brooks yaralarına dikiş attırmaktaydı.</span></p>

  <p class="msoplaintext"><span class="calibre19">   Yardım etmeyi önermişti. Olayın çözülmesi için mi, kitabı için mi?</span></p>

  <p class="msoplaintext"><span class="calibre19">   Megan kalktı, koltuk değneğini sol koltuğunun altına soktu. "Biliyor musun, eskiden hukukla uğraşmış biri için bayağı temiz bir insan aslında. Sözüm meclisten dışarı tabii."</span></p>

  <p class="msoplaintext"><span class="calibre19">   "Ben üstüme alınmadım zaten" diye mırıldandı Ellen. Brooks, Deer Lake'e her şeyi uzaktan izlemek, hazmetmek ve satmak için gelmişti.</span></p>

  <p class="msoplaintext"><span class="calibre19">   Olayın çözümünde yardımcı olmuştu. Ellen'in canını kurtarmıştı... ve de kalbini çalmıştı. Ellen bunu kabul etmek istemiyordu ama gerçek buydu. Adam gelmeden önce yaşamı çok daha basitti. O duman gibi sesi ve gözleriyle kendisinin bütün engellerinin ötesini görebilmişti. O engelleri aşıp uzanmış, kendisine dokunmuş ve içindeki hep inkar ettiği bir şeyi uyandırmıştı: İhtiyacı, hissetme ihtiyacı, sevme ihtiyacı.</span></p>

  <p class="msoplaintext"><span class="calibre19">   Buraya olay için gelmişti ve olay kapanmıştı.</span></p>

  <p class="msoplaintext"><span class="calibre19">   "Lanet olsun sana, Brooks" diye boş odaya fısıldadı. "Şimdi ne olacak?"</span></p>

  <p class="msoplaintext"><span class="calibre19">   "Esaslı bir yemek ve yatakta uzun ve çok ağır bir gece" diyerek Jay karanlık koridordan içeri girdi. "Birlikte. Uyuyarak."</span></p>

  <p class="msoplaintext"><span class="calibre19">   Onu ilk gördüğü geceki haline çok benziyordu: İki günlük sakal ve o korsan gülüşü. Açık olan ceketinden sağ kolunun askıda olduğu görülüyordu.</span></p>

  <p class="msoplaintext"><span class="calibre19">   Ellen bir an onu hayalinde canlandırdığı düşüncesini kafasından atarak kaşlarını çattı. "Dışarda bir kuyruk mu var?"</span></p>

  <p class="msoplaintext"><span class="calibre19">   "Hayır, hanımefendi. Ben sonuncuyum."</span></p>

  <p class="msoplaintext"><span class="calibre19">   "Burada ne işin var. Senin hastanede olman gerekirdi."</span></p>

  <p class="msoplaintext"><span class="calibre19">   Jay başını salladı. "Dr. Baskir beni taburcu etti."</span></p>

  <p class="msoplaintext"><span class="calibre19">   "Buna inanmam biraz güç olacak."</span></p>

  <p class="msoplaintext"><span class="calibre19">   "Pekâlâ, ben onu çıkmam için ikna ettim diyelim."</span></p>

  <p class="msoplaintext"><span class="calibre19">   "Buna inanırım işte."</span></p>

  <p class="msoplaintext"><span class="calibre19">   Jay gülerek gelip masanın ucuna oturdu, kağıt ağırlığını beyzbol topu gibi eline alıp tarttı. "Hooter Amcam, benim konuşarak Kilise Okulu öğretmeninin bile eteğini çıkarabileceğimi söylerdi."</span></p>

  <p class="msoplaintext"><span class="calibre19">   "Yararlı bir yetenek. Buraya girmek için ne kullandın?"</span></p>

  <p class="msoplaintext"><span class="calibre19">   "Eski dostum Memur Qualey'i. Bir zamanlar suratına canlı bir yılan atarak bir hırsızı yakaladığını biliyor muydun?"</span></p>

  <p class="msoplaintext"><span class="calibre19">   "Canlı yılanla ne işi varmış ki?"</span></p>

  <p class="msoplaintext"><span class="calibre19">   "Bilmem. Bilmek de istemem. Hakkında kitap yazmak da."</span></p>

  <p class="msoplaintext"><span class="calibre19">   "İstemezsin elbette" dedi Ellen. "Şu anda yazacak çok şeyin var: Çarpık zihinler, seks, şiddet, yolsuzluk. Herkesin bayıldığı şeyler."</span></p>

  <p class="msoplaintext"><span class="calibre19">   "Kitap falan olmayacak" dedi Jay. Kadının göstereceği tepkiyi kolluyordu. "Tarafsızlığımı kaybettim."</span></p>

  <p class="msoplaintext"><span class="calibre19">   Ve henüz istediğine pek emin olamadığı şeyler kazanmıştı: Sempati, asalet, bir vicdan. Gömleği yerine göğsüne iğnelenmiş madalyalar gibi.</span></p>

  <p class="msoplaintext"><span class="calibre19">   "Megan bana yardım için neler yaptığını anlattı, Jay. Teşekkür ederim."</span></p>

  <p class="msoplaintext"><span class="calibre19">   "Sakın bunu ortalığa yayayım deme. Bir fırsatçı olarak ünüme leke düşürürsün."</span></p>

  <p class="msoplaintext"><span class="calibre19">   "Bu işten, çok satan bir kitap çıkmayınca bazıları işin içyüzünü tahmin edebilirler ama."</span></p>

  <p class="msoplaintext"><span class="calibre19">   "O riski göze almak zorundayım. Aslında hikâye anlatmanın değeri olmadığına inanıyor değilim. Ama anlatacak ben olmayacağım işte."</span></p>

  <p class="msoplaintext"><span class="calibre19">   "Demek ta Minnesota'ya kadar geldin, soğuktan dondun ve az daha da ölüyordun ve bunların hepsi boşuna oldu, ha?"</span></p>

  <p class="msoplaintext"><span class="calibre19">   "Pek boşuna diyemem" diye mırıldandı Jay biraz daha yaklaşarak. "Hiç diyemem. Buradan alacağım şey bütün romanlardan daha değerlidir."</span></p>

  <p class="msoplaintext"><span class="calibre19">   "Gidiyor musun?" diye Ellen kendini tutamadan sordu, sonra telaşını örtmeye çalıştı. "Yani... demek istediğim.. Yani yazacak roman yoksa..."</span></p>

  <p class="msoplaintext"><span class="calibre19">   Buraya kitap için gelmişti. Hepsi buydu. Yaşamı Alabama'daydı. Kendisininki de burada. Yolları birleşmişti ve şimdi de ayrılacaktı.</span></p>

  <p class="msoplaintext"><span class="calibre19">   Çok çabuk.</span></p>

  <p class="msoplaintext"><span class="calibre19">   "Tanışmak istediğim bir oğlum var" dedi Jay. "Yalnızca tanışmak, onu tanımak istiyorum. Yaşamının sekiz yılını kaçırdım. Daha fazlasını kaçırmadığım için çok talihli sayılırım. Bir seçim hakkım olduğu için talihliyim."</span></p>

  <p class="msoplaintext"><span class="calibre19">   Ellen erkeğe gülümseyebildiğini farketti. "Bu seçimi yaptığına sevindim, Jay. Umarım her şey istediğin gibi olur."</span></p>

  <p class="msoplaintext"><span class="calibre19">   "Öyle." Jay, kâğıt ağırlığını bıraktı. "Ondan sonra da gerçek bir roman denemek istiyorum."</span></p>

  <p class="msoplaintext"><span class="calibre19">   "Sahi mi?"</span></p>

  <p class="msoplaintext"><span class="calibre19">   "Bir kadın kahraman." Dikkatle bakıyordu Ellen'in yüzüne. "Güzel bir ilçe yardımcı savcısının gündüz ve geceleri."</span></p>

  <p class="msoplaintext"><span class="calibre19">   Jay doğruldu, gözlerini kadından ayırmadan biraz daha yaklaştı. Ellen gülümsedi.</span></p>

  <p class="msoplaintext"><span class="calibre19">   "Araştırmama yardım etmek ister miydin?" diye saten kumaş üzerinde duman gibi bir sesle fısıldadı kadını öpmek için eğilirken. "Gecelerle başlamamızı öneririm..."</span></p>

  <p class="msoplaintext"><span class="calibre19">  </span></p>
</body>
</html>
