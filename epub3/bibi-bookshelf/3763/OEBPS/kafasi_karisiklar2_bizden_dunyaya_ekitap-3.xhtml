<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>kafasi_karisiklar2_bizden_dunyaya_ekitap-3</title>
    <meta http-equiv="Content-Type" content="text/html; charset=utf-8" />
  

</head>
  <body id="kafasi_karisiklar2_bizden_dunyaya_ekitap-3" xml:lang="tr-TR">
		<div>
			<p><br /><br /><br /><br /></p>
			<p id="_idParaDest-4"><st c="0">2   </st><br /><st c="3">Dinî Ritüeller</st></p>
			<p><br /></p>
			<p><st c="17">Ertesi gün okula gider gitmez kafamda ne var ne yoksa bizimkilere anlattım. </st><st c="94">Kulüp sözleşmesini yeniden ele almayı önerdiğimde, ekiptekilerin çoğunun sözleşmeyi çoktan unuttuğunu gördüm. </st><st c="204">Ya da Barış gibi, en başından karşı çıktıklarını...</st></p>
			<p><st c="255">“Bu sözleşme fikrinin gereksiz olduğunu daha ilk gün söylemiştim size.”</st></p>
			<p><st c="327">“Of Barış! </st><st c="339">Sen her şeyin en iyisini biliyordun ama biz seni dinlemedik. </st><st c="400">Kusura bakma. </st><st c="414">Tamam mı, istediğin oldu mu şimdi?”</st></p>
			<p><st c="449">Ece’nin üslubuna imreniyordum doğrusu. </st><st c="489">Ben insanları kırmayayım diye kelimeleri özenle seçerken, o aklından geçeni olduğu gibi söylerdi. </st><st c="587">Barış gibilerine böyle davranmak gerektiğini düşündüm. </st><st c="642">Ece konuşurken resmen içim rahatlamıştı. </st></p>
			<p><st c="683">“Yalnız sözleşmede görünce aklıma bir şey geldi, kulüp için bir mekâna ihtiyacımız var. </st><st c="771">Rahatça girip çıkacağımız, kafamıza estiğinde toplanacağımız...”</st></p>
			<p><st c="835">Konuşurken ister istemez Barış’a bakıyordum. </st><st c="881">Karşı çıkar mı diye çekiniyordum sanki. </st><st c="921">Tam tersine, bana destek verdi.</st></p>
			<p><st c="952">“Bence de... </st><st c="966">Anne babalardan, hocalardan uzakta, sadece bize ait bir yer bulmalıyız.”</st></p>
			<p><st c="1038">Zeynep ise günün mantıklı sesiydi:</st></p>
			<p><st c="1073">“Oldu olacak gidip bir bina satın alalım! </st><st c="1116">Biz kim, mekân sahibi olmak kim? </st><st c="1149">Arkadaşlar, herhangi bir sokakta, kafede toplanabiliriz bunun için. </st><st c="1217">İlle birinin evine gitmemiz de gerekmez.”</st></p>
			<p><st c="1258">Haklıydı. </st><st c="1269">Bir yerlerde toplanılırdı elbette. </st><st c="1304">Fakat bir şekilde, birbirimizle konuşup paylaşmasak da hepimizin hayal ettiğini sandığım benzer bir ortam vardı: kitaplarla dolu, ferah, ışıklı bir oda... </st><st c="1459">İsteyenin bir köşede kitabını okuduğu, isteyenin kelime oyunu oynadığı, kulübe girmek isteyenleri kapıda teste tabi tuttuğumuz bir yer; bize ait, bilginin geçerli olduğu... </st><st c="1632">Mesela çay mı içilecek? </st><st c="1656">Çaya para vermek yerine bir konuda öğrendiğimiz şeyi paylaşabiliriz. </st><st c="1725">Yeni kitaplar almamız gerektiğinde, kitapçıya bir hikâye uydurabiliriz. </st><st c="1797">Düşündükçe hayallerim sınırları aşıyordu.</st></p>
			<p><st c="1838">“Önerisi olan var mı?”</st></p>
			<p><st c="1861">Yoktu. </st><st c="1869">Kimse bir yer öneremiyordu. </st><st c="1897">Hiçbirimizin anne babası bir mekân işletmiyordu. </st><st c="1946">Hem zaten anne babaların işin içine girdiği noktada, durumun evde toplanmaktan farkı kalmazdı. </st><st c="2041">Bu bir sorun değil tabii ki. </st><st c="2070">Ama yine de insan kendisine yakın olanı istiyor; hem karakter hem yaş açısından... </st></p>
			<p><st c="2153">Mekân konusunda henüz bir önerim olmasa da akşamki video sohbetimiz için bir konu önerecektim: doğadaki canlılar arasındaki hiyerarşi. </st><st c="2288">Ben bunu söyler söylemez, Ece’nin diline düştüm tabii! </st><span><st c="2343">Başka kelime bulamamış mıyım? </st><st c="2373">‘Hiyerarşi’ diyerek bilgimi mi satıyor muşum?</st></span><st c="2418"> Ne ilgisi vardı ki? </st><st c="2439">Sanki kendimi ona ispat etmem gerekiyor. </st><st c="2480">Ece’nin bu, dünyanın merkezindeki hâllerine sinir oluyorum bazen. </st><st c="2546">Bana ukalalık ettiğimi söylerken asıl kendisi ukalalık ediyor, farkında değil. </st></p>
			<p><st c="2625">Neyse ki Kaan, Ece’nin takıldığı noktayla ilgilenmek yerine doğrudan konuya girdi. </st><st c="2708">Birbirini yiyen kardeş tavuklarla ilgili tartışmamızı bildiği için bu zor olmamıştı. </st></p>
			<p><st c="2793">“Hayvanlar arasında bizimki gibi bir akrabalık ya da arkadaşlık durumu yok sonuçta.”</st></p>
			<p><st c="2877">“Öyle olduğunu sanıyoruz.”</st></p>
			<p><st c="2904">“Aslında mesele hayvanların kendi içlerindeki durumları değil. </st><st c="2968">Bizim onlarla aramızdaki durum.” Konuyu bir çırpıda Kurban Bayramı’na getirmek istemiyordum ama ağzımdan çıkıvermişti bile. </st><st c="3092">“Hayvanları kurban edip üstüne bunu kutlamak çok tuhaf gelmiyor mu size de?”</st></p>
			<p><st c="3168">Bir an sessizlik oldu. </st><st c="3192">Herkes düşünüyordu sanırım. </st><st c="3220">İlk konuşan Zeynep oldu:</st></p>
			<p><st c="3244">“Dinî bir ritüel sonuçta.”</st></p>
			<p><st c="3271">Ece’nin bu defa ‘ritüel’ kelimesine saldırmasını bekledim ama hiçbir şey söylemedi. </st><st c="3356">Sanırım benimle uğraşmaktan hoşlanıyor. </st><st c="3396">Ne de olsa Zeynep daha eski ve yakın arkadaşı.</st></p>
			<p><st c="3442">“Aslında öyle sayılmaz. </st><st c="3467">Bildiğimiz çoktanrılı dinlerin ortada olmadığı çağlarda da hayvanları ve hatta insanları kurban etme geleneği vardı,” dedi Kaan.</st></p>
			<p><st c="3595">“İnsanları mı?”</st></p>
			<p><st c="3611">Tepki vermeden duramamıştım. </st><st c="3641">Böcek bile öldüremezdim ben. </st><st c="3670">Canlılara can verenin tanrı olduğuna inanan bir insanın, tanrı için can alması... </st><st c="3752">Nasıl bir inanma hâliydi bu? </st><st c="3781">Bilemiyordum. </st></p>
			<p><st c="3795">Kaan bildiklerini paylaşmaya devam ediyordu:</st></p>
			<p><st c="3839">“Evet, insanları... </st><st c="3860">Daha çok kadın ve çocukları. </st><st c="3889">Mısır’da, Anadolu uygarlıklarında insan kurban ederek felaketlerden, hastalıklardan korunduklarını düşünürlermiş. </st><st c="4003">Ama genellikle insanlar istekleri gerçekleştiğinde, tanrılarına teşekkür etmek için kurban keser.”</st></p>
			<p><st c="4101">Açıklamayı yapan Kaan’ın konuya hakim konuşması hepimizin dikkatini çekti. </st><st c="4177">Soru sormakta gecikmedik:</st></p>
			<p><st c="4202">“Senin söylediğin, adak değil mi? </st><st c="4237">Ama biz her sene düzenli olarak yapılan bir bayramdan bahsediyoruz. </st><st c="4305">Bu farklı bir şey.”</st></p>
			<p><st c="4324">“Kurbanı anladık ama bayram neden? </st><st c="4360">Ne oluyor da sürekli kutlama yapıyoruz?”</st></p>
			<p><st c="4400">Aynı anda sorulan sorular içerik olarak benzerdi. </st><st c="4451">Kaan hepsine birden açıklama yapacak şekilde bildiklerini anlattı. </st><st c="4518">Hz. </st><st c="4522">İbrahim’in oğlunu kurban etme hikâyesiydi anlattığı. </st><st c="4575">Kaan konuşurken, diğerlerinin gözlerinden hikâyeyi bildiklerini anlayabiliyordum. </st><st c="4657">Belli ki hepimiz başka bir açıklama bekliyorduk.</st></p>
			<p><st c="4705">“Hz. </st><st c="4711">İbrahim eşi Sara ile çocukları olursa bunu Tanrı’ya kurban edeceğini söyler. </st><st c="4788">Oğlunu gerçekten de kurban edecektir. </st><st c="4826">Tam onu öldürmek üzereyken, kendisine Allah tarafından bir koç gönderildiğini ve koçu kurban etmesi gerektiğini öğrenir. </st><st c="4947">Allah, oğlunu kendisine bağışlamıştır. </st><st c="4986">Hayvanların kesilmesi geleneğinin Müslümanlık’ta başlama hikâyesi budur.”</st></p>
			<p><st c="5059">“Hem çocuğu olsun istiyor, hem çocuğunu kurban edeceği sözünü veriyor. </st><st c="5131">Bu çelişki değil mi?”</st></p>
			<p><st c="5152">“Benim bildiğim hikâye böyle değil zaten. </st><st c="5195">İbrahim rüyasında görüyor oğlunu kesmesi gerektiğini. </st><st c="5249">Vahiy geliyor gibi bir durum var yani.”</st></p>
			<p><st c="5288">Ece anlatılan hikâyenin kendisine takılmışken, Zeynep daha genel bir yorum yapmaya çalışıyordu:</st></p>
			<p><st c="5384">“Hangisi doğru olursa olsun, her sene hayvan kesilmesini haklı çıkarmaz. </st><st c="5458">İnsanların, çocukları yerine hayvanları kesmesine sevinmemiz mi gerekiyor, bu mu yani mantığı?”</st></p>
			<p><st c="5553">“Tamam ama ne yapalım? </st><st c="5577">Burada ne kadar konuşup itiraz etsek de, neredeyse hepimizin ailesi kurban kesiyordur. </st><st c="5664">Mesela senin ailen kesmiyor mu?”</st></p>
			<p><st c="5696">“Ne ilgisi var şimdi onların kesip kesmemesinin? </st><st c="5746">Hem bana fikrimi soracak değiller herhâlde, kendi kararları.”</st></p>
			<p><st c="5807">“Basbayağı ilgisi var. </st><st c="5831">Onların kurban kesmelerine engel olamasan da kesilen hayvanı yemeyerek tepkini gösterebilirsin.”</st></p>
			<p><st c="5927">Dayanamayıp et yememe konusunu gündeme getirmiştim. </st><st c="5980">Kafamdaki üst başlık ‘insanlar ve hayvanlar arasındaki hiyerarşi’ olunca mesele buraya geliyordu.</st></p>
			<p><st c="6077">“Burada bizim tartıştığımız şey hayvanların öldürülüp yenmesi mi yoksa hayvanların öldürüldüğü bir bayramın kutlanması mı?”</st></p>
			<p><st c="6201">Zeynep, tartışma konusunun içeriğini değiştirdiğimi fark edince kalabalık sohbetimizin parçalanmasını sağladı. </st><st c="6313">Bazen beş altı kişi birden aynı konuyu konuşmaya devam etmemiz mümkün olmuyordu. </st><st c="6394">İki kişi daha özel bir konuya eğiliyor; ya da küçük bir detay üzerinde derinleşiyordu. </st><st c="6481">Böyle durumlarda diğerleri susup onları dinlemek yerine, yeni bir sohbete girişebiliyorlardı, buna ‘parçalı sohbet’ adını takmıştık.</st></p>
			<p><st c="6613">Parçalamak istediğim sohbeti, Zeynep’in yardımıyla parçaladık. </st><st c="6677">Kaan ile Ece başlangıçta tartıştığımız tarihsel parçaya takılıp kalmış, İbrahim’in hikâyesinin kaynağı üzerine konuşuyordu. </st><st c="6801">Zeynep’le biz ise yavaş yavaş ‘beslenmek üzere hayvan beslemek’ meselesine yoğunlaşıyorduk. </st><st c="6893">Hayvan yetiştiren kişinin beslediği hayvanı kesmesi mi daha tuhaftı; yoksa bir adamın doğmasını arzu ettiği çocuğunu öldürmeye kalkışması mı?</st></p>
			<p><st c="7034">Peki, insanın hayatının, hayvan veya bitkininkinden daha değerli olduğu fikri nereden çıkmıştı? </st><st c="7131">‘Düşünen hayvan’ olunca daha üstün ve değerli mi oluyorduk? </st><st c="7191">Bunu düşünürken ağaçların oksijen kaynağı olduğunu aklımızda tutuyor muyduk? </st><st c="7268">Hayvanlar ve bitkiler olmasa hayatımızı sürdüremeyeceğimiz için, aslında diğer canlılara muhtaç, daha az değerli olma ihtimalimiz yok muydu? </st><st c="7409">Yoksa hiçbir kıyaslama yapmadan, ast-üst ilişkisi kurmadan, bütün türlerin aynı düzeyde ama farklı şekilde var olduğunu düşünebilir miydik? </st></p>
			<p><st c="7549">Bu sırada Ali, eski çağlarda yapılan yanlışları tekrar etmenin yanlış olduğu konusunu açarak tartışmaya yeni bir boyut kazandırdı. </st><st c="7680">Sanırım sadece benim değil, hepimizin kafası allak bullaktı. </st><st c="7741">Konuya başka bir bakış açısı getiren Barış’a ise katılmamak mümkün değildi:</st></p>
			<p><st c="7816">“Kurban etme üzerine konuşacak çok şey var elbette ama üzerinde durduğumuz asıl şey ‘öldürme’ eyleminin kendisi. </st><st c="7930">Öldürmek yasakken, günahken, ahlak dışıyken, bazı durumlarda öldürdüğün için ödüllendiriliyorsun. </st><st c="8028">Tanrıya kurban verdiğin gibi, savaş sırasında karşındaki düşmanı öldürmene de saygı duyuluyor mesela.”</st></p>
			<p><st c="8130">Bunun üzerine bir süre kimseden ses çıkmadı. </st><st c="8176">Ben doğadaki canlıların eşitliği üzerine dalıp gitmişken, Barış ‘cinayet’in ne olduğu üzerine düşünüyor olmalıydı. </st><st c="8291">Parçalı sohbetimiz iyice dallanıp budaklanmış, pek çok farklı konuya temas etmeye başlamıştı: Dinler uğruna yapılan savaşlar bunlardan biriydi.</st></p>
			<p><st c="8434">Belli ki gece yapacağımız çevrimiçi sohbet de parçalara bölünecekti. </st><st c="8504">Bu sırada kendimce bir şey keşfettim. </st><st c="8542">Ne zaman kafamı kurcalayan bir kavram veya kelime olsa, onunla ilgili şeyler karşıma çıkıyor. </st><st c="8636">Mesela bugün ‘parçalama’ eylemi aklımın bir köşesinde olunca, ‘parçacıkları’ düşünmeye başladım. </st><st c="8733">İlk Çağ filozoflarının, evreni oluşturan parçacıkların ne olduğu hakkındaki düşünceleri aklımdan geçiverdi. </st><st c="8841">Maddenin atomlardan oluşması, bu atomların da kendi içinde parçacıklar bulundurması, parçaların yani kütlelerin olmadığı kısımlarda var olan boşluk...</st></p>
			<p><st c="8991">‘Boşluk’ kelimesi ise bir anda bütün soruları kenara atıp yepyeni bir şey düşünmeme neden oldu. </st><st c="9088">Beynimdeki düşünce akışını aktarmam gerekirse parçacıktan atomlara, atomlardan boşluklara, boşluktan uzay boşluğuna, uzaydan evrenin meydana gelişine, oradan </st><span><st c="9246">Big Bang</st></span><st c="9254">’e yani </st><span><st c="9263">Büyük Patlama Teorisi</st></span><st c="9284">’ne; kısacası felsefeden bilime bir yolculuk yaptım. </st><st c="9338">Uzay boşluğunda savrulduğum hayaliyle bu düşüncelere dalmak çok keyifliydi.</st></p>
			<p><st c="9413">Felsefe uzay boşluğunda bilgi üretmeye başlayınca bilime dönüşüyordu sanırım. </st><st c="9492">Felsefeyle bilim arasında bir köprü olduğuna emindim en azından. </st><st c="9557">Fizik kelimesi, doğa ile aynı anlama geliyordu. </st><st c="9605">Fizik gibi bilimler için ‘doğa bilimleri’ tabiri kullanılıyordu. </st><st c="9670">Öyleyse İlk Çağ filozoflarının doğa ile ilgili fikir üretmeleri bilim yapmak sayılabilir miydi? </st></p>
			<p><st c="9766">Thales geometriye dair gerçekler ortaya koymuştu mesela; Demokritos ise evrenin atomlardan meydana geldiğini ifade etmiş, her ne kadar bugünkü anlamıyla atomu kastetmese de bilimde hâlâ geçerli teorinin kaynağını keşfetmişti. </st></p>
			<p><st c="9992">Düşündükçe kendimi haklı çıkardım. </st><st c="10027">Felsefenin olduğu yerde bilim gerçekleşiyordu. </st><st c="10074">Soru sorarak ve merak ederek cevaplara ulaşılır, eğer bir şeyler gerçekten ispat edilirse bilim yapılmış oluyordu. </st><st c="10189">Fakat nesnel, ispatı sağlanabilir cevaplara ulaşılmaz da düşünceler düşünceleri, sorular soruları oluşturmaya devam ederse felsefe yapma hâli sürüp gidiyordu. </st></p>
			<p><st c="10348">Eve gidince Parmenides hakkında okumaya karar verdim. </st><st c="10402">Beren ablanın söylediğine göre bu düşünür, doğa biliminin felsefeden ayrılmasını sağlamış bir bakıma. </st><st c="10504">Ona göre, nesnenin niteliğine ve gözlenebilir ‘bilgisine’ dair düşünmek bilimin konusuyken; nesnenin ‘varlığını’ sorgulamak felsefenin işiydi.</st></p>
			<p><st c="10646">Evrenin bütününü düşününce bu kadar kolay olmuyor... </st><st c="10700">Evrende görmediğimiz, hâliyle inceleyemediğimiz şeylerin niteliğini bilmiyoruz. </st><st c="10780">Bilgiye ulaşamadığımız noktada ‘varsayımlar’ üretiyoruz. </st><st c="10837">Evrenin ne olduğu veya neyden oluştuğu İlk Çağ’da felsefenin sorusu; zamanla bilim bu soruya cevap bulup felsefenin yerine geçiyor. </st><st c="10969">Öte yandan evrenin nasıl ‘var olduğu’ konusu ise... </st><st c="11021">hâlâ felsefenin asıl sorusu. </st></p>
			<p><st c="11050">Alt tarafı parçacıklar üzerine düşünürken, düşüncelerimi paramparça etmiştim. </st><st c="11128">Parçacıkların nasıl, neden, hangi amaçla bir arada bulunduğunu sormadım bile henüz!</st></p>
			<p><st c="11211">Bugünlük Parmenides’le idare etsem iyi olacak. </st><st c="11259">Yoksa arkadaşlarımla sohbet etmeye enerjim kalmayacak.</st></p>
		</div>
	<div id="charCountTotal" value="11313"></div></body>
</html>
